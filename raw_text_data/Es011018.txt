

ΣΥΝΕΔΡΙΑΣΗ 18-10-2001
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΙΓ΄
Πέμπτη, 18 Οκτωβρίου 2001
ΘΕΜΑΤΑ

Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές του Κολεγίου Αγίας Βενεδικτίνας του Πανεπιστημίου ΄Αγιος Ιωάννης των Η.Π.Α., σελ.
Β΄ ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 19 Οκτωβρίου 2001, σελ.
4. Συζήτηση επικαίρων ερωτήσεων.
Α) Προς τον Υπουργό Εξωτερικών σχετικά με τη λήψη των αναγκαίων μέτρων ελέγχου των οικονομικών δραστηριοτήτων που αφορούν την τρομοκρατία και το διεθνές οργανωμένο έγκλημα, σελ.
Β) Προς τον Υπουργό Γεωργίας σχετικά με τη λήψη μέτρων προστασίας του εισοδήματος των σταφιδοπαραγωγών κλπ., σελ.
Γ) Προς τον Υπουργό Εργασίας και Κοινωνικών Ασφαλίσεων, σχετικά με την αύξηση της ανεργίας στην περιοχή της Θεσσλονίκης, τη λήψη μέτρων προστασίας των ανέργων κλπ., σελ.
Δ) Προς; τον Υπουργό Εθνικής Παιδείας και Θρησκευμάτων σχετικά με τις προθέσεις της Κυβέρνησης για την κάλυψη των ελλείψεων σε εκπαιδευτικό προσωπικό στα σχολεία του νομού Κυκλάδων, σελ.
Ε) Προς τον Υπουργό Εθνικής Παιδείας και Θρησκευμάτων σχετικά με την έγκαιρη διανομή των σχολικών βιβλίων, την κάλυψη των αναγκών σε εκπαιδευτικούς κλπ., σελ.
Γ΄ ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής και των άρθρων του σχεδίου νόμου του Υπουργείου Δικαιοσύνης:
"Κύρωση της Σύμβασης του Συμβουλίου της Ευρώπης για θέματα Αστικού Δικαίου και διαφθοράς", σελ.
2. Συζήτηση επί των άρθρων και των τροπολογιών του σχεδίου νόμου του Υπουργείου Εργασίας και Κοινωνικών Ασφαλίσεων: "Αναδιάρθρωση του Ο.Α.Ε.Δ. και άλλες διατάξεις, σελ.
3. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της, στις αιτήσεις για τη χορήγηση άδειας δίωξης ή μη των Βουλευτών κυρίων Γεωργίου Λιάνη και Κωνσταντίνου Σπηλιόπουλου., σελ.
ΟΜΙΛΗΤΕΣ
Α. Επί των επικαίρων ερωτήσεων
ΑΡΓΥΡΗΣ Ε., σελ.
ΓΙΑΝΝΑΚΟΥ Μ., σελ.
ΞΗΡΟΤΥΡΗ Α., σελ.
ΠΑΠΑΝΔΡΕΟΥ Γ., σελ.
ΠΕΤΣΑΛΝΙΝΟΣ Φ., σελ.
ΣΤΡΙΦΤΑΡΗΣ Σ., σελ.
ΧΟΥΡΜΟΥΖΙΑΔΗΣ Γ., σελ.
ΧΩΜΑΤΑΣ Ι, σελ.
Β. Επί του σχεδίου νόμου του Υπουργείου Δικαιοσύνης
ΚΑΤΣΑΡΟΣ Ν., σελ.
ΣΤΑΘΟΠΟΥΛΟΣ Μ., σελ.
ΤΣΟΥΡΝΟΣ Γ., σελ.
Γ. Επί του σχεδίου νόμου του Υπουργείου Εργασίας και Κοινωνικών Ασφαλίσεων
Α. Επί των επικαίρων ερωτήσεων
ΑΜΠΑΤΖΟΓΛΟΥ Γ., σελ.
ΒΟΥΛΓΑΡΗΣ Α., σελ.
ΓΙΑΚΟΥΜΑΤΟΣ Γ., σελ.
ΓΙΑΝΝΙΤΗΣ Α., σελ.
ΙΩΑΝΝΙΔΗΣ Φ., σελ.
ΚΑΚΛΑΜΑΝΗΣ Ν., σελ.
ΚΑΤΣΑΝΕΒΑΣ Θ., σελ.
ΚΕΔΙΚΟΓΛΟΥ Β. σελ.
ΚΙΛΤΙΔΗΣ Κ. σελ.
ΝΑΣΙΩΚΑΣ Ε. σελ.
ΣΠΥΡΙΟΥΝΗΣ Κ., σελ.
ΣΠΥΡΟΠΟΥΛΟΣ Ρ., σελ.
ΠΡΩΤΟΠΑΠΑΣ Χ., σελ.
ΤΣΙΟΓΚΑΣ Δ., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΙΓ΄
Πέμπτη, 18 Οκτωβρίου 2001

Αθήνα, σήμερα στις 18 Οκτωβρίου 2001, ημέρα Πέμπτη και ώρα 10.36΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Έκτορα Νασιώκα, Βουλευτή Λαρίσης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Μορφωτικός - Εκπολιτιστικός Σύλλογος Νέου Φαλήρου Πειραιά ζητεί την απόδοση των οικοπέδων της πρώην ΧΡΩΠΕΙ για τη δημιουργία χώρων πρασίνου.
2) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η κυρία Ε.Τρελλοπούλου, λογίστρια, ζητεί την κάλυψη του επαγγέλματος των λογιστών χωρίς πτυχίο.
3) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Νομάρχης Μεσσηνίας ζητεί η παράκαμψη της πόλης Καλαμάτας να συμπεριληφθεί στον υπό κατασκευή αυτοκινητόδρομο Τρίπολης - Καλαμάτας.
4) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Πανελλήνιος Σύλλογος Γονέων και Κηδεμόνων Φοιτητών Ρουμανίας "Ο ΥΨΗΛΑΝΤΗΣ" ζητεί να παραμείνει το ισχύον καθεστώς αναγνώρισης των πτυχίων για τους φοιτητές που ήδη φοιτούν στην αλλοδαπή.
5) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο κ. Ι. Ρούσσος, αρχιτέκτων - μουσειολόγος, ζητεί τη δημιουργία Μουσείου Μετανάστευσης - Απόδημου Ελληνισμού στον Πειραιά.
6) Ο Βουλευτής Γρεβενών κ. ΕΛΕΥΘΕΡΙΟΣ ΤΖΙΟΛΑΣ κατέθεσε αναφορά με την οποία ο κ. Γ. Χριστοφορίδης, υπάλληλος ΟΤΕ, ζητεί την επίλυση εργασιακού και μισθολογικού του προβλήματος.
7) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Συνταξιούχων Κοινοτικών Υπαλλήλων Νομού Αιτωλ/νίας ζητεί την αλλαγή του τρόπου θεώρησης των βιβλιαρίων ασθενείας περιφέρειας.
8) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Φαρμακευτικός Σύλλογος Αιτωλ/νίας ζητεί την εξόφληση των οφειλών του Δημοσίου στα Φαρμακεία.
9) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Πανελλήνιος Σύλλογος Ελεγκτών Γιατρών ΤΕΒΕ ζητεί την καταβολή υπερωριακού επιδόματος στα μέλη του.
10) Η Βουλευτής Μαγνησίας κ. ΖΩΗ ΜΑΚΡΗ κατέθεσε αναφορά με την οποία ζητεί την επανεξέταση των προϋποθέσεων οικονομικής ενίσχυσης σε αγρότες των Δήμων Αρτέμιδος και Πτελεού Μαγνησίας που υπέστησαν καταστροφές.
11) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Ομοσπονδία Βιοτεχνικών Σωματείων Αθηνών διαμαρτύρεται για το διωγμό των επαγγελματοβιοτεχνών από το Μεταξουργείο.
12) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία η Πρωτοβουλία Πολιτών για ίδρυση και λειτουργία Πανεπιστημίου Ρούμελης με έδρα τη Λαμία ζητεί την άμεση ίδρυση του εν λόγω Πανεπιστημίου.
13) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία η 'Ενωση Αστυνομικών Υπαλλήλων Νομού Φθιώτιδας ζητεί τη στελέχωση των αστυνομικών υπηρεσιών του Νομού Φθιώτιδας με πρόσθετο προσωπικό.
14) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Ομοσπονδία Ενοικιαζομένων Δωματίων Ανατολικής Μακεδονίας και Θράκης ζητεί να μην είναι υποχρεωτική η ασφάλιση στο ΤΕΒΕ για τους ιδιοκτήτες μικρών καταλυμμάτων.
15) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Γενικό Νομαρχιακό Νοσοκομείο Βόλου "Αχιλλοπούλειο" ζητεί την άμεση προκήρυξη θέσεων ειδικευμένων ιατρών.
16) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Πτελεού Μαγνησίας ζητεί για τις αποζημιώσεις των αγροτών να μη λαμβάνεται σαν απαραίτητη προϋπόθεση το οικογενειακό αλλά το ατομικό γεωργικό εισόδημα.
17) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Αρτέμιδας Μαγνησίας ζητεί για τις αποζημιώσεις των αγροτών να μη λαμβάνεται σαν απαραίτητη προϋπόθεση το οικογενειακό αλλά το ατομικό γεωργικό εισόδημα.
18) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία το Εργατικό Κέντρο Πύργου Ηλείας διαμαρτύρεται για το κλείσιμο των δύο σούπερμάρκετ της ΕΑΣ Ηλείας - Ολυμπίας και την απόλυση των 31 εργαζομένων σ' αυτά.
19) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Ζαγοράς Μαγνησίας ζητεί τη χρηματοδότηση της κατασκευής κλειστού Γυμναστηρίου στη Ζαγορά.
20) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Παλλεσβιακό Εργατικό Κέντρο αναφέρεται στις συνέπειες του κτυπήματος της 11ης/9/01 στη Ν.Υόρκη των ΗΠΑ για τους λαούς όλης της Γης.
21) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Πανελλήνια Ομοσπονδία Ενώσεων Μηχανικών Δημοσίων Υπαλλήλων Διπλωματούχων Ανωτάτων Σχολών ζητεί την υλοποίηση του Εθνικού Κτηματολογίου.
22) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμαρχος και το Δημοτικό Συμβούλιο Οινιάδων Αιτωλ/νίας ζητεί να μην καταργηθεί το τμήμα του ΤΕΕ Κατοχής.
23) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία Κάτοικοι Δημοτικού Διαμερίσματος Κερασιάς Δήμου Κάρλας Μαγνησίας διαμαρτύρονται για την απόφαση του Τοπικού Συμβουλίου του Δημοτικού Διαμερίσματος Κερασιάς για την υλοτόμηση και καταστροφή του δάσους της 'Ανω Κερασιάς.
24) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία Κάτοικοι Χαλανδρίου Αττικής ζητούν να τροποποιηθεί η αρχική χάραξη για διάνοιξη της οδού Πασχαλιάς προς την οδό Αναπαύσεως, στην εκτός σχεδίου πόλεως περιοχή "Πάτημα ΙΙ" Χαλανδρίου, μερικά μέτρα ανατολικότερα, για λόγους κοινωνικούς, οικονομικούς, πολεοδομικούς - ρυμοτομικούς και συγκοινωνιακούς - κυκλοφοριακούς.
25) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Αμβυκούχων - Αμπελουργών Νομού Σερρών ζητεί τη μείωση της φορολόγησης του παραδοσιακού τσίπουρου και της τσικουδιάς.
26) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Εργατικό Κέντρο Ζακύνθου ζητεί να απεμπλακεί η Ελλάδα από τις πολεμικές επιχειρήσεις των ΗΠΑ - ΝΑΤΟ και ΕΕ.
27) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Παναττική Επιτροπή Αγώνα των Επαγγελματιών - Βιοτεχνών - Εμπόρων ζητεί την ικανοποίηση αιτημάτων των επαγγελματοβιοτεχνών και εμπόρων.
28) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύλλογος Γονέων και Κηδεμόνων του 24ου Δημοτικού Σχολείου Βόλου Μαγνησίας ζητεί την άμεση τοποθέτηση δασκάλου στο σχολείο.
29) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η 'Ενωση Ξενοδόχων Σκιάθου ζητεί τη ρύθμιση των ωρών άφιξης και αναχώρησης των δρομολογίων της ΟΛΥΜΠΙΑΚΗΣ.
30) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η 'Ενωση Ξενοδόχων Σκιάθου ζητεί να δημιουργηθεί ειδικός χώρος παραμονής των νεκρών στο Κέντρο Υγείας Σκιάθου.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 7/25-6-01 ερώτηση δόθηκε με το υπ΄ αριθμ. 889/7-8-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στη με αριθμό 7/25-6-01 ερώτηση που κατατέθηκε στη Βουλή από τον Βουλευτή κ Γιάννη Κουράκη σχετικά με θέμα "Πρόβλημα κάλυψης εφημεριών του ΠΕΠΑΓΝΗ" σας πληροφορούμε τα εξής:
1. Το Περιφερειακό Πανεπιστημιακό Γενικό Νοσοκομείο Ηρακλείου επιχορηγήθηκε με το ποσό του 1.460.000.000 δρχ για το τρέχον έτος , που αποδεικνύει ότι δεν υπήρξε περικοπή αλλά απεναντίας αύξηση των κονδυλίων για την κάλυψη της εφημεριακής αποζημίωσης.
2. Η κατανομή των κονδυλίων ανά νοσοκομείο έγινε λαμβάνοντας υπόψη όλα εκείνα τα δεδομένα, γενικά και ειδικά, όπως αριθμός κλινών, αριθμός υπηρετούντων γιατρών καθώς και νέων προσλήψεων, αριθμός προσερχόμενων ασθενών, περιοχή έδρας του Νοσοκομείου καθώς και την μέση ετήσια εφημεριακή αποζημίωση ανά γιατρό. Επίσης ελήφθησαν υπόψη προτάσεις Νοσοκομείων που είχαν αποστείλει.
3. Η κατάρτιση προγράμματος εφημεριών του Νοσοκομείου , σύμφωνα με τις ισχύουσες διατάξεις του ν. 2606/98 και όπως ορίζεται στις Κοινές Υπουργικές Αποφάσεις γίνεται με στόχο την αντιμετώπιση των πραγματικών αναγκών και την διασφάλιση της εύρυθμης λειτουργίας για την εξυπηρέτηση των πολιτών.
4. Παρά το γεγονός αυτό, το Υπουργείο εξετάζοντας το αίτημα του Νοσοκομείου έχει προβεί στην προώθηση Κοινής Υπουργικής Απόφασης για έκτακτη επιχορήγηση προκειμένου να διασφαλιστεί η ομαλή λειτουργία του.
Η Υφυπουργός
Χ. ΣΠΥΡΑΚΗ"
2. Στην με αριθμό 9/25-6-01 ερώτηση δόθηκε με το υπ΄ αριθμ. 895/7-8-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 9/25-6-2001 ερώτηση που κατατέθηκε στη Βουλή από τον Βουλευτή κ. Π Ψωμιάδη σχετικά με έλλειψη νοσηλευτικού προσωπικού στο Γ.Π.Ν. Θεσσαλονίκης "Γ. ΠΑΠΑΝΙΚΟΛΑΟΥ" σας πληροφορούμε τα εξής:
Με τις αρ. Υ10β/32577/20-4-2001 και Υ10β/35056/2-4-2001 Υπουργικές Αποφάσεις δόθηκε η έγκριση προκήρυξης για το Νοσοκομείο ΠΑΠΑΝΙΚΟΛΑΟΥ εξήντα τριών (63) θέσεων νοσηλευτικού και οκτώ (8) θέσεων παραϊατρικού προσωπικού.
Επίσης με την Υ10β/9830/30-3-2001 Υπουργική απόφαση εγκρίθηκε η προκήρυξη εννέα (9) θέσεων νοσηλευτικού προσωπικού και παραϊατρικού για την αντικατάσταση υπαλλήλων που συνταξιοδοτήθηκαν ή παραιτήθηκαν.
Οι παραπάνω θέσεις προκηρύχθηκαν από την Περιφέρεια Κεντρικής Μακεδονίας και η υποβολή αιτήσεων λήγει την 23/7/2001. Για τη συντόμευση της διαδικασίας οι αιτήσεις κατατίθενται χωρίς δικαιολογητικά, τα οποία θα ελεγχθούν κατά το διορισμό από τους φορείς.
Η Υφυπουργός
Χ. ΣΠΥΡΑΚΗ"
3. Στην με αριθμό 10/25-6-01 ερώτηση δόθηκε με το υπ΄ αριθμ. 890/7-8-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 10/25-6-2001 ερώτηση που κατατέθηκε στη Βουλή από τον Βουλευτή κ. Δ. Αλαμπάνο σχετικά με έλλειψη ιατρού Μικροβιολόγου στο Κ.Υ. Μακρακώμης Ν Φθιώτιδας, σας γνωρίζουμε ότι το Υπουργείο Υγείας και Πρόνοιας με την αρ. Υ10α/21379/14-6-2001 απόφαση έχει εγκρίνει την προκήρυξη θέσης Επιμ. Α΄ ή Επιμ. Β΄ Μικροβιολογίας στο Κ.Υ. Μακρακώμης.
Η Υφυπουργός
Χ. ΣΠΥΡΑΚΗ"
4. Στην με αριθμό 11/25-6-01 ερώτηση δόθηκε με το υπ΄ αριθμ. 347/6-8-01 έγγραφο από την Υφυπουργό Οικονομικών η ακόλουθη απάντηση:
"Απαντώντας στην 11/25.6.2001 ερώτηση που κατέθεσε στη Βουλή ο Βουλευτής κ.- Παν. Αδρακτάς, σχετικά με την επιστροφή Φ.Π.Α. σε αγρότες του ειδικού καθεστώτος, η οποία μας διαβιβάστηκε με το 1745/9.7.2001 έγγραφο του Υπ. Γεωργίας, σας γνωρίζουμε τα ακόλουθα:
Εφέτος είναι η πρώτη χρονιά που η παραλαβή των αιτήσεων επιστροφής του Φ.Π.Α. και του Ε.Φ.Κ. του πετρελαίου κίνησης καθώς και η επεξεργασία αυτών γίνεται μηχανογραφικά, μετά την ένταξη των αγροτών του ειδικού καθεστώτος στο Μητρώο ΤΑΧΙS.
Καταβλήθηκε κάθε δυνατή προσπάθεια για την επιστροφή του Φ.Π.Α. στους δικαιούχους αγρότες μέσα στις προβλεπόμενες προθεσμίες.
Οι Δ.Ο.Υ. του νομού Ηλείας με τις οποίες επικοινωνήσαμε στην πλειοψηφία τους έχουν ολοκληρώσει τη διαδικασία επιστροφής του Φ.Π.Α. στους αγρότες του ειδικού καθεστώτος. Εκκρεμούν για επιστροφή, αιτήσεις αγροτών που υποβλήθηκαν εντός των τελευταίων ημερών και μεμονωμένες αιτήσεις που παρουσιάζουν προβλήματα, για τις οποίες πρέπει να γίνει έλεγχος, σύμφωνα με τις οδηγίες που έχουν δοθεί.
Τέλος, σημειώνουμε ότι, για την αντιμετώπιση των προβλημάτων που δημιουργήθηκαν από την ένταξη των αγροτών στο Μητρώο ΤΑΧΙS δόθηκε ήδη παράταση της προθεσμίας υποβολής των αιτήσεων επιστροφής του ΦΠΑ από τους αγρότες έως 30 Σεπτεμβρίου 2001.
Ο Υφυπουργός
ΑΠ. ΦΩΤΙΑΔΗΣ"
5. Στην με αριθμό 13/25-6-2001 ερώτηση δόθηκε με το υπ' αριθμ. 1747/10-8-2001 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 13/25-6-2001 που κατέθεσε ο Βουλευτής κ. Π. Αδρακτάς, σας πληροφορούμε τα εξής:
Η ανάγκη βελτίωσης της ποιότητας του συσκευαζόμενου σταφιδοκάρπου οδήγησε στην καθιέρωση του μεταποιητικού παρακρατήματος. Με την εθνική κατ' αρχήν νομοθεσία θεσπίστηκε η παράδοση στον ΑΣΟ των απορριμμάτων που προερχόταν από την κατεργασία της σταφίδας (ν. 553/77). Τα τελευταία χρόνια έχει εκτιμηθεί ότι το ποσοστό των απορριμμάτων διαλογής κατά την μεταποίηση του προϊόντος - εμπορεύσιμου σταφιδοκάρπου - κυμαίνεται στο 15%. Σε ποσοστό 15% καθορίστηκε και με την αρ. 352389/91 απόφαση του Υπ. Γεωργίας σύμφωνα με τον τότε ισχύοντα Κανονισμό του Συμβουλίου της Ε.Κ.
Ο Καν. (ΕΚ) 1621/99 της Επιτροπής, που αφορά το καθεστώς ενίσχυσης της στρεμματικής ενίσχυσης της σταφίδας, προβλέπει ότι τα κράτη μέλη "καθορίζουν για το αποξηραμένο προϊόν ένα ελάχιστο ποσοστό απόρριψης και ορίζουν τις λεπτομέρειες ελέγχου του προορισμού του αποξηραμένου προϊόντος που έχει απορριφθεί". Επίσης ο ίδιος Καν/σμός καθορίζει ότι οι μεταποιητές "έχουν τη δέσμευση να τηρούν καθημερινά λεπτομερή λογιστική αποθήκης σχετικά με τη διακίνηση των ποσοτήτων των απορριμμάτων διαλογής σύμφωνα με τις εθνικές διατάξεις, καθώς και την απόδειξη του προορισμού τους".
Σε εφαρμογή του Καν/σμού 1621/99 της Επιτροπής εκδόθηκαν α) η απόφαση Υπ. Γεωργίας με αρ. 399461/4-11-99 η οποία καθορίζει φορέα συγκέντρωσης και διάθεσης του παραγωγικού ποιοτικού παρακρατήματος της κορινθιακής σταφίδας την ΣΚΟΣ Α.Σ.Ε. και ποσοστό παραγωγικού ποιοτικού παρακρατήματος 6% επί του παραγόμενου εμπορεύσιμου σταφιδοκάρπου με σκοπό την εξασφάλιση προϊόντος κατάλληλου για μεταποίηση και β) η με αρ. 399460/4.11.99 Απόφαση του Υπ. Γεωργίας η οποία καθορίζει την ανάθεση της ποσοτικής διαχείρισης του μεταποιητικού ποιοτικού παρακρατήματος στην "ΣΚΟΣ Α.Σ.Ε" (ενώ την οικονομική διαχείριση στην ΣΚΟΣ Α.Σ.Ε. σε συνεργασία με την Σ.Ε.Κ. - Σύνδρομο Εξαγωγέων Κορινθιακής) και το ποσοστό του μεταποιητικού παρακρατήματος για την περίοδο 1999-2000 σε ποσοστό 15%. Για κάθε μεταποιητική περίοδο το ποσοστό του μεταποιητικού ποιοτικού παρακρατήματος ορίζεται με Υπουργική Απόφαση ανάλογα με τη γενικότερη ποιοτική κατάσταση του σταφιδοκάρπου της συγκεκριμένης περιόδου, σε εφαρμογή του κανονισμού για τη χορήγηση της στρεμματικής ενίσχυσης στη σταφίδα και της υπουργικής απόφασης για το μεταποιητικό παραγωγικό παρακράτημα - καθορισμός φορέα συγκέντρωσης και διαχείρισης του ποιοτικού παραγωγικού παρακρατήματος κορινθιακής σταφίδας.
Ο Υπουργός
Γ. ΑΝΩΜΕΡΙΤΗΣ"
6. Στην με αριθμό 18/25-6-2001 ερώτηση δόθηκε με το υπ' αριθμ. 14015/3-8-2001 έγγραφο από τον Υπουργό Ανάπτυξης η ακόλουθη απάντηση: 
"Σε απάντηση της ερώτησης 18/25-6-2001 που κατατέθηκε στη Βουλή από τον Βουλευτή κ. Γ. Βουλγαράκη, σας πληροφορούμε ότι η ΔΕΗ καταβάλλει κάθε δυνατή προσπάθεια για την αξιόπιστη ηλεκτροδότηση των Νησιών Καρπάθου - Κάσσου. Επιπρόσθετα σας διαβιβάζουμε συνημμένα, και το υπ' αριθμ. Γ.ΔΝΣ/2763/30.7.2001 έγγραφο της ΔΕΗ, το οποίο καλύπτει αναλυτικά το θέμα.
Ο Υπουργός
Ν. ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
7. Στην με αριθμό 26/25-6-2001 ερώτηση δόθηκε με το υπ' αριθμ. 905/7-8-2001 έγγραφο από την Υφυπουργό Υγείας και Πρόνοιας η ακόλουθη απάντηση: 
"Απαντώντας στην με αριθμό 26/25-6-2001 ερώτηση που κατατέθηκε στη Βουλή από τον Βουλευτή κ. Γ. Αμπατζόγλου σχετικά με την πρόθεση θέσπισης κανόνων ελέγχου στη χρήση των ορθοπεδικών και εμφυτεύσιμων υλικών στα Δημόσια Νοσοκομεία, σας γνωρίζουμε ότι:
Η τιμολόγηση του νοσηλίου των Νοσοκομείων προβλέπεται από τις διατάξεις της με αριθμό Υ4α/οικ 1320/3-2-1998 Υπουργικής Απόφασης (ΦΕΚ/ τεύχος Β/10-2-1998).
Για την τιμολόγηση του υλικού το οποίο δεν καλύπτεται από το ενοποιημένο (κλειστό) νοσήλιο, απαιτείται, σύμφωνα με την παρ. 12 της εγκυκλίου Α1α/7458/10-7-1998 του Υπουργείου μας, βεβαίωση του θεράποντος ιατρού, θεωρημένη από τον επιστημονικό υπεύθυνο του τμήματος για το είδος της επέμβασης και παραστατικό χρησιμοποίησης του υλικού. 
Η Υφυπουργός
Χ. ΣΠΥΡΑΚΗ"
8. Στην με αριθμό 33/25-6-01 ερώτηση δόθηκε με το υπ' αριθμ. 909/7-8-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 33/25-6-2001 ερώτηση που κατατέθηκε στη Βουλή από τους Βουλευτές κύριοι Ν. Γκατζή, Τ. Τσιόγκα και Α. Σκυλλάκο σχετικά με το Κέντρο Υγείας Σκοπέλου σας πληροφορούμε τα εξής:
Στο Κ.Υ. Σκοπέλου έχουν συσταθεί οι παρακάτω θέσεις ιατρικού προσωπικού:
- Πέντε (5) θέσεις Γενικής Ιατρικής ή Παθολογίας
- Δύο (2) θέσεις Παιδιατρικής
- Μία (1) θέση Οδοντιατρικής
- Δύο (2) θέσεις χωρίς ειδικότητα (ΕΓ').
Η κάλυψη των αναγκών με τις ειδικότητες των γιατρών που δεν προβλέπονται γίνονται με γιατρούς του Ν.Γ.Ν. Βόλου, σε περιοδικές επισκέψεις, βάσει προγράμματος που καταρτίζεται από το Δ.Σ. του Νοσοκομείου, ύστερα από σύμφωνη γνώμη της Επιστημονικής Επιτροπής (ν. 1397/83, άρθρο 19, παρ. 2).
Επίσης σύμφωνα με τις διατάξεις του ν. 2889/01 (ΦΕΚ 37/Α/01), άρθρο 11, παρ. 2 "στο Υπουργείο Υγείας και Πρόνοιας καταρτίζεται κατάλογος επικουρικών γιατρών ανά ειδικότητα για την κάλυψη έκτακτων αναγκών και των επειγουσών αναγκών σε δυσπρόσιτες, απομονωμένες και νησιωτικές περιοχές της χώρας, ανεξάρτητα από την ύπαρξη κενών οργανικών θέσεων".
Σχετικά με το θέμα του κλιματισμού στο Κ.Υ. Σκοπέλου δεν υπήρξε μέχρι σήμερα στο Υπουργείο μας κανένα σχετικό αίτημα.
Αφού διαπιστώθηκε, μετά από επικοινωνία με το Ν.Γ.Ν. Βόλου και το Κ.Υ. Σκοπέλου, ότι υπάρχει ανάγκη προμήθειας κλιματιστικών μονάδων, η αρμόδια υπηρεσία του Υπουργείου μας έδωσε οδηγίες στο Ν.Γ.Ν. Βόλου για την προμήθεια τριών κλιματιστικών μονάδων (για το χώρο βραχείας παραμονής ασθενών, το χειρουργείο και το μικροβιολογικό).
Η Υφυπουργός
Χ. ΣΠΥΡΑΚΗ"
9. Στην με αριθμό 41/25-6-01 ερώτηση δόθηκε με το υπ' αριθμ. 919/10-8-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 41/25-6-2001 ερώτηση που κατατέθηκε στη Βουλή από τους Βουλευτές κυρίους Άγγελο Τζέκη και Γιώργο Χουρμουζιάδη με θέμα "Ανεξέλεγκτη απόθεση επικίνδυνων τοξικών αποβλήτων στην περιοχή της Θεσσαλονίκης από την εταιρία λιπασμάτων ΣΙΝΓΚ" και σε ότι αφορά αρμοδιότητα του Υπουργείου μας σας πληροφορούμε τα εξής:
Σύμφωνα με το παράρτημα ΙΒ της ΚΥΑ 69728/824/96 (ΦΕΚ 358 Β/17-5-96) "Μέτρα και όροι για τη διαχείριση των στερεών αποβλήτων" σε συνδυασμό με το παράρτημα Ι της ΚΥΑ 19396/1546/97 (ΦΕΚ 604 Β/18-7-97) "Μέτρα και όριο για την διαχείριση επικίνδυνων αποβλήτων" η φωσφογύψος ως στερεό απόβλητο με κώδ. 6.9.01 ανήκει στα μη επικίνδυνα απόβλητα.
Επιπλέον, σύμφωνα με το αρ. 4, παρ. 5, εδαφ. 5.3 της ΚΥΑ 113944/97 (ΦΕΚ 1016Β/17-11-97) "Εθνικός σχεδιασμός διαχείρισης στερεών αποβλήτων" προτείνεται υπό προϋποθέσεις, η φωσφογύψος να χρησιμοποιηθεί ως εδαφοβελτιωτικό, για αποκατάσταση ελωδών η βλαβέντων χώρων ή αν οδηγείται για τελική διάθεση.
Η Δ/νση Προστασίας Περιβάλλοντος Θεσσαλονίκης στο παρελθόν προέβη σε χημικές αναλύσεις του υλικού αυτού από τρία διαφορετικά ανεξάρτητα εργαστήρια από τα αποτελέσματα των οποίων προκύπτει ότι δεν υπάρχει πρόβλημα βαρέων μετάλλων.
Η εν λόγω βιομηχανία, παρά τους περιβαλλοντικούς όρους (την υπ' αριθμ. 49704/4-2-2000 Ε.Π.Ο. του ΥΠΕΧΩΔΕ και την υπ' αριθμ. 48914/26-1-1 τροποποίηση Ε.Π.Ο. του ΥΠΕΧΩΔΕ) που της έχουν χορηγηθεί από το ΥΠΕΧΩΔΕ, δεν διαθέτει μέχρι σήμερα άδειας διαχείρισης στερεών αποβλήτων διαθέτει όμως άδεια προσωρινής αποθήκευσης επικίνδυνων αποβλήτων που αφορά τους καταλύτες V205 από την μονάδα παραγωγής θεϊκού οξέος.
Επισημαίνεται ότι η εφαρμογή των παραπάνω διατάξεων είναι αρμοδιότητας ΥΠΕΧΩΔΕ.
Ο Υφυπουργός
Δ. ΘΑΝΟΣ"
10. Στην με αριθμό 55/25-6-01 ερώτηση ΑΚΕ 2 δόθηκε με το υπ' αριθμ. 899/7-8-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 55/2/25-6-2001 ερώτηση και ΑΚΕ που κατατέθηκε στη Βουλή τον Βουλευτή κ. Ι. Τζαμτζή σχετικά με τον αιμορραγικό πυρετό στο Βόρειο Κόσσοβο σας γνωρίζουμε τα εξής:
Ο ιός του αιμορραγικού πυρετού Crimean-Congo (CCHF) προσβάλλει κατοικίδια και άγρια ζώα, μεταδίδεται δε και στον άνθρωπο κατόπιν επαφής με μολυσμένα βιολογικά υγρά ή μετά από δείγμα του tic Hyalamma genus. Κατοικίδια ζώα όπως αιγοπρόβατα και βοοειδή είναι συχνά υποδόχα του ιού, η δε πλειοψηφία των περιπτώσεων εμφανίζεται σε άτομα που ασχολούνται με την κτηνοτροφία, την κτηνιατρική και στη βιομηχανία εκτροφής ζώων.
Εμβόλιο κατά του Κριμαϊκού Αιμορραγικού Πυρετού (ΚΑΠ) δεν υπάρχει. Την δεκαετία του 80 παρασκευάστηκε εμβόλιο κατά του ΚΑΠ στη Βουλγαρία το οποίο αποτελείτο από εγκεφαλική ουσία νεογέννητων ποντικών μολυσμένων με τον ιό. Το εμβόλιο αυτό δεν έτυχε ευρείας χρησιμοποίησης λόγω των ελλιπών μελετών τόσο σε πειραματόζωα όσο και σε ανθρώπους. Επομένως τα προτεινόμενα προληπτικά μέτρα συνίσταται στη χρήση εντομοαπωθητικών και στην εξέταση των ρούχων και του δέρματος για την ανεύρεση τσιμπουριών και στην αφαίρεσή τους. Τα εντομοαπωθητικά πχ. AUTAN θα πρέπει να χρησιμοποιούνται στο δέρμα των ακάλυπτων μερών του σώματος, καθώς επίσης και στην εξωτερική επιφάνεια της ενδυμασίας.
Η νόσος εμφανίζεται με βαρύτητα (θνητότητα 30% περίπου), η δε θεραπεία περιλαμβάνει εκτός από τα απαραίτητα υποστηρικτικά των ζωτικών λειτουργιών μέτρα και το φάρμακο Ριμπαβιρίνη, το οποίο έχει αποδειχθεί αποτελεσματικό τόσο στην από του στόματος όσο και από την ενδοφλέβια χορήγηση.
Στην Ελλάδα το φάρμακο κυκλοφορεί μόνο υπό μορφή δισκίων στα φαρμακεία (όνομα σκευάσματος Rebetol), όπως μας πληροφόρησε η αρμόδια Δ/νση του Εθνικού Οργανισμού Φαρμάκων.
Σύμφωνα με τα δεδομένα του Παγκόσμιου Οργανισμού Υγείας, τόσο η από του στόματος, όσο και η ενδοφλέβια μορφή είναι εξίσου αποτελεσματικές, πιθανότατα όμως η από του στόματος χορήγηση είναι δυσχερής ή αδύνατη σε περίπτωση βαρύτητας του περιστατικού.
Οι Ελληνικές ένοπλες δυνάμεις στο Κόσσοβο έχουν ήδη προβεί στην προμήθεια του φαρμάκου σε μορφή διαλύματος για ενδοφλέβια χορήγηση.
Όσον αφορά την Ελλάδα η πιθανότητα εμφάνισης κρούσματος στους Έλληνες πολίτες και στρατιώτες μας (είτε εισαγόμενου, είτε σχετιζόμενου με μετακίνηση τυχόν μολυσμένων ζώων από το Κόσσοβο) είναι ελάχιστη αλλά δεν μπορεί να θεωρηθεί ανύπαρκτη.
Κατά συνέπεια θα ήταν πιθανότητα χρήσιμο να υπάρχει θεραπευτική ετοιμότητα για την υποθετική περίπτωση εμφάνισης κρούσματος και από το συνερωτώμενο Υπουργείο Εθνικής Άμυνας, το οποίο είναι και αρμόδιο να απαντήσει στα υπόλοιπα σχετικά ερωτήματα.
Η Υφυπουργός
Χ ΣΠΥΡΑΚΗ"
11. Στην με αριθμό 58/25-8-01 ερώτηση δόθηκε με το υπ΄ αριθμ. 900/7-8-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 58/25-6-2001 ερώτηση που κατατέθηκε στη Βουλή από τον Βουλευτή κ. Ν. Νικολόπουλο σχετικά με το Περιφερειακό Ιατρείο Δάφνης του Δήμου Παίων Ν. Αχαΐας σας γνωρίζουμε ότι:
Οι κενές θέσεις στο Κέντρο Υγείας και στο Περιφερειακό Ιατρείο Δάφνης προκηρύχθηκαν έγκαιρα, όπως ορίζουν οι κείμενες διατάξεις, δεν καλύφθηκαν μέχρι σήμερα, θα προκηρύσσονται όμως συνεχώς μέχρι να καλυφθούν. Μέχρι την ανάληψη καθηκόντων των νέων γιατρών, το Νοσοκομείο _Κ.Υ. Καλαβρύτων έχει μεριμνήσει καταρτίζοντας πρόγραμμα επισκέψεων γιατρών στο Π.Ι. Δάφνης από όμορα Π.Ι.
Το Π.Ι. Δάφνης ανήκει στο Κ.Υ. Κλειτορίας του Π.Γ.Ν. Πατρών "ΑΓ. ΑΝΔΡΕΑΣ".
Το Κ.Υ. Κλειτορίας διαθέτει τον ακόλουθο ιατροτεχνολογικό εξοπλισμό:
Ακτινολογικό Μηχάνημα, Ημιαυτόματο Εμφανιστήριο, Ηλεκτροκαρδιογράφο φορητό (τεμ. 2), UNIT Οδοντιατρικό, Ακτινολογικό Μηχάνημα Οδοντιατρικό πλήρες, Δονητή Αμαγάλματος, Συσκευή Αποτρύγωσης με Υπερήχους Κλίβανο Αποστείρωσης, Εργαστηριακό TOUR, Αποστειρωτήρα Άλατος, Χειρουργική Τράπεζα, Προβολέα Οροφής, Χειρουργική Αναρρόφηση, Αναρρόφηση Ω.Ρ.Λ., Αναπνευστήρα, Χειρουργική Διαθερμία, Διαθερμία Δερματολογική, Ξηρό Κλίβανο (τεμ. 3), Αυτόκαυστο, Διαφανοσκόπιο (τεμ. 5), Συσκευή Ανίχνευσης Παλμών Εμβρύου, Επωαστικό Κλίβανο, Μικροσκόπιο, Φυγόκεντρο, Μικροφυγόκεντρο, Φωτόμετρο (τεμ. 2), Φασμαφωτόμετρο, Αναδευτήρα VORTEX, Υδατόλουτρο (τεμ. 2).
Ο παραπάνω αναφερόμενος ιατροτεχνολογικός εξοπλισμός που εγκαταστάθηκε στο Κ.Υ. στην περίοδο από 1986 έως 1988, λόγω της αδιάλειπτης συντήρησής του από ανάδοχο συντηρητή, βρίσκεται σε πολύ καλή λειτουργική κατάσταση.
Επίσης για το ίδιο Κ.Υ. το Υπουργείο μας εισηγήθηκε την προμήθεια:
Αιματολογικού Αναλυτή
Απινιδωτή με μόνιτορ
Η Υφυπουργός
Χριστίνα Σπυράκη"
12. Στην με αριθμό 65/26-6-01 ερώτηση δόθηκε με το υπ΄ αριθμ. 896/7-8-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 65/26-6-2001 ερώτηση που κατατέθηκε στη Βουλή από τον Βουλευτή κ. Γ. Καρατζαφέρη σχετικά με το Κέντρο Υγείας Δροσάτου στο Κιλκίς σας πληροφορούμε τα εξής:
Στο Κ.Υ. Δροσάτου Κιλκίς έχει τοποθετηθεί και υπηρετεί μία αγροτική γιατρός, η Τασιοπούλου Δήμητρα, η οποία πήρε παράταση θητείας για έξι (6) μήνες από 27-7-2001.
Επίσης στο Κ.Υ. Δροσάτου έχουν συσταθεί οι παρακάτω θέσεις ιατρικού προσωπικού:
Δύο (2) θέσεις Γενικής Ιατρικής ή Παθολογίας 
Μία (1) θέση Παιδιατρικής
Μία (1) θέση Μικροβιολογίας
Μία (1) θέση Ακτινοδιαγνωστικής
Πρόσφατα από το Υπουργείο Υγείας και Πρόνοιας με την αριθ. Υ3α/1259/01 απόφαση έγινε τροποποίηση των θέσεων και ειδικότερα η μία (1) θέση Γενικής Ιατρικής ή Παθολογίας με βαθμό Διευθυντή μετατράπηκε σε αντίστοιχη θέση, ίδιου κλάδου και ειδικότητας, με βαθμό Διευθυντή ή ΕΑ΄, καθώς και μία (1) θέση ειδικότητας Παιδιατρικής βαθμού Β΄ μετατράπηκε σε αντίστοιχη θέση, ίδιου κλάδου και ειδικότητας, βαθμού ΕΑ΄ ή ΕΒ΄.
Η κάλυψη των αναγκών με τις ειδικότητες γιατρών που δεν προβλέπονται γίνονται με γιατρούς του Νοσοκομείου, σε περιοδικές επισκέψεις, βάσει προγράμματος που καταρτίζεται από το Δ.Σ. του Νοσοκομείου, ύστερα από σύμφωνη γνώμη της Επιστημονικής Επιτροπής (Ν. 1397/83, άρθρο 19, παρ. 2).
Όσον αφορά τον εξοπλισμό που ανωτέρω Κέντρου Υγείας, σας γνωρίζουμε ότι στο Υπουργείο μας δεν εκκρεμεί ανάλογο αίτημα.
Η Υφυπουργός
ΧΡΙΣΤΙΝΑ ΣΠΥΡΑΚΗ"
13. Στην με αριθμό 67/26-6-01 ερώτηση δόθηκε με το υπ΄ αριθμ. 906/7-8-01 έγγραφο από τον Υφυπουργό Υγείας Πρόνοιας η ακόλουθη απάντηση:
"Απαντώντας στην με αριθμό 67/26-6-2001 ερώτηση που κατατέθηκε στη Βουλή από τον Βουλευτή κ. Γ. Βλάχο σχετικά με τη λειτουργία του Π.Γ.Ν. "ΑΣΚΛΗΠΙΕΙΟ" Βούλας σας πληροφορούμε τα εξής:
Οι εγκεκριμένες θέσεις τακτικού νοσηλευτικού και παραϊατρικού προσωπικού με την Υ10β/38590/30-3-01 Υπουργική Απόφαση συμπεριλήφθηκαν στην προκήρυξη της Περιφέρειας Αττικής που δημοσιεύθηκε στο ΦΕΚ 179/τ. ΑΣΕΠ/8-6-01. Η υποβολή των αιτήσεων των υποψηφίων άρχισε στις 25-6-01 και λήγει στις 17-7-01.
Για τη συντόμευση της διαδικασίας, η υποβολή των αιτήσεων είναι χωρίς δικαιολογητικά (κατ΄ εφαρμογή του ν. 2839/00), τα οποία θα ελεγχθούν όταν οι διοριστέοι θα παρουσιαστούν για διορισμό στους φορείς.
Το Υπουργείο μας εξετάζει, μελετά και προγραμματίζει την εκτέλεση έργων για τον εκσυγχρονισμό της κτιριακής υποδομής του Π.Γ. Ν. "ΑΣΚΛΗΠΙΕΙΟ" Βούλας, λαμβάνοντας υπόψη από το ρόλο του Ιδρύματος στα πλαίσια των Ολυμπιακών Αγώνων του 2004.
Συγκεκριμένα με την με αρ. πρωτ. Υ4β/15226/15-11-2000 απόφαση εγκρίθηκαν οι εξής μελέτες μεσο-μακροπρόθεσμου προγραμματισμού για τις επεμβάσεις και τον εκσυγχρονισμό του Νοσοκομείου:
Ρυθμιστική Μελέτη, με αντικείμενο την ανάλυση της υπάρχουσας κατάστασης και την υποβολή ρυθμιστικής πρότασης όπου θα αποσαφηνίζονται οι ανάγκες του Νοσοκομείου, με στόχο τον προγραμματισμό των απαιτούμενων επεμβάσεων και έργων. Η αμοιβή για τη Ρυθμιστική Μελέτη ανέρχεται στο ποσό των 15.000.000 δρχ. 
Μελέτη Ενίσχυσης Φέροντος Οργανισμού και Μελέτη Ανακατασκευής Αναδιαρρύθμισης Β΄ και Γ΄ ορόφου του "Κονιαλιδείου" κτιρίου. Η αμοιβή της μελέτης ανέρχεται στο ποσό των 44.840.000 δρχ.
Με βάση την ίδια απόφαση οι παραπάνω μελέτες αναατίθενται προς υλοποίηση στη ΔΕΠΑΝΟΜ ΑΕ και θα χρηματοδοτηθούν από το Γ΄ ΚΠΣ.
Φυσικά η στενότητα του χώρου δεν εμποδίζει την άψογη επιστημονική λειτουργία του Νοσοκομείου, στο οποίο υπηρετούν εξαίρετα επιστήμονες γιατροί.
Τις ημέρες της Γενικής Εφημερίας (κάθε τρεις ημέρες) προσέρχονται, κατά μέσο όρο, 500 άτομα και διενεργούνται περίπου 70 εισαγωγές ασθενών. Στα τακτικά εξωτερικά ιατρεία εξετάζονται καθημερινά, κατά μέσο όρο, 340 ασθενείς. ΄Όλα τα προσερχόμενα περιστατικά αντιμετωπίζονται από το προσωπικό με τον καλύτερο δυνατό τρόπο.
Η Υφυπουργός
ΧΡΙΣΤΙΝΑ ΣΠΥΡΑΚΗ"
14. Στις με αριθμό 68/26-6-01, 87/26-6-01 ερωτήσεις δόθηκε με το υπ' αριθμ. 13552/3-8-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση των ερωτήσεων 68/26-6-01, 87/26-6-01 που κατατέθηκαν στη Βουλή από τους Βουλευτές κυρίους Θ. Λεονταρίδη και Ε. Στυλιανίδη, σας πληροφορούμε ότι, οι διακοπές ηλεκτροδότησης των αρδευτικών εγκαταστάσεων οφείλονται στην ανάγκη αποφυγής του κινδύνου καταπόνησης των δικτύων και των εγκαταστάσεων παραγωγής με ενδεχόμενα προβλήματα στην ηλεκτροδότηση, λόγω της υπερβολικής και απρόβλεπτης ζήτησης ηλεκτρικής ενέργειας κατά τους θερινούς μήνες στις ώρες αιχμής. Εξάλλου, η αποφυγή κατανάλωσης στις ώρες αυτές αποτελεί περιοριστικό όρο της χορήγησης του Μειωμένου Αγροτικού Τιμολογίου σύμφωνα με την ΚΥΑ 142196/87, που ρυθμίζει τα σχετικά θέματα. Επιπρόσθετα σας διαβιβάζουμε συνημμένα, και το υπ' αριθμ. Γ.ΔΝΣ 2684/23-7-01 έγγραφο της ΔΕΗ, το οποίο καλύπτει αναλυτικά το θέμα.
Ο Υπουργός
Ν. ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
15. Στις με αριθμό 92/26-6-01, 819/30-7-01 ερωτήσεις δόθηκε με το υπ' αριθμ. 29559/3-8-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση των ερωτήσεων 92/26-6-01, 819/30-7-01 του Βουλευτή κ. Ε. Πολύζου, σας πληροφορούμε τα ακόλουθα:
Το Ειδικό Πρόγραμμα Τοπικής Αυτοδιοίκησης (Ε.Π.Τ.Α.), το οποίο νομοθετήθηκε με το άρθρο 13 του ν. 2539/1997, στοχεύει στη δημιουργία ενός χρηματοδοτικού και προγραμματικού εργαλείου για την πρωτοβάθμια αυτοδιοίκηση με στόχο την ενίσχυση της περιφέρειας.
Η Επιτροπή Παρακολούθησης του Ε.Π.Τ.Α. προχωρεί σταδιακά στην ένταξη των έργων και δράσεων με φορείς χρηματοδότησης διάφορα Υπουργεία και φορείς υλοποίησης τους ΟΤΑ.
Επίσης, έχει ολοκληρωθεί και η προένταξη έργων για όλη την προγραμματική περίοδο λειτουργίας του Ε.Π.Τ.Α. με χρηματοδότηση από το ΥΠ.ΕΣ.Δ.Δ.Α.
Στόχος είναι να αποδοθεί το σύνολο των πόρων που έχουν εξαγγελθεί για την πρωτοβάθμια αυτοδιοίκηση, και που οι πηγές τους καθορίζονται αναλυτικά στο άρθρο 13 του ν. 2539/97, με τη συμμετοχή όλων των χρηματοδοτικών φορέων στην προσπάθεια αυτή.
'Ετσι, τόσο οι προγραμματιζόμενες ενέργειες, που γίνονται με πρωτοβουλία των επί μέρους Υπουργείων, όσο και ο προγραμματισμός του Γ' Κ.Π.Σ. στο βαθμό που απευθύνονται στην πρωτοβάθμια αυτοδιοίκηση, αποτελούν μέρος της συνολικής προσπάθειας ενίσχυσής της.
Ειδικότερα, στο πρόγραμμα ΕΠΤΑ έχουν ενταχθεί ή προενταχθεί, με χρηματοδότηση ΥΠΕΣΔΑΑ, έργα των ΟΤΑ και οριζόντες δράσεις, συνολικού ποσού 715 δις δρχ., για τα οποία μέχρι σήμερα έχουν απορροφηθεί χρηματοδοτήσεις ύψους 250 δις δρχ. (όπως αναλυτικότερα φαίνεται στους συνημμένους πίνακες). Η μέχρι σήμερα χρηματοδότηση από άλλα Υπουργεία στο ΕΠΤΑ ανέρχεται στο ποσό των 38 δις δρχ.
Η χρηματοδότηση των ΟΤΑ από το Γ' ΚΠΣ θα γίνει μέσω των σχετικών επιχειρησιακών προγραμμάτων, σύμφωνα με τις διαδικασίες του ν. 2860/2000.
Ο Υφυπουργός
Κ. ΚΑΪΣΕΡΛΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
16. Στην με αριθμό 97/26-6-01 ερώτηση δόθηκε με το υπ' αριθμ. 487/25-7-01 έγγραφο από τον Υφυπουργό Ανάπτυξης η ακόλουθη απάντηση:
"Σε απάντηση της ερώτησης 97/26-6-01 των Βουλευτών κυρίων Α. Τζέκη και Γ. Χουρμουζιάδη, αναφέρουμε ότι κατά την εγκατάσταση μιας δραστηριότητας, όπως αυτή της ΜΟΤΟR OIL και άλλων, υπάρχουν οι διαδικασίες αδειοδοτήσεων και έγκρισης περιβαλλοντικών όρων κατά τις οποίες εξετάζονται, από τις συναρμόδιες υπηρεσίες, όλα τα στοιχεία και οι διαδικασίες προκειμένου να εγκατασταθεί ή όχι η συγκεκριμένη δραστηριότητα.
Ο Υφυπουργός
ΑΛΕΞΑΝΔΡΟΣ ΚΑΛΑΦΑΤΗΣ"
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 19 Οκτωβρίου 2001. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2 & 3 Καν. Βουλής)
1. Η με αριθμό 54/17.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Μαντέλη προς τους Υπουργούς Περιβάλλοντος, Χωροταξίας και Δημοσίων Έργων, Υγείας και Πρόνοιας, σχετικώς με την κατεδάφιση του Νοσοκομείου "ΠΑΠΑΔΗΜΗΤΡΙΟΥ" στα Μελίσσια και τη διαμόρφωση του περιβάλλοντος δάσους.
2. Η με αριθμό 50/17.10.2001 επίκαιρη ερώτηση του Βουλευτή της Νέας Δημοκρατίας κ. Αθανασίου Χειμάρα προς τους Υπουργούς Μεταφορών και Επικοινωνιών, Οικονομικών, σχετικώς με τις προθέσεις της Κυβέρνησης να μειώσει τα τέλη του νέου αεροδρομίου στα Σπάτα κλπ.
3. Η με αριθμό 46/17.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Εμπορικής Ναυτιλίας, σχετικώς με τη λήψη μέτρων, ώστε να ανακληθεί η απόφαση εκχώρησης του κτιρίου του Ξενώνα της Εστίας Ναυτικών στην Αθήνα 2004 Α.Ε. κλπ.
4. Η με αριθμό 49/17.10.2001 επίκαιρη ερώτηση της Βουλευτού του Συνασπισμού της Αριστεράς και της Προόδρου κας Ασημίνας Ξηροτύρη-Αικατερινάρη προς τον Υπουργό Γεωργίας, σχετικώς με την ολοκλήρωση των ελέγχων και της δημοσιοποίησης των αποτελεσμάτων για την καλλιέργεια βαμβακιού με μεταλλαγμένο σπόρο κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 2 & 3 Καν. Βουλής)
1. Η με αριθμό 55/17.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φλώρου Κωνσταντίνου προς τον Υπουργό Γεωργίας, σχετικώς με τη λειτουργία του Καπνολογικού Ινστιτούτου Ελλάδος.
2. Η με αριθμό 51/17.10.2001 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Κιλτίδη προς τον Υπουργό Γεωργίας, σχετικώς με την υπογραφή της απόφασης, η οποία αναφέρει ότι ο θεσμός της αμειψισποράς με ψυχανθή θα εφαρμοσθεί και στην καλλιέργεια του σκληρού σίτου.
3. Η με αριθμό 44/17.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Γεωργίας, σχετικώς με τη λήψη μέτρων για την αντιμετώπιση των προβλημάτων της κρατικής Βιομηχανίας Ξυλείας Καλαμπάκας.
4. Η με αριθμό 53/17.10.2001 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Πολιτισμού, σχετικώς με την πρόθεση του Υπουργείου να συμπεριληφθεί η λίμνη της Ολυμπίας -Καϊάφα στις περιοχές τέλεσης ολυμπιακών αθλημάτων κλπ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 35/15.10.2001 επίκαιρη ερώτηση της Βουλευτού της Νέας Δημοκρατίας κας Μαριέττας Γιαννάκου προς τον Υπουργό Εξωτερικών, σχετικώς με τη λήψη των αναγκαίων μέτρων ελέγχου των οικονομικών δραστηριοτήτων που αφορούν την τρομοκρατία και το διεθνές οργανωμένο έγκλημα.
Η επίκαιρη ερώτηση της κας Γιαννάκου έχει ως εξής:
"Σύμφωνα με το ψήφισμα 1373 του Συμβουλίου Ασφαλείας των Ηνωμένων Εθνών, με ημερομηνία 28 Σεπτεμβρίου 2001 τα κράτη-μέλη καλούνται να λάβουν μέτρα, προκειμένου να παρεμποδιστεί η με κάθε τρόπο οικονομική υποστήριξη της τρομοκρατίας. Στα μέτρα περιλαμβάνεται το "πάγωμα" λογαριασμών, η παρεμπόδιση του προσπορισμού χρημάτων με στόχο τη διεξαγωγή τρομοκρατικών πράξεων και γενικότερα η παρεμπόδιση της έμμεσης ή άμεσης διακίνησης χρήματος ή οικονομικών αγαθών, σε σχέση με οποιαδήποτε μορφής τρομοκρατικές δραστηριότητες.
Ερωτάται ο αρμόδιος Υπουργός:
1. Αν προτίθεται να προχωρήσει η Κυβέρνηση στην υιοθέτηση πρόσθετου κανονιστικού πλαισίου, πέραν των αποφάσεων του ECOFIN, που θα επιτρέπει την άμεση υλοποίηση μέτρων για τον έμμεσο ή άμεσο έλεγχο οικονομικών δραστηριοτήτων που αφορούν όχι μόνο στην τρομοκρατία, αλλά γενικότερα στο διεθνές οργανωμένο έγκλημα, τη διακίνηση ναρκωτικών και το λαθρεμπόριο όπλων.
2. Αν έχει υπογραφεί και εφόσον αυτό έχει συμβεί, πότε θα κυρωθεί η Σύμβαση για την Καταστολή της Χρηματοδότησης της Tρομοκρατίας, της 9ης Δεκεμβρίου 1999". 
Ο Υπουργός Εξωτερικών κ. Γεώργιος Παπανδρέου έχει το λόγο.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Ευχαριστώ, κύριε Πρόεδρε. 
Κυρίες και κύριοι, αγαπητοί συνάδελφοι, θέλω κατ' αρχάς να σας πληροφορήσω ότι έχω ήδη υπογράψει το κείμενο της απόφασης 1373 του Συμβουλίου Ασφαλείας του ΟΗΕ, το οποίο πράγματι προβλέπει μεταξύ άλλων και το πάγωμα των λογαριασμών, που μπορεί να χρησιμοποιούνται από διάφορες τρομοκρατικές οργανώσεις ή άτομα συνδεδεμένα με αυτές και πρόκειται να δημοσιευτεί ως υπουργική απόφαση στην Εφημερίδα της Κυβερνήσεως, ως είθισται. 
Βεβαίως έχουμε στενή συνεργασία ως Υπουργείο και με την Τράπεζα Ελλάδος και με το Υπουργείο Εθνικής Οικονομίας επ' αυτών των θεμάτων. Οι αποφάσεις αυτές συνήθως ενσωματώνονται στην ελληνική έννομη τάξη με Προεδρικό Διάταγμα, που συνυπογράφεται από τους αρμόδιους Υπουργούς και εξυπακούεται ότι το διάταγμα αυτό γίνεται αντικείμενο επεξεργασίας από το Συμβούλιο της Επικρατείας. Όπως ξέρετε, αυτό το προεδρικό διάταγμα, μετά από την απόφαση 1373 του Συμβουλίου Ασφαλείας, προβλέπει και ποινικές κυρώσεις για τα άτομα αυτά. 
Τέλος, προσθέτουμε ότι πολλές από τις ρυθμίσεις της απόφασης 1373 καλύπτονται ήδη και από διατάξεις της ισχύουσας νομοθεσίας, η οποία μπορεί να εφαρμοστεί στην περίπτωση των ρυθμίσεων αυτών. 
Σε ό,τι αφορά τη διεθνή Σύμβαση για την Καταστολή Χρηματοδότησης της Τρομοκρατίας, αυτή έχει υιοθετηθεί από τη Γενική Συνέλευση του ΟΗΕ το 1999. Αυτή η σύμβαση είναι στη διαδικασία κύρωσης, δηλαδή βρίσκεται στο στάδιο υπογραφής του απαιτούμενου σχεδίου νόμου στον Υπουργό Δικαιοσύνης και στη συνέχεια θα υπογραφεί από τους Υπουργούς Δημόσιας Τάξης και Οικονομικών, πριν εισαχθεί στη Βουλή προς κύρωση.
ΠΡΟΕΔΡΟΣ (Απόστολος Κακλαμάνης): Η κ. Γιαννάκου έχει το λόγο.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Πρόεδρε, χαίρομαι που η απόφαση του Συμβουλίου Ασφαλείας της 28ης Σεπτεμβρίου βρίσκεται ήδη στη διαδικασία του να ενσωματωθεί στην έννομη τάξη, διότι στις ανακοινώσεις της 10ης Οκτωβρίου ο κ. Richard Boucher, εκπρόσωπος του Στέιτ Ντιπάρντμεντ, ευχαρίστησε εκατόν έντεκα, χώρες, που είχαν ήδη θεσμοθετήσει τους κανόνες και αυτό έχει ενσωματωθεί στο δίκαιο. Είναι επίσης θετικό και το γεγονός ότι και η σύμβαση του 1999 βρίσκεται στη διαδικασία κύρωσης.
Θέλω να επισημάνω μόνο τούτο, κύριε Υπουργέ, που μπορεί να μην είναι της άμεσης αρμοδιότητάς σας, αλλά έχει αντίκτυπο στην εξωτερική πολιτική της χώρας. Είναι γεγονός ότι η ενσωμάτωση στην ελληνική έννομη τάξη της Οδηγίας της Ευρωπαϊκής Ένωσης και ο τρόπος που λειτουργεί η επιτροπή για το "ξέπλυμα" χρημάτων δεν έχει αποδώσει καθόλου. Δεν στέλνονται υποθέσεις στη δικαιοσύνη, γιατί είναι τόσο ατεκμηρίωτες από πλευράς τραπεζών, ώστε είναι δυνατόν οι άνθρωποι αυτοί να βγουν και με χαρτί του κράτους ότι είναι αθώοι.
Επίσης θέλω να τονίσω ότι η δήλωση του κ. Γκαργκάνα ότι το ελληνικό Δίκαιο δεν προβλέπει πάγωμα λογαριασμών κατευθείαν από την ελληνική Κυβέρνηση, αλλά μπορούμε να παγώσουμε λογαριασμούς που τα ονόματα των ιδιοκτητών τους μας έχουν σταλεί από την Κεντρική Ευρωπαϊκή Τράπεζα, συνιστά μια υποκρισία. Πρέπει ευθέως η ελληνική έννομη τάξη, και αν ακόμη μένουν κενά από τις εν λόγω συμβάσεις, να προβλέπει τη λειτουργία κατευθείαν του ελληνικού κράτους με αμιγώς εθνική πολιτική. Δεν είναι ανάγκη, πιστεύω, να μας υποδειχθεί από τρίτους ότι υπάρχει μία επίθεση στο διεθνές χρηματοπιστωτικό σύστημα, πέρα από τις επιπτώσεις της τρομοκρατίας εις βάρος των αθώων πολιτών, για να προχωρήσουμε πραγματικά σε ξεκαθάρισμα αυτής της υπόθεσης. Δεν μπορεί η Ελλάδα να συνεχίσει να είναι χώρα που δέχεται χρήματα, επειδή την ενδιαφέρει οικονομικά, απ' όπου και αν προέρχονται.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Πράγματι πολύ σωστά είπατε, κυρία Γιαννάκου, ότι δεν είμαι ο αρμόδιος Υπουργός. Μπορώ να σας πω όμως ότι η Ελλάδα δεν έχει ακολουθήσει ποτέ μια πολιτική συνειδητής υποδοχής τέτοιων χρημάτων για οποιουσδήποτε λόγους, οικονομικούς ή άλλους. Αντιθέτως, η Ελλάδα είναι μια χώρα που θέλει να εφαρμόζεται η έννομη τάξη, να εφαρμόζεται το Διεθνές Δίκαιο και είναι κορυφαία αυτή η επιλογή σε όλες μας τις εξωτερικές σχέσεις. Θέλω να το τονίσω αυτό. 
Και βεβαίως κάνουμε πάρα πολύ συστηματική δουλειά, όπως είπα, με την Τράπεζα της Ελλάδος, στα πλαίσια της έννομης τάξης που υπάρχει σήμερα, στα πλαίσια των νόμων που έχουμε, αλλά παράλληλα προχωρούμε στην ενσωμάτωση, όπως σας είπα, συμβάσεων είτε του ΟΗΕ είτε βεβαίως και των κανονιστικών πράξεων που υπάρχουν από την Ευρωπαϊκή 'Ενωση. 
Έχει πάρει σημαντικές αποφάσεις το Συμβούλιο ECOFIN, το Συμβούλιο των Υπουργών Δικαιοσύνης, το Συμβούλιο Μεταφορών και βεβαίως το Συμβούλιο Γενικών Υποθέσεων. Μια σειρά από αυτές έχει σημαντικές επιπτώσεις στις αλλαγές της νομοθεσίας, τις οποίες βέβαια ενσωματώνουμε και εφαρμόζουμε στη χώρα μας, για να μπορέσουμε πιο αποτελεσματικά να αντιμετωπίσουμε το θέμα της τρομοκρατίας και ιδιαίτερα του ξεπλύματος του βρώμικου χρήματος.
Θέλω να τονίσω ότι η Ελλάδα έχει μια πολύ καλή εικόνα στο εξωτερικό στην προσπάθεια αυτή, αλλά θα ενδυναμώσουμε αυτήν την προσπάθεια, ώστε πραγματικά να είμαστε όσο γίνεται πιο αποτελεσματικοί στο δύσκολο, αλλά επιτυχή -όπως θέλουμε να είναι- αυτόν αγώνα κατά της τρομοκρατίας.
Ευχαριστώ.
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 37/15.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Γεωργίας, σχετικώς με τη λήψη μέτρων προστασίας του εισοδήματος των σταφιδοπαραγωγών κλπ.
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
ΠΡΟΕΔΡΕΥΩΝ (Κωνσταντίνος Γείτονας): Η επίκαιρη ερώτηση του κ. Στριφτάρη έχει ως εξής: 
"Οι μειωμένες τιμές της σταφίδας κατά 15% περίπου σε σχέση με τις αντίστοιχες περυσινές προκαλούν οργή και αγανάκτηση στους σταφιδοπαραγωγούς της Πελοποννήσου, που βλέπουν το εισόδημά τους να εξανεμίζεται. Η κατάσταση αυτή έχει οδηγήσει τους σταφιδοπαραγωγούς σε κινητοποιήσεις, οι οποίες βρίσκονται ήδη σε εξέλιξη.
Οι ευθύνες της Κυβέρνησης είναι τεράστιες, επειδή συμφώνησε με την Ευρωπαϊκή Ένωση να καταργηθεί η παρέμβαση και διέλυσε τον Αυτόνομο Σταφιδικό Οργανισμό (ΑΣΟ), που διασφάλιζαν ένα ελάχιστο εισόδημα στους σταφιδοπαραγωγούς. Και επειδή υπερψήφισε τον Κανονισμό, που συνδέει την καταβολή των επιδοτήσεων στους σταφιδοπαραγωγούς με την υπογραφή του συμβολαίου πώλησης της σταφίδας ανάμεσα στους σταφιδοπαραγωγούς και τους σταφιδέμπορους μέσα σε συγκεκριμένες ημερομηνίες, δίνοντας έτσι τη δυνατότητα στους σταφιδέμπορους να εκμεταλλεύονται αυτήν τη διάταξη του Κανονισμού και να υποχρεώνουν τους παραγωγούς να πωλούν σε εξευτελιστικές τιμές την παραγωγή τους.
Ερωτάται ο κύριος Υπουργός:
- Ποια μέτρα θα πάρει η Κυβέρνηση και πότε, ώστε να προστατευθεί το εισόδημα των σταφιδοπαραγωγών;
- Θα διεκδικήσει η Κυβέρνηση την αλλαγή των κοινοτικών Κανονισμών για τη σταφίδα, έτσι ώστε να προστατεύεται το εισόδημα των σταφιδοπαραγωγών και να αναστραφεί η αρνητική πορεία της καλλιέργειας;"
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. 
Αγαπητέ κύριε συνάδελφε, είναι γνωστό και σε σας ότι η σταφίδα υπάγεται στο καθεστώς της κοινής οργάνωσης της αγοράς και απολαμβάνει από την Ευρωπαϊκή Ένωση ενίσχυση στην καλλιέργεια σταφυλιών, που προορίζονται για την παραγωγή σταφίδας, σουλτανίνας και κορινθιακής.
Με τον κανονισμό 1621/199 καθορίζεται όλο το πλαίσιο διαχείρισης του τομέα της σταφίδας. Αυτός ψηφίστηκε μετά από πρόταση της επιτροπής από όλα τα κράτη-μέλη εκτός της Ελλάδας. Αυτό απαντά και στο τι έκανε η χώρα μας ή τι πρόκειται να κάνει για τον Κανονισμό.
Ο Αυτόνομος Σταφιδικός Οργανισμός, ο γνωστός ΑΣΟ, καταργήθηκε επειδή ο ρόλος του αποδυναμώθηκε και οι δραστηριότητές του περιορίστηκαν λόγω της σταδιακής κατάργησης της εθνικής παρεμβατικής πολιτικής για το προϊόν της σταφίδας και της διαχείρισής του στα πλαίσια της κοινής οργάνωσης της αγοράς. Σε αντικατάσταση του ΑΣΟ δημιουργήθηκε η ΣΚΟΣ ΑΕ, η οποία αφ΄ενός αναπτύσσει επιχειρηματική δραστηριότητα και αφ΄ετέρου παρέχει υπηρεσία στον κλάδο της κορινθιακής σταφίδας.
Το Υπουργείο Γεωργίας την τελευταία διετία έχει προτείνει βασικές βελτιώσεις στον Κανονισμό, οι οποίες όμως δεν έγιναν δεκτές. Ξέρετε ότι ψηφίζουν δεκαπέντε μέλη. Είμαστε οι μόνοι σε αυτήν την προσπάθεια για τη σταφίδα.
Φέτος, μετά από παρέμβαση του Υπουργείου Γεωργίας, η Κομισιόν δέχτηκε την παράταση της περιόδου κατάθεσης των συμβάσεων μεταποίησης. Δηλαδή είναι αυτό που είπατε και στην ερώτησή σας, έχουμε μία παράταση των συμβολαίων κατά ένα μήνα, καθώς και τη μείωση των στοιβαζομένων πλαστικών κιβωτίων, που παραδίδει τη σταφίδα ο παραγωγός από 100% που ήταν υποχρεωτικά στο 75%.
Επιπλέον μετά από έντονες διαβουλεύσεις ψηφίστηκε η νέα τιμή αγοράς αποθεματοποίησης στα επίπεδα περίπου της περσινής από 159,5 δραχμές ανά κιλό που ήταν σε 151,5 δραχμές ανά κιλό δηλαδή μείωση 8 δραχμών το κιλό. Νομίζω ότι είναι πολύ σημαντικό αν λάβει κανείς υπόψη τη μείωση των διεθνών τιμών από τις ανταγωνίστριες εκτός Ευρωπαϊκής Ένωσης χώρες. 'Οσον αφορά το γιατί είναι τόσο πολύ μειωμένες οι τιμές στη διεθνή αγορά, εκτιμώ ότι είναι συγκυριακό και οφείλεται κατά μεγάλο μέρος στην υποτίμηση κατά 50% της τουρκικής λίρας με αντίκτυπο στις προσφερόμενες τιμές φέτος από τους μεταποιητές προς τους παραγωγούς μας. Άλλωστε, γνωρίζετε πολύ καλά ότι το καθεστώς της σταφίδας παρ΄ ότι πολλές φορές δημιουργεί τεράστια προβλήματα, θα πρέπει να πούμε από την άλλη μεριά ότι ο Κανονισμός το στηρίζει κατά πολύ μεγάλο μέρος. Και αν δούμε μια σχέση μεταξύ τιμής από την αγορά και τιμής από την ενίσχυση, είναι περίπου 80% από την ενίσχυση και 20% από την αγορά. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κατ' αρχάς νομίζω ότι η ερώτησή μας έχει βάση. Και ο κύριος Υφυπουργός αναγνώρισε ότι μειώθηκε το εισόδημα σε σχέση με την τιμή της σταφίδας. Δεν πείθει, όμως, ότι κάνει προσπάθειες να αλλάξει ο Κανονισμός. Και νομίζω ότι προς αυτήν την κατεύθυνση που είναι γενική κατεύθυνση σήμερα της Ευρωπαϊκής Ένωσης, οι στρεμματικές ενισχύσεις, είναι ο πρώτος Κανονισμός, αν θυμάμαι καλά -και νομίζω ότι θυμάμαι καλά- που ουσιαστικά άλλαξε τη μορφή επιδοτήσεων και πήγε στη στρεμματική απόδοση, όπου ουσιαστικά φθάσαμε στο σημείο να μην παράγουμε σήμερα ούτε το 35% της σταφίδας που παρήγαμε πριν από μία δεκαετία περίπου, πριν γίνει αυτός ο καινούριος Κανονισμός.
Νομίζω ότι από τα λεφτά που παίρνουν, και μπορεί να πει κάποιος ότι έτσι είναι, το 80% είναι ενίσχυση, τα περισσότερα τουλάχιστον χρησιμοποιούνται για να παραχθεί έστω και η ελάχιστη ποσότητα και αν συνεχισθεί αυτό το καθεστώς σε πολύ λίγα χρόνια -να μην πω σε 5 ή 6- τουλάχιστον στην επόμενη δεκαετία δεν θα υπάρχει σταφίδα. Γιατί όταν ο άλλος παίρνει 100.000 το στρέμμα και πουλάει 120 και 130 δραχμές το κιλό, γιατί να καλλιεργήσει σταφίδα; Θα περιμένει να πάρει τα 110. Δεν θα πιάνει ούτε την ελάχιστη ποσότητα, και φυσικά θα γίνονται όλα αυτά που γίνονται και που είναι νομίζω πάγια τακτική της Κυβέρνησης να αφήνει να γίνονται διάφορες λαθροχειρίες κάτω από το τραπέζι για να έρθει ώριμο φρούτο μετά η τιμωρία, που θα λέει τέρμα οι επιδοτήσεις κατά στρέμμα. Φυσικά τότε δεν θα υπάρχει σταφίδα για να επιδοτηθεί κανονικά η ποιότητα και η ποσότητα της παραγόμενης σταφίδας. Γι' αυτό λέμε ότι η Κυβέρνηση πρέπει άμεσα και στα όργανα της Ευρωπαϊκής Ένωσης να περάσει λύση και αν εκεί δεν μπορεί να περάσει λύση πρέπει να προχωρήσει σε προστασία του εισοδήματος των σταφιδοπαραγωγών. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σε μία σύσκεψη που έγινε υπό την προεδρία μου με όλες τις οργανώσεις και με όλους τους εμπλεκόμενους φορείς για τη σταφίδα πριν γίνει η συζήτηση στη διαχειριστική, εκεί υποβλήθηκαν τέσσερα αιτήματα. Μετά από πίεση και τα τέσσερα αιτήματα των παραγωγών, αλλά και των μεταποιητών έγιναν δεκτά και νομίζω ότι εκείνο που έχει μεγάλη σημασία είναι ότι αυτό το προϊόν που πραγματικά είναι ένα πάρα πολύ καλό προϊόν είχε σε όλη του τη διαδρομή πάρα πολύ μεγάλη στήριξη. Παλαιότερα εθνική στήριξη μέσα από τον ΑΣΟ και στη συνέχεια στήριξη μέσα από την Ευρωπαϊκή Ένωση.
Σήμερα που διανύουμε το δρόμο των ελεύθερων αγορών, εκτιμώ ότι πρέπει κάποια στιγμή να γίνει κατανοητό σε όλους μας ότι είμαστε υποχρεωμένοι να παράγουμε τοπικά, αλλά πρέπει να πουλάμε παγκόσμια. Το ότι έχουμε μία μείωση των διεθνών τιμών, είναι αποτέλεσμα και απόρροια των προσφερόμενων ποσοτήτων ή τιμών που δίνουν οι ανταγωνίστριες χώρες, αν θέλετε, όπως είπα πριν και λόγω της μεγάλης υποτίμησης της τούρκικης λίρας.
Έχουμε την κορινθιακή σταφίδα και τη σουλτανίνα. Έχουμε δηλαδή δύο διαφορετικές ποικιλίες. Η μία, που έχει κάνει μία προσπάθεια για την αγορά, έχει κερδίσει όλες τις αγορές της Αγγλίας και έχει πολύ καλύτερες τιμές. Η άλλη, που έμεινε να πωλείται σε αμπαλάζ πολύ μεγάλων ποσοτήτων χωρίς να κάνει προσπάθεια προσαρμογής της στην αγορά, έχει μία πολύ μεγάλη μείωση. Και αυτό το είδα και στην επίσκεψη, την οποία έκανα την προηγούμενη εβδομάδα στην Κρήτη. 
Συμφωνήσαμε, όμως, όλοι ότι πρέπει να προχωρήσουμε. Και το Γ΄ Κοινοτικό Πλαίσιο Στήριξης είναι μία ευκαιρία να μεταποιήσουμε και να κάνουμε προωθητικές κινήσεις προς την αγορά της σταφίδας και όχι μονίμως να περιμένουμε από τη στήριξη. Είναι αδιανόητο ένα προϊόν να περιμένεις να στηριχθεί όταν το 80% του εισοδήματος προέρχεται από ενίσχυση. Κάποια στιγμή θα έχει ημερομηνία λήξης. Δεν παράγουμε για ένα χρόνο ούτε για πέντε χρόνια. Πρέπει να καταλάβουμε ότι το προϊόν αυτό έχει συμβάλει πολύ στην οικονομία πολλών περιοχών. 
Εκτιμώ, λοιπόν, ότι με τις κινήσεις οι οποίες μπορούν να γίνουν, θα συνεχίσει να παίζει αυτό το σημαντικό ρόλο. 
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 36/15.10.2001 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τους Υπουργούς Εργασίας και Κοινωνικών Ασφαλίσεων, Εθνικής Οικονομίας, σχετικώς με την αύξηση της ανεργίας στην περιοχή της Θεσσαλονίκης, τη λήψη μέτρων προστασίας των ανέργων κλπ.
Η επίκαιρη ερώτηση της κας Ξηροτύρη - Αικατερινάρη έχει ως εξής:
"Πριν ένα χρόνο με ερώτησή μας επισημάναμε τα μεγάλα ποσοστά ανεργίας στη Θεσσαλονίκη, ιδιαίτερα στους νέους και στις γυναίκες. Σήμερα τα ποσοστά αυτά, ιδιαίτερα στη δυτική Θεσσαλονίκη, καλπάζουν με συνέπεια σε πολλές περιοχές της οι άνεργοι να φθάνουν στο 50% των ενεργών κατοίκων. 
Τα αίτια είναι η σταδιακή αποβιομηχάνιση της πόλης με τη συρρίκνωση μεγάλων βιομηχανικών μονάδων, τη μεταφορά άλλων σε γειτονικές χώρες, το κλείσιμο πολλών μικρομεσαίων επιχειρήσεων, καθώς και η παντελής έλλειψη ενός ολοκληρωμένου σχεδίου δράσεων και έργων υποδομής για την ανάπτυξης της περιοχής που θα παίρνουν υπόψη τους τα ιδιαίτερα στοιχεία του πληθυσμού (χαμηλό επίπεδο μόρφωσης, παλιννοστούντες, πρόσφυγες) τις ιδιαιτερότητες και τις ανάγκες των επιχειρήσεων που δραστηριοποιούνται σε αυτό το τμήμα της πόλης (φασόν κ.α.).
Επιπλέον, δεν έγινε καμία ουσιαστική εκτίμηση των αποτελεσμάτων του Β΄ Κοινοτικού Πλαισίου Στήριξης, ενώ άκαρποι απέβησαν οι πόροι που διατέθηκαν για τα προγράμματα κατάρτισης, αφού δεν συνέβαλαν στη μείωση της ανεργίας όπως θα συνέβαινε αν είχαν αξιοποιηθεί για τη δημιουργία θέσεων εργασίας.
Σε αυτές τις δυσμενείς συνθήκες ο Ο.Α.Ε.Δ. αντί να ενισχυθεί και να αναδιοργανωθεί ιδιωτικοποιείται, ενώ οι δήμοι αδυνατούν, χωρίς υποστήριξη και πόρους, να συμβάλουν αποτελεσματικά. 
Ερωτώνται οι κύριοι Υπουργοί:
Ποιος είναι ο συνολικός προγραμματισμός και οι αναγκαίες προσαρμογές, με συγκεκριμένες αναφορές, για τη αναδιάρθρωση της βιομηχανίας στην περιοχή, τη στήριξη των Μ.Μ.Ε., την ενίσχυση των υποδομών μέσα από το Γ΄ Κοινοτικό Πλαίσιο Στήριξης;
Ποια άμεσα μέτρα θα πάρουν για την προστασία των ανέργων, αφού δεν απέδωσαν τα προηγούμενα και η ανεργία αυξάνεται;"
Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
Η ερώτηση της κυρίας συναδέλφου είναι πάρα πολύ γενικόλογη και θα μπορούσε κανείς να μιλάει τουλάχιστον για μισή ώρα. Φυσικά αυτό δεν είναι δυνατόν στα πλαίσια μιας επίκαιρης ερώτησης. 
Θα σημειώσω απλώς ότι για παράδειγμα για τη δαπάνη από το Γ΄ Κοινοτικό Πλαίσιο Στήριξης τα προγράμματα που έχουν να κάνουν με την αντιμετώπιση της ανεργίας μόνο για την πόλη της Θεσσαλονίκης θα υπερβούν τα 90.000.000.000 δραχμές και ο αριθμός των επωφελουμένων στην αγορά εργασίας Θεσσαλονίκης θα είναι πάνω από σαράντα πέντε χιλιάδες άτομα. 
Καταθέτω για τα Πρακτικά -γιατί είναι πάρα πολύ μεγάλο και δεν μπορεί μέσα στα πλαίσια μιας ερώτησης να αναπτυχθεί- όλες τις παρεμβάσεις του Περιφερειακού Προγράμματος Κεντρικής Μακεδονίας για μικρομεσαίες επιχειρήσεις που γίνονται από το Υπουργείο Εθνικής Οικονομίας. Ανάλογο συνολικό πρόγραμμα, το οποίο θα έπρεπε η κυρία συνάδελφος να ξέρει, υπάρχει και στα πλαίσια του Γ΄ Κοινοτικού Πλαισίου Στήριξης από το Υπουργείο Εργασίας και Κοινωνικών Ασφαλίσεων.
(Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Χρήστος Πρωτόπαπας καταθέτει για τα Πρακτικά τις προαναφερθείσες παρεμβάσεις του Περιφερειακού Προγράμματος, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Επομένως η ανεργία στη Θεσσαλονίκη δεν είναι 50%. Δεν ξέρω πού τα βρήκατε αυτά τα νούμερα. Πραγματικά απορώ. Θα πρέπει να προσέχουμε πάρα πολύ όταν γράφουμε κείμενα, με την υπογραφή μας, με τέτοια νούμερα. 
Υπάρχει ένα ολοκληρωμένο πρόγραμμα συνολικά από την Κυβέρνηση στα πλαίσια του Γ΄ Κοινοτικού Πλαισίου Στήριξης για την ανάπτυξη και την ενίσχυση της απασχόλησης και στο Νομό Θεσσαλονίκης, όπως και στην υπόλοιπη Ελλάδα. Σας είπα ότι ειδικά από το Υπουργείο Εργασίας 90.000.000.000 δραχμές με σαράντα πέντε χιλιάδες επωφελούμενους. Και αν θα θέλατε μία διευκρίνηση για ένα συγκεκριμένο θέμα, κυρία συνάδελφε, με ευχαρίστηση θα σας απαντήσω.
ΠΡΟΕΔΡΕΥΩΝ (Κωνσταντίνος Γείτονας): Η κα Ξηροτύρη έχει το λόγο.
AΣΗΜΙΝΑ ΞΥΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, επειδή και πέρυσι και άλλες χρονιές είναι γενικόλογες οι απαντήσεις τις οποίες παίρνουμε για την ανεργία, τουλάχιστον για τη δική μου περιοχή στην οποία αναφέρομαι. Τα στοιχεία επεξηγώ ότι αφορούν στη δυτική Θεσσαλονίκη. Επίσης, είναι γενικόλογα έως ανύπαρκτα τα στοιχεία και η επεξεργασία των στοιχείων, που κάνει η κυβέρνηση για τα θέματα, τα προβλήματα και τις αιτίες που δημιουργούν την ανεργία στη Θεσσαλονίκη και που παρά το ότι φτάσαμε και στο Γ΄ Κοινοτικό Πλαίσιο Στήριξής δεν έχουμε καμία διόρθωση σε αυτόν τον τομέα. Ακριβώς αυτό μας αναγκάζει να κάνουμε αυτού του τύπου τις ερωτήσεις. Είναι πάρα πολλά τα προβλήματα της Θεσσαλονίκης κι εγώ έχω επικεντρώσει τις ερωτήσεις μου, κύριε Υπουργέ, στη δυτική Θεσσαλονίκη και κυρίως στα θέματα των υποδομών, διότι τα προγράμματα κατάρτισης που κάνατε δεν έχουν αποδώσει και ίσως και δεν θα αποδώσουν τα 90.000.000.000 που θα διαθέσετε. 
Όσον αφορά τον ΟΑΕΔ στην κατάσταση που βρίσκεται -το ξέρετε πολύ καλά και σας το έχω πει εδώ- έχει ένα μικρό κέντρο εξυπηρέτησης στην Πύλη Αξιού, και ψάχνετε να βρείτε στέγη στην ανατολική περιοχή, στην οδό 25ης Μαρτίου και επειδή το κέντρο εκεί δεν πληροί καμία προϋπόθεση στοιχειώδους λειτουργίας. Δηλαδή ακόμα και μια στοιχειώδη χωροθέτηση και εκσυγχρονισμό των γραφείων του ΟΑΕΔ, ούτως ώστε να εξυπηρετούν καλύτερα τους πολίτες δεν έχετε κάνει. Πόσο μάλλον άλλα, περισσότερα πράγματα. 
Εγώ όμως σας ρωτώ και γι΄ αυτά και σας ρωτώ κάποτε τι θα κάνετε για να εκτιμήσετε το ότι δεν είχε τα αποτελέσματα για τη Θεσσαλονίκη τουλάχιστον από το Β΄ Κοινοτικό Πλαίσιο Στήριξης, ότι οι υποδομές που αφορούν τουλάχιστον θέματα της δυτικής Θεσσαλονίκης από τις υποδομές στο οδικό δίκτυο μέχρι τις υποδομές για να μπορέσουν εκεί να σταθούν κάποιες άλλες βιομηχανίες έναντι αυτών που έχουν φύγει, λόγω των άλλων θεμάτων που δημιουργούνται με τις γειτονικές χώρες, αυτά τα θέματα δεν σας έχουν απασχολήσει δεν τα έχετε βάλει με τη σειρά που πρέπει και δεν μου απαντάτε με στοιχεία. 
Όταν σας ρωτώ για συγκεκριμένες ενέργειες εννοώ στα θέματα υποδομών και αναδιάρθρωσης της βιομηχανίας και όχι αυτά στα οποία μου απαντήσατε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, εγώ δεν έχω μάθει να απαντώ με γενικολογίες. Εάν η κυρία συνάδελφος επιμένει σε ερωτήσεις τέτοιου τύπου, ο διάλογος αντικειμενικά δεν θα είναι της ποιότητας που πρέπει. 
Θα ήθελα, λοιπόν, να την παρακαλέσω να μας κάνει συγκεκριμένη ερώτηση για να κάνει συγκεκριμένη απάντηση διότι δεν μπορώ να ξέρω το χωροταξικό της πόλης της Θεσσαλονίκης για να περιφέρομαι μεταξύ της Πύλης Αξιού και της άλλης εισόδου ούτε μπορώ να γνωρίζω, εν πάση περιπτώσει, τι ακριβώς γίνεται σε κάθε περιοχή και τι ποσοστό έχουμε ακριβώς σε καθέναν από τους δήμους.
ΑΣΗΜΙΝΑ ΞΥΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ να μη δημιουργούμε πρόβλημα.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Θα ήθελα να πω το εξής: Παρακαλώ πολύ να γίνονται συγκεκριμένες ερωτήσεις, καθαρές, με μια ερώτηση για να έχουμε μια απάντηση. Το να πεταγόμαστε από τον ΟΑΕΔ στο Β΄ και στο Γ΄ Κοινοτικό Πλαίσιο Στήριξης και ξανά πίσω από δύο Υπουργεία καταλαβαίνετε ότι μόνο γραπτώς μπορούμε να απαντήσουμε. Είναι ένα τεράστιο πακέτο. Το κατέθεσα για τα Πρακτικά για να ενημερωθείτε. Γνωρίζετε πολύ καλά ότι εν συνεχεία θα ολοκληρωθεί η συζήτηση για το νομοσχέδιο, που έχει να κάνει με την αναδιάρθρωση του ΟΑΕΔ. Και στο θέμα αυτό υπάρχει μια ουσιαστική πρόοδος και εκτιμώ ότι καλύπτει τις ανησυχίες σας.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου.
Πρώτη είναι η με αριθμό 41/15.10.2001 επίκαιρη ερώτηση του Βουλευτή της Νέας Δημοκρατίας κ. Ιωάννη Χωματά προς τον Υπουργό Εθνικής Παιδείας και Θρησκευμάτων σχετικώς με τις προθέσεις της Κυβέρνησης για την κάλυψη των ελλείψεων σε εκπαιδευτικό προσωπικό στα σχολεία του νομού Κυκλάδων.
Η επίκαιρη ερώτηση του κ. Χωματά έχει ως εξής:
"Κύριε Υπουργέ, κάθε χρόνο με την έναρξη της σχολικής χρονιάς επικοινωνώ με τις Διευθύνσεις Πρωτοβάθμιας και Δευτεροβάθμιας Εκπαίδευσης του Νομού Κυκλάδων για να ενημερώνομαι για τα κενά και τις ελλείψεις που παρουσιάζουν.
Και αυτό διότι εις το πρόσφατο παρελθόν επί κυβερνήσεως κ. Σημίτη είχε σχεδόν ολοκληρωθεί το πρώτο τετράμηνο και σε πολλά σχολεία υπήρχαν μεγάλες ελλείψεις που καθιστούσαν την εκπαίδευση των μαθητών ελλιπέστατη και προβληματική. Πολλοί δε γονείς αναγκάστηκαν να στείλουν τα παιδιά τους σε σχολεία του κέντρου.
Κατά τη φετινή περίοδο πήρα τη διαβεβαίωση ότι τα υπάρχοντα κενά θα καλυφθούν με τη δέσμευση του Υπουργείου.
Επειδή έχει ήδη ξεκινήσει η νέα χρονιά και πολλά σχολεία έχουν σημαντικές ελλείψεις σύμφωνα με πληροφορίες μου από γονείς και κηδεμόνες μαθητών ερωτάσθε, κύριε Υπουργέ:
Πρώτον, εάν υπάρχουν πράγματι κενά σε εκπαιδευτικό προσωπικό;
Δεύτερον πόσα και ποια σχολεία πρωτοβάθμιας και δευτεροβάθμιας εκπαίδευσης αφορούν και πότε σκέπτεστε να τα καλύψετε ώστε και τις επιταγές του Συντάγματος να εκπληρώσετε και οι μαθητές των νησιών μας να μην αισθάνονται εγκαταλελειμένοι και μαθητές δεύτερης και τρίτης κατηγορίας."
Ο Υφυπουργός Εθνικής Παιδείας και Θρησκευμάτων κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, συμμερίζομαι την αγωνία του συναδέλφου σε ό,τι αφορά στη στελέχωση των σχολείων. Έχω όμως την αίσθηση ότι τα στοιχεία τα οποία κύριε συνάδελφε θα είχατε κι εσείς υπόψη σας ήταν στοιχεία της περασμένης εβδομάδας, γιατί εν τω μεταξύ έχουν ολοκληρωθεί μια σειρά από διαδικασίες κυρίως μέσω του διαγωνισμού του ΑΣΕΠ -θα έρθω πιο κάτω σ' αυτό- κι έχουμε προχωρήσει πολύ στη στελέχωση με μόνιμο εκπαιδευτικό προσωπικό και στις Κυκλάδες. 
Πριν έρθω στα στοιχεία των Κυκλάδων θα ήθελα να θυμίσω τα εξής: Φέτος το Υπουργείο Παιδείας τοποθετεί μόνιμους εκπαιδευτικούς στην πρωτοβάθμια και δευτεροβάθμια εκπαίδευση σε όλα τα σχολεία της Ελλάδας, που ανέρχονται στον αριθμό των οκτώ χιλιάδων τριακοσίων πενήντα δύο εκπαιδευτικών. Πέρσι είχαν διοριστεί πέντε χιλιάδες πενήντα έξι μόνιμοι εκπαιδευτικοί στην πρωτοβάθμια και δευτεροβάθμια εκπαίδευση. Φέτος δηλαδή έχουμε το μεγαλύτερο αριθμό προσλήψεων μονίμων εκπαιδευτικών που έγιναν ποτέ. 
Αλλά από τους οκτώ χιλιάδες τριακόσιους πενήντα δύο, πράγματι υπάρχει μια εκκρεμότητα ακόμη: Περίπου δύο χιλιάδες δεν έχουν διοριστεί και αυτό γιατί δεν έχουν ολοκληρωθεί οι διαδικασίες του διαγωνισμού του ΑΣΕΠ σε ορισμένες ειδικότητες και του διαγωνισμού που είχε γίνει πέρσι το Σεπτέμβριο, αλλά και του διαγωνισμού που είχε διεξαχθεί τον Απρίλιο για τις τεχνικές ειδικότητες, για τη στελέχωση δηλαδή κυρίως των ΤΕΕ. Τα αποτελέσματα του πρώτου πίνακα για τις τεχνικές ειδικότητες δημοσιεύτηκαν από το ΑΣΕΠ μόλις την 1η Οκτώβρη -θα ήμουν ευτυχής εάν είχαν ολοκληρωθεί αυτές οι διαδικασίες από το ΑΣΕΠ μερικές βδομάδες νωρίτερα- και γι' αυτό το λόγο οι τοποθετήσεις αυτές σε ειδικότητες γίνονται αυτές τις μέρες και τις επόμενες. 
Τώρα σε ό,τι αφορά στις Κυκλάδες πιο συγκεκριμένα: Στο Νομό Κυκλάδων πέρσι είχαν διοριστεί στην πρωτοβάθμια εκπαίδευση εκατόν δέκα έξι μόνιμοι εκπαιδευτικοί. Φέτος αυξήσαμε σημαντικά τον αριθμό και διορίστηκαν εκατόν ενενήντα ένας μόνιμοι εκπαιδευτικοί. Και βέβαια προσελήφθησαν για λειτουργικά κενά, τα οποία δημιουργούνται μετά την έναρξη του σχολικού έτους, και άλλοι ενενήντα δάσκαλοι ως αναπληρωτές και τριάντα τέσσερις νηπιαγωγοί. 
Στη δευτεροβάθμια εκπαίδευση προσλάβαμε φέτος εκατόν τριάντα επτά συνολικά εκπαιδευτικούς και μάλιστα επανέφερα το θεσμό των δυσπρόσιτων και τοποθετήθηκαν τριάντα επτά εκπαιδευτικοί με το θεσμό των δυσπρόσιτων για να μην υπάρχει αυτή η κινητικότητα, δηλαδή μετά από ένα χρόνο να φεύγουν, όπως δικαιούνται, να κάνουν χρήση του δικαιώματος της μετάθεσης ή της απόσπασης, αλλά να έχουν την υποχρέωση στα δυσπρόσιτα να παραμένουν για μία τουλάχιστον τριετία. Και όπως είπα, από την περασμένη Παρασκευή έχουν τοποθετηθεί σαράντα πέντε εκπαιδευτικοί αναπληρωτές πληροφορικής, δεκατέσσερις μαθηματικοί και εννέα φυσικοί γιατί εκεί κυρίως υπήρχε το πρόβλημα σε ορισμένα σχολεία, όπως στο Γαύριο στην Άνδρο, που χρειαζόταν μαθηματικούς και φυσικούς. 
Καταβάλαμε μια πολύ έντονη προσπάθεια παρά την -επαναλαμβάνω- κατά την άποψή μου καθυστέρηση. Δεν είναι υποκειμενική ευθύνη του ΑΣΕΠ γιατί τηρεί κατά γράμμα, προσέχει τις λεπτομέρειες, εξετάζει τις ενστάσεις, έτσι ώστε τα αποτελέσματα να είναι όντως αδιάβλητα, αλλά αυτή η καθυστέρηση της έκδοσης των αποτελεσμάτων δημιούργησε και σε μας ένα σχετικό πρόβλημα. Άρα και από τις επόμενες ημέρες θα συνεχίσει η τοποθέτηση...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Ολοκληρώνω, κύριε Πρόεδρε. 
...και με άλλες ειδικότητες, όπως ξένων γλωσσών, φυσικής αγωγής κλπ. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Χωματάς έχει το λόγο. 
ΙΩΑΝΝΗΣ ΧΩΜΑΤΑΣ: Ευχαριστώ, κύριε Πρόεδρε, όπως επίσης ευχαριστώ και τον κύριο Υπουργό που έδειξε κατανόηση στην ερώτηση, την οποίαν έχω υποβάλει σήμερα προς το Υπουργείο Παιδείας. 
Κύριε Υπουργέ, και εγώ σας κατανοώ. Εκείνοι που δεν μας κατανοούν όμως είναι οι μαθητές και οι γονείς. Και βεβαίως αναφερθήκατε σ' έναν από τους κύριους λόγους, για τους οποίους υπήρξε αυτή η καθυστέρηση, της τοποθέτησης ορισμένων καθηγητών λόγω καθυστερήσεως εκδόσεως και αναρτήσεως των αποτελεσμάτων από το ΑΣΕΠ. 
Εκτός αυτού όμως, και κατά τη δική μου άποψη, υπάρχουν ορισμένα πράγματα τα οποία δεν μπορώ να δικαιολογήσω. Εγώ δηλαδή πίστευα και πιστεύω ότι δεν είναι δυνατόν το Υπουργείο να έρχεται και να περιμένει κάποιο διαγωνισμό του ΑΣΕΠ κατά την έναρξη ή κατά το μέσον της σχολικής χρονιάς για να καλύψει ορισμένα κενά. Αυτά τα κενά θα έπρεπε να έχουν προγραμματισθεί και να έχουν συμπληρωθεί προ της λήξεως του προηγούμενου σχολικού έτους. Δεν μπορούν δηλαδή να φεύγουν οι καθηγητές το καλοκαίρι από τα σχολεία, τα γυμνάσια κλπ και να μην ξέρουμε τι κενά υπάρχουν και πώς θα καλυφθούν. 
Ένας άλλος πολύ σοβαρός λόγος, που θα πρέπει να σας απασχολήσει είναι ότι πολλοί καθηγητές που διορίζονται στα σχολεία αυτά αμέσως μετά το διορισμό -και συνεχίζεται ακόμη και σήμερα- φεύγουν με αποσπάσεις. Αυτό δεν πρέπει να επιτρέπεται και όσοι πρόκειται να αποσπασθούν να έχουν εκ των προτέρων γνωστοποιήσει την αίτησή τους και τους λόγους για τους οποίους θέλουν να αποσπαστούν και το Υπουργείο να έχει καλύψει προ της ενάρξεως της σχολικής χρονιάς τις θέσεις αυτές. Διότι τα νησιά μας έχουν ιδιαιτερότητες, κύριε Υπουργέ, και έχουμε δικαιολογημένα παράπονα τώρα που και το Σύνταγμα προβλέπει μια ειδική μεταχείριση αναγνωρίζοντας τις ιδιαιτερότητες των νησιών. Έχουμε πολλές ελλείψεις σε πολλές υποδομές. Τουλάχιστον στον τομέα της υγείας και στον τομέα της παιδείας να βοηθήσετε για να μην αισθάνονται και τα παιδιά μας ως μαθητές δεύτερης και τρίτης κατηγορίας, επειδή πράγματι δεν έχουν την πολυτέλεια και μιας ιδιωτικής φροντιστηριακής άσκησης για να καλύψουν τις χιλιάδες κενές ώρες διδασκαλίας, τις οποίες χάνουν. 
Θα παρακαλούσα πάρα πολύ, για να μη συμβαίνουν όλα αυτά, να βοηθήσετε ώστε και στον τομέα της παιδείας να μην έχουμε απλώς ίση μεταχείριση, αλλά την καλύτερη δυνατή μεταχείριση. Είναι ο λόγος για τον οποίο επιμένω, κύριε Υπουργέ, και πρέπει να τον καταλαβαίνετε, ότι εάν δεν το κάνουμε και αυτό, το μόνο εφόδιο που μπορούμε να δώσουμε στα παιδιά αυτά των νησιών, είναι μία μόρφωση επαρκής να μπορούν να συναγωνιστούν τα παιδιά των μεγάλων αστικών κέντρων. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, θα μου επιτρέψετε να σας ενημερώσω σε σχέση με το πώς δημιουργούνται τα κενά. Είπατε ότι θα πρέπει με βάση τις μετακινήσεις των καθηγητών, που θα έχουν γίνει, τα κενά που δημιουργούνται μέχρι το καλοκαίρι, να κάνουμε τον προγραμματισμό. Αυτός ο προγραμματισμός είχε γίνει. Και οι τοποθετήσεις των εκπαιδευτικών, που σας ανέφερα νωρίτερα, και του πολύ αυξημένου, σε σχέση με πέρυσι, αριθμού των μονίμων διορισθέντων και στην πρωτοβάθμια και στη δευτεροβάθμια ήταν ακριβώς βάσει του προγραμματισμού που είχαμε κάνει.
Τα κενά που δημιουργούνται και πρέπει να καλυφθούν τις ημέρες αυτές, τις εβδομάδες αυτές, είναι κενά λειτουργικά, που προκύπτουν μετά την έναρξη των σχολείων. Αυτά δεν μπορεί να τα προγραμματίσει κανείς, γιατί μετά την έναρξη της σχολικής χρονιάς οι εκπαιδευτικοί κάνουν χρήση για παράδειγμα, δικαιώματος κύησης οι γυναίκες, της γονικής άδειας, αυτό το νέο σημαντικό κοινωνικό μέτρο που εφαρμόζεται εδώ και δύο-τρία χρόνια και δίνει τη δυνατότητα στους δημοσίους υπαλλήλους, τις μητέρες κυρίως, να παίρνουν την άδεια εννέα μηνών για την ανατροφή του τέκνου έως ότου συμπληρώσει τα δύο έτη. Για μας σημαίνει αφαίρεση -αλλά δεν μπορούμε να το προγραμματίσουμε αυτό- τεσσερισήμισι χιλιάδων εκπαιδευτικών. Και αυτά τα κενά δημιουργούνται όταν κάνει χρήση του δικαιώματος. Και κάνει και αυτές τις ημέρες ακόμη αρκετός αριθμός εκπαιδευτικών χρήση των δικαιωμάτων αυτών. Γι' αυτό ερχόμαστε να καλύψουμε με τις διαδικασίες που ανέφερα, τα λειτουργικά κενά. 
Την ευαισθησία σας την αντιλαμβάνομαι απόλυτα. Θα μου επιτρέψετε να πω ότι την ίδια ευαισθησία έχουμε κι εμείς, ειδικά για τα νησιά. Και εκεί υπάρχει ειδική μεταχείριση, σε ό,τι αφορά την αριθμητική στελέχωση των σχολείων. 
Θα μου επιτρέψετε να σας αναφέρω ορισμένα παραδείγματα: Γυμνάσιο και Λύκειο Αμοργού. Σύνολο μαθητών ογδόντα ένας. Έχουμε δώδεκα εκπαιδευτικούς. Η αναλογία είναι αρίστη. 
Γυμνάσιο και λυκειακές τάξεις Δονούσας. Είναι οκτώ οι μαθητές, έχουμε πέντε εκπαιδευτικούς που στελεχώνουν το σχολείο αυτό.
Γυμνάσιο Ηράκλειας. Είναι δύο οι μαθητές και τρεις οι καθηγητές.
Γυμνάσιο και Λύκειο Κουφονησίων. Είναι δώδεκα οι μαθητές, έξι οι καθηγητές.
Γυμνάσιο και Λύκειο Σχοινούσας. Είναι έντεκα οι μαθητές και οκτώ οι καθηγητές. Αυτήν την αναλογία δεν τη συναντούμε πουθενά αλλού. Και ακριβώς στελεχώνουμε με αυτόν τον αριθμό, όσοι περίπου οι μαθητές και οι καθηγητές, για να υπάρχουν όλες οι ειδικότητες, ειδικά στα νησιά και ειδικά στις Κυκλάδες.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 38/15.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την έγκαιρη διανομή των σχολικών βιβλίων, την κάλυψη των αναγκών σε εκπαιδευτικούς κλπ.
Η επίκαιρη ερώτηση του κ. Χουρμουζιάδη έχει ως εξής:
"Πέρασε πάνω από ένας μήνας από την έναρξη της νέας σχολικής χρονιάς και ένας μεγάλος αριθμός σχολικών βιβλίων δεν έχουν φτάσει ακόμη στους μαθητές. Το μεγαλύτερο πρόβλημα αντιμετωπίζουν τα Τεχνολογικά Επαγγελματικά Εκπαιδευτήρια, αλλά προβλήματα υπάρχουν ακόμη στα ενιαία λύκεια, τα γυμνάσια και τα δημοτικά σχολεία. Ταυτόχρονα σοβαρότατα προβλήματα δημιουργεί η έλλειψη καθηγητών στα Τεχνολογικά Επαγγελματικά Εκπαιδευτήρια. Η προσπάθεια "μπαλώματος" της κατάστασης με την πρόσληψη καθηγητών με δίμηνες συμβάσεις, πέρα από το ότι δεν αντιμετωπίζει το πρόβλημα, αποτελεί ευθεία βολή στις εργασιακές σχέσεις των εκπαιδευτικών. Χαρακτηριστικό της τραγική κατάστασης που επικρατεί είναι το γεγονός ότι χάνονται πάρα πολλές διδακτικές ώρες, ενώ πολλά ΤΕΕ έχουν χωρίσει τους μαθητές τους σε δύο βάρδιες που κάνουν μαθήματα εκ περιτροπής, αφού οι καθηγητές δεν επαρκούν. Η σημερινή κατάσταση που βρίσκεται σε πλήρη αντίθεση με τις κυβερνητικές διακηρύξεις πριν την έναρξη της σχολικής χρονιάς, είναι αποτέλεσμα της πολιτικής της συνεχούς υποβάθμισης της δημόσιας εκπαίδευσης, της αδιοριστίας και της προσπάθειας ανατροπής των εργασιακών δικαιωμάτων των εκπαιδευτικών, την οποία εφαρμόζει η Κυβέρνηση. Όλα όσα αναφέρονται σε δημοσιεύματα του Τύπου περί αδυναμίας του Οργανισμού Εκδόσεων Διδακτικών Βιβλίων (ΟΕΔΒ) να ανταποκριθεί στις σημερινές απαιτήσεις, δεν μπορεί παρά να γεννούν φόβους για την προώθηση από τη μεριά της Κυβέρνησης των σχεδίων ιδιωτικοποίησής του.
Ερωτάται ο κύριος Υπουργός:
Τι μέτρα πρόκειται να πάρει η Κυβέρνηση, ώστε να εξασφαλιστεί ότι το σχολικό βιβλίο θα εκδίδεται, θα διακινείται και θα διανέμεται έγκαιρα στους μαθητές δωρεάν με ευθύνη του δημόσιου ΟΕΔΒ;
Προτίθεται η Κυβέρνηση να εγκαταλείψει την πολιτική της αδιοριστίας και να καλύψει όλες τις σύγχρονες ανάγκες των σχολείων σε εκπαιδευτικούς με μαζικούς διορισμούς μέσα από την επετηρίδα;"
Ο Υπουργός Εθνικής Παιδείας και Θρησκευμάτων κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, είναι παραπλήσιο το περιεχόμενο της ερώτησης με αυτό της ερώτησης στην οποία απάντησα προηγουμένως. Όσον αφορά στη στελέχωση των σχολείων, κύριε Χουρμουζιάδη, θα επαναλάβω ότι φέτος έχουμε το μεγαλύτερο αριθμό μονίμων διορισμών. Είναι οκτώ χιλιάδες τριακόσιοι πενήντα δύο και είναι σε εξέλιξη η διαδικασία διορισμού και των τελευταίων δύο χιλιάδων περίπου εκπαιδευτικών που περιλαμβάνονται στους οκτώ χιλιάδες τριακόσιους πενήντα δύο. Το ΑΣΕΠ εκδίδει τα αποτελέσματα τώρα. Θα επαναλάβω ότι θα ήμουν ευτυχής εάν είχαν ολοκληρωθεί οι διαδικασίες νωρίτερα, ώστε το Υπουργείο να έχει τη δυνατότητα της τοποθέτησής τους.
Παράλληλα για την κάλυψη των λειτουργικών κενών φέτος από την έναρξη της σχολικής χρονιάς και μετά έχουμε ήδη προσλάβει πέντε χιλιάδες εκπαιδευτικούς αναπληρωτές στην πρωτοβάθμια εκπαίδευση και άλλες πέντε χιλιάδες στη δευτεροβάθμια. Τις επόμενες ημέρες θα συνεχίσουμε την κάλυψη των λειτουργικών κενών, που δημιουργούνται διότι αρκετοί εκπαιδευτικοί κάνουν χρήση διαφόρων ειδών αδείας.
Όσον αφορά τα βιβλία, πρέπει να πω ότι η Ελλάδα είναι ίσως η μόνη χώρα που παρέχει δωρεάν τα βιβλία και στην πρωτοβάθμια και στη δευτεροβάθμια εκπαίδευση. Ο Οργανισμός Έκδοσης Διδακτικών Βιβλίων διένειμε φέτος σαράντα έξι εκατομμύρια τίτλους. Το 98% των βιβλίων είχαν ήδη διανεμηθεί στους μαθητές με την έναρξη της σχολικής χρονιάς. Στο διάστημα που μεσολάβησε διενεμήθηκαν και τα υπόλοιπα βιβλία, κυρίως νέα, που το Παιδαγωγικό Ινστιτούτο είχε παραδώσει στις αρχές Ιουλίου -κατά την άποψή μου αυτή η διαδικασία θα έπρεπε να είχε ολοκληρωθεί νωρίτερα- στον Οργανισμό Έκδοσης Διδακτικών Βιβλίων. 
Παράλληλα όσον αφορά τα Τ.Ε.Ε. είχαν ήδη αποσταλεί από τις αρχές του χρόνου τριακόσιοι είκοσι οκτώ τίτλοι βιβλίων. Άλλοι εκατόν ενενήντα τίτλοι ήδη διανέμονται. Καταβάλαμε μία εντονότατη προσπάθεια πέρσι και φέτος, ώστε να δημιουργηθεί μία πλήρης βιβλιοθήκη για τα Τ.Ε.Ε. εφόσον τα Τ.Ε.Ε. είναι ένας καινούριος τύπος σχολείου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, φοβάμαι ότι το περιεχόμενο της επίκαιρης ερώτησης δεν είναι στοιχείο της επικαιρότητας. Ήδη έχει καταντήσει στοιχείο της εκπαιδευτικής ιστορίας του τόπου, γιατί η έλλειψη βιβλίων και προσωπικού δεν είναι χθεσινό φαινόμενο. Διορίστηκα πριν από τριάντα έξι χρόνια σε γυμνάσιο της Ηπείρου και είχαμε τα ίδια προβλήματα. Δεν μπορούσαμε να καταστρώσουμε πρόγραμμα, γιατί δεν είχαμε καθηγητές εγκαίρως και δεν μπορούσαμε να μπούμε μέσα στην τάξη επειδή δεν είχαμε βιβλία.
Σήμερα, ενώ το Υπουργείο Παιδείας και όλοι μας γνωρίζουμε ότι το σχολείο, δηλαδή η στέγη, ο δάσκαλος, το βιβλίο είναι τα στοιχεία που υποστηρίζουν την εκπαίδευσή μας, σε αυτά τα τρία στοιχεία έχουμε πρόβλημα. Αυτό δεν βγαίνει από μία επιφανειακή εκτίμηση ούτε από μία συναισθηματική εκτίμηση, αλλά από μία βαθιά γνώση των προβλημάτων. Την προηγούμενη βδομάδα, κύριε Υπουργέ, βρισκόμουν στην περιοχή σας στην ανασκαφή, και συζητούσα με νεαρούς εργάτες που είναι μαθητές. Μου έλεγαν ότι ακόμη δεν άρχισαν το μάθημα επειδή δεν έχουν βιβλία.
Επομένως οι ελλείψεις υπάρχουν, κύριε Υφυπουργέ. Ήδη μας είπατε τι συμβαίνει στις Κυκλάδες. Αν πάρετε όλα τα παραδείγματα όλες τις ερωτήσεις, θα δείτε ότι υπάρχει πρόβλημα. Αυτό δεν σημαίνει ότι δεν καταβάλλετε προσπάθεια να καλύψετε τα κενά. Τουλάχιστον όμως, προσπαθήστε να τα καλύψετε εγκαίρως. Λείπουν και βιβλία και δάσκαλοι. Τα σχολεία πρέπει να λειτουργήσουν. Ήδη έχει χαθεί ένας μήνας.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Δεν θα περίμενα από τον κ. Χουρμουζιάδη να προσπαθεί να προκαλέσει εντυπώσεις. Στην Καστοριά ειδικά -είναι η ιδιαίτερη πατρίδα μου, εκεί ζω και βρίσκομαι και κάθε Σαββατοκύριακο- ρώτησα επανειλημμένα αν υπήρχε κάποιο πρόβλημα. Τα ΤΕΕ Καστοριάς δεν έχουν και ειδικότητες για τις οποίες συνεγράφοντο τα βιβλία, άρα δεν υπάρχει κανένα πρόβλημα και δεν υπήρξε από την αρχή. Επομένως είναι λάθος αν κάτι τέτοιο ακούσατε και μάλιστα από μαθητές που είναι και εργάτες. Πώς επιτρέπετε σε ανηλίκους να δουλεύουν στις ανασκαφικές εργασίες; Σε μαθητές του γυμνασίου και του λυκείου;
ΣΠΥΡΙΔΩΝ ΣΤΡΙΦΤΑΡΗΣ: Είναι είκοσι και είκοσι τριών χρονών. 
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Αν είναι είκοσι χρονών τότε δεν είναι μαθητές. Έχουν αποφοιτήσει. Αυτό μου κάνει εντύπωση...
ΣΠΥΡΙΔΩΝ ΣΤΡΙΦΤΑΡΗΣ: Και είκοσι τριών ετών μαθητές υπάρχουν στα ΤΕΕ.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Έχουν αποφοιτήσει αν είναι είκοσι τριών ετών. Δεν υπάρχουν είκοσι τριών ετών μαθητές στα γυμνάσια και στα λύκεια.
ΣΠΥΡΙΔΩΝ ΣΤΡΙΦΤΑΡΗΣ: Υπάρχουν στα ΤΕΕ.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Και στα ΤΕΕ δεν υπάρχουν. Μου κάνει εντύπωση αυτό. Άρα ή μαθητές δεν θα ήταν, ή λάθος πληροφόρηση σας μετέφεραν.
Επίσης στην ερώτησή σας -γι' αυτό το κράτησα και στη δευτερολογία- κάνετε πάλι αναφορά είναι, μία μόνιμη επωδός, περί της δήθεν ιδιωτικοποίησης του Οργανισμού Έκδοσης Διδακτικών Βιβλίων. Ποιος σας μεταφέρει αυτές τις πληροφορίες, κύριε Χουρμουζιάδη; Ο Οργανισμός Έκδοσης Διδακτικών Βιβλίων, σεμνηνόμεθα γι' αυτό, έχει πραγματικά επιτύχει ως δημόσιος οργανισμός να παράγει και να διανέμει αυτό που δεν γίνεται σε καμία άλλη χώρα επαναλαμβάνω, δωρεάν σαράντα έξι εκατομμύρια τίτλους, σαράντα έξι εκατομμύρια βιβλία για τα παιδιά της Ελλάδας.
Σαφώς όλη η προσπάθεια που καταβάλλουμε και εμείς είναι ακόμη και κενά και ανάγκες, που δημιουργούνται μετά την έναρξη λειτουργίας του σχολικού έτους, να τα καλύπτουμε έγκαιρα, γιατί μας ενδιαφέρει η ποιότητα πάνω απ' όλα του δημόσιου σχολείου στο οποίο φοιτούν το 96% των Ελληνόπουλων, όπως και τα δικά μου παιδιά. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής των άρθρων και του συνόλου του σχεδίου νόμου του Υπουργείου Δικαιοσύνης: "Κύρωση της Σύμβασης του Συμβουλίου της Ευρώπης για θέματα Αστικού Δικαίου και διαφθοράς".
Για τη συζήτηση ορίζεται κοινοβουλευτικός εκπρόσωπος από τη Νέα Δημοκρατία ο Βουλευτής Β΄ Περιφερείας Αθηνών κ. Βύρων Πολύδωρας.
Η συζήτηση θα γίνει με τη διαδικασία του άρθρου 108 του Κανονισμού της Βουλής.
Έχει εκφράσει αντιρρήσεις ο κ. Κατσαρός.
Ορίστε, κύριε Κατσαρέ, έχετε το λόγο.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, κατ' αρχήν νομίζω ότι κακώς εισάγεται με τη διαδικασία του άρθρου 108 η κύρωση αυτής της διεθνούς συμβάσεως. Και κακώς εισάγεται διότι, πέραν της κυρώσεως της σχετικής σύμβασης, εισάγεται και εσωτερικό δίκαιο, 4 άρθρα τα οποία τροποποιούν τον Αστικό Κώδικα. Δηλαδή η ιδιαιτερότητα σ' αυτή την περίπτωση είναι ότι δεν περιοριζόμεθα μόνο στην κύρωση αλλά προχωρούμε και στην "προσαρμογή" της ελληνικής νομοθεσίας στο περιεχόμενο της διεθνούς συμβάσεως. Επομένως δεν έπρεπε η κύρωση αυτής της σύμβασης να εισαχθεί κατά τη διαδικασία του άρθρου 108 του Κανονισμού της Βουλής.
Αλλά πέραν αυτού, κύριε Πρόεδρε, τα άρθρα της συμβάσεως θα έλεγα ότι αποδίδουν και εσωτερικό μας δίκαιο. Δηλαδή ρυθμίζουν θέματα τα οποία ήδη ρυθμίζονται από τον Αστικό Κώδικα και από άλλες διατάξεις νόμων και μάλιστα κατά τρόπο πανομοιότυπο. Το μόνο καινούριο στοιχείο, το οποίο εισάγεται, είναι ότι μεταξύ των παρανόμων πράξεων ή παραλείψεων του άρθρου 914 του Αστικού Κώδικα προστίθεται και η έννοια της διαφθοράς, την οποία δίνει ο ίδιος ο νόμος. Αλλά η έννοια της διαφθοράς εμπεριέχεται στην παράνομη πράξη του άρθρου 914 ή του άρθρου 174 και 179 του Αστικού Κώδικα. Επομένως θα αρκούσε μία απλή παράγραφος στην υπάρχουσα νομοθεσία που θα έλεγε ότι "ιδίως θεωρείται παράνομη πράξη και η πράξη διαφθοράς όπως ακριβώς η έννοιά της ρυθμίζεται από την κυρούμενη σήμερα σύμβαση" και δεν χρειαζόταν απολύτως καμία άλλη διάταξη.
Κύριε Πρόεδρε, θέλω να επισημάνω μ' αυτήν την ευκαιρία τα προβλήματα που δημιουργεί στην πατρίδα μας η πολυνομία και οι ταυτόσημες ρυθμίσεις ορισμένων θεμάτων.
Όλα αυτά δημιουργούν προβλήματα που δυσχεραίνουν και την ερμηνεία και την εφαρμογή του δικαίου, αλλά ακόμη και τη γνώση του. Όταν μάλιστα υπάρχουν δυο-τρεις διατάξεις που ρυθμίζουν τα ίδια πράγματα τότε οπωσδήποτε, κύριε Υπουργέ -και σεις τα ξέρετε πολύ καλύτερα- δημιουργούνται τεράστια προβλήματα στους εφαρμοστές του δικαίου. Πέραν αυτών, δημιουργείται και ανασφάλεια δικαίου. Είναι γνωστό δυστυχώς το αμάρτημα που βαρύνει τη νομοθετική λειτουργία με την παραγωγή πάρα πολλών νόμων .
Ειδικότερα θέλω να παρατηρήσω και να μας δώσετε ορισμένες εξηγήσεις, κύριε Υπουργέ, όσον αφορά τις καινούριες ρυθμίσεις. 
Η ρύθμιση του άρθρου 3 αντιγράφει στην πρώτη της παράγραφο το άρθρο 105 του εισαγωγικού νόμου του Αστικού Κώδικα. Η μόνη διαφορά είναι αντί "για παράνομες πράξεις ή παραλείψεις" λέει για "πράξεις διαφθοράς", που είναι βεβαίως και αυτές παράνομες πράξεις ή παραλείψεις. ΄Ολο το επόμενο κείμενο του άρθρου 3, αντιγράφει ακριβώς το άρθρο 105. Μάλιστα, μου κάνει εντύπωση γιατί απαλείφει τις τελευταίες δύο προτάσεις του άρθρου 105. Ενώ το άρθρο 105 του εισαγωγικού νόμου του Αστικού Κώδικα λέει "με την επιφύλαξη των ειδικών διατάξεων για την ευθύνη των Υπουργών", αυτό δεν το επαναλαμβάνει η παράγραφος 1 του άρθρου 3. 
Μας οφείλετε εδώ, κύριε Υπουργέ, μια εξήγηση. Γιατί δεν επαναλαμβάνετε εδώ τη ρύθμιση; Δηλαδή για τις πράξεις διαφθοράς δεν θα ισχύει το άρθρο 105; Ελάτε στη θέση εκείνου, ο οποίος θα ερμηνεύσει αυτές τις δύο διατάξεις, παραλλήλως θα θελήσει να βγάλει κάποιο συμπέρασμα. Το συμπέρασμα θα είναι ότι η νεότερη διάταξη του άρθρου 3 τροποποιεί το άρθρο 105. Και αμέσως περνάει η σκέψη, μήπως τώρα με την Αναθεώρηση του Συντάγματος και ιδιαίτερα του άρθρου 86, σκέπτεστε ακόμα και το νόμο περί ευθύνης των Υπουργών να τον τροποποιήσετε και να τον προσαρμόσετε δεν ξέρω σε ποιες σκέψεις σας; Εδώ υπάρχει ένα πρόβλημα και οφείλετε μια εξήγηση. 
Κάτι άλλο που μας κάνει ιδιαίτερη εντύπωση, είναι η παράγραφος 3. Η παράγραφος 3 του άρθρου 3, αντιγράφει το άρθρο 106 του Εισαγωγικού νόμου του Αστικού Κώδικα. 
Κύριε Υπουργέ, το μόνο σημείο στο οποίο δεν συμφωνεί η καινούρια διάταξη της παραγράφου 3 του άρθρου 3, από τη ρύθμιση του άρθρου 106 του Εισαγωγικού νόμου του Αστικού Κώδικα, είναι οι πρώτες λέξεις. Λέει "οι διατάξεις της πρώτης παραγράφου αυτού του άρθρου εφαρμόζονται και στους δήμους και στις κοινότητες". Η διάταξη του άρθρου 106 λέει "οι διατάξεις των δύο προηγουμένων άρθρων", δηλαδή και του άρθρου 104 και του άρθρου 105. Ενώ υπάρχει αναφορά για το άρθρο 105 αγνοείτε τη διάταξη του άρθρου 104. Ποια είναι η διάταξη του άρθρου 104; Είναι οι ρυθμίσεις για τις ευθύνες του δημοσίου και των οργάνων του, όταν ενεργεί το δημόσιο ως fiscus, στις ιδιωτικές τους σχέσεις, όταν δημιουργείται η υποχρέωση αποζημίωσης από τη δραστηριότητά του.
Στους δήμους και στις κοινότητες αυτήν την ευθύνη πλέον την απαλείφετε, γιατί παραπέμπεται μόνο στην πρώτη παράγραφο, άρα στο παλαιό άρθρο 105 ή στη πρώτην παράγραφο του τρίτου άρθρου. Δεν ξέρω που αποβλέπετε. Καταργείτε τη ρύθμιση του άρθρου 106 για του δήμους και τις κοινότητες εν σχέσει με το άρθρο 104; Άρα οι δήμοι, οι κοινότητες, οι ΟΤΑ δεν ευθύνονται πλέον κατά τη διάταξη του άρθρου 104 όπως ευθύνονταν παλαιότερα; Είναι ένα ερώτημα στο οποίο νομίζω ότι πρέπει να απαντήσετε, γιατί τα ερμηνευτικά προβλήματα που θα δημιουργηθούν θα είναι τεράστια, κύριε Υπουργέ, και θα το δείτε στην πράξη. 
Θα ήθελα να κάνω δύο ακόμα παρατηρήσεις.
Κύριε Υπουργέ, δεν μας δώσατε επαρκείς εξηγήσεις για το τι συμβαίνει με τους οργανισμούς και τις επιχειρήσεις του ευρύτερου δημόσιου τομέα. Ο ευρύτερος δημόσιος τομέας πλέον είναι μια έννοια πάρα πολύ κατανοητή θα έλεγα. Ξέρουμε ποιες επιχειρήσεις υπάγονται στον ευρύτερο δημόσιο τομέα. Εκείνες που δεν είναι νομικά πρόσωπα δημοσίου δικαίου, τα οποία εξισώνονται με το δημόσιο -και εδώ είναι ένα ερώτημα εάν μπορούν να εξισωθούν πλήρως και οι οποίες δεν έχουν την μορφή ανωνύμων εταιρειών ή έχουν τη μορφή ανωνύμων εταιρειών, αλλά υπάγονται στον ευρύτερο δημόσιο τομέα - καλύπτονται από αυτές τις διατάξεις τις οποίες εισάγουμε όταν μιλούμε για δημόσιο, το οποίο ασκεί μάλιστα και δημόσια εξουσία, ασκεί το imperium; Κάποιες από αυτές τις επιχειρήσεις δεν ασκούν εξουσία. Τι συμβαινει; Υπάγονται σε αυτές τις ρυθμίσεις ή υπάγονται μόνο στις ρυθμίσεις για τα νομικά πρόσωπα και την ευθύνη των νομικών προσώπων και τίποτε άλλο; Αυτό δεν μας το εξηγήσατε επαρκώς.
Κύριε Υπουργέ, για τα θέματα του εσωτερικού δικαίου τα οποία εισάγετε ειπώθηκε ότι περίττευε η τόση πολύ μεγάλη αναφορά. Τέσσερα καινούρια άρθρα προστίθενται στο Αστικό μας Δίκαιο, τα οποία ουσιαστικά ρυθμίζουν τα ίδια και έχουν ορισμένες διαφορές, οι οποίες δημιουργούν μόνο προβλήματα και τίποτε άλλο παραπάνω. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" είκοσι πέντε μαθητές και ένας καθηγητής του Κολεγίου Άγιος Βενεδικτίνος του Πανεπιστημίου Άγιος Ιωάννης της πολιτείας Μινεσότα των Ηνωμένων Πολιτειών Αμερικής. 
Η Βουλή τους καλωσορίζει.
(Χειροκροτήματα από όλες τις πτέρυγες)
Το λόγο έχει ο κ.Τσούρνος.
ΓΕΩΡΓΙΟΣ ΤΣΟΥΡΝΟΣ: Κύριε Πρόεδρε, κύριοι συνάδελφοι συζητάμε το σχέδιο νόμου, που φέρει τον τίτλο "Κύρωση της Σύμβασης του Συμβουλίου της Ευρώπης για θέματα Αστικού Δικαίου περί διαφθοράς".
Ακριβέστερα όμως το υπό ψήφιση νομοσχέδιο δεν περιλαμβάνει μόνο την κύρωση της Σύμβασης του Συμβουλίου της Ευρώπης για θέματα Αστικού Δικαίου περί διαφθοράς, δηλαδή τα άρθρα 1 έως 23, αλλά προσαρμόζει και το εσωτερικό μας δίκαιο με τα άρθρα δεύτερο έως έκτο. Και αυτό είναι μια καινοτομία σε αυτής της μορφής τα νομοσχέδια, που αναφέρονται σε κυρώσεις συμβάσεων ευρωπαϊκών οργάνων.
Πριν εισέλθουμε στις επί μέρους διατάξεις των άρθρων θεωρούμε σκόπιμο να αναφερθούμε γενικότερα στη διαφθορά. Είναι γεγονός ότι η διαφθορά είναι τόσο παλαιά όσο και η παρουσία του ανθρώπου πάνω στη γη. 
Επί των ημερών μας, αλλά και διεθνώς, αλλά και κυρίως εδώ στην Ελλάδα έχει προσλάβει διαστάσεις επιδημίας. Η διαφθορά έχει καταστεί πραγματική μάστιγα για τον ΄Ελληνα πολίτη και για το θέμα αυτό φέρει μεγάλη πολιτική ευθύνη η παρούσα Κυβέρνηση, αλλά και γενικότερα θα έλεγα όλες οι κυβερνήσεις του ΠΑΣΟΚ.
Θα αναρωτηθεί κάποιος, μήπως ευθύνεται το νομικό καθεστώς, μήπως η έλλειψη νόμων συνέβαλε στη γιγάντωση της διαφθοράς; Ασφαλώς όχι. Νόμοι υπάρχουν αλλά δεν εφαρμόζονται.
Έχει καταστεί πλέον συνείδηση στη μεγάλη πλειοψηφία των πολιτών ότι το σύνολο σχεδόν των συναλλαγών του πολίτη με το κράτος έχουν στοιχεία διαφθοράς μεταξύ των συμβαλλομένων, μικρής ή μεγάλης οικονομικής αξίας, η ευθύνη της Κυβέρνησης έγκειται στο ότι δεν υλοποίησε μηχανισμούς ελέγχου και κυρίως τιμωρίας των ενεχομένων σε περιπτώσεις διαφθοράς. Αντιθέτως δίνει την εντύπωση ότι πολλές φορές προστατεύει τους υπαίτιους. Η προστασία και η συγκάλυψη παρέχεται για προφανείς λόγους.
Όπως είναι γνωστό, το ΠΑΣΟΚ έχει κρατικοποιηθεί ως κόμμα. Σχεδόν όλες οι καίριες θέσεις του ευρύτερου δημόσιου τομέα ελέγχονται από ανθρώπους του ΠΑΣΟΚ. Η τιμωρία των ενόχων σε θέματα διαφθοράς ενέχει πολιτικό κόστος για το κυβερνών κόμμα. Εκεί σκοντάφτει και ο πολυδιαφημισμένος εκσυγχρονισμός του κυρίου Πρωθυπουργού. Για να εκσυγχρονίσουμε την Ελλάδα πρέπει να απομακρύνουμε τους κρατικοδίαιτους του κόμματος, που σιτίζονται και αμείβονται πλουσιοπάροχα από το κρατικό πρυτανείο. Γι' αυτό και ο χρόνος δουλεύει εις βάρος της Κυβέρνησης. 
Παρά τους λεονταρισμούς του κ. Λαλιώτη κατά του Εισαγγελέα κ. Γεράκη για την πιθανολογούμενη διαφθορά στο έργο του Κτηματολογίου, παρά την άρνηση της Βουλής να συσταθεί εξεταστική επιτροπή για το Χρηματιστήριο, για τις ελληνοποιήσεις, οι δυσοσμίες των οικονομικών σκανδάλων θα έλθουν στην επιφάνεια. Η διαφθορά θα οδηγήσει το ΠΑΣΟΚ στα έδρανα της αντιπολίτευσης. Η διαφθορά κατακρήμνισε αυτοκρατορίες, καθεστώτα, δικτατορίες. Αυτή θα στείλει το μεν ΠΑΣΟΚ στη μειοψηφία, μερικούς δε των στελεχών του ενδεχομένως στη φυλακή. 
Η οργανωμένη επίθεση κατά του Εισαγγελέα Γεράκη, επίθεση που επιβεβαιώθηκε και από τον Πρωθυπουργό, δίνει το μέγεθος της ταραχής και της ανησυχίας και αποβλέπει στην αποθάρρυνση των εισαγγελικών λειτουργών για έρευνα παρομοίων θεμάτων, αποθάρρυνση που αγγίζει τα όρια της πολιτικής τρομοκρατίας.
Επομένως, κύριοι συνάδελφοι, χωρίς βέβαια να υποτιμούμε το περιεχόμενο του υπό ψήφιση νομοσχεδίου, το πρόβλημα βρίσκεται στην Κυβέρνηση. Έχει γίνει συνείδηση στον πολίτη ότι ευκολότερα θα είναι κατηγορούμενος εκείνος που καταγγέλλει κλέφτες, παρά αυτοί που κλέβουν. 
Κύριε Υπουργέ, αν θέλετε να γράψετε ιστορία, πάρτε πρωτοβουλίες όχι στο νομικό σκέλος καταπολέμησης της διαφθοράς, αλλά στον τομέα της τιμωρίας εμπλεκομένων. Συμπαρασταθείτε στους εισαγγελείς, που ενεργούν τα νόμιμα και προστατεύστε τον ιδρώτα του ελληνικού λαού. Κατά τα άλλα με τις επιμέρους παρατηρήσεις που κάναμε στην αρμόδια επιτροπή, πιστεύουμε ότι είναι θετικό ως νομικό κείμενο στον τομέα του Αστικού Δικαίου περί διαφθοράς. Εύχομαι να έλθει ανάλογο νομοσχέδιο και για τον τομέα του Ποινικού Δικαίου, πάλι περί διαφθοράς. 
Τέλος, αναφέρομαι στο δημοσίευμα ημερήσιας εφημερίδας πριν από δύο ημέρες που έχει ως τίτλο: "Διεθνής διαφάνεια, στην 49η θέση από την 36η θέση βρέθηκε η χώρα μας. "Κάτω από τη βάση η Ελλάδα στη διαφθορά". Αυξήθηκε η διαφθορά στην Ελλάδα τα τελευταία δύο χρόνια, σύμφωνα με την ετήσια παγκόσμια έκδοση, που δημοσιεύει ο μη κυβερνητικός οργανισμός Διεθνής Διαφάνεια. Η χώρα μας βρίσκεται στην τεσσαρακοστή ένατη θέση από την τριακοστή έκτη που ήταν το 1999 μεταξύ εκατόν είκοσι τεσσάρων χωρών που περιλαμβάνει η κατάταξη του διεθνούς οργανισμού. Μια ακόμα θλιβερή πρωτιά μεταξύ των χωρών της Ευρωπαϊκής Ένωσης χτύπησε τη χώρα μας καθώς στην κατάταξη, που αφορά στο βαθμό διαφθοράς απέχει πολύ από τους εταίρους της, ενώ βρίσκεται πολύ κοντά σε κράτη τα οποία χαρακτηρίζονται από χαλαρότητα των δομών τους σε πολιτικό, οικονομικό και κοινωνικό επίπεδο. Η Ελλάδα βρίσκεται στην τεσσαρακοστή ένατη θέση μεταξύ εκατόν είκοσι τεσσάρων κρατών, τα οποία περιλαμβάνονται στη λίστα που δημοσιεύτηκε χθες από το μη κυβερνητικό οργανισμό Διεθνής Αμνηστία κλπ. 
Εύχομαι τα μηνύματα περί διαφθοράς να γίνουν σαφή και κατανοητά από τον κύριο Υπουργό να ασχοληθείτε, ο οποίος θα έχει και τη μεγαλύτερη ευθύνη. Είναι και μια ευκαιρία, κύριε Υπουργέ, όχι στο νομικό πλαίσιο αλλά στην πάταξη της διαφθοράς, με την τιμωρία των εμπλεκομένων.
Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο για πέντε λεπτά. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Οι διατάξεις των άρθρων 2 έως 5 του νομοσχεδίου δεν τροποποιούν τον Αστικό Κώδικα, αλλά τον συμπληρώνουν, γιατί έπρεπε να προσαρμοστούμε με τη Διεθνή Σύμβαση, την οποία υπογράψαμε και όπου ενδεχομένως υπήρχαν κενά για την προστασία του δημόσιου συμφέροντος κατά του φαινομένου αυτού της διαφθοράς ή αμφιβολίες για το κατά πόσο ικανοποιούνται οι ανάγκες αυτές από την ισχύουσα γενική νομοθεσία, αυτά έπρεπε να καλυφθούν. Αυτό πράξαμε. 
Επομένως δεν είναι πολυτελείς αυτές οι διατάξεις και εξηγήσαμε έως τώρα γιατί υπήρχαν κάποια κενά και τι προσθέτουν αυτά τα άρθρα δεύτερο έως πέμπτο, στη γενικώς ικανοποιητική, ικανοποιητικότατη νομοθεσία μας, η οποία εκ των προτέρων ήταν κατάβαση σε συμμόρφωση με τις απαιτήσεις της Διεθνούς Σύμβασης. 
Η έννοια του παρανόμου, άρθρο 914, ή της αντίθεσης στα χρηστά ήθη, άρθρο 919, βεβαίως θα εκάλυπτε και καλύπτει κατά βάση τις περιπτώσεις διαφθοράς. Μπορεί όμως να υπήρχαν κάποιες αμφιβολίες. Η εξειδίκευση πάντοτε ενισχύει την ασφάλεια δικαίου. Η παραπομπή στη γενική ρήτρα είναι ένα πρόβλημα που επαφίεται σε τελευταία ανάλυση στην κρίση του δικαστή, εάν θα θεωρήσει ότι εμπίπτει στην έννοια του παρανόμου ή του ανηθίκου μια συγκεκριμένη πράξη διαφθοράς. Εάν όμως εξειδικεύουμε τη γενική και αόριστη έννοια του παρανόμου κερδίζουμε σε βεβαιότητα δικαίου.
Και θα υπήρχαν περιπτώσεις -το λέω ειδικά για τον κ. Κατσαρό- που μερικά πράγματα θα έμεναν απέξω. Παραδείγματος χάριν η πράξη της δωροδοκίας, που είναι μια περίπτωση διαφθοράς, προβλέπεται και τιμωρείται στον Ποινικό Κώδικα για τους δημόσιους υπαλλήλους. Στον ιδιωτικό τομέα δεν καλύπτεται πλήρως και θα μπορούσε να μείνει απέξω. Τώρα με το λεπτομερειακό ορισμό της διαφθοράς που δίνει η σύμβαση, δεν υπάρχει καμία αμφιβολία ότι καλύπτονται όλες αυτές οι περιπτώσεις. Να, μια πρώτη ανάγκη που υπήρχε, να εξειδικευθεί η έννοια του παρανόμου.
Δεύτερον, ειδικά για την ευθύνη του δημοσίου προβλέπεται στο άρθρο 105 ή στην ισχύουσα νομοθεσία και η ευθύνη των οργάνων του δημοσίου έναντι του ίδιου του δημοσίου, όχι έναντι του τρίτου. Αυτή είναι μια βασική προσθήκη για τη μεγαλύτερη προστασία των θιγομένων, ότι το όργανο ευθύνεται και έναντι των τρίτων. Και ως όργανο εννοούμε από τον Υπουργό -γι' αυτό η απάλειψη δεν είναι καθόλου ύποπτη, κύριε Κατσαρέ, γιατί και οι Υπουργοί έχουν αστική ευθύνη ως όργανα του κράτους ευθέως έναντι τρίτων- μέχρι τον τελευταίο υπάλληλο, που λειτουργεί ως όργανο του κράτους. Έχουμε, λοιπόν, και αυτήν την αλλαγή.
Επιπλέον έχουμε στο άρθρο τέταρτο τη μεγαλύτερη ευχέρεια ακύρωσης της δικαιοπραξίας, η οποία τελέστηκε ύστερα από επηρεασμό πράξης διαφθοράς και έχουμε στο πέμπτο άρθρο και την απαλλαγή εκείνων, οι οποίοι καταγγέλλουν τις πράξεις διαφθοράς των εργαζομένων ή υπαλλήλων που καταγγέλλουν τις πράξεις διαφθοράς και οι οποίοι θα διέτρεχαν τον κίνδυνο να υποστούν οποιεσδήποτε κυρώσεις από τους εργοδότες τους ή από τις υπηρεσίες.
Αυτά είναι τα καινούρια στοιχεία, τα οποία προστίθενται στα άρθρα αυτά.
ΝΙΚΟΛΑΟΣ ΚΑΤΣΑΡΟΣ: Για τους δήμους και τις κοινότητες;
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Για τους δήμους και τις κοινότητες -και για το δημόσιο- πρέπει να κάνουμε τη διάκριση της ευθύνης, όταν λειτουργούν ως fiscus στο χώρο του ιδιωτικού δικαίου ή όταν λειτουργούν ως imperium ασκώντας δημόσια εξουσία. Το καινούριο το οποίο προσθέτει ο εισαγωγικός νόμος στον Αστικό Κώδικα είναι το άρθρο 105 για την ευθύνη του κράτους όταν κατά την άσκηση της δημόσιας εξουσίας παρανομεί.
Το άρθρο 104 είναι μια διάταξη την οποία δεν θα δίσταζα να θεωρήσω περιττή. Τι κάνει το 104; Παραπέμπει στο Γενικό Ιδιωτικό Δίκαιο, που έτσι και αλλιώς θα εφαρμοζόταν. Δηλαδή η παράνομη πράξη είτε του δημοσίου είτε του δήμου ή της κοινότητας που λειτουργεί στο χώρο του ιδιωτικού δικαίου εμπίπτει αμέσως, ευθέως στον Αστικό Κώδικα, στο 914 ή στο 919. Δεν χρειαζόταν καμία ειδική διάταξη, που να λέει ότι εφαρμόζεται το 914. Το ίδιο ακριβώς συμβαίνει στο δίκαιο των συμβάσεων. Όταν ως fiscus το δημόσιο μισθώνει ή εκμισθώνει ένα ακίνητο, χρειάζεται να υπάρχει διάταξη όπως το 104 που να παραπέμπει στις διατάξεις του Αστικού Κώδικα για τη μίσθωση; Εφαρμόζονται ευθέως αυτές οι διατάξεις.
Δεν υπάρχει καμία αμφιβολία, λοιπόν, ότι με βάση το άρθρο δεύτερο, το οποίο είπαμε ότι εξειδικεύει και βελτιώνει την έννοια του παρανόμου, εφαρμόζονται σε όλο το χώρο του Ιδιωτικού Δικαίου και σε όλους τους φορείς του Ιδιωτικού Δικαίου οι διατάξεις του Αστικού μας Δικαίου. Βεβαίως και τα νομικά πρόσωπα που ανήκουν μεν στον ευρύτερο δημόσιο τομέα, αλλά έχουν τη μορφή του νομικού προσώπου ιδιωτικού δικαίου, διέπονται ευθέως από τις διατάξεις του Αστικού Κώδικα. Καμία αμφιβολία δεν υπάρχει. Μόνο όταν ασκείται δημόσια εξουσία χρειάζεται η ειδική διάταξη του άρθρου 105, η οποία τώρα συμπληρώνεται με το άρθρο Τρίτο του νομοσχεδίου. Δεν υπάρχει, λοιπόν, κανένα απολύτως κενό.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Κωνσταντίνος Γείτονας): Κύριε Κατσαρέ, δεν προβλέπεται άλλη συζήτηση και το γνωρίζετε εσείς και πολύ καλά μάλιστα. Πέστε όμως αν θέλετε κάτι για ένα λεπτό.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, θέλω να ρωτήσω κάτι τον κύριο Υπουργό.
ΠΡΟΕΔΡΕΥΩΝ (Κωνσταντίνος Γείτονας): Ευχαρίστως να τον ρωτήσετε για να κλείσουμε. 
ΝΙΚΟΛΑΟΣ ΚΑΤΣΑΡΟΣ: Κύριε Υπουργέ, βεβαίως δεν αποδέχομαι τις εξηγήσεις τις οποίες δώσατε, διότι εγώ πιστεύω ότι δεν συμπληρώνουν απλώς τις διατάξεις του Αστικού Κώδικα, εκτός από την εισαγωγή της εννοίας της διαφθοράς, αλλά πιστεύω ότι τροποποιούν τις διατάξεις στα σημεία τα οποία επεσήμανα. 
Αλλά σχετικά με την ευθύνη των δήμων και κοινοτήτων, θέλω να μας δώσετε μία απάντηση.
Το άρθρο 106, όπως προανέφερα...
ΠΡΟΕΔΡΕΥΩΝ (Κωνσταντίνος Γείτονας): Κύριε Κατσαρέ, γνωρίζετε ότι δεν προβλέπονται δευτερολογίες. Σας επέτρεψα να πάρετε το λόγο, παραβιάζοντας ουσιαστικά τον Κανονισμό. Κάντε την ερώτηση σας στον κύριο Υπουργό να δώσει απάντηση, να τελειώνουμε. 
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, τι θέλετε να σας πω; 'Ότι παραβιάζετε τον Κανονισμό εισάγοντας...
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Κατσαρέ, μην κάνουμε φασαρία τώρα. 
ΝΙΚΟΛΑΟΣ ΚΑΤΣΑΡΟΣ: Επειδή μπορώ να έχω γνώμη. 
ΠΡΟΕΔΡΕΥΩΝ (Κωνσταντίνος Γείτονας): ΄Εχετε γνώμη.
ΝΙΚΟΛΑΟΣ ΚΑΤΣΑΡΟΣ: ...σας λέω ότι από τη στιγμή που ψηφίζουμε τέσσερα άρθρα έξω από την κύρωση της συμβάσεως, δεν έπρεπε να ακολουθηθεί η διαδικασία την οποία επιλέξατε.
ΠΡΟΕΔΡΕΥΩΝ (Κωνσταντίνος Γείτονας): Καλώς. Το είπατε αυτό, το συζητήσαμε. Προχωρήστε λοιπόν στο ερώτημα. 
ΝΙΚΟΛΑΟΣ ΚΑΤΣΑΡΟΣ: Θέλω να πω το εξής, κύριε Υπουργέ. Η ευθύνη των δήμων και των κοινοτήτων και όταν ενεργούν ως fiscus, κατά το άρθρο 104 αντιμετωπίζονταν από τις διατάξεις του Αστικού Δικαίου. Το αυτό συνέβαινε και για το δημόσιο. 
Τώρα τι κάνετε; Σ' αυτό θέλω να μας δώσετε μία απάντηση. Ενώ διατηρείτε τη διάταξη για το δημόσιο ως fiscus, την απαλείφετε για τους δήμους και τις κοινότητες. Αυτό είναι το ερώτημα. Είπατε ότι δεν χρειάζεται καν να υπάρχει αυτή η ρύθμιση, γιατί εφόσον υπάρχουν προβλήματα που γεννώνται από σχέση Ιδιωτικού Δικαίου, θα εφαρμόζεται πλέον το Αστικό Δίκαιο.
Για το δημόσιο όμως δεν συντρέχει ο αυτός λόγος;
ΠΡΟΕΔΡΕΥΩΝ (Κωνσταντίνος Γείτονας): Απαντήστε, κύριε Υπουργέ, σύντομα.
ΝΙΚΟΛΑΟΣ ΚΑΤΣΑΡΟΣ: Το πρόβλημα είναι το εξής. Όταν ενέχεται κάποιο όργανο δήμου ή κοινότητας για κάποια ενέργεια ή παράλειψή του από την οποία γεννάται δικαίωμα αποζημίωσης ή εν πάση περιπτώσει κάποιας άλλης μορφής καταβολή ενός ποσού, συνεπεία ενεργείας ενός οργάνου δήμου ή κοινότητας, τότε σ' αυτήν την περίπτωση δεν ευθύνεται η κοινότητα που έκανε μια παράνομη πράξη το όργανό της ή έστω επέδειξε μία αντισυμβατική συμπεριφορά το όργανό της; Δεν ευθύνεται λοιπόν η κοινότητα; Διότι αυτό επιτυγχάνεται τώρα. Από την αντισυμβατική συμπεριφορά οργάνου δήμου ή κοινότητας, με την κατάργηση του άρθρου 104 δεν ευθύνεται πλέον ο δήμος, αλλά θα προστρέξουμε στα πρόσωπα που συγκροτούν το όργανο. 
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Η απάντησή μου εν συντομία είναι η εξής. Διαφωνώ με την ερμηνεία, την οποία δίνει ο κ. Κατσαρός. Ο δήμος ή η κοινότητα, εάν μεν λειτουργεί ασκώντας τη δημόσια, δημοτική εξουσία ευθύνεται με βάση το άρθρο 105 και 106 του εισαγωγικού νόμου του Αστικού Κώδικα γενικά, ειδικά δε για τις περιπτώσεις διαφθοράς, με βάση το νέο άρθρο 3. Όταν ο δήμος ή η κοινότητα λειτουργεί ως fiscus στο χώρο του Ιδιωτικού Δικαίου, ευθύνονται επίσης με βάση τα άρθρα 914, 919 του Αστικού Κώδικα, το άρθρο 71 για τα νομικά πρόσωπα, χωρίς να χρειάζεται να περάσουμε μέσα από το άρθρο 104, το οποίο αν θέλετε θα μπορούσα να εισηγηθώ να καταργηθεί ως περιττό, διότι δεν λέει τίποτα άλλο, παρά ότι εφαρμόζονται οι διατάξεις του γενικού ιδιωτικού δικαίου. Αλλά δεν θέλησα να κάνω αυτήν την καινοτομία που κάποιοι μπορεί να τη θεωρούσαν τολμηρή, να καταργήσουμε δηλαδή μία διάταξη, την οποία έχουμε από μισό αιώνα και περισσότερο, έστω και αν είναι στην ουσία κανονιστικά περιττή. Δεν λέει τίποτα άλλο, παρά μόνο μας παραπέμπει στο γενικό Ιδιωτικό Δίκαιο το οποίο έτσι και αλλιώς αμέσως ισχύει και εφαρμόζεται.
Άρα, καταλήγοντας, ως fiscus ο δήμος θα ευθύνεται με το γενικό δίκαιο, χωρίς κανέναν περιορισμό -δεν πρέπει να έχετε κανένα δισταγμό- με το άρθρο 914 και με όλες τις διατάξεις του Αστικού Κώδικα.
ΠΡΟΕΔΡΕΥΩΝ (Κωνσταντίνος Γείτονας): Το επαναλαμβάνετε για να το εμπεδώσουμε, κύριε Υπουργέ... Το έχετε πει. Ολοκληρώστε την ομιλία σας τώρα. Το εμπεδώσαμε και οι μη νομικοί...
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Ως imperium θα ευθύνεται με τις ειδικές διατάξεις του εισαγωγικού νόμου του Αστικού Κώδικα και του άρθρου τρίτου του νομοσχεδίου, το οποίο ψηφίζεται σήμερα.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Δικαιοσύνης: "Κύρωση της Σύμβασης του Συμβουλίου της Ευρώπης για θέματα Αστικού Δικαίου περί διαφθοράς".
Ερωτάται το Σώμα: Γίνεται δεκτό το νομοσχέδιο επί της αρχής;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργείου Δικαιοσύνης: "Κύρωση της Σύμβασης του Συμβουλίου της Ευρώπης για θέματα Αστικού Δικαίου περί διαφθοράς" έγινε δεκτό ομοφώνως επί της αρχής.
Εισερχόμαστε στην ψήφιση των άρθρων.
Ερωτάται το Σώμα: Γίνεται δεκτό το άρθρο πρώτο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο πρώτο έγινε δεκτό ομοφώνως.
Ερωτάται το Σώμα: Γίνεται δεκτό το άρθρο δεύτερο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο δεύτερο έγινε δεκτό ομοφώνως.
Ερωτάται το Σώμα: Γίνεται δεκτό το άρθρο τρίτο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο τρίτο έγινε δεκτό ομοφώνως.
Ερωτάται το Σώμα: Γίνεται δεκτό το άρθρο τέταρτο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο τέταρτο έγινε δεκτό ομοφώνως.
Ερωτάται το Σώμα: Γίνεται δεκτό το άρθρο πέμπτο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο πέμπτο έγινε δεκτό ομοφώνως.
Ερωτάται το Σώμα: Γίνεται δεκτό το άρθρο έκτο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο έκτο έγινε δεκτό ομοφώνως.
Το νομοσχέδιο έγινε δεκτό επί της αρχής και επί των άρθρων.
Ερωτάται το Σώμα: Γίνεται δεκτό το νομοσχέδιο και στο σύνολο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο έγινε δεκτό ομοφώνως και στο σύνολο.
Συνεπώς το νομοσχέδιο του Υπουργείου Δικαιοσύνης: "Κύρωση της Σύμβασης του Συμβουλίου της Ευρώπης για θέματα Αστικού Δικαίου περί διαφθοράς" έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του νομοσχεδίου βρίσκεται στο τεύχος των πρακτικών)
ΠΡΟΕΔΡΕΥΩΝ (Κωνσταντίνος Γείτονας): Παρακαλείται το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς παρεσχέθη η ζητηθείσα εξουσιοδότηση.
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: "Αναδιάρθρωση του ΟΑΕΔ και άλλες διατάξεις".
Υπενθυμίζω στις κυρίες και τους κυρίους συναδέλφους ότι στη χθεσινή συνεδρίαση συζητήθηκαν και ψηφίστηκαν τα άρθρα 1-19 του νομοσχεδίου. Απομένουν τα άρθρα 20 έως και 47. Το άρθρο 47 είναι το ακροτελεύτιο. Υπάρχουν επίσης μία τροπολογία υπουργικών τρεις εμπρόθεσμες τροπολογίες Βουλευτών και τέσσερις εκπρόθεσμες. 
Θα συζητήσουμε όλα τα υπόλοιπα άρθρα, πλην του ακροτελευτίου, σε μία ενότητα. Υπάρχει καμία αντίρρηση από τους εισηγητές; Όχι. Ούτε από τον Υπουργό βλέπω να υπάρχει αντίρρηση, άρα προχωρούμε στη συζήτηση των άρθρων 20 έως και 46 σε μία ενότητα.
Κύριε Υπουργέ, έχετε κάποιες παρατηρήσεις ή βελτιώσεις για την ενότητα αυτήν των άρθρων;
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Μάλιστα, κύριε Πρόεδρε, τις καταθέτω για να μοιραστούν στους κυρίους συναδέλφους. Υπάρχει αναδιατύπωση στο άρθρο 31 και στο άρθρο 41.
(Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Χρήστος Πρωτόπαπας καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής:
"ΑΝΑΔΙΑΤΥΠΩΣΕΙΣ ΣΤΟ ΣΧΕΔΙΟ ΝΟΜΟΥ
"ΑΝΑΔΙΑΡΘΡΩΣΗ ΟΑΕΔ ΚΑΙ ΑΛΛΕΣ ΔΙΑΤΑΞΕΙΣ"
Άρθρο 31
Το δεύτερο εδάφιο της παραγράφου 9 από "4. Οι υποβαλλόμενες δηλώσεις ....τοποθέτηση." αναδιατυπώνεται ως εξής: "4. Οι υποβαλλόμενες δηλώσεις μαζί με τα συνοδευτικά τους στοιχεία και δικαιολογητικά, προωθούνται κατά το μήνα, Ιούνιο κάθε έτους, από τις Επιτροπές του άρθρου 9, στην αντίστοιχη Περιφερειακή Διεύθυνση ή τοπικές υπηρεσίες του Ο.Α.Ε.Δ. για να γίνει ο έλεγχος και η μηχανογραφική τους επεξεργασία και να καταρτισθεί η προκήρυξη των θέσεων που καλύπτονται με αναγκαστική τοποθέτηση. Εάν οι θέσεις του φορέα ή της επιχείρησης που προκύπτει ότι πρέπει να καλυφθούν με αναγκαστική τοποθέτηση υπερβαίνουν τις τέσσερις και μέχρι δώδεκα, προκηρύσσεται μέχρι το ήμισυ αυτών και αν υπερβαίνουν τις δώδεκα προκηρύσσεται μέχρι το ένα τρίτο αυτών προς αποφυγήν της αιφνίδιας υπέρμετρης οικονομικής επιβάρυνσης του φορέα ή της επιχείρησης".
Στο τέλος του άρθρου προστίθεται παράγραφος 22 ως εξής: "Εξαιρούνται από την υποχρέωση υποχρεωτικής πρόσληψης προστατευομένων προσώπων του ν. 2643/1998 οι Αγροτικές Συνεταιριστικές Οργανώσεις οι οποίες εφαρμόζουν προγράμματα οικονομικής εξυγίανσης ή των οποίων τα χρέη ρυθμίζονται σύμφωνα με τις διατάξεις του ν. 2538/1997."
Άρθρο 41
Το πρώτο εδάφιο του άρθρου αναδιατυπώνεται ως εξής: "Οι διατάξεις της τελευταίας παραγράφου του άρθρου 38 του ν. 2676/1999 (ΦΕΚ 1 Α') έχουν εφαρμογή γενικώς σε έργα που άπτονται της Κοινωνικής Ασφάλισης, συμπεριλαμβανομένων των χρηματοδοτούμενων ή συγχρηματοδοτούμενων, μέσω της Ευρωπαϊκής Ένωσης".
")
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Επίσης, κύριε Πρόεδρε, επειδή ζητήθηκε χθες από τους συναδέλφους καταθέτω για τα Πρακτικά, για να μπορούν να έχουν πρόσβαση, την πρόσκληση ενδιαφέροντος για την ανάθεση αξιολόγησης του προγράμματος STAGE στο Εθνικό Παρατηρητήριο Απασχόλησης.
(Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Χρήστος Πρωτόπαπας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ. 
Το λόγο έχει ο εισηγητής του ΠΑΣΟΚ κ. ΄Εκτωρ Νασιώκας.
ΕΚΤΩΡ ΝΑΣΙΩΚΑΣ: Κύριε Πρόεδρε, κύριοι συνάδελφοι, μπαίνουμε στο δεύτερο και τελευταίο μέρος του νομοσχεδίου "Αναδιάρθρωση του ΟΑΕΔ και άλλες διατάξεις" και ξεκινάμε με το κεφάλαιο Δ΄ για την προσωρινή απασχόληση.
Ο τίτλος "προσωρινή απασχόληση" έχει υπάρξει και με αυτό έγινε γνωστός σε ολόκληρο τον κόσμο, γιατί ακούστηκαν και άλλοι τίτλοι, βαρύγδουποι τίτλοι και βεβαίως ο τίτλος "ενοικίαση εργαζομένων" για να μην πω τους βαρύτερους περί δουλεμπορίου κλπ. Είναι πάντως ένα κομμάτι του νομοσχεδίου που απασχόλησε πάρα πολύ την κοινωνία, τα μίντια. Υπήρξε πληροφόρηση, υπήρξε και παραπληροφόρηση και κάποια κόμματα στήριξαν την κριτική τους σ' αυτό το νομοσχέδιο πάρα πολύ σ' αυτό και μόνο το κομμάτι ή κυρίως σ' αυτό το κομμάτι .
Εδώ, κύριε Πρόεδρε, δεν είναι το θέμα αν κάποιος είναι υπέρ ή κατά της θεσμοθέτησης της προσωρινής απασχόλησης, γιατί η προσωρινή απασχόληση είναι μία πραγματικότητα σ' όλο τον κόσμο και στην πατρίδα μας. Το θέμα στο οποίο πρέπει να απαντήσουμε σήμερα είναι αν κλείνουμε τα μάτια σ' αυτήν τη ζοφερή πραγματικότητα, όπως εφαρμόζεται η προσωρινή απασχόληση στην πατρίδα μας ή αν θέλουμε και πώς μπορούμε να βάλουμε πραγματική τάξη κατοχυρώνοντας απολύτως τα δικαιώματα των εργαζομένων.
Το θέμα της προσωρινής απασχόλησης είναι ένα πολύ ευαίσθητο θέμα. Ο θεσμός της είναι από πολύ καιρό διαδεδομένος σ' όλα τα κράτη-μέλη της Ευρωπαϊκής ΄Ενωσης αλλά και στον ΟΟΣΑ και σε άλλα κράτη και συμβάλλει σε συνδυασμό και με άλλα εργαλεία πολιτικής σ' αυτές τις χώρες στην εξεύρεση απασχόλησης σε σημαντικό αριθμό εργαζομένων. 
Στην Ελλάδα η προσωρινή απασχόληση είναι υπαρκτή από τις αρχές της δεκαετίας του 1990 και στηρίζεται μόνο στη βάση και στα προβλεπόμενα από τον Αστικό Κώδικα.
Δεν υπήρξε καμία νομοθετική παρέμβαση και έτσι αναπτύχθηκε πραγματικά μια ανεξέλεγκτη κατάσταση, μια πλήρης εκμετάλλευση των εργαζομένων -οι οποίοι είναι ανασφάλιστοι και πολλές φορές και απλήρωτοι ή πληρώνονται στο χαμηλότερο επίπεδο- η οποία δημιούργησε τεράστιο πρόβλημα και στην κοινωνία και στο χώρο των εργαζομένων. ΄Ετσι, το να το αντιμετωπίσουμε οριστικά και αμετάκλητα και κοντά στις θέσεις των εργαζομένων, είναι μια γενναία πολιτική πράξη και, όπως θα αναπτύξουμε και ένα προς ένα στα άρθρα, δεν είναι καθόλου εύκολο να επιβάλουμε αυτήν την τάξη. 
Βέβαια εδώ, πριν αρχίσω να μιλώ για την προσωρινή απασχόληση, θα ήθελα να μεταφέρω τις θέσεις όλων των φορέων, των εταίρων που ακούσαμε στην επιτροπή. Επειδή οι θέσεις όλων των φορέων θα μπορούσαν να παρεξηγηθούν, γιατί είναι και οι εργοδοτικοί φορείς, θα μιλήσω για τη θέση της ΓΣΕΕ., η οποία απάντησε ως εξής: 
Το θέμα δεν είναι αν είμαστε υπέρ ή κατά. Το θέμα είναι αν κάποτε βάλουμε τάξη σ' αυτό το θέμα, σ' αυτό το ζήτημα το οποίο απασχολεί την κοινωνία μας και δημιουργεί τεράστια προβλήματα. Το θέμα είναι αν η τάξη που βάζουμε, πραγματικά κατοχυρώνει τους εργαζομένους και δίνει λειτουργικότητα. Και δίνει και σε πάρα πολλούς εργαζομένους να βρουν δουλειά και λύνει και προβλήματα αναπτυξιακά στη διαδικασία την παραγωγική της πατρίδας μας. ΄Ετσι η νομοθετική ρύθμιση που προωθείται, δε στοχεύει μόνο στην ουσιαστική κάλυψη των δικαιωμάτων των εργαζομένων με σύμβαση προσωρινής απασχόλησης, με βάση την αρχή της ίσης μεταχείρισης, ενώ τίθενται και σημαντικοί όροι λειτουργίας των γραφείων προσωρινής απασχόλησης, αλλά έχει βάλει τους αυστηρότερους όρους και εφαρμογής, αλλά και προσεγγίζει απολύτως τις συνδικαλιστικές οργανώσεις των εργαζομένων και στην Ελλάδα και στην Ευρώπη. 
Ποια είναι η τομή που γίνεται; Πρώτον, πάμε μόνο σε εταιρείες, σε ανώνυμες εταιρείες, που είναι νομικά πρόσωπα και έχουν ειδική άδεια. Θα τα πούμε βεβαίως στα άρθρα ένα προς ένα όλα αυτά. Τα νομικά αυτά πρόσωπα οφείλουν να έχουν και οικονομική επιφάνεια, άρα φερεγγυότητα στην αγορά και πλήρη κατοχύρωση. Και κατοχυρώνεται με εγγυητικές επιστολές η λειτουργία και η αδειοδότησή της. Έχουν υποχρέωση να έχουν ξοφλήσει τα χρέη τους σε κάθε ασφαλιστικό ταμείο. 
Μπορούν να ασκούν -και θα τα πούμε στα άρθρα- ορισμένες δραστηριότητες για τη διαχείριση των πόρων που διευκολύνουν μόνο τους ενδιαφερόμενους να βρουν δουλειά. Μπορεί να γίνει, δηλαδή, πολλαπλής δραστηριότητας και επέμβασης. Έχουν την κατάλληλη κτιριακή υποδομή, τα κατάλληλα στελέχη για την εκτέλεση των καθηκόντων των σχετικών με την παροχή υπηρεσιών και βεβαίως οι διατάξεις ρυθμίζουν τις ποινές και τις άμεσες κυρώσεις για οποιεσδήποτε παραβάσεις που πολλαπλασιάζονται σε επανειλημμένες παραβάσεις και προβλέπονται ρητά από το παρόν νομοσχέδιο. 
Κυρίως όμως το παρόν νομοσχέδιο κάνει δύο πράγματα. Πρώτον, κατοχυρώνει απολύτως τα δικαιώματα των προσωρινά απασχολουμένων και δεύτερον διευκρινίζει πού απαγορεύεται, μία προς μία περίπτωση, και δεν επιτρέπεται η προσωρινή απασχόληση, γιατί θα δημιουργούσε προβλήματα, αντί να συμβάλει στη θετική πλευρά της αναπτυξιακής διαδικασίας. Ο προσωρινά απασχολούμενος θα προστατεύεται από την εργατική νομοθεσία. Έχει ακριβώς τα ίδια δικαιώματα όσον αφορά την κοινωνική ασφάλιση, τις συντάξεις, ασθένεια, επιδόματα και χρόνο εργασίας. 
Απαγορεύεται στις επιχειρήσεις προσωρινής απασχόλησης οποιαδήποτε χρέωση στους εργαζόμενους οποιουδήποτε ποσού για την εύρεση ή την έρευνα εργασίας στην αγορά. Ο προσωρινά απασχολούμενος διαπραγματεύεται και βεβαίως θα παίρνει σε κάθε περίπτωση το κατώτατο όριο από την εθνική γενική συλλογική σύμβαση εργασίας. Διαπραγματεύεται ο ίδιος και τη διάρκεια των ωρών εργασίας εβδομαδιαίως και την αμοιβή του με την επιχείρηση προσωρινής απασχόλησης. 
Ο προσωρινά απασχολούμενος εργάζεται κάτω από τις ίδιες ακριβώς συνθήκες εργασίας και ιδιαιτέρως σε ό,τι αφορά την υγιεινή και την ασφάλεια σε σχέση με τους άλλους εργαζόμενους αυτά προβλέπεται να είναι στο ίδιο επίπεδο στην εταιρεία που είναι ο έμμεσος εργοδότης. 
΄Οσον αφορά τις επιχειρήσεις που προσλαμβάνουν προσωρινά απασχολούμενους και τον άμεσο, αλλά και τον έμμεσο εργοδότη, είναι αλληλεγγύως και εις ολόκληρο έκαστος υπεύθυνος για την ικανοποίηση των μισθολογικών δικαιωμάτων του και την καταβολή των ασφαλιστικών εισφορών των εργαζομένων.
Βεβαίως ο χρόνος δεν μπορεί να είναι ελεύθερος. Πέραν του χρόνου που προβλέπει ο νόμος, οκτώ συν οκτώ μήνες συν δύο, γίνεται από ορισμένο χρόνο αορίστου χρόνου και κατοχυρώνεται απολύτως.
Δεν επιτρέπεται, κύριοι συνάδελφοι, η προσωρινή απασχόληση στις επιχειρήσεις όπου οι εργαζόμενοι ασκούν το δικαίωμα της απεργίας. Δεν επιτρέπεται η προσωρινή απασχόληση σε επιχειρήσεις που έχουν προβεί σε ομαδικές απολύσεις. Και κυρίως, που είναι το σημαντικότερο για μας, δεν επιτρέπεται η προσωρινή απασχόληση σε επιχειρήσεις ή οργανισμούς, που υπάγονται στις διατάξεις του ν. 2190, δηλαδή, δημόσιος και ευρύτερος δημόσιος τομέας.
Επειδή ακούστηκαν πάρα πολλά εδώ στη συζήτηση και στην επιτροπή, ότι η προσωρινή απασχόληση είναι πολύ διαδεδομένη στις χώρες του ΟΟΣΑ, ποσοστό περίπου 15% των εργαζομένων, είναι προσωρινά απασχολούμενοι στις περισσότερες χώρες του ΟΟΣΑ. Στην Αυστραλία, στη Φιλανδία και στην Ισπανία είναι πάνω από το 1/3 των εργαζομένων προσωρινά απασχολούμενοι. Και ισχύει σε όλες τις χώρες της Ευρωπαϊκής Ένωσης, είτε ψηφίστηκε ειδικός νόμος που το προβλέπει και το καθορίζει είτε με τη γενική εργατική νομοθεσία της συγκεκριμένης χώρας. Βέβαια το είπαμε και επί της αρχής, ότι δεν υπάρχει δεσμευτική οδηγία από τα κράτη μέλη της Ευρωπαϊκής Ένωσης, παρόλο που έγινε προσπάθεια να υπάρξει, για να έχει έναν κανόνα για όλη την Ενωμένη Ευρώπη. Και δεν υπήρξε αυτή η δυνατότητα, γιατί πραγματικά ήταν αντικρουόμενες απολύτως οι θέσεις των εργοδοτών μας και των οργανώσεων των εργαζομένων. Οι μεν εργαζόμενοι ήθελαν πλήρη και σημαντικό προστατευτισμό, ένα πλαίσιο που είναι σαν αυτό που εμείς ψηφίζουμε σήμερα, οι δε εργοδότες δεν ήθελαν ουσιαστικά κανένα προστατευτισμό και καμία δυνατότητα περιορισμού διάδοσης, λειτουργίας και κανόνων της προσωρινής απασχόλησης.
Έτσι, λοιπόν, κύριοι συνάδελφοι, θα προσπαθήσω με λίγα λόγια από άρθρο σε άρθρο να τεκμηριώσω και αυτά που είπα πριν. 
Το άρθρο 20, το οποίο ασχολείται με τις εταιρίες της προσωρινής απασχόλησης, τα βασικά στοιχεία που προδιέγραψα πριν, μιλάει για εταιρίες που έχουν ως αντικείμενο δραστηριότητος την παροχή εργασίας από μισθωτούς σε άλλον εργοδότη έμμεσο, με τη μορφή της προσωρινής απασχόλησης. Να πούμε και τον τίτλο ότι προσωρινή απασχόληση νοείται εκείνη η εργασία, η οποία παρέχεται σε άλλον εργοδότη για περιορισμένο χρονικό διάστημα από μισθωτό, ο οποίος συνδέεται με τον εργοδότη του με σύμβαση ή σχέση εξαρτημένης εργασίας.
Οι εταιρίες προσωρινής απασχόλησης πέραν αυτής της δραστηριότητος μπορούν να κάνουν δύο πράγματα: Μεσολάβηση για εξεύρεση θέσεων εργασίας και αξιολόγηση ή και κατάρτιση του ανθρωπίνου δυναμικού, εφόσον πληρούν τις οριζόμενες από τις κείμενες διατάξεις προϋποθέσεις.
Η μορφή της ανώνυμης εταιρίας με μετοχικό κεφάλαιο τουλάχιστον 60 εκατομμυρίων δραχμών -άρθρο 21- χρειάζεται ειδική άδεια και προβλέπεται λεπτομερώς πώς παίρνεται ακριβώς η άδεια.
Το άρθρο 22 περιγράφει λεπτομερώς την κατοχύρωση των εργασιακών δικαιωμάτων των προσωρινά απασχολούμενων.
Το άρθρο 23 δίνει τις οικονομικές εγγυήσεις, που ανέφερα πριν, και το άρθρο 24 τις απαγορεύσεις προσωρινής απασχόλησης, που λεπτομερώς είπα νωρίτερα.
Τέλος, το άρθρο 25 τις κυρώσεις, οι οποίες κυμαίνονται από 1 εκατομμύριο έως 10 εκατομμύρια για κάθε παράβαση και βεβαίως πολλαπλασιάζονται σε υποτροπή και σε επανάληψη της παράβασης της ίδιας ή άλλης παράβασης.
Τέλος, το άρθρο 26 είναι ένα κανονιστικό άρθρο εξουσιοδοτήσεων και λειτουργίας της συγκεκριμένης προσωρινής απασχόλησης των εταιριών και της αδειοδότησης.
Έτσι, λοιπόν, νομίζω, κύριοι συνάδελφοι, ότι γίνεται μια πολύ σημαντική παρέμβαση στην αγορά εργασίας και μπαίνει τάξη σε ένα κομμάτι, το οποίο πραγματικά ανεξέλεγκτα αναπτυσσόταν και λειτουργούσε όλα αυτά τα χρόνια, δημιουργώντας κυρίως προβλήματα, παρά λύνοντας προβλήματα.
Το επόμενο κεφάλαιο, το κεφάλαιο 5, έχει διατάξεις που συμπληρώνουν και βοηθούν στην καλή λειτουργία του Σώματος Επιθεώρησης Εργασίας.
Είναι τα άρθρα 27 έως 30. Μιλάμε για την οργάνωση, τη σύσταση καινούριων τμημάτων όπως είναι το τμήμα της κοινωνικής επιθεώρησης σε διάφορες περιοχές και βεβαίως, κύρια λειτουργικά θέματα του Σώματος Επιθεώρησης Εργασίας.
Δύο κουβέντες για τη σημασία του συγκεκριμένου σώματος και τις αδυναμίες που παρατηρούμε στον έλεγχο των χώρων της εργασίας. Πραγματικά, υπάρχει ένα σημαντικό θέμα η επανένταξη του σώματος πάλι στο κράτος μετά από την αυτοδιοίκηση που είχε δοθεί και η ενίσχυσή του με τον προηγούμενο νόμο και η συμπλήρωσή του με τον παρόντα νόμο, μας δίνει τη δυνατότητα να ελπίζουμε ότι μπορεί με αυτό το σώμα πλέον να ανταποκριθεί σε ένα πολύ σημαντικό και καθοριστικό ρόλο στην αγορά εργασίας. 
Στο κεφάλαιο ΣΤ΄ "Τροποποίηση διατάξεων" το άρθρο 31 είναι το σημαντικότερο. Με αυτό γίνεται τροποποίηση και συμπλήρωση του ν. 2643/98 για άτομα με ειδικές ανάγκες. Με τη συμπλήρωση δίνεται η δυνατότητα να είναι λειτουργικό το άρθρο και ως εκ τούτου να μπορεί να εφαρμοστεί γρήγορα και σωστά. Έχει την πλήρη στήριξη και σύμφωνη γνώμη της Εθνικής Συνομοσπονδίας Ατόμων με ειδικές ανάγκες. 
Τέλος, τα άρθρα 33 έως 45. Μερικά απ' αυτά είναι: Η απαγόρευση της νυκτερινής εργασίας για ανήλικους, άρθρο 33. Η προστασία των συνδικαλιστικών στελεχών επέκταση δηλαδή του ν. 1264 και για τα ευρωπαϊκά συνδικάτα, άρθρο 34. Γιατί συζητήθηκε αν μιλάμε για ένα συνδικαλιστή. Μα, και για κανέναν να μη μιλάμε τα δικαιώματα των συνδικαλιστών πρέπει να ισχύουν και να κατοχυρώνονται και εκεί και παντού όπως και των άλλων χωρών και τα δικά μας. Η κατάργηση διατάξεων προηγουμένων ετών που έφεραν άνιση μεταχείριση σε εργαζόμενους. Άλλες φιλεργατικές διατάξεις, παροχές του Οργανισμού Εργατικής Κατοικίας κλπ. Δεν θα σταθώ στα άρθρα αυτά. Άλλωστε είναι τακτοποιητικά.
Θέλω να σταθώ όμως λίγο στο άρθρο 42, δηλαδή στην κοινοτική πρωτοβουλία EQUAL, η οποία όπως γνωρίζουμε, κύριοι συνάδελφοι, είναι για την καταπολέμηση των διακρίσεων και των ανισοτήτων σε σχέση με την αγορά εργασίας και εκτελείται αποκλειστικά από νομικά πρόσωπα ιδιωτικού δικαίου μη κερδοσκοπικού χαρακτήρα που λειτουργούν με τη μορφή αστικής εταιρείας και καλούνται "αναπτυξιακές συμπράξεις".
Τι είναι αναπτυξιακή σύμπραξη; Ποιοι μπορεί να είναι εταίροι της αναπτυξιακής σύμπραξης; Αν υπάρξει συζήτηση σε αυτό, μπορεί να μιλήσουμε στη δευτερολογία. Πώς γίνεται η πρόταση; Πώς εγκρίνεται το πρόγραμμα; Πώς εντάσσεται; Πότε γίνεται η αναπτυξιακή σύμπραξη; Ποιος είναι ο διαχειριστής και πώς λειτουργεί σε μία σημαντική προσπάθεια που πρέπει όχι απλώς να την εκμεταλλευτούμε και να την ενσωματώσουμε στην αναπτυξιακή μας διαδικασία, αλλά να ρίξουμε και σημαντικό βάρος; 
Τα άρθρα 43, 44 και 45 είναι άρθρα που τακτοποιούν κοινωνικές εκκρεμότητες. Επεκτείνουν τα επιδόματα ανεργίας σε κάποιες περιπτώσεις. Δίνουν τη δυνατότητα στον Οργανισμό Εργατικής Κατοικίας να πάρει κάποιους χώρους, προκειμένου να ανεγερθούν σχολεία, νηπιαγωγεία, παιδικοί σταθμοί, ναοί, ιατρικές μονάδες και έτσι λύνουμε κοινωνικά και άλλα θέματα και της αυτοδιοίκησης.
Το άρθρο 45, δίνει τη δυνατότητα, εξουσιοδοτεί τον Οργανισμό Εργατικής Κατοικίας να αναλάβει την κατασκευή πέντε πολυκατοικιών στους οικισμούς της Νέας Φιλαδέλφειας που υπέστησαν ανεπανόρθωτες ζημιές από το σεισμό και πρέπει να κατεδαφιστούν και να ξαναχτιστούν. Μιλάμε βέβαια, για πέντε πολυκατοικίες, οι οποίες είναι προ του 1955, αν έχω σωστά τα στοιχεία.
Τώρα, τέλος, το άρθρο 46, δίνει τις καταργούμενες διατάξεις οι οποίες αντικαθίστανται με το παρόν νομοσχέδιο και το άρθρο 47 είναι το ακροτελεύτιο άρθρο.
Κύριοι συνάδελφοι, ολοκληρώνω την εισήγησή μου γι' αυτήν την ομάδα των άρθρων και γι' αυτά τα κεφάλαια, τα οποία θεωρώ πολύ σημαντικά και για τη λειτουργία της κοινωνίας της εργατικής τάξης και της αναπτυξιακής διαδικασίας αλλά με αυτά λύνονται πολλά κοινωνικά θέματα και ζητώ να τα υπερψηφίσετε.
Ευχαριστώ πολύ.
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
ΠΡΟΕΔΡΕΥΩΝ (Παναγιώτης Σγουρίδης): Ο κ. Γεράσιμος Γιακουμάτος, εισηγητής της Νέας Δημοκρατίας, έχει το λόγο. Δεν πιστεύω να χρειάζεστε περισσότερο χρόνο. Εξάλλου είστε χαρούμενος, κέρδισε ο Ολυμπιακός! 
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, δεν πιστεύω η αλλαγή του Προέδρου να έγινε για τον εισηγητή. Στην ίδια εκλογική περιφέρεια, κύριε Γείτονα, δεν έχουμε τέτοιο πρόβλημα. Κρατήστε από την αρχή τον ασφυκτικό αυτό χρονικό αποκλεισμό και εν πάση περιπτώσει θα είμαι σύντομος. Γιατί άρχισε το χρόνο; Για τον Ολυμπιακό; 
Κύριε Πρόεδρε, κυρίες και κύριοι συνάδελφοι, ειλικρινά λυπάμαι όταν σ' ένα συγκεκριμένο μεγάλο νομοσχέδιο έρχεται εκπρόσωπος του ΠΑΣΟΚ να μας κάνει μάθημα περί κοινωνικής πολιτικής στη Νέα Δημοκρατία. Έχω καταγράψει το "εμείς", "εμείς", "εμείς και εμείς" πάρα πολλές φορές από την ομιλία του κ. Σπυρόπουλου. Εγώ του εύχομαι να προβάλει το κουστούμι του Υπουργού και από την ψυχή μου να είναι αύριο Υπουργός. Αλλά μ' αυτήν τη λογική ότι το ΠΑΣΟΚ κάνει κοινωνική πολιτική, τουλάχιστον σε μας, δεν έχει καμία θέση. Και το λέω αυτό, γιατί όλες οι μεγάλες ιστορικές επιλογές, είτε σε εθνικά θέματα είτε σε κοινωνικά, ανήκουν (ΟΑΕΔ, ΟΓΑ, ΙΚΑ) όλα στη μεγάλη φιλελεύθερη παράταξη. Αυτό μην το ξεχνάτε. 
Δεν θα κάνω αναδρομή να πω για τα δικά μας κοινωνικά έργα. Θα πω όμως τι εννοούσε ο κ. Σπυρόπουλος. Οι εκατόν δέκα χιλιάδες συνταξιούχοι του ΙΚΑ είναι κοινωνική πολιτική, όταν τους ξεγελάσατε για να υφαρπάξετε την ψήφο τους προεκλογικά τάζοντας 6/4/2000 ότι θα δώσετε 152.000 σύνταξη! Είναι οι 89.000 του ΤΕΒΕ, είναι το 20% που έγινε 22% οι νεόπτωχοι κατά την Ευρωπαϊκή Ένωση, είναι η κοινωνία των 2/3 που τείνει να γίνει η κοινωνία του 1/3; Ποια είναι εκείνα τα στοιχεία που σας κάνουν περήφανο, κύριε Σπυρόπουλε, κύριε εκπρόσωπε του ΠΑΣΟΚ; Διότι πρέπει να ξέρετε ότι είναι μύθος το κοινωνικό κράτος και το έχουμε καταρρίψει επανειλημμένως. Μ' ένα πρόσωπο του εκσυγχρονιστικού σοσιαλισμού αποκαλύπτει ότι είναι κοινωνικά ανάλγητο. Και για να σας ενημερώσω καλύτερα, θα σας πω τρία νούμερα. Όταν η κρατική επιχορήγηση φέτος είναι μειωμένη σε σχέση με πέρσι κατά 26% για την κοινωνική πρόνοια, όταν είναι μειωμένα κατά 6,47% φέτος τα επιδόματα και η κρατική επιχορήγηση για τον ΟΑΕΔ, όταν οι δαπάνες της ιατροφαρμακευτικής περίθαλψης από 23 δισεκατομμύρια πήγαν 18 δισεκατομμύρια και ουκ έστιν αριθμός κοινωνικής αναλγησίας, εκτός αν φοράτε το φερετζέ και αυτόν το φερετζέ του κοινωνικού κράτους πάτε να μας τον μοστράρετε. Τι να κάνουμε, εδώ δεν είναι μουλάδες, είναι ένα σύγχρονο ευρωπαϊκό κράτος.
Και κάτι άλλο, κύριε Υπουργέ. Έχω μια απορία. Φέρνετε ένα μεγάλο νομοσχέδιο και ενώ ενώνετε το Εθνικό Παρατηρητήριο με τον εθνικό ιστό εργασίας και ενώ υπάρχει η τρίτη ανώνυμη εταιρεία, μπορείτε να μας πείτε γιατί κάνει προκήρυξη δύο μέρες πριν φέρετε το νομοσχέδιο το Εθνικό Παρατηρητήριο και ζητά υπαλλήλους; Με ποια λογική δεσμεύετε την τρίτη εταιρεία; Ακόμα δεν ψηφίστηκε από τη Βουλή και ήδη τακτοποιείτε εκκρεμότητες του παρελθόντος και κάνετε προκήρυξη στο Εθνικό Παρατηρητήριο. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Θα σας απαντήσω.
ΓΕΡΑΣΙΜΟΣ ΓΙΑΚΟΥΜΑΤΟΣ: Και μπαίνω στην ουσία. Κυρίες και κύριοι συνάδελφοι, για το άρθρο 21, όπου αφορά τις εταιρείες προσωρινής απασχόλησης, δεν έχουμε αντίρρηση. Μας φέρνετε στοιχεία για την Ευρώπη. Την Ευρώπη την κατέχουμε καλύτερα από σας. Όταν για σας η Ευρώπη ήταν κάτι άλλο "ΕΟΚ και ΝΑΤΟ το ίδιο συνδικάτο", εμείς την είχαμε ανακαλύψει και ο Θεός να θυμίζει στους Έλληνες τον αείμηνστο Κωνσταντίνο Καραμανλή που μας ένταξε. Μην το παίρνετε και επάνω σας ως πανάκεια, διότι εμείς ξέρουμε τι γίνεται στην Ευρώπη για τις εταιρείες προσωρινής απασχόλησης. 
Είναι όμως χρήσιμο να θυμηθούμε τι γίνεται εδώ. Είναι ξεκάθαρο ότι έξι μήνες μετά την ψήφιση του Συντάγματος και συγκεκριμένα του άρθρου 103 που απαγορεύει τις μονιμοποιήσεις κλπ., που το έχετε ως εκσυγχρονιστικό επιχείρημα, έρχεστε και κάνετε: Ιδιωτικές εταιρείες μπορούν να τροφοδοτούν προσωπικό όπου μέσα σε δεκαοκτώ μήνες γίνονται μόνιμοι υπάλληλοι. Πού; ΔΕΗ, ΟΤΕ, ΕΥΔΑΠ, ΟΣΕ και σε όλες τις ΔΕΚΟ, Ολυμπιακή Αεροπορία, ΟΚΑΝΑ, ΚΕΠ, ΚΕΘΕΑ, αρχή προστασίας προσωπικών δεδομένων του κ. Δαφέρμου, προσωπικό Αθήνα 2004, προσωπικό Ολυμπιακού χωριού και ουκ έστιν αριθμός, όπου με τις εταιρείες ενοικιάσεων μπαίνουν μέσα.
Ζητήσαμε μία κατηγορηματική δέσμευση ότι αυτά δεν θα μεταφερθούν στο στενότερο ή ευρύτερο δημόσιο τομέα, την οποία και δεν κάνατε. Και είναι ξεκάθαρο.
Να θυμηθούμε και κάτι άλλο μια και σας έπιασε κάποια αγάπη για τις εταιρείες.
ΙΩΑΝΝΗΣ ΚΕΦΑΛΟΓΙΑΝΝΗΣ: Με ποια κριτήρια; 
ΓΕΡΑΣΙΜΟΣ ΓΙΑΚΟΥΜΑΤΟΣ: Κανένα κριτήριο. Η εταιρεία απλώς μισθώνει χωρίς κανένα κριτήριο. 
Και ερωτώ, κύριε Υπουργέ, μήπως δεν ενθυμείσθε το θέμα των εταιρειών που υπήρχαν μέχρι τώρα; Εμείς ξέραμε ότι πράγματι υπήρχε ένα μπάχαλο. Σεις όμως ενθυμείσθε ότι στη Θεσσαλονίκη λειτουργούσε παράνομα μία εταιρεία προσωρινής απασχόλησης εισπράττοντας μάλιστα και επιδότηση από τον ΟΑΕΔ; Νομίζω ότι αυτό το ξέρετε καλά. Εδώ, όμως δεν έχετε κάποια ρητή διάταξη που να αποκλείει τις εταιρείες ενοικιάσεως εργαζομένων να παίρνουν επιδότηση από τον ΟΑΕΔ. Πρέπει να το ξεκαθαρίσετε, να βάλετε ρητή διάταξη διότι δεν είναι δυνατόν να έχω κάποιο κέρδος και παράλληλα να παίρνω και επιδότηση. Δηλαδή να έχουμε διπλό κέρδος. 
Αυτές είναι οι δικές μας ερωτήσεις και απορίες, κύριε Υπουργέ, όσον αφορά τις εταιρείες μισθώσεως εργαζομένων. 
Έρχομαι τώρα στο άρθρο 28, αναφορικά με το Σ.ΕΠ.Ε. Ψηφίσατε το νόμο το Δεκέμβριο του 2000. Εκεί κάνατε ρυθμίσεις για το Σ.ΕΠ.Ε. Πριν όμως στεγνώσει το μελάνι του νόμου, αλλά και του προεδρικού διατάγματος, σήμερα φέρνετε τροποποίηση αναφορικά μ' αυτήν τη διάταξη. Αυτό τι σημαίνει; Σημαίνει ότι νομοθετείτε στο γόνατο. Αυτά δεν είναι σοβαρά πράγματα, δεν είναι εκσυγχρονιστικά, αλλά αναχρονιστικά. Και γιατί το λέω αυτό; Εμείς θεωρούμε ότι τα άρθρα 27 έως και 30 έχουν θετικές διατάξεις, πλην όμως έχουν και επιπολαιότητες. Δεν είναι δυνατόν κάθε πέντε μήνες να νομοθετούμε για το ίδιο πράγμα. 
Έρχομαι τώρα στα άρθρα 31 και 32 αναφορικά με τα άτομα με ειδικές ανάγκες. Η Νέα Δημοκρατία έχει αποδείξει έμπρακτα την ευαισθησία και αλληλεγγύη της στα άτομα με ειδικές ικανότητες και δεν δέχεται μάθημα από κανέναν. Εμείς τις ψηφίζουμε διότι θεωρούμε θετικές τις διατάξεις, αλλά όμως, κύριε Υπουργέ, σε σχέση μ' αυτήν την κατηγορία των εργαζομένων, δεν θα ήθελα υποκρισία και φαρισαϊσμό. Τι κάνετε εδώ; Λέτε στην παράγραφο 6 του άρθρου 31. Να έχουν πτυχίο αλλοδαπής. Δηλαδή πτυχία χωρίς να έχουν αναγνωρισθεί από το ΔΙΚΑΤΣΑ; Δηλαδή θα μοριοδοτούνται εκείνοι οι οποίοι προσκομίζουν πτυχία μαϊμού; Και γνωρίζει η ελληνική κοινωνία ότι ένα μεγάλο μέρος των πτυχίων είναι πτυχία μαϊμού. Εδώ θέλουμε μία ξεκάθαρη θέση, ότι δηλαδή αυτοί που θα μοριοδοτούνται, θα έχουν πραγματικά πτυχία αναγνωρισμένα από το ΔΙΚΑΤΣΑ. 
Και το δεύτερο. Και εδώ υπάρχει η γνωστή τακτική σας, εκμετάλλευσης δηλαδή, των ατόμων με ειδικές ανάγκες. Πρέπει οι οικονομικά ασθενείς πολίτες να βοηθηθούν. Λέτε εδώ γενικά "αγωνιστές της Εθνικής Αντίστασης". 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Πού αναφέρεσθε;
ΓΕΡΑΣΙΜΟΣ ΓΙΑΚΟΥΜΑΤΟΣ: Αναφέρομαι στην παράγραφο 6 του άρθρου 31 σύμφωνα με την οποία παραπέμπετε στον προηγούμενο νόμο όπου έχετε καταργήσει τη βεβαίωση του ΓΕΕΘΑ προκειμένου κάποιος να θεωρηθεί ως αγωνιστής της Εθνικής Αντίστασης. Δεν μπορούμε όμως να έχουμε μαϊμού αγωνιστές Εθνικής Αντίστασης. Και αυτό επιδιώκετε με την κατάργηση της βεβαίωσης του ΓΕΕΘΑ. Το λέμε αυτό επειδή αναφέρεσθε στον προηγούμενο νόμο. Δεν είναι, λοιπόν, κακό να υπάρξει προσθήκη σύμφωνα με την οποία η βεβαίωση των αγωνιστών της Εθνικής Αντίστασης πρέπει να προέρχεται από το ΓΕΕΘΑ. Αυτό το ζητάμε προκειμένου να υπάρχει διαφάνεια σχετικά με τη μοριοδότηση των δικαιούχων. 
Πάμε τώρα στο άρθρο 34. Εδώ δεν καταλαβαίνω. Είναι γεγονός ότι είσθε Κυβέρνηση του ρουσφετιού και με πολλά στοιχεία διαφθοράς. Δεν είναι δυνατόν για μια συνδικαλίστρια, πολιτική φίλη μιας άρτι αφιχθείσης από την Αριστερά στο ΠΑΣΟΚ, να φέρνετε ολόκληρο άρθρο προκειμένου να τακτοποιηθεί. Πρόκειται για μια κυρία συνδικαλίστρια της οποίας τα στοιχεία έχω στη διάθεσή σας. Θα μπορούσατε να φέρατε κάποια τροπολογία και όχι ένα ολόκληρο άρθρο. Τι νόημα έχει εδώ αυτή η διάταξη περί προστασίας συνδικαλιστικών στελεχών μια και οι περιπτώσεις αυτές καλύπτονται από την υπάρχουσα νομοθεσία. Τι να κάνουμε όμως. Θα πρέπει να καλύψουμε και την κυρία τάδε. 
Θα μου επιτρέψετε να κάνω και μία προσθήκη στο άρθρο 28, κύριε Υπουργέ, ό,τι ισχύει στην Αιτωλοακαρνανία να ισχύσει και στην Πτολεμαΐδα. Οι δείκτες στην Πτολεμαΐδα και των εργαζομένων και των εργοδοτών είναι πολλοί περισσότεροι. Γιατί εκεί να έχει τέσσερις θέσεις και εκεί να έχει μία; Θα ήθελα αν μπορούσατε να προσθέσετε ότι και στην Πτολεμαΐδα να είναι η επάνδρωση των επιθεωρήσεων εργασίας, η ίδια με του Αγρινίου.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Στελέχωση, γιατί αφορά και γυναίκες.
ΓΕΡΑΣΙΜΟΣ ΓΙΑΚΟΥΜΑΤΟΣ: Στελέχωση βεβαίως.
Το ξέρετε, αλλά ποιείτε τη νήσσα. Φτιάξτε το λοιπόν, φτιάξτε την Πτολεμαΐδα να έχει ίδια στελέχωση με την Αιτωλοακαρνανία. 
Και πάω στο άρθρο 43. Εδώ, κύριε Υπουργέ, ανοίγουμε τους ασκούς του Αιόλου. Μου κάνει εντύπωση ότι αφ' ενός μεν η Κυβέρνηση, κύριοι συνάδελφοι -και είναι πολύ σημαντικό- θέλει διάλογο με το ασφαλιστικό. Και να πάμε στο διάλογο. Η Νέα Δημοκρατία άμεσα τοποθετήθηκε ότι είναι υπέρ του διαλόγου. Ένα διάλογο όμως που δεν θα είναι του ράβε ξήλωνε. 
Σας λέω, λοιπόν, ότι από το 1993 μέχρι σήμερα έχουν γίνει εκατόν πενήντα αντιασφαλιστικές ρυθμίσεις εδώ μέσα όπου αποδομούν και καταρρέουν το σύστημα κοινωνικής ασφάλισης, με αποτέλεσμα σήμερα θα είναι σε όλες τις εφημερίδες, χθες δόθηκε στο Δ.Σ. του ΙΚΑ ο προϋπολογισμός του ΙΚΑ. Και, κύριοι συνάδελφοι, για πρώτη φορά μιλάμε για 380 δισεκατομμύρια έλλειμμα, οργανικό έλλειμμα χρήσεως για το 2002 που προβλέπεται από τα 316 τα φετινά.
Αντιλαμβάνεσθε όμως ποια είναι η διαφορά αυτή, αρκεί να θυμίσω στην Αίθουσα ότι στις 31.12.93 η Νέα Δημοκρατία παρέδωσε το ΙΚΑ με 19 δισεκατομμύρια οργανικό πλεόνασμα. Το 1995 ο κ. Σολωμός είχε 600 εκατομμύρια έλλειμμα, το 1997 πήγαμε στα 37, πήγαμε στα 132 και, ώ του θαύματος, ο τεχνοκράτης διοικητής του ΙΚΑ κ. Νεκτάριος έχει, κύριε Υπουργέ, 316 πέρυσι και 389 δισεκατομμύρια έλλειμμα φέτος. Αντιλαμβάνεσθε το μέγεθος αυτής της κατάρρευσης ή όχι; Κυβερνάτε ή όχι; Πότε επιτέλους θα αντιληφθείτε ότι δεν μπορείτε να φέρνετε αντιασφαλιστικές ρυθμίσεις; Και το λέω αυτό, κύριε Υπουργέ, γιατί στο άρθρο 43 μιλάτε για την Πειραϊκή-Πατραϊκή για τους απολυμένους και δίνετε και σύνταξη και ασφάλιση και επίδομα ανεργίας. Σωστό, κοινωνικά δίκαιο, δεν λέει όχι η Νέα Δημοκρατία. Η Νέα Δημοκρατία όμως τι λέει; Λέει, μέσα από τον κρατικό προϋπολογισμό χρηματοδοτείστε αυτό το έξοδο. Μη βάζετε την κοινωνική ασφάλιση να πληρώνει την πλασματική σύνταξη.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Διαβάστε τις τροπολογίες.
ΓΕΡΑΣΙΜΟΣ ΓΙΑΚΟΥΜΑΤΟΣ: Τις έχω διαβάσει πολύ καλά τις τροπολογίες. Είναι άρθρο 43, δεν είναι τροπολογία. Αφορά την Πειραϊκή-Πατραϊκή. Και σας λέω, λοιπόν, εδώ έτσι ενδεικτικά μόνο: ΟΤΕ, τρεις χιλιάδες πρόωρες. ΕΛΒΑΛ, Πειραϊκή, Μεταλλεία Κασσάνδρας, Ελληνικά Ναυπηγεία. Όλες αυτές οι επιχειρήσεις με πλασματικό χρόνο σύνταξης και η Ολυμπιακή, επιβαρύνεται η κοινωνική ασφάλιση. Όχι. Αν θέλετε να πληρώσετε ή από το τίμημα της αγοραπωλησίας που κάνετε, του ξεπουλήματος ή από τον κρατικό προϋπολογισμό. Άρα, εμείς εδώ πιστεύουμε ότι πράγματι πρέπει να υπάρχει πρόληψη και αντιμετώπιση γι' αυτές τις κατηγορίες ή των προβληματικών επιχειρήσεων ή άλλων αλλά από τον κρατικό προϋπολογισμό.
Και πάω στο άρθρο 44, κύριε Υπουργέ. Τον Αύγουστο μου ήλθε μια καταγγελία από το Μαρούσι. Τη φύλαξα να δω πού θα πάει. Και έψαχνα να βρω τώρα τρεις μήνες πού θα βάλετε αυτήν τη διάταξη, μια διάταξη του άρθρου 44 που είναι κάτι πολύ απλό. Φαίνεται αθώο, αλλά είναι πολύ σημαντικό. Ο ΟΕΚ, ο Οργανισμός Εργατικής Κατοικίας που στόχο έχει, κοινωνική ευαισθησία έχει να φτιάχνει σπίτια, εργατικές κατοικίες, του βάζετε, κύριε Υπουργέ, πρώτον, το Ολυμπιακό Χωριό. Θα τα πούμε λίαν συντόμως με τη νέα ηγεσία του Υπουργείου, πώς το διαλύσατε και πώς του ξαφρίσατε ένα μεγάλο μέρος της περιουσίας από το Ολυμπιακό Χωριό που προκηρύξατε. 
Αλλά το οικόπεδο και τα οικόπεδα πώς θα τα χαρίσετε; Λέει επί λέξει εδώ: Η δωρεάν κατά χρήση παραχώρηση στο δημόσιο, σε ΝΠΔΔ, στους Οργανισμούς Τοπικής Αυτοδιοίκησης.
Δηλαδή ο ΟΕΚ αποφασίζει και ο Υπουργός υπογράφει για το οικόπεδο, το κτήμα των πενήντα έξι στρεμμάτων στο Ψαλίδι Αμαρουσίου. Το λέω στη Βουλή εκ των προτέρων για να το ξέρετε και μετά να χρησιμοποιήσετε τα Πρακτικά. Θα πάει στον κ. Τζαννίκο και ο κ. Τζαννίκος στον κ. Βωβό. Είναι γνωστή η σχέση. Δεν εννοώ τη σχέση, αλλά είναι γνωστή η σχέση, είναι ιδιότυπη η σχέση. Κι έρχεται τώρα, λοιπόν, ενώ βοά η ελληνική κοινωνία για τις σχέσεις αυτές, και μπλέκεται ο Υπουργός να υπογράψει την παραχώρηση. Άρα για το άρθρο 44, σας παρακαλώ, έχω την καταγγελία εδώ, να σας τη δώσω , κατ' οίκον από τον Αύγουστο. Έχει ημερομηνία από τον Αύγουστο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό, κύριε Πρόεδρε. 
Θα ήθελα τελειώνοντας, κύριε Υπουργέ, να πω και δύο λέξεις: Είναι δυνατόν; Έχω στα χέρια μου πέντε τροπολογίες, κύριε Υπουργέ, οι οποίες λένε: Εισηγητική έκθεση. Μάλιστα έχουνε και κόστος. Κι έχει γίνει και μελέτη από το Γενικό Λογιστήριο του Κράτους, η οποία λέει, κύριε Υπουργέ, ότι το επίδομα -το έχω εδώ, είναι στη διάθεσή σας- θα στοιχίσει μόνο εξακόσια δεκαπέντε εκατομμύρια τετρακόσιες είκοσι χιλιάδες (615.420.000) δραχμές ετήσια δαπάνη ή ένα εκατομμύριο οκτακόσια έξι ευρώ. 
Τι είναι αυτό; Είναι το επίδομα για τους εργαζόμενους στην κοινωνική ασφάλιση. Αυτά είναι τα εκατομμύρια, εάν είναι αλήθεια, αυτή είναι η έκθεση του Λογιστηρίου, αυτές είναι οι τροπολογίες. Η πρώτη. Σ' αυτήν την τροπολογία έχετε μπλέξει στο γραφείο σας γιατρούς, νομικούς και άλλες κατηγορίες, ΟΓΑ, κλπ, εδώ τις έχει όλες. Έρχεται η δεύτερη τροπολογία σας -σας προκαλώ να με διαψεύσετε- που βγάζει τους γιατρούς και τους δικηγόρους. Έρχεται η τρίτη τροπολογία σήμερα που βγάζει τον ΟΓΑ. 
Και εν πάση περιπτώσει είστε σοβαροί; Είναι Κυβέρνηση αυτή; Να εμπαίζετε πολιτικά ομήρους, να έχετε την κοινωνική ασφάλιση σήμερα με τεράστια εισφοροδιαφυγή, κύριε Υπουργέ; Και ευθύνεστε με τριακόσια ογδόντα δισεκατομμύρια (380.000.000.000) έλλειμμα και εμπαίζετε τους υπαλλήλους της κοινωνικής ασφάλισης. Κι έχετε έλλειψη τέσσερις χιλιάδες προσωπικό και δεν έχετε προκηρύξει θέσεις ακόμα, ενώ το έχετε υποσχεθεί εδώ και χρόνια. Τώρα λέτε ότι θα προκηρύξετε πεντακόσιες θέσεις και ενώ δεν έχουμε έσοδα, έχουμε και τις εξήντα χιλιάδες (60.000), για τις οποίες τους κοροϊδεύετε. Ποιος κοροϊδεύει ποιον; 
Ένα είναι σίγουρο: Όλους αυτούς τους εργαζόμενους, οι οποίοι πραγματικά ανήκουν πολιτικά, με τις θέσεις που δημιουργήσατε με την καθεστωτική αντίληψή σας, στην παράταξή σας -στην ΠΑΣΚΕ είναι το 90%- εγώ σας λέω ότι τους υποστηρίζω όχι γιατί βλέπουμε τους εργαζόμενους ότι ανήκουν και είναι Έλληνες, δεν έχουν χρώμα και υποστηρίζω ότι αυτές οι εξήντα χιλιάδες (60.000) θα έπρεπε και πρέπει να δοθούν σε όλους αυτούς που δουλεύουν στην κοινωνική ασφάλιση, και στον ΟΓΑ και στον ΟΑΕΔ και σε όλους. 
Εσείς όμως σήμερα εδώ δεν φέρνετε την τροπολογία. Κοροϊδεύετε τους πάντες και τα πάντα. Υφαρπάζετε την ψήφο του ελληνικού λαού με φρούδες προεκλογικές υποσχέσεις. Ο λαός ξέρει καλά. Τον κουράσατε με τα ψέματα και τις ανακρίβειες, με τις υποσχέσεις, όπως με το επίδομα των εξήντα χιλιάδων (60.000), όπως με τις εκατόν πενήντα δύο χιλιάδες (152.000) σύνταξη, όπως με το σταμάτημα της κρίσης του χρηματιστηρίου, όπως με χιλιάδες φρούδες προεκλογικές υποσχέσεις ων ουκ έστι αριθμός. 
Σήμερα θα πάρετε την απάντηση από τον ελληνικό λαό, ο οποίος κουράστηκε να έχει αναξιόπιστη και διεφθαρμένη Κυβέρνηση που δεν ξέρει τι της γίνεται τουλάχιστον στην κοινωνική ασφάλιση. Για όλους αυτούς τους λόγους εμείς καταψηφίζουμε το νομοσχέδιο και ευχόμαστε πραγματικά να κάνετε εκλογές. Όποτε και όταν τις κάνετε δεν θα βρει κανέναν πλέον, ούτε συνταξιούχο ούτε πολίτη ούτε μικρομεσαίο να ξανακοροϊδέψει ο κ. Σημίτης. Το μόνο που μπορείτε να καταφέρετε είναι 71% στο κομματικό κρατικοδίαιτο συνέδριο, στην κοινωνία όμως θα πάρετε την απάντηση που σας αξίζει. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιόγκας έχει το λόγο. 
ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, κυρίες και κύριοι συνάδελφοι, κατ' αρχήν θέλω να δώσω μία απάντηση στο συνάδελφο τον κ. Ροβέρτο Σπυρόπουλο για τη χθεσινή του τοποθέτηση, στην οποίαν έλεγε ότι τα σοσιαλιστικά και δημοκρατικά κόμματα της Ευρώπης είναι αυτά που οικοδόμησαν το σημερινό κοινωνικό κράτος. Και στη συνέχεια ανέφερε στην ομιλία του ότι υπήρχαν κάποια άλλα συστήματα, τα οποία εγκατέλειψαν κοινωνικό χάος. 
Πρέπει να πω ότι ο συνάδελφος θα πρέπει να διαβάσει και να μάθει ξανά ιστορία γιατί αυτό το κοινωνικό κράτος, που δημιουργήθηκε και διαμορφώθηκε στην Ευρώπη τον 20ο αιώνα, δημιουργήθηκε κάτω από την επίδραση και την ακτινοβολία της Οκτωβριανής σοσιαλιστικής επανάστασης, κάτω από την πίεση και τους αγώνες του Εργατικού Κινήματος στην Ευρώπη, το οποίο αναπτύχθηκε στον 20o αιώνα. Υποχρεώθηκαν οι κυβερνήσεις των χωρών της Δυτικής Ευρώπης να δημιουργήσουν αυτό το κοινωνικοασφαλιστικό σύστημα, που υπήρχε αν θέλετε και στη χώρα μας και το οποίο έρχεται σήμερα η Κυβέρνηση του ΠΑΣΟΚ με τις προτάσεις της -τις οποίες ανακοίνωσε στις 19 Απριλίου- να το διαλύσει, να το κατεδαφίσει, για να μην υπάρχει κοινωνικό, ασφαλιστικό σύστημα με δημόσια, δωρεάν κοινωνική ασφάλιση.
Αγαπητοί συνάδελφοι και συναδέλφισσες, η Νέα Δημοκρατία επί της ουσίας δεν διαφέρει ούτε πολιτικά ούτε ιδεολογικά στο ζήτημα της επινοικίασης των εργαζομένων. 
Θέλω να πω ότι με το νομοσχέδιο που φέρνει η Κυβέρνηση σήμερα μας γυρνά πίσω στον 19ο αιώνα όταν κουβαλούσαν τους δούλους στοιβαγμένους στα καράβια, δεμένους με αλυσίδες και τους μετέφεραν στην Αμερική από τις χώρες της Αφρικής ακριβώς για να δουλεύουν στα σκλαβοπάζαρα. Έτσι, λοιπόν, και εσείς σήμερα θέλετε να γυρίσετε πίσω την εργατική τάξη της χώρας μας στα σκλαβοπάζαρα των δουλεμπορικών γραφείων εργασίας. 
ΠΡΟΕΔΡΕΥΩΝ (Παναγιώτης Σγουρίδης): Τι 18ος αιώνας; Τώρα γίνονται αυτά.
ΔΗΜΗΤΡΙΟΣ ΤΣΙΟΓΚΑΣ: Αυτά γινόντουσαν τον 19ο αιώνα. 
ΠΡΟΕΔΡΕΥΩΝ (Παναγιώτης Σγουρίδης): Τώρα γίνονται. Τους κουβαλάνε από το Αφγανιστάν, το Πακιστάν, από τη Ναμίμπια. Έρχεται κόσμος. 
ΔΗΜΗΤΡΙΟΣ ΤΣΙΟΓΚΑΣ: Αυτά γινόντουσαν τον 19ο αιώνα. Και σήμερα η Κυβέρνηση του ΠΑΣΟΚ μας γυρίζει πίσω στο 19ο αιώνα όπου στο μόνο που θα διαφέρει -εάν θα διαφέρει-...
ΑΓΓΕΛΟΣ ΤΖΕΚΗΣ: Στο δουλεμπόριο.
ΔΗΜΗΤΡΙΟΣ ΤΣΙΟΓΚΑΣ: Ναι, στο δουλεμπόριο. Στο μόνο, λοιπόν, που θα διαφέρει είναι στο εάν τώρα θα φοράτε αλυσίδες στους εργαζόμενους τους οποίους θα νοικιάζουν τα δουλεμπορικά γραφεία εργασίας. Γιατί επινοικίαση σημαίνει ότι κάποιος δουλέμπορος θα παίρνει μεσιτεία για να στέλνει τον εργάτη σε ένα άλλο αφεντικό, από το μεροκάματο που θα παίρνει από την επιχείρηση.
Βεβαίως, επειδή λέτε ότι σήμερα υπάρχουν όλα αυτά, ερχόσαστε να τα νομιμοποιήσετε, ερχόσαστε να τους δώσετε άλλοθι και βεβαίως να τους ενισχύσετε ούτως ώστε να κάνουν τη δουλειά τους νόμιμα. Αντί, όπως σας προτείνουμε εμείς, να φτιάξετε μηχανισμούς με τους οποίους θα σταματήσετε το δουλεμπόριο, νομιμοποιείτε τους δουλεμπόρους, μας γυρνάτε πίσω στον εργασιακό μεσαίωνα. 
Βεβαίως πρέπει να πούμε ότι και αυτό το μέτρο ή αν θέλετε και αυτό το νομοσχέδιο είναι συνυφασμένο, πάει μαζί με προηγούμενους νόμους τους οποίους ψηφίσατε εδώ στη Βουλή, όπως για παράδειγμα το ν. 2639 και το ν. 2874, που απαλλάσσετε τους εργοδότες κατά 18% από το ένσημο για όσους εργάτες έχουν μισθό κάτω από 200.000 δραχμές, όταν αυξάνετε το όριο των απολύσεων από 2% σε 8%, όταν καταργείτε το οκτάωρο και το επτάωρο. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Πού;
ΔΗΜΗΤΡΙΟΣ ΤΣΙΟΓΚΑΣ: Θέλετε να κάνουμε ανάλυση και για τα μεγέθη των επιχειρήσεων; Μέχρι 8%, κύριε Υφυπουργέ, αυξάνετε το όριο των απολύσεων. 
Και βεβαίως, με αυτήν την πολιτική ακριβώς που εφαρμόζετε, με αυτούς τους νόμους που ψηφίζετε εδώ στη Βουλή, όχι μόνο δίνετε άλλοθι στους βιομήχανους, αλλά στηρίζετε την ασυδοσία των βιομηχάνων οι οποίοι έχουν ξεσαλώσει μετά την ψήφιση και του ν. 2874 και ούτε αυτόν το νόμο δεν εφαρμόζουν.
Βεβαίως, πρέπει να πούμε ότι διαλύετε και την κοινωνική ασφάλιση. Νοικιάζετε τους εργαζόμενους. Και μας φέρνετε εδώ παραδείγματα, ότι αυτά υπάρχουν και στην Ευρώπη, λες και αυτό είναι πρόοδος και δεν είναι πισωγύρισμα, ότι αυτά εφαρμόζονται κατά κόρον στην Ολλανδία. Και σας έφερα το παράδειγμα χθες που ακόμα και σήμερα και εργοδότες και εργαζόμενοι όχι μόνο δεν αποδίδουν, όχι μόνο δεν ενδιαφέρονται για τη δουλειά, αλλά και οι ίδιοι οι εργοδότες δεν το θέλουν αυτό το μέτρο πλέον γιατί δεν έχουν αποτέλεσμα.
Βεβαίως, πρέπει να πούμε ότι υπάρχουν και σημερινά δημοσιεύματα στην ημερήσιο Τύπο των Αθηνών, όπου λένε ότι τα περισσότερα εργατικά ατυχήματα συμβαίνουν εκεί που υπάρχουν νοικιασμένοι εργάτες -στη σημερινή "ΚΑΘΗΜΕΡΙΝΗ" στις κίτρινες σελίδες- όπου υπάρχει προσωρινή και μερική απασχόληση, όπου υπάρχουν δίωρα, τετράωρα, εξάωρα, ακριβώς, γιατί αυτός ο εργαζόμενος δεν ενδιαφέρεται για το αντικείμενο της δουλειάς του, ακριβώς γιατί αυτός ο εργαζόμενος μετά το δίωρο και το τετράωρο πρέπει να τρέξει, να βάλει πατίνια στα πόδια του, να πάει να βρει δουλειά αλλού για να συμπληρώσει το εισόδημά του, να συμπληρώσει το μεροκάματο, το οποίο εσείς του έχετε οδηγήσει στα όρια της φτώχειας και της εξαθλίωσης.
Αγαπητοί συνάδελφοι, μας φέρνετε παραδείγματα προηγμένων χωρών, όπως στην Ιαπωνία για παράδειγμα, όπου δεν υπάρχει και εκεί οκτάωρο ή όπως στις Ηνωμένες Πολιτείες, όπου δεν υπάρχει κοινωνική ασφάλιση, όπου δεν υπάρχει οκτάωρο και δουλεύουν ωρομίσθιοι, με την ώρα χωρίς καμία ασφάλιση. Στην Ιαπωνία μάλιστα έχουν εφεύρει οι μεγάλες φάμπρικες και τα ειδικά κουτιά, τα κουπέ, δηλαδή, που τα έχουν μέσα στα εργοστάσια, όπου ο εργαζόμενος μετά την εξαντλητική του εργασία πάει και ξεκουράζεται και αναπληρώνει κάποιες δυνάμεις του, για να συνεχίσει μετά την εντατικοποίηση της εργασίας του. 
Εάν αυτό θέλετε να φέρετε και στη χώρα μας, η εργατική τάξη να είστε σίγουροι ότι θα απαντήσει με αγώνες για να αποτρέψει αυτά τα μέτρα και αυτούς τους νόμους. Όπως και στο παρελθόν η εργατική τάξη έχει καταργήσει νόμους, έτσι και αυτούς τους νόμους που εσείς φέρνετε σήμερα στη Βουλή να τους ψηφίσετε, να είστε σίγουροι ότι η εργατική τάξη θα τους τσαλακώσει και θα τους καταργήσει στην πράξη. 
Ο προσωρινά απασχολούμενος δεν έχει δικαιώματα, είναι έρμαιο των εργοδοτών. Ο προσωρινά απασχολούμενος είναι υποχρεωμένος να κάνει δύο και τρεις δουλειές και να αλλάζει ταυτόχρονα ειδικότητες, να κάνει δηλαδή και το μηχανουργό, να κάνει και τον κλωστοϋφαντουργό, να κάνει και τον πλύστη, να κάνει και το φορτοεκφορτωτή. 
Αγαπητοί συνάδελφοι, για το Σώμα Επιθεώρησης Εργασίας έχετε μέσα στο νομοσχέδιο τη συμπλήρωση τριών πόλεων, Πτολεμαΐδας, Θήβας και Αγρινίου όπου θα ξαναλειτουργήσουν οι επιθεωρήσεις εργασίας. Εμείς λέμε ότι οι επιθεωρήσεις εργασίας δεν αρκεί μόνο να ξαναλειτουργήσουν, γιατί και στο Νομό Κεφαλονιάς-Ιθάκης υπάρχει γραφείο της επιθεώρησης εργασίας το οποίο, όμως, δεν έχει προσωπικό. Έχει μόνον έναν οδηγό ο οποίος δεν έχει ποιον να κουβαλήσει για να κάνει ελέγχους και κάνει αυτός τον επιθεωρητή.
Υπάρχουν άλλοι νομοί, όπως για παράδειγμα ο Νομός Έβρου, όπου ο εργαζόμενος για να μάθει πώς είναι το μεροκάματο, για να μάθει τα δικαιώματά του ή για να κάνει μία τριμερή ή για να κάνει μία εργατική διαφορά με την επιθεώρηση εργασίας είναι υποχρεωμένος από την Ορεστιάδα ή το Διδυμότειχο να κατεβαίνει στην Αλεξανδρούπολη. Φαντάζεσθε ότι ολόκληρη περιοχή, όπως είναι η περιοχή της Ανατολικής Μακεδονίας-Θράκης, που έχει έδρα η επιθεώρηση εργασίας την Κομοτηνή, πόλεις όπως το Κιλκίς, όπως η Φλώρινα, δεν έχουν Σώμα Επιθεωρητών Εργασίας, τους ειδικούς, τους τεχνικούς. Επίσης υπάρχουν και άλλες πόλεις, όπως η Καρδίτσα για παράδειγμα που δεν έχουν το Σώμα Επιθεωρητών Εργασίας όπου θα ελέγχουν τις συνθήκες εργασίας, υγιεινής και ασφάλειας στους χώρους εργασίας. 
Έτσι, λοιπόν, πιστεύουμε ότι δεν αρκεί μόνο να ξαναφτιάξετε τα γραφεία. Απαίτησή μας είναι να επανδρωθεί η επιθεώρηση εργασίας ...
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Να στελεχωθεί. 
ΔΗΜΗΤΡΙΟΣ ΤΣΙΟΓΚΑΣ: Να στελεχωθεί, όπως θέλετε πέστε το, με προσωπικό που θα είναι επαρκέστατο και δεν θα έχει έναν υπάλληλο σε κάθε νομό για να εξυπηρετήσει τι; Να προλάβει τι αυτός; Να συμπληρώσει τις καταστάσεις που του πάνε οι εργοδότες, οι βιομήχανοι ή να πάει να κάνει ελέγχους ή να πάει στα δικαστήρια ή να κάνει τριμερής ή να κάνει εργατικές διαφορές; Τι να κάνει ένας υπάλληλος σε ένα νομό; 
Φέρνετε τροπολογία για τη Χίο, για τις εργατικές κατοικίες που με βάση το στεγαστικό πρόγραμμα του Υπουργείου Υγείας και του ΟΕΚ απαλλοτριώθηκε έκταση δωδεκάμισι στρεμμάτων στη θέση Χριστός Βαρβάση της Χίου.
Έγιναν δέκα πολυκατοικίες με εκατόν είκοσι διαμερίσματα, τα οποία παραχωρήθηκαν σε ενενήντα τέσσερις δικαιούχους αρμοδιότητας του Υπουργείου Υγείας και σε είκοσι έξι δικαιούχους του ΟΕΚ. Αυτές κατασκευάστηκαν το 1971-1976, κρίθηκαν ακατάλληλες, λόγω σοβαρών κατασκευαστικών προβλημάτων και έρχεστε τώρα εσείς και λέτε στους δικαιούχους, οι οποίοι ήδη έχουν προβεί σε επισκευές και έχουν δώσει χρήματα, να σας δώσουν τα διαμερίσματα, που είναι ενδεχόμενο να πέσουν σε επικείμενο σεισμό, να τα μεταβιβάσουν στον ΟΕΚ -δηλαδή να μεταβιβάσουν την ιδιοκτησία τους στον ΟΕΚ- και να τους δώσετε 200.000 δραχμές εφάπαξ για να κάνουν τη μετακόμιση και με απόφαση του Υπουργού ένα ενοίκιο για τρία χρόνια μέχρι να κατασκευαστούν καινούρια σπίτια.
Όμως, πρέπει να πούμε ότι πρόκειται για ένα μεγάλο εμπαιγμό γιατί τους δώσατε κατοικίες με σοβαρά κατασκευαστικά προβλήματα. Το παραδέχεστε και οι ίδιοι στην τροπολογία. Τους εκβιάζετε ουσιαστικά να σας παραδώσουν τα σπίτια τους και μόνο τότε θα τους δώσετε την εφάπαξ ενίσχυση και μηνιαία ενίσχυση, αλλά χωρίς να τους αποζημιώνετε για την επισκευή που έκαναν όλα αυτά τα χρόνια στα σπίτια τους, τα σπίτια που εσείς -το κράτος- τους τα παραδώσατε ελαττωματικά. Τους υποχρεώνετε να αναζητήσουν αλλού κατοικία, δίνοντάς τους ψίχουλα και μάλιστα για τρία χρόνια το πολύ και να περιμένουν να αποκατασταθούν, να τους δώσετε καινούριες κατοικίες.
Εδώ έχουμε καταγγελίες από το Εργατικό Κέντρο της Χίου το οποίο ελέγχεται από τη συνδικαλιστική παράταξη της ΠΑΣΚΕ. Το Εργατικό Κέντρο μιλάει για εμπαιγμό εις βάρος της Κυβέρνησης, για τον Υφυπουργό Πρόνοιας ο οποίος θα μίλαγε στις 7 Σεπτεμβρίου στη Χίο. Περίμενε με έντονη αγανάκτηση τον Υφυπουργό Υγείας κ. Θάνο η διοίκηση του Εργατικού Κέντρου Χίου, αφού για άλλη μία φορά με τις όποιες δικαιολογίες αποδείχθηκε παραμύθι άλλη μία εξαγγελία για ανέγερση εργατικών κατοικιών στη Γεωργική Σχολή αφού εκεί πήγε η περιφερειάρχης βορείου Αιγαίου και ανακοίνωσε ότι θα γίνει βιολογικός καθαρισμός, οπότε σταματάνε οι εργασίες ανέγερσης των εργατικών κατοικιών.
Πρέπει να σημειώσουμε ότι στο Νομό Χίου έχουν να γίνουν εργατικές κατοικίες πάνω από είκοσι πέντε χρόνια. Για τους δικαιούχους πρέπει πρώτα να κτίσετε τα σπίτια και μετά να φύγουν από εκεί. 
Στο άρθρο 43 που αφορά τους απολυμένους της Πειραϊκής Πατραϊκής, του Μαντουδίου και κάποιες άλλες περιοχές γνωρίζουμε ότι υπάρχουν και άλλες τέτοιες περιοχές και άλλοι τέτοιοι απολυμένοι εργαζόμενοι οι οποίοι έχασαν τις δουλειές τους και οι οποίοι πρέπει να τύχουν αυτής της ευνοϊκής ρύθμισης. Συμφωνούμε με αυτήν τη ρύθμιση, όμως υπάρχουν και άλλοι όπως οι απολυμένοι της Ρόκα στη Λάρισα, της Χέμτεν στη Λάρισα, της Βαμβακουργίας στο Βόλο, της ΒΙΟΠΑΛ στο Βόλο και μια σειρά άλλων επιχειρήσεων στη χώρα μας. Βέβαια τα χρήματα αυτά πρέπει να επιβαρύνουν τον κρατικό προϋπολογισμό.
Όσο για το άρθρο 42 για την οργάνωση και λειτουργία των αναπτυξιακών συμπράξεων κοινοτική πρωτοβουλία ΕΚΟΑΛ δεν συμφωνούμε.
Για την απαγόρευση της νυχτερινής εργασίας σε άτομα νεαρών ηλικιών θέλω να πω ότι είναι σε θετική κατεύθυνση. Βέβαια πρέπει να πούμε ότι το άρθρο 34 είναι μια φωτογραφική διάταξη για την προστασία συνδικαλιστικών στελεχών.
Για τις παροχές από την Εργατική Εστία, έχουμε τη γνώμη ότι πρέπει να επαναφέρετε αυτό που κόψατε με το ν. 2874, το δώρο γάμου για τα νεαρά εργατικά ζευγάρια, όχι στο ύψος που ήταν μέχρι τώρα αλλά πρότασή μας είναι όταν παντρεύονται δύο εργατοϋπάλληλοι να παίρνουν δώρο ένα εκατομμύριο, 500.000 από την Εργατική Εστία που είναι λεφτά των εργαζομένων και 500.000 από το κράτος για να φτιάξουν οικογένεια. 
Επίσης, πρέπει να επαναφέρετε και το επίδομα σπουδών για τα παιδιά των εργαζομένων που είναι στα ΤΕΙ και στα πανεπιστήμια, το οποίο επίδομα, κόψατε με το ν. 2874 και έρχεστε τώρα να τα διορθώσετε. 
Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Από τη συζήτηση που έχει διεξαχθεί μέχρι σήμερα έγινε φανερό ότι η Κυβέρνηση βλέπει από διαφορετική οπτική γωνία το πρόβλημα της ανεργίας και τις δυνατότητες της αντιμετώπισής του. Έτσι, λοιπόν, έχουμε ριζική διαφωνία και στην ενότητα του τετάρτου κεφαλαίου άρθρα 20 έως και 26. 
Μετά την απαράδεκτη ρύθμιση για την ίδρυση των ιδιωτικών γραφείων συμβούλων εργασίας το νομοσχέδιο έρχεται να νομιμοποιήσει την ενοικίαση των εργαζομένων. Εκχωρεί την από το Σύνταγμα υποχρέωση του κράτους για την εύρεση εργασίας στους Έλληνες πολίτες στην ιδιωτική κερδοσκοπία και μάλιστα σε εταιρείες μεσίτες που θα ενοικιάζουν εργαζόμενους σε επιχειρήσεις. Η Κυβέρνηση αφού ενεθάρρυνε και άφησε να αναπτυχθεί ανεξέλεγκτα αυτή η παράνομη δραστηριότητα έρχεται εκ των υστέρων να τη θεσμοθετήσει με νόμο. Όμως η ενοικίαση των εργαζομένων πρέπει να καταργηθεί και όχι να ρυθμιστεί διότι αποτελεί μια σύγχρονη μορφή δουλεμπορίου. Θα δημιουργήσει μια νέα κατηγορία ανθρώπων χωρίς δικαιώματα και συνδικαλιστική εκπροσώπηση αλλά με πλήθος υποχρεώσεων. Ουσιαστικά δεν αποτελεί τίποτε άλλο παρά διαχείριση της προσωπικότητας και του προφίλ του εργαζόμενου.
Οι εταιρείες προσωρινής απασχόλησης θα εξελιχθούν σε γραφεία διαχείρισης εργαζομένων. Είναι σαφές ότι η ενοικίαση των εργαζομένων δεν προκύπτει από τις ανάγκες της παραγωγικής διαδικασίας αλλά από μια πολιτική άποψη που θέλει στο όνομα της ευελιξίας και του εκσυγχρονισμού να εκχωρήσει στην εργοδοτική πλευρά τους όρους εισόδου από την ανεργία στην εργασία, τη διατήρηση και διαιώνιση του ελέγχου της παραγωγής, ακόμα και της ζωής στα χέρια ορισμένων, τη δημιουργία ειδικού πρότυπου εργαζόμενων προσαρμοσμένων στο κάθε φορά επιθυμητό εργοδοτικό πρόσωπο. 
Στην τοποθέτησή μας επί του συνόλου αναφέραμε παράδειγμα το οποίο προέρχεται από ανακοίνωση της ΠΣΕΠ ΟΤΕ, το οποίο οι αρμόδιοι του Υπουργείου αγνόησαν. Κατήγγειλε, λοιπόν, το συνδικαλιστικό όργανο ότι ο ΟΤΕ σήμερα πληρώνει για πρόσληψη τεχνικού 2.750.000 τον ανθρωπομήνα στην εταιρεία εργολάβων και ότι ο πιο πάνω τεχνικός παίρνει μισθό μικρότερο των 200.000. Αναρωτιόμαστε ποιο είναι το πόσο που θα κάνει το Υπουργείο να θεωρήσει ότι γίνεται υπερβολική εκμετάλλευση του εργατικού δυναμικού από αυτά τα γραφεία; 
Δεν ξέρω αν η Κυβέρνηση θεωρεί ότι είναι σοσιαλιστική ή αν εμφορείται από σοσιαλιστικές ιδέες αλλά η κοινωνία που ζούμε είναι καπιταλιστική. Το κέρδος αυτών των εταιρειών θα προέλθει από κάποια δραστηριότητα που είναι η διαχείριση των εργαζομένων. Περιμένουμε να ακούσουμε από το Υπουργείο, ποια ποσά κερδοσκοπίας θεωρεί ως υπερβολικά και πότε θα παρέμβει για να ρυθμίσει αυτόν το μηχανισμό. Αν αφήσει ανεξέλεγκτη την κατάσταση θα κατοχυρώσει με τον πιο βάρβαρο τρόπο την εκμετάλλευση ανθρώπου από άνθρωπο στον 21ο αιώνα.
Όσον αφορά το πέμπτο κεφάλαιο το Σώμα Επιθεωρητών Εργασίας άρθρα 27-30 οι ρυθμίσεις του δεν μας βρίσκουν αντίθετους αλλά θέλουμε να κάνουμε μερικές παρατηρήσεις. Στο άρθρο 27 συνιστώνται δύο οργανικές θέσεις κοινωνικών επιθεωρητών. Το ζητούμενο είναι πώς δεν θα καταλήξουν στο ψυγείο.
Θέλουμε τέλος να επισημάνουμε ότι γενικώς με το Σώμα Επιθεωρητών τα ζητήματα υγιεινής και ασφάλειας της εργασίας, κύριε Υπουργέ, παρά τις πολλαπλές υποσχέσεις που έχετε δώσει, δεν μπορούμε να πούμε σήμερα ότι αντιμετωπίζονται αποτελεσματικά. 
Στο άρθρο 28 συνιστάται Σώμα Επιθεώρησης Εργασίας με δύο τμήματα στην Πτολεμαΐδα και στο Αγρίνιο. Αναγνωρίσατε και σεις ότι είναι ετεροβαρής η ρύθμιση όπως εισάγεται και ότι θα πρέπει στην Πτολεμαΐδα που υπάρχουν πολύ περισσότεροι εργαζόμενοι, να υπάρχει το αντίστοιχο προσωπικό. Θέλουμε να επισημάνουμε ότι θα πρέπει να δημιουργηθούν δύο νέες επιθεωρήσεις εργασίας στις περιοχές Κορωπίου, Σπάτων, Βάρης και Ραφήνας όπως επίσης Κηφισίας για το βιομηχανικό άξονα εθνικής οδού Αθηνών-Λαμίας. 
Σε ό,τι αφορά τα άρθρα του κεφαλαίου ΣΤ΄, ειδικότερα το άρθρο 31 που αφορά τα άτομα με ειδικές ανάγκες ή ειδικές ικανότητες, μας βρίσκετε σύμφωνους. Θέλουμε όμως να επισημάνουμε ότι είναι κοινωνική πρόκληση σήμερα να υπάρχουν δεκάδες χιλιάδες άτομα με ειδικές ανάγκες και κάθε χρόνο περίπου χίλια να τοποθετούνται απ' αυτούς. Είναι φοβερή η εικόνα να συνωστίζονται αυτά τα άτομα και να στοιβάζονται μπροστά στους πίνακες αποτελεσμάτων. Το κράτος δεν προσλαμβάνει, δεν υλοποιεί τη δέσμευσή του για κάλυψη ακόμα και των θέσεων των τηλεφωνητών στις δημόσιες υπηρεσίες. Θα αναφέρουμε ενδεικτικά ότι δεν έχουν προσληφθεί ακόμη άτομα από την προκήρυξη του Μάρτη του 2000. 
Τη ρύθμιση που εισάγετε με το άρθρο 34 για την προστασία συνδικαλιστικών στελεχών, τη θεωρούμε σκανδαλώδη. Κατά περιόδους διαμαρτύρεστε ότι αδίκως σας κατηγορούν για βόλεμα υμετέρων και από την άλλη μεριά κάνετε ό,τι μπορείτε για να αποδείξετε ότι ισχύουν οι κατηγορίες εναντίον σας.
Με τις ρυθμίσεις του άρθρου 35 που αφορούν την ισότιμη μεταχείριση πλέον των εργαζόμενων γυναικών είμαστε σύμφωνοι. 
Σε ό,τι αφορά το άρθρο 37 μένουμε με την απορία την οποία είχαμε εκφράσει και πριν δέκα μήνες όταν καταργήσατε γαμήλιο δώρο και τη χορήγηση χρηματικών βραβείων στα παιδιά των μισθωτών. Αυτά τα λεφτά σας έλειπαν; Είναι ανάγκη το κράτος να δείχνει τόσο ανάλγητο; Εκτός αν υπάρχει η άποψη πλέον η καθολική που εξέφρασε ο κύριος Υπουργός ότι τα λεφτά όλων των ταμείων, άσχετα από ποιους προέρχονται, ανήκουν στο κράτος και μπορεί να τα διαχειρίζεται κατά το δοκούν. Εν πάση περιπτώσει, αυτά βρήκατε να κόψετε; 
Σε ό,τι αφορά το άρθρο 42 για το πρόγραμμα EQUAL δεν θα είχαμε αντίρρηση για τις ρυθμίσεις που εισάγει εάν όμως δεν συνέβαινε το εξής περιστατικό: Ενώ έχουν προκηρυχθεί και έχουν υποβληθεί αιτήσεις με προτάσεις χρηματοδότησης έρχεσθε με την παράγραφο 16 και παραπέμπετε σε κοινές υπουργικές αποφάσεις τη διαδικασία και τα όργανα αξιολόγησης και επιλογής των Αναπτυξιακών Συμπράξεων και καθορισμό των κριτηρίων. Αυτό δημιουργεί υπόνοια ότι θέλετε να σας εξουσιοδοτήσουμε εν λευκώ να δημιουργήσετε φωτογραφικά κριτήρια για την ενίσχυση ορισμένων συγκεκριμένων εταιρειών. Και γι' αυτόν το λόγο και μόνο καταψηφίζουμε το παρόν άρθρο. 
Με τα άρθρα 43, 44 και 45 μας βρίσκετε σύμφωνους. 
Όπως επίσης είμαστε σύμφωνοι και για την τροπολογία που αφορά το Δήμο Χίου με τις παρατηρήσεις και επισημάνσεις που αναφέρθηκαν και από άλλους συναδέλφους. Δεν μπορεί το κράτος σε τέτοιες περιπτώσεις να είναι μίζερο. Θα πρέπει να καλύπτει το σύνολο της αναγκαίας δαπάνης. Αρκετά πληρώνουν και έχουν πληρώσει οι εργαζόμενοι. Δεν μπορεί η μιζέρια να εκδηλώνεται σε τέτοιους τομείς.
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θα έλεγα ότι ακούστηκαν πολλά και ενδιαφέροντα από τους κυρίους συναδέλφους και θα επιχειρήσω να δώσω ορισμένες απαντήσεις.
Πρώτα-πρώτα ακούστηκαν και ορισμένα πράγματα που δεν στέκονται. Εγώ θα ήθελα να ξέρω πού υπάρχει όριο απολύσεων 8% στην Ελλάδα. Θέλω να παρακαλέσω το συνάδελφο του Κ.Κ.Ε. να με ενημερώσει κατά τη διάρκεια της δευτερολογίας του, πού υπάρχουν απολύσεις 8% στην Ελλάδα. Δεν πρέπει να κάνουμε λάθη, ούτε να δημιουργούμε εντυπώσεις και κυρίως δεν αρμόζει όταν υποτίθεται ότι είμαστε ειδικευμένοι σε έναν τομέα, να μη γνωρίζουμε πώς έχει η ελληνική νομοθεσία.
Έρχομαι στα θέματα γύρω από την προσωρινή απασχόληση, τα οποία αποτελούν, θα έλεγα, τον πυρήνα του θέματος που συζητάμε στη σημερινή συνεδρίαση. Τι συμβαίνει τελικά με την προσωρινή απασχόληση; Υπάρχει δουλεμπόριο; Είναι πρόθεση της Κυβέρνησης να δημιουργήσει προβλήματα ή να οδηγήσει σε τέτοιες μορφές τους εργαζομένους; Απαντώ ευθέως, όχι. Ούτε μπορούσε να υπάρχει, ούτε ήταν δυνατόν να υπάρχει ούτε στο μέλλον θα υπάρχει καμία τέτοια πρόθεση από πλευράς του ΠΑΣΟΚ. Τι κάνουμε απλά; Προσπαθούμε να δημιουργήσουμε ένα προστατευτικό πλαίσιο για τους εργαζομένους, ένα θόλο προστασίας για τους εργαζομένους, ιδιαίτερα με αυτές τις μορφές απασχόλησης.
Δεν πρέπει να αγνοούμε, κύριοι συνάδελφοι, ότι σήμερα που μιλάμε υπάρχουν τέτοια προβλήματα στην ελληνική αγορά εργασίας και σε όλον τον κόσμο, και στην ευρωπαϊκή αγορά εργασίας. Υπάρχουν προβλήματα προσωρινής απασχόλησης. Έχει δικαίωμα με την ελληνική νομοθεσία και τον ελληνικό Αστικό Κώδικα μια εταιρία να διαθέτει σε μια άλλη εταιρία έναν εργαζόμενό της, ο οποίος συνεχίζει να αμείβεται από την πρώτη και προσφέρει τις υπηρεσίες σε κάποιο χώρο που τον αποστέρησε μία δεύτερη, εφόσον αυτό προβλέπεται και από τη σύμβαση που έχει υπογράψει. Ξέρετε πολύ καλά ότι τέτοιες μορφές έχουν εμφανιστεί και από ιδιωτικές επιχειρήσεις και εφαρμόζονται σήμερα σε όλη την Ελλάδα και ξέρετε πολύ καλά δυστυχώς ότι τέτοιες μορφές εφαρμόζονται και από δημόσιες επιχειρήσεις, οι οποίες προφανώς με αυτόν τον τρόπο θέλουν να εξυπηρετήσουν κάποιες ειδικές ανάγκες τους καθ΄ υπέρβαση του ν. 2190. Επανειλημμένα δε και το Προεδρείο της Βουλής κατά τη διάρκεια μιας σειράς ανάλογων ερωτήσεων μας έχει επισημάνει -χαρακτηριστικά αναφέρω την περίπτωση του κ. Γείτονα- ότι δεν είναι δυνατό να επιτρέπει κανείς να αφήνουμε παράθυρα στην εφαρμογή του ν. 2190.
Αυτά ακριβώς τα ζητήματα ερχόμαστε σήμερα με την παρέμβαση που κάνουμε να θεραπεύσουμε. Πρόκειται για έναν εξόχως προστατευτικό νόμο και μπορώ να πω μετά λόγου γνώσεως ότι δημιουργούμε το καλύτερο πλαίσιο στην Ευρωπαϊκή Ένωση για την προστασία εργαζομένων, που δουλεύουν με αυτές τις μορφές. Ψάξαμε προσεκτικά τι ισχύει σε όλες τις χώρες μέλη της Ευρωπαϊκής Ένωσης και πρέπει να σας πω ότι είναι το καλύτερο προστατευτικό πλαίσιο. 
Με τα μέτρα που παίρνουμε κατοχυρώνεται ο μισθός του εργαζομένου. Πολλοί προσελάμβαναν εργαζόμενους με μισθό ανειδίκευτου εργάτη με την Εθνική Συλλογική Σύμβαση Εργασίας και τους έστελναν να δουλέψουν σε άλλες ειδικότητες. Ο εργαζόμενος αμείβεται πλέον με την ειδικότητα που δουλεύει, με τη σύμβαση που έχει με την επιχείρηση που δουλεύει και με πλήρη εφαρμογή των κλαδικών συμβάσεων και των ομοιοεπαγγελματικών συμβάσεων όπου αυτό είναι δυνατό. 
Υπάρχει πλήρης προστασία των ασφαλιστικών δικαιωμάτων. Μερικοί εργαζόμενοι προσλαμβάνονταν με τη συνήθη ασφάλιση του ΙΚΑ και στέλνονταν σε άλλες επιχειρήσεις να δουλέψουν και εκεί δούλευαν με βαρέα και ανθυγιεινά ή με άλλες συνθήκες. Υπάρχει πλέον πλήρης προστατευτική διάταξη, ώστε ο εργαζόμενος να ασφαλίζεται πάνω ακριβώς στη δουλειά που δουλεύει. Υπάρχει πλήρης διασφάλιση των εργασιακών δικαιωμάτων και αυτών υγιεινής και ασφάλειας και βεβαίως υπάρχει αναγνώριση και διασφάλιση και των συνδικαλιστικών δικαιωμάτων, τα οποία έχει ο εργαζόμενος που δουλεύει με μία τέτοια μορφή.
Κυρίες και κύριοι συνάδελφοι, μπαίνει τάξη στο ζήτημα. Ρυθμίζεται οριστικά και ρυθμίζεται κατά τον καλύτερο και προστατευτικότερο τρόπο, που υπάρχει σήμερα σε χώρα μέλος της Ευρωπαϊκής Ένωσης και το λέω γιατί ξέρετε πολύ καλά πως έχει το καλύτερο εργατικό δίκαιο από όλες τις άλλες χώρες.
Πέραν αυτού, λαμβάνουμε και πρόσθετα μέτρα. Δεν μπορεί ο εργοδότης να προσλάβει εργαζόμενο με τέτοια μορφή μετά από απεργία ή εν μέσω απεργίας. Δεν μπορεί ο εργοδότης να προσλάβει εργαζόμενο με τέτοια μορφή μετά από ομαδικές απολύσεις, δεν μπορεί να αντικαταστήσει θέσεις εργασίας. Δεν μπορεί να χρησιμοποιήσει ως απεργοσπαστικό μηχανισμό αυτούς τους ανθρώπους. Μπορεί μόνο να καλύψει κάποιες έκτακτες ή κάποιες εποχιακές ή κάποιες ειδικές του ανάγκες, όπως κενό του λογιστηρίου ή την περίπτωση ενός ταξιδιού, που προφανώς είτε δεν βρίσκει είτε δεν θέλει ειδικές συμβάσεις και δεν έχει άλλον τρόπο να καλύψει τα κενά. Και όχι μόνο αυτό. Τίθενται και χρονικά όρια. Δεν μπορεί με αυτόν τον τρόπο να υποκαθιστούμε μονίμως σταθερές σχέσεις εργασίας. Μπαίνουν χρονικά όρια και σαφή χρονικά όρια, πέραν των οποίων ο εργοδότης δεν μπορεί να χρησιμοποιήσει έναν τέτοιο εργαζόμενο, ώστε να αναγκαστεί κάποτε μετά να πάρει κάποιον με σύμβαση αορίστου χρόνου. 
Θα έλεγα ότι ένα ακόμα σημείο που μπαίνει τάξη σε αυτά τα ζητήματα, είναι η υποχρέωση όλων των σχετικών γραφείων, που και σήμερα λειτουργούν, να μετατρέπονται σε εταιρίες, να έχουν σαφή νομική προσωπικότητα και κατατεθειμένο κεφάλαιο και να υποβάλουν πλήρη στοιχεία στο Υπουργείο Εργασίας, προκειμένου να πιστοποιούνται, άρα και να ελέγχονται -και το τονίζω αυτό- σε σχέση με τη δράση τους ή τις πράξεις τους αυτές. Υπάρχει σαφής περιγραφή τι γίνεται με τον εργαζόμενο και στην περίπτωση που στέλνεται να δουλέψει σε μια επιχείρηση και στην περίπτωση που απλώς παραμένει ως υπάλληλος της εταιρίας που τον προσέλαβε. Θα υπάρχει πλήρης έλεγχος, και θέλω να το εγγυηθώ αυτό στη Βουλή, προβλέπονται μέσα η υποβολή καταστάσεων δικαιολογητικών και μια σαφής αναφορά και ενημέρωση των αρμοδίων αρχών γύρω από όλη αυτήν τη δραστηριότητα. Βάζουμε τάξη οριστικά και αμετάκλητα με τον καλύτερο τρόπο για τον εργαζόμενο. Βέβαια, και το τονίζω αυτό, απαγορεύουμε κάθε χρήση τέτοιων μορφών εργασίας στο δημόσιο τομέα. Δεν είμαστε εμείς εκείνοι που θα συναινούμε ή θα ανεχόμαστε οιαδήποτε παραβίαση του ν. 2190. Καμία τέτοια αναφορά στο δημόσιο τομέα. Στον ιδιωτικό τομέα ξέρετε ότι ο εργοδότης έχει ελευθερία να παίρνει όποιον θέλει και δεν είναι δυνατόν να παραβείς τον Αστικό Κώδικα για να το κάνεις. Τονίζω, όλο το δημόσιο και ευρύτερο τομέα, σε όλες τις επιχειρήσεις που διέπονται από το ν. 2190 σήμερα που μιλάμε.
ΝΙΚΗΤΑΣ ΚΑΚΛΑΜΑΝΗΣ: Και στην Εθνική Τράπεζα;
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Και στις τράπεζες. Σε όλες τις επιχειρήσεις που διέπονται από το ν. 2190. Για την Εθνική το βάζουμε.
ΝΙΚΗΤΑΣ ΚΑΚΛΑΜΑΝΗΣ: Βάλτε το, να γραφτεί στα Πρακτικά.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Μα είναι σαφές. Όταν λέμε ν. 2190 είναι και η Εθνική. Δεν υπάρχει αμφιβολία.
Πάμε τώρα στις υπόλοιπες παρατηρήσεις που αναφέρθηκαν οι συνάδελφοι. Πρώτα-πρώτα θέλω να τονίσω ότι είναι μεγάλο λάθος, ιδιαίτερα για ομιλητές της Νέας Δημοκρατίας, να μιλούν για την κοινωνική προστασία στην Ελλάδα. Θέλω να τονίσω ότι η συνολική δαπάνη για την κοινωνική προστασία επί Κυβερνήσεων της Νέας Δημοκρατίας ήταν συγκρινόμενη με τη σημερινή κατά 3% ή 4% ως ποσοστό του ΑΕΠ μικρότερη. Θα πρέπει, λοιπόν, να προσέχει πάρα πολύ ο αγορητής της Νέας Δημοκρατίας και ειδικότερα να μην κάνει την ατυχή αναφορά που έκανε στο άρθρο 43. Σ' αυτό το άρθρο ερχόμαστε να ρυθμίσουμε ένα θέμα για μία ακόμη φορά και να επεκτείνουμε την ειδική επιδότηση ανεργίας στην περιοχή του Μαντουδίου και της Πάτρας για την Πειραϊκή Πατραϊκή, ποιος προκάλεσε αυτά τα ζητήματα και τη μαζική ανεργία στις πόλεις αυτές; Ποιος δημιούργησε αυτό το φαινόμενο των νεκρών πόλεων; Η πολιτική της Νέας Δημοκρατίας. Απορώ πώς ο κ. Γιακουμάτος δεν τα θυμήθηκε. Απορώ γιατί δεν μας είπε από πού ξεκίνησαν αυτές οι ιστορίες και αυτά τα φαινόμενα. Ποια πολιτική είναι εκείνη που οδήγησε στις νεκρές πόλεις και μας αναγκάζει πολύ σωστά να πάρουμε μέτρα, όπως αυτά αναφέρονται στο άρθρο 43;
ΠΑΝΑΓΙΩΤΗΣ ΑΔΡΑΚΤΑΣ: Να λέτε την αλήθεια, κύριε Υπουργέ. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Θα ήθελα να προσέχει πολύ ο κύριος συνάδελφος και να μην κάνει αυτές τις ατυπίες, που είναι καθαρά για τα Πρακτικά. Καταλαβαίνω ότι σας ενοχλεί.
ΠΑΝΑΓΙΩΤΗΣ ΑΔΡΑΚΤΑΣ: (Δεν ακούστηκε)
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Θα πρέπει να μάθετε ότι η δημοκρατία επιβάλλει...
ΠΡΟΕΔΡΕΥΩΝ (Παναγιώτης Σγουρίδης): Να μη γράφονται οι διακοπές. Παρακαλώ.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): ...να ακούτε και αυτό που σας ενοχλεί, όπως το άκουσα εγώ.
ΠΑΝΑΓΙΩΤΗΣ ΑΔΡΑΚΤΑΣ: ...
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Άλλη φορά θα σας διαβάζω εκ των προτέρων το λόγο μου, για να μου τον εγκρίνετε...
ΠΡΟΕΔΡΕΥΩΝ (Παναγιώτης Σγουρίδης): Παρακαλώ πολύ να μη γράφεται στα Πρακτικά καμία από τις διακοπές που γίνονται στον κύριο Υπουργό.
Συνεχίστε, κύριε Υπουργέ. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Αν θέλετε να μου λογοκρίνετε το λόγο, αυτό ανήκει σε άλλες εποχές, δεν θα το δεχτώ! Ελπίζω ο Κοινοβουλευτικός σας Eκπρόσωπος να σας ανακαλέσει στην τάξη!
ΝΙΚΗΤΑΣ ΚΑΚΛΑΜΑΝΗΣ: ...
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Σε σχέση με τα άλλα ζητήματα τα οποία ετέθησαν, θέλω να πω ότι ο κ. Γιακουμάτος έκανε ένα λάθος το οποίο σαφώς αναφέρεται στην τροπολογία.
Δεν πρόκειται να πληρωθούν οι δαπάνες για την ειδική επέμβαση που κάνουμε στην Πάτρα για την Πειραϊκή Πατραϊκή, όπως μας ζήτησαν οι Βουλευτές όλων των παρατάξεων και για την Εύβοια από το ΙΚΑ. Προβλέπεται σαφώς ότι οι πόροι αυτοί θα καταβληθούν από το Πρόγραμμα Δημοσίων Επενδύσεων και από τον προϋπολογισμό του Οργανισμού Απασχόλησης Εργατικού Δυναμικού. 
ΓΕΩΡΓΙΟΣ ΑΜΠΑΤΖΟΓΛΟΥ: ...
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Με χαρά θα σας δεχτώ στο γραφείο μου να κουβεντιάσουμε αν πρέπει να βάλουμε, και πώς, άλλες περιοχές. 
Από εκεί και πέρα, σε σχέση με το ΣΕΠ νομίζω ότι είναι πάρα πολύ θετικές οι διατάξεις που προβλέπονται ιδιαίτερα στο άρθρο για την επέκτασή του. Εδώ και πάρα πολύ καιρό έρχονται και συνάδελφοι αλλά και φορείς από την περιοχή της Πτολεμαϊδας, του Αγρινίου, των Θηβών και μας θέτουν την αναγκαιότητα ίδρυσης γραφείου επιθεώρησης εργασίας στις περιοχές αυτές. Δεχόμαστε σήμερα αυτό το αίτημα και κάνοντας μια γενναία κίνηση όχι σε πέντε μήνες, που ειπώθηκε, αλλά σε τρία χρόνια. Και αφού πρώτα δοκιμάστηκε η εφαρμογή του προηγούμενου νόμου, ερχόμαστε να υιοθετήσουμε αυτήν την ανάγκη, να την εφαρμόσουμε και να λύσουμε ένα πρόβλημα ειδικότερα ελέγχων σε αυτές τις περιοχές. 
Όσον αφορά το άρθρο 31, παράγραφος 6, θέλω να πω στον αγαπητό κ. Γιακουμάτο ότι σε αυτό το σημείο έχει γίνει λάθος στην τοποθέτησή του. Διότι δεν είναι δυνατόν υπό τον όρο πτυχίο, να μην εννοείτε το αναγνωρισμένο υπό την ελληνική νομοθεσία πτυχίο. Δεν χρειάζεται να τα επαναλαμβάνουμε αυτά. Όταν λέμε πτυχίο, το πτυχίο είναι κάτι που αναγνωρίζει η ελληνική νομοθεσία. Άρα δεν μπορεί να έλθει κάποιος με πτυχίο άγνωστης χώρας ή εν πάση περιπτώσει μιας χώρας που δεν έχουμε καμία επαφή και καμία γνώση και να πει ότι είναι πτυχίο αυτό, αναγνώρισέ το και θέσε με στις διατάξεις του νόμου. Όταν λέμε πτυχίο, εννοούμε πτυχίο που έχει την αναγνώριση των αρμοδίων ελληνικών αρχών. 
Όσον αφορά τη γραμματεία της ΕΣ, επειδή θέλω να είμαι πάντα ειλικρινής -ομιλώ για το άρθρο 34- αυτή η ανάγκη ξεκίνησε πράγματι από έναν εργαζόμενο, ένα συνδικαλιστή. Σκεφτήκαμε ότι είναι ένα θέμα που πρέπει να ρυθμιστεί. Ξέρετε πολύ καλά ότι διεθνοποιείται και το ελληνικό συνδικαλιστικό κίνημα. Ξέρετε πολύ καλά ότι όταν μιλάμε για Ενωμένη Ευρώπη, δεν μιλάμε μόνο για την Ευρώπη των κρατών, δεν μιλάμε μόνο για την Ευρώπη των Υπουργείων αλλά μιλάμε και για την Ευρώπη των λαών. Και Ευρώπη των λαών σημαίνει και Ευρώπη των κοινωνικών φορέων. Υπάρχει η Συνομοσπονδία των Ευρωπαϊκών Συνδικάτων και υπάρχουν πάρα πολλοί συνδικαλιστές από όλη την Ευρωπαϊκή Ένωση οι οποίοι δουλεύουν για τη Συνομοσπονδία Ευρωπαϊκών Συνδικάτων, της οποίας αντιπρόεδρος τυγχάνει ο Πρόεδρος της ΓΣΕΕ κ. Πολυζωγόπουλος. Είναι λογικό, λοιπόν, να υπάρχουν επίλεκτα συνδικαλιστικά στελέχη της χώρας μας τα οποία στέλνονται από τη ΓΣΕΕ στη Συνομοσπονδία Ευρωπαϊκών Συνδικάτων, να στελεχώσουν τα γραφεία της, να στελεχώσουν τις επιτροπές της, να μπορέσουν να δουλέψουν και εκεί για να προωθήσουν τα οράματα και τις διεκδικήσεις του ευρωπαϊκού συνδικαλιστικού κινήματος. 
Ερωτώ, δεν θα πρέπει να έχουν τις στοιχειώδεις διευκολύνσεις; Αυτό σας πείραξε, κυρίες και κύριοι συνάδελφοι, Εσείς που κόπτεστε όλοι κι εμείς για την ελεύθερη συνδικαλιστική δράση, θα δημιουργήσουμε πρόβλημα για την επέκταση των προστατευτικών διατάξεων του ν. 1264 για τα συνδικαλιστικά στελέχη και σε εκείνους οι οποίοι είναι στα ανώτατα όργανα της Συνομοσπονδίας Ευρωπαϊκών Συνδικάτων; Είναι δυνατόν ποτέ να σκεφτόμαστε έτσι; Είναι δυνατόν ποτέ να το αντιμετωπίζουμε έτσι; Είναι δυνατόν ποτέ να είμαστε αρνητικοί σε ένα τέτοιο ζήτημα;
Όσον αφορά το θέμα του άρθρου 44, θέλω να πω στον κ. Γιακουμάτο ότι θα έπρεπε να είχε διαβάσει προσεκτικά το άρθρο. Φοβάμαι ότι ο κύριος συνάδελφος ήλθε με αρκετή ελλιπή προετοιμασία σήμερα ίσως διότι η πολύ σημαντική δραστηριότητά του στην Β΄ Αθηνών τον απορροφά. Θα είχε, λοιπόν, προσέξει ο αγαπητός κ. Γιακουμάτος ότι στο άρθρο 44 είναι σαφές που μπορεί να δώσει και για τι δράσεις μπορεί να δώσει ο ΟΑΕΚ ένα οικόπεδό του, μια περιοχή του ή μια έκτασή του. Ονομάζει σαφώς ότι μπορεί να το δώσει μόνο σε κρατικό φορέα ή σε φορέα Τοπικής Αυτοδιοίκησης αλλά όχι μόνο αυτό, λέει ότι σε φορέα Τοπικής Αυτοδιοίκησης μπορεί να το δώσει μόνο για την ίδρυση κοινωφελούς ιδρύματος και ονομάζει μια σειρά από αυτά μέσα. 
Γιατί βάλαμε τη διάταξη; Γιατί πρέπει να έχει την άνεση ο ΟΑΕΚ να συνεννοηθεί με τον ΟΣΚ ή την εκκλησία ή άλλους φορείς, προκειμένου όταν γίνει το Ολυμπιακό Χωριό να έχει και σχολεία μέσα. Δεν γίνεται να μην έχει σχολεία μέσα το Ολυμπιακό Χωριό, στο οποίο θα κατοικούν μέσα δύο χιλιάδες τριακόσιες οικογένειες εκ των οποίων οι περισσότεροι λόγω των μορίων που θα υπάρξουν θα έχουν και παιδιά. Δεν είναι δυνατόν να μην υπάρχει κάποιος ναός για τις θρησκευτικές ανάγκες των ανθρώπων αυτών. Δεν είναι δυνατόν να μην υπάρχει κάποιο πολυιατρείο του Υπουργείου Υγείας από αυτά που περιλαμβάνει στον Εθνικό Φορέα Υγείας. Είναι δυνατόν ποτέ να χτίσεις μια νέα πόλη και να μην έχει καμία κοινωφελή υπηρεσία και να μην έχει τις στοιχειώδεις δυνατότητες φροντίδας, να μην έχει σχολεία για τα παιδιά και ναό; Σαφώς δεν είναι δυνατόν. Θα ήθελα αυτά τα σημεία να τα προσέξουμε, διότι εγώ ούτε κανέναν Βωβό ξέρω ούτε κανέναν επιχειρηματία ούτε με ενδιαφέρουν τέτοια πράγματα ούτε ουδέποτε διανοηθήκαμε να κάνουμε σε οποιονδήποτε πλάτες μέσα από τη δράση μας στον Οργανισμό Εργατικής Κατοικίας. Θέλω να το ξεκαθαρίσω αυτό γιατί έγινε και ένα υπονοούμενο. Όποιος έχει στοιχεία για το Ολυμπιακό Χωριό, να τα φέρει εδώ στη Βουλή. Και επερώτηση να κάνει και ό,τι θέλει, με χαρά θα το δεχθούμε, διότι καθαρός ουρανός αστραπές δεν φοβάται. Θα έχουμε τη δυνατότητα να σας ενημερώσουμε πλήρως γι' αυτό το μεγάλο έργο που είναι το μεγαλύτερο έργο των Ολυμπιακών Αγώνων και γίνεται με καθεστώς πλήρους διαφάνειας, πλήρους αποτελεσματικότητας και ποιότητας. Θα είναι το καλύτερο Ολυμπιακό Χωριό που έγινε σε Ολυμπιακούς Αγώνες.
( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ ) 
Πρόκειται για υλοποίηση, δεν εκτίθεμαι, διότι έχω προσωπική άποψη και προσωπική ευθύνη και όπου έχω προσωπική άποψη και προσωπική ευθύνη, ξέρω πολύ καλά τι λέω.
Όσον αφορά τη Χίο, υπάρχει υλοποίηση πρωθυπουργικής εξαγγελίας. Όταν ο κύριος Πρωθυπουργός έκανε την περιοδεία του στο νησί, επειδή ακριβώς το 1955 ή 1960 η τότε Κυβέρνηση έδωσε κάποιες κατοικίες κακές -με άμμο θαλάσσης τις είχε κατασκευάσει- σε μια σειρά δικαιούχους του Υπουργείου Υγείας και του Υπουργείου Εργασίας, αλλά και επειδή αυτές έχουν καταστεί ιδιαίτερα επικίνδυνες για τη ζωή των κατοίκων, εξήγγειλε ότι θα υπάρχει αυτή η φόρμα της ανακατασκευής και της παροχής νέων και σύγχρονων κατοικιών. Υλοποιώντας την πρωθυπουργική εξαγγελία, φέρνουμε αυτήν τη διάταξη. Είναι σύμφωνοι όλοι. Νομίζω ότι είναι θέμα ευθύνης να ψηφιστεί απ' όλες τις πτέρυγες της Βουλής.
Όσον αφορά την Εργατική Εστία, είναι μια ιστορία που έχει τελειώσει. Ήδη οι βρεφονηπιακοί σταθμοί προκηρύσσονται. Τα χρήματα αυτά δεν τα κόψαμε από κάπου. Τα μεταφέραμε από μια άνευ αξίας ουσιαστικά παροχή σε μια ουσιαστική διαρκή, μόνιμη και σταθερή κοινωνική παροχή, όπως είναι οι βρεφονηπιακοί σταθμοί.
Τέλος, όσον αφορά τις προσλήψεις του ΕΠΑ, θέλω να πω ότι προκηρύξαμε δύο θέσεις επιστημόνων στατιστικής και μια θέση πληροφορικής. Γιατί, κύριοι συνάδελφοι, τις προκηρύξαμε πριν μερικές μέρες; Διότι πρέπει να βγαίνουν δείκτες. Διότι πρέπει να μπορούμε να δίνουμε στην Ευρωπαϊκή Ένωση δείκτες για την πορεία της ανεργίας. Διότι χρειαζόμαστε ειδικούς επιστήμονες, ειδικούς με ειδικά πτυχία, προκειμένου να μπορούμε να ανταποκρινόμαστε στα κενά που είχαμε. Ανταποκριθήκαμε φέτος, αλλά ανταποκριθήκαμε εκ των ενόντων και με ειδικές συμβάσεις με ορισμένους ανθρώπους. Γιατί να μην έχουμε μόνιμους εργάτες; Γιατί να μην έχουμε μόνιμες συνεργασίες; Και γιατί να μη μπορούμε να κάνουμε σταθερά τη δουλειά μας;
Κλείνοντας νομίζω ότι και το δεύτερο αυτό μέρος του νομοσχεδίου έρχεται να συμπληρώσει το πρώτο. Ερχόμαστε να θέσουμε σύγχρονες και προστατευτικές διατάξεις για τον Έλληνα εργαζόμενο. Ερχόμαστε να ρυθμίσουμε ανισορροπίες και προβλήματα που υπάρχουν στην αγορά εργασίας. Είναι μια δουλειά που το Υπουργείο Εργασίας από την εποχή του παρισταμένου προέδρου μας, κ. Ευάγγελου Γιαννόπουλου και με όλους τους Υπουργούς, συνεχώς κάνει με τις Κυβερνήσεις του ΠΑΣΟΚ. Είναι μια μεγάλη προσπάθεια να εκσυγχρονίσουμε τις εργασιακές σχέσεις, αλλά ταυτόχρονα να προστατεύσουμε και τον εργαζόμενο. Γιατί για μας το καινούριο και σύγχρονο, δένεται με την ασφάλεια του εργαζόμενου, με τη ρύθμιση των δικαιωμάτων του σε νέα βάση και με τη δημιουργία ενός νέου προτύπου εργασίας, το οποίο μας κάνει περήφανους, ως το σταθερότερο, το σαφέστερο και το προστατευτικότερο για τον απλό εργάτη, για τον απλό Έλληνα μέσα στη Δυτική Ευρώπη. 
Ευχαριστώ πολύ.
( Χειροκροτήματα από την πτέρυγα του ΠΑΣΟΚ )
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της, τις αιτήσεις για τη χορήγηση άδειας δίωξης ή μη των Βουλευτών κυρίων Γεωργίου Λιάνη και Κωνσταντίνου Σπηλιόπουλου.
Κύριοι συνάδελφοι, ποιος από τους κυρίους Κοινοβουλευτικούς Εκπροσώπους επιθυμεί να λάβει το λόγο; 
ΝΙΚΗΤΑΣ ΚΑΚΛΑΜΑΝΗΣ: Εγώ, κυρία Πρόεδρε, θα μιλήσω μετά από τους συναδέλφους.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Άλλος Κοινοβουλευτικός Εκπρόσωπος; Κανείς. 
Ο κ. Κιλτίδης έχει το λόγο για να πρωτολογήσει.
ΚΩΝΣΤΑΝΤΙΝΟΣ ΚΙΛΤΙΔΗΣ: Κυρία Πρόεδρε, κύριε Υπουργέ, πριν θέσω τις δικές μου απόψεις στην κρίση της Ολομέλειας για τα άρθρα που συζητούμε θα ήθελα να κάνω μερικές πολιτικές παρατηρήσεις. 
Είναι καιρός νομίζω τα νοήματα τα οποία θέλουν να δώσουν μέσα σ' αυτήν την Αίθουσα κάποιοι Υπουργοί και κάποιοι της Κυβερνήσεως, να δίνονται με ελληνικούς όρους, ότι το Υπουργείο είναι Υπουργείο Εργασίας και κάποτε θα πρέπει να ομιλούμε για εργασία και όχι κατά κόρον για απασχόληση. 
Ξεκίνησε ο ΟΑΕΔ, αγαπητοί φίλοι, ως ένας οργανισμός ευρέσεως εργασίας και η κατάρτιση ήταν προνόμιο της γενικής παιδείας και οι έχοντες τα εφόδια της γενικής παιδείας πάντοτε εύρισκαν εργασία στην ελληνική κοινωνία στις ελληνικές επιχειρήσεις ή στο ελληνικό δημόσιο. Δυστυχώς, ενώ σήμερα η Κυβέρνηση κα προσφάτως χθες επιτέλους άκουσε αυτά τα μηνύματα της διεθνούς κοινότητας και είδαμε με ευχαρίστηση να γίνεται ημερίδα μεταξύ του Υπουργείου Παιδείας και του Υπουργείου Εργασίας, ούτως ώστε η κατάρτιση περισσότερων να αφορά τη γενική παιδεία και όχι να αναγορεύεται ο οιοσδήποτε ΟΑΕΔ σε εκπαιδευτικό ίδρυμα για ανθρώπους οι οποίοι με ολοκληρωμένη γνώση να ενταχθούν στην παραγωγική διαδικασία.
Αγαπητοί μου φίλοι, εάν έπρεπε κάτι ιδιαίτερο να κάνει ο ΟΑΕΔ, έπρεπε να συνεργαστεί με τους φορείς τους ονομαζόμενους κοινωνικούς εταίρους και με την τοπική κοινωνία. Εάν χρειαζόταν ειδική κατάρτιση για εργατικά δυναμικά χέρια ή εξειδικευμένα χέρια έπρεπε οπωσδήποτε να σταθεί σε αυτήν τη συνεργασία όπως γίνεται σε άλλες ευνομούμενες πολιτείες. Δυστυχώς κάτι τέτοιο δεν φαίνεται σε αυτόν τον προσανατολισμό του ΟΑΕΔ και παρατηρούμε μόνο την κατακερμάτιση δημιουργώντας τις τρεις ανώνυμες εταιρείες τις μονομετοχικές από το κράτος.
Θα σταθώ στο άρθρο 20, κύριε Υπουργέ. Χωρίς να θυμίζει ούτε μεσαίωνα ούτε οτιδήποτε από τα παλαιότερα, θα ήθελα πολύ ταπεινά να δηλώσω ότι ίσως δεν είναι τυχαίο ότι η πατρίδα μας τελευταία έρχεται να εναρμονισθεί προς το πνεύμα της ενοικιάσεως εργαζομένων. Δεν προσάδει στο δικό μας πολιτισμό και πιστεύω ότι έτσι συρθήκαμε. Ο πολιτισμός της αρχαιοελληνικής φιλοσοφίας και γιατί όχι του εμπλουτισμένου με τα χριστιανικά διδάγματα δεν ήθελε επ' ουδενί λόγο το μεσάζοντα στην εργασία. Βεβαίως η ασυδοσία που παρατηρήθηκε τα τελευταία χρόνια κατ' εξοχήν από τη λεγόμενη μαύρη εργασία κάνει όλους μας να δεχθούμε ότι ναι, αυτή η διάταξη ίσως βρίσκεται στην ορθή κατεύθυνση και θεραπεύσει κάποια τρωτά που παρουσιάζονταν.
Είναι δυνατόν, όμως, να υπάρχει εξαίρεση σε αυτές τις εταιρείες προσωρινής απασχόλησης με τη μεσολάβηση που αφήνετε στα τελευταία εδάφια για έφεση εργασίας και μάλιστα στη δεύτερη παράγραφο για αξιολόγηση και κατάρτιση του ανθρώπινου δυναμικού; Δηλαδή αφήνετε ένα παράθυρο ανοιχτό με δικές σας αιτιολογήσεις και αποδείξεις αυτές οι εταιρείες της προσωρινής μισθώσεως εργαζομένων να γίνουν ιδιωτικά ΛΑΕΚ. Διότι τι άλλο σημαίνει εάν πάρει την άδεια από οιονδήποτε φορέα αυτή η εταιρεία προσωρινής ενοικιάσεως ότι θα ασχολείται για μεσολάβηση ευρέσεως εργασίας ή άκουσον-άκουσον για αξιολόγηση και κατάρτιση του ανθρώπινου δυναμικού; Ποια; Η εταιρεία ενοικιάσεως εργαζομένων προσωρινής απασχόλησης.
Στο άρθρο 22 στην παράγραφο 5, μην προσπαθείτε, κύριε Υπουργέ, να μας πείσετε ότι δεν είναι εκ του πονηρού η διάταξη που λέει ότι, όταν υπάρχει παράταση των δύο μηνών στις δυνατότητες για οκτώ και οκτώ μήνες εργασίας προς τον έμμεσο εργοδότη και μονιμοποιείται, δεν υπάρχει αυτή η κερκόπορτα. Εσείς οι ίδιοι δώσατε απαντήσεις και στην επιτροπή και στην Ολομέλεια ότι οι ανώνυμες εταιρείες παρακάμπτουν και το δημόσιο έλεγχο και δίνεται η δυνατότητα να κινηθούν πιο ευέλικτα, γι' αυτό και τις δημιουργείτε. 
Επομένως, είναι δυνατόν να μην είναι εκ του πονηρού η διάταξη που λέει ότι, όταν ο έμμεσος εργοδότης χρησιμοποιεί κάποιον δύο μήνες περισσότερο, εκείνος νομιμοποιείται; Δεν χρειαζόταν αυτό. Μία κύρωση, μία επίπληξη, οτιδήποτε άλλο, αλλά όχι μονιμοποίηση. Η μονιμοποίηση δεν έχει νόημα να γίνει στον ιδιωτικό τομέα, να πάρει, δηλαδή, να χρησιμοποιήσει ο ιδιώτης δύο μήνες παραπάνω τον ενοικιασθέντα εργαζόμενο και να τον κάνει κατόπιν μόνιμο. Ή τρελός θα είναι ή δεν ξέρει πού βρίσκεται αυτός ο ιδιώτης που θα πράξει αυτό το πράγμα. 
Αυτή, λοιπόν, η διάταξη είναι ξεκάθαρο ότι λογικά οδηγεί ότι κάποιες ανώνυμες εταιρείες του δημοσίου, που τώρα τελευταία είναι της μόδας και συστήνονται θα έχουν αυτήν τη δυνατότητα να κάνουν παράβαση και παράταση των δύο μηνών -κανένας δεν ελέγχει κανέναν- και να ισχύσει η διάταξη αυτή και να μονιμοποιούνται. 
Κατόπιν, στο άρθρο 24 δεν διευκρινίζεται, εάν οι απολύσεις εργαζομένων μονίμων γίνουν μετά την πρόσληψη των ενοικιασθέντων εργαζομένων, τι γίνεται. Δεν υπάρχει ασφαλιστική δικλείδα. Λέτε ότι, όταν γίνεται απεργία, απαγορεύεται να προσληφθούν στη θέση των απεργούντων. Σας λέω όμως τούτο: Προβάλλονται αιτιολογημένα ή όχι κάποιες ανάγκες, προσλαμβάνουν κάποιους από την εταιρεία ενοικιάσεως και κατόπιν απολύει ο εργοδότης. Δεν υπάρχει ασφαλιστική δικλείδα στο παρόν νομοσχέδιο, κύριε Υπουργέ.
Θα ήθελα να επαναλάβω και αυτό που είπα στην επιτροπή. Εκεί είδα ότι είχατε μάλλον ευήκοον ους, αλλά συνηθίζετε τελικώς να ακούτε, αλλά να μην πράττετε κάτι που δέχεσθε ότι είναι ορθό. Κύριε Υπουργέ, μιλώ για τα άτομα με ειδικές ανάγκες, άρθρο 31 παράγραφος 2.
Επιτέλους, πρέπει να αντιληφθείτε ότι εδώ και χρόνια -και όχι επειδή πρόσφατα κυκλοφόρησε και μεταξύ μας από τους εργαζομένους στη Δ.Ε.Η. γι' αυτούς που έχουν υποστεί ατύχημα- υπάρχουν άνθρωποι στην ελληνική κοινωνία οι οποίοι έχουν βαρύτατη ανίατη ασθένεια, είτε από ατύχημα είτε από νόσο, και μάλιστα με βαριές ανεπανόρθωτες βλάβες, ευρισκόμενοι σε παραγωγική ηλικία. Είναι δυνατόν να δίνουμε το δικαίωμα για το τέκνο το οποίο έχει πρόβλημα, είναι μειονεκτικό, η οικογένεια να χρησιμοποιεί αυτήν τη δυνατότητα και να μη δίνεται η δυνατότητα αυτή όταν ένας εκ των γονέων έχει αυτού του είδους το ατύχημα ή την ανίατο ασθένεια να χρησιμοποιήσει αυτή η οικογένεια αυτό το ευεργέτημα; 
Θα τελειώσω λέγοντας ότι στους σκοπούς του Ο.Α.Ε.Δ. αναφέρεστε στις ευπαθείς ομάδες. Επιτέλους, νομίζω ότι είναι συνείδηση σε όλους μας ότι αυτές τις ευπαθείς ομάδες πρέπει να τις δούμε παράπλευρα με τα άτομα με ειδικές ανάγκες. Σήμερα άνθρωποι άνω των σαράντα πέντε ετών μένουν άνεργοι και γνωρίζουμε όλοι τη δραματική τους κατάσταση. Κανένας δεν προσλαμβάνει τέτοιου είδους ανέργους.
Υπάρχουν άνθρωποι οι οποίοι είναι προς επανένταξη στην κοινωνία από εθισμούς, ναρκωτικά, αλκοολισμό και όλες τις παρεμφερείς καταστάσεις που υπάρχουν σήμερα και έχουν γίνει μάστιγα μέσα στην κοινωνία. Είναι δυνατόν να μην προβλεφθεί κάτι ιδιαίτερο; Γιατί να προβλέπουμε άλλου είδους διατάξεις στους σκοπούς του Ο.Α.Ε.Δ. και να μην υπάρχουν συγκεκριμένες διατάξεις; Σε τι αποσκοπεί επιτέλους ο Οργανισμός Ευρέσεως Εργασίας, έτσι όπως τουλάχιστον υπάρχει στη συνείδηση του κόσμου, όταν δεν πρόκειται να αγγίξει αυτές τις ευπαθείς ομάδες; 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ : Ευχαριστώ, κυρία Πρόεδρε.
Κύριοι συνάδελφοι, συζητάμε σήμερα τα υπόλοιπα τέσσερα κεφάλαια από το άρθρο 20 μέχρι το άρθρο 47 το ακροτελεύτιο. Εισαγωγικά θα μου επιτρέψετε να θίξω δύο θέματα. 
Το ένα θέμα τέθηκε από τη σεβαστή Νέα Δημοκρατία με μια κεκτημένη ταχύτητα υπερβολής. Το δεύτερο θέμα τέθηκε από το σεβαστό Κ.Κ.Ε. Θα μου επιτρέψετε να πω ότι τρόμαξα. Είναι βέβαια η εποχή του άνθρακα, της τρομοκρατίας όλων των μορφών, αλλά με αυτά που είπατε, κύριε συνάδελφε, με τρομάξατε, σαν να μη ζούμε στην Ελλάδα και να μην ξέρουμε τι γίνεται. Όταν έρχονται λοιπόν με τα καμιόνα και ασκείται δουλεμπόριο στην πατρίδα μας, σημαίνει ότι όλοι είμαστε τυφλοί και δεν ξέρουμε τι γίνεται και οι μόνοι που βλέπουν είναι το Κ.Κ.Ε. Αλλά, κύριε συνάδελφε, θα σας πω ότι είναι άδικο το 4% για το Κ.Κ.Ε. και είστε υπεύθυνοι γιατί είναι 4%. Διότι με την πολιτική που ακολουθείτε, να ισοπεδώνετε ψευδολογώντας και υπερβάλλοντας τα πάντα, δεν σας ακολουθεί ο λαός. Δεν το έχετε αντιληφθεί; Ανοίξτε λίγο τους ορίζοντές σας. Αυτά σε ό,τι αφορά την Αντιπολίτευση. Εδώ πρέπει να τα λέμε ωμά και ξεκάθαρα από τιμιότητα, να μην τα λέμε πίσω από την πλάτη, να τα λέμε ανοικτά όλα. 
Το Δ΄ κεφάλαιο καλύπτεται από τα άρθρα 20-26 και στηρίζει ένα πολύ σημαντικό κεφάλαιο, την προσωρινή απασχόληση, που είναι μια πραγματικότητα. Όπως πραγματικότητα είναι οι υπερβολές και οι καταχρήσεις που γίνονται από ορισμένους ασυνεπείς επιχειρηματίες εις βάρος του έχοντος την ανάγκη εργασίας εργαζόμενου. Και γίνεται μια απάνθρωπη εν πολλοίς εκμετάλλευση.
Το κράτος οφείλει ευαισθησία στον εργαζόμενο και το κόμμα μου νομίζω ότι αυτό το έχει αποδείξει επανειλημμένως. Όπως όλα τα κόμματα νιώθετε αυτήν την ευαισθησία, έτσι και το δικό μου κόμμα προσπαθεί να κάνει ό,τι μπορεί, ώστε πιεζόμενο μεταξύ δύο επιβλητικών πιεστικών αναγκών, το μεν καταπολέμηση της ανεργίας και το δε εφαρμογής των εργασιακών διατάξεων και νόμων και από την άλλη μεριά, σαν ένα τρίτο ενδιαφέρον στοιχείο, ότι πρέπει να στηριχθούν οι στέγες στις οποίες θα μπορέσει να βρει εργασία ο λαός, να στηριχθούν οι δραστηριότητες που θα εξασφαλίσουν την οικονομική επιβίωση της πατρίδας στον απάνθρωπο ανταγωνισμό του ευρύτερου χώρου της Ευρωπαϊκής Ένωσης.
Πρέπει λοιπόν μέσα σε αυτές τις αναγκαιότητες να συνδυαστούν οι πραγματικότητες και οι παράγοντες και να εναρμονισθούν στον τύπο και στο σχήμα που αποτυπώνεται στα άρθρα 20-26, προσδιορίζοντας στο πρώτο τι είναι προσωρινή απασχόληση, τι είναι εταιρείες προσωρινής απασχόλησης και πηγαίνοντας διαδοχικά στις προϋποθέσεις, στους όρους, στις εγγυήσεις και στους ελέγχους που επιβάλλονται για τους παραβάτες και όλα αυτά τα πράγματα που προσδιορίζονται στα έξι άρθρα με απόλυτη ευκρίνεια. 
Τα άρθρα 27-30 είναι το Σώμα των Επιθεωρητών Εργασίας. Είναι ένα σημαντικό κεφάλαιο, εξισώνει κάποιες προϋποθέσεις. Αναφέρεται το Αγρίνιο, αναφέρεται η Πτολεμαϊδα και κάνει ρυθμίσεις αποσπάσεων κλπ. που ωφελούν όλο το σύστημα της Επιθεώρησης Εργασίας.
Το Ζ΄ κεφάλαιο αναφέρεται στα άρθρα 31 και 32 και αφορά τα πρόσωπα ειδικών αναγκών. Πιστεύω ότι με τη διεύρυνση της μέριμνας που γίνεται στις υπό αντικατάσταση διατάξεις και μεγαλώνει ο κύκλος για να στεγάσει όλα τα πρόσωπα με κατηγορίες και μοριοποιήσεις, όπως προσδιορίζονται, που πράγματι αποτελούν αυτό το μεγάλο ανθρώπινο κεφάλαιο που λέγεται άτομα με ειδικές ανάγκες. 
Τέλος, το κεφάλαιο Ζ΄ περιλαμβάνει τα υπόλοιπα άρθρα, από το 33 μέχρι το 46, και έχει τις λοιπές διατάξεις. Οι λοιπές διατάξεις περιλαμβάνουν, επαναλαμβάνω, μια ομάδα άρθρων.
Εγώ θα θίξω το άρθρο 42, που αναφέρεται, κυρία Πρόεδρε, στα ασφαλιστικά και στην παράταση ενός έτους κλπ. Εδώ έχουμε εύγλωττη και ευκρινή την εικόνα του κοινωνικού κράτους, του εργαζόμενου, του μη έχοντος εργασία ή του διακοπτομένου από το να είναι εργαζόμενος. Το κράτος θα πρέπει να στεγάζει, το κράτος θα πρέπει να συμπάσχει, το κράτος θα πρέπει να νιώθει τον πόνο των Ελλήνων, τον πόνο του λαού μας.
Το άρθρο 43 είναι η πρωτοβουλία για τις αναπτυξιακές συμπράξεις που ρυθμίζουν το θέμα, όπως περιγράφεται στο άρθρο αυτό.
Το άρθρο 44 είναι σπουδαίο. Βεβαίως από τη μία μεριά η κριτική που έκανε ο συνάδελφος της Νέας Δημοκρατίας ερεθίζει την ευθύνη μας ότι η κρατική περιουσία θα πρέπει να τυχαίνει της μεγίστης επιμέλειας και προφύλαξης και στήριξης, αλλά όταν επιβάλλεται από λόγους κοινωνικούς, από λόγους εκπαιδευτικούς, από λόγους υγείας. Και η δωρεάν παραχώρηση από τον Οργανισμό Εργατικής Κατοικίας πηγαίνει για να γίνουν σχολεία, για να γίνουν πυροσβεστικοί σταθμοί, για να γίνει στέγη μίας κοινωνικότατης προσφοράς. Κανείς δεν μπορεί να μιλήσει περί ασέβειας προς τη δημόσια περιουσία.
Επομένως με το σύνολο των αναφερομένων διατάξεων από το άρθρο 20 έως 46 και το ακροτελεύτιο 47 πιστεύω ότι ολοκληρώνεται η εικόνα ενός σημαντικού νομοσχεδίου, που ανοίγει νέους δρόμους στο θέμα της ανεργίας, της ένταξης στο λίκνο της αγοράς ανθρώπων που έχουν τα προσόντα και δεν βρίσκουν εργασία, κυρίως στο δεσμό που καθιερώνεται μεταξύ του εργαζόμενου και του Οργανισμού Απασχόλησης Εργατικού Δυναμικού, στο μεγάλο κεφάλαιο και στο μεγάλο αγώνα που λέγεται απασχόληση, που λέγεται εργασία.
Ψηφίζω όλη την ομάδα των άρθρων. Ευχαριστώ, κύριε Πρόεδρε.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Το νομοσχέδιο αυτό, κυρία Πρόεδρε, φιλοδοξεί και στοχεύει να πραγματοποιήσει τη μεγάλη αρχή από το τρίπτυχο του ΠΑΣΟΚ, της κοινωνικής απελευθέρωσης.
Είχαμε την ευκαιρία χθες να αναπτύξουμε το πώς βλέπει η Κυβέρνηση αυτή την κοινωνική απελευθέρωση, πώς οδηγεί τον Έλληνα εργαζόμενο στην ελεύθερη επιλογή και στην απεξάρτησή του από τους κοινωνικούς αυτόματους καταναγκασμούς, κατ' έκφραση του σημερινού Πρωθυπουργού, πώς το νομοσχέδιο αυτό παρέχει σύζευξη ζήτησης και προσφοράς στην παρούσα κοινωνία, πώς το νομοσχέδιο αυτό έχει την ευαισθησία των κοινωνικών ανακλάσεων που υπάρχουν και πώς, τέλος, παρεμβαίνει στη λειτουργία της οικονομίας προς όφελος της κοινωνίας, ιδιαίτερα στον τομέα της ανταγωνιστικότητας, που είναι το κυρίαρχο θέμα στη σημερινή παγκοσμιοποίηση της αγοράς και διεθνοποίηση της οικονομίας.
Έτσι, λοιπόν, η κοινωνική απελευθέρωση επιτυγχάνεται μέσα από τις εταιρείες προσωρινής απασχόλησης ή του επισήμου εμπορίου εργασίας, ας μην το πούμε δουλεμπορίου, αφού υπάρχουν κάποια ελάχιστα δικαιώματα.
Υπάρχει όμως ο Όμηρος που μας λέει ότι "ανάγκα και θεοί πείθονται". Και όταν υπάρχει ανάγκη να θρέψεις τα παιδιά σου, αναγκάζεσαι να αποδέχεσαι την παραβίαση πολλών από τα ανθρώπινα δικαιώματα στο άτομό σου.
Αυτό όμως που δεν μπόρεσα κυρίως να καταλάβω, κυρία Πρόεδρε, είναι: αυτό το Υπουργείο Απασχόλησης ή Εργασίας, όπως θέλετε να λέτε, δεν έχει επίγνωση ποιους πόρους έχει αυτή η χώρα; Ποιοι είναι οι φυσικοί πόροι; Η χώρα δεν μπορεί να κινείται έτσι, ελεύθερα. Κινείται σε ένα πλαίσιο φυσικών πόρων που έχει. Έχει τον αέρα, τον ήλιο, το έδαφος, έχει τη γεωργική παραγωγή. Πιστεύει κανείς εδώ -και λυπάμαι που δεν είναι εδώ ο Κοινοβουλευτικός Εκπρόσωπος του ΠΑΣΟΚ- ότι μπορεί στη χώρα να προωθηθεί η απασχόληση, εάν δεν αξιοποιηθεί η γεωργική παραγωγή; Είμαστε μια χώρα με περιορισμένους βεβαίως κλήρους και είναι ευθύνη των κυβερνήσεων που δεν έχουν τροποποιήσει το οικογενειακό δίκαιο, ώστε να γίνεται η συγκεντροποίηση του κλήρου. Είναι ευθύνη των κυβερνήσεων, ιδιαίτερα του ΠΑΣΟΚ, που καταργήσαμε τότε ουσιαστικώς με εισήγηση και απόφαση του σημερινού Πρωθυπουργού τον αναδασμό, που προκαλούσε μία συγκεντροποίηση του κλήρου. Με τους αναδασμούς και με μια τροποποίηση του οικογενειακού δικαίου, μπορούσαμε να είχαμε πολύ καλύτερα αποτελέσματα.
Αλλά υπάρχει κανείς εδώ που μπορεί να πιστέψει ότι η χώρα θα προχωρήσει στην πρόοδο, αν δεν αξιοποιηθεί η γεωργική παραγωγή και ιδιαίτερα τα καινούρια προϊόντα που καθίστανται αναγκαία, τα βιολογικά; Υπάρχει κανείς που πιστεύει ότι μπορεί να προωθηθεί η ευημερία, αν δεν προχωρήσουμε στη μεταποίηση της γεωργικής παραγωγής; Πού είναι ο κ. Σπυρόπουλος, που προσωπικώς ο ίδιος έχει προχωρήσει στη μεταποίηση της γεωργικής παραγωγής και νομίζω πως έχει και σοβαρές προτάσεις στο θέμα αυτό, αλλά οι προτάσεις του, όσο καιρό ήμουν στο κόμμα αυτό, ήταν σε ώτα μη ακουόντων.
Καλά, βρε αθεόφοβοι -με συγχωρείτε για την έκφραση- μιλάτε για μερική απασχόληση...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεδίκογλου, παρακαλώ. Η έκφραση να διαγραφεί.
ΒΑΣΙΛΗΣ ΚΕΔΙΚΟΓΛΟΥ: Προσέξτε. Μερική απασχόληση, όταν υπάρχει η εποχιακή απασχόληση; Εδώ τι κάνατε γι' αυτήν; Τι κάνατε για τη σύζευξη της εποχιακής απασχόλησης; Αυτό είναι το μέγα πρόβλημα. Ο άλλος είναι αγρότης επτά, οκτώ, εννέα μήνες και άλλους τρεις μήνες πρέπει να γίνει βιομηχανικός εργάτης ή οικοδόμος ή τουριστικός εργάτης. Εδώ τι κάνατε, σ' αυτό το μέγα θέμα; Αλλά απλώς σκεφθήκατε πώς είναι δυνατόν να δημιουργήσουμε κάποιες εταιρείες, να επιτύχουμε κάποια προγράμματα ειδικής προστασίας εκχωρουμένων εργαζομένων -το έπιασε εν μέρει ο κ. Κιλτίδης- να τα διαθέσουμε σε κάποιες επιχειρήσεις. Και ξέρεις, θα σου στείλω με ενοικίαση τριάντα, τους τριάντα θα τους πληρώνεις κατά ποσοστό 20% και με αυτούς θα συνεχίσεις μετά. Θα έχεις την ευχέρεια βέβαια για δύο, τρεις, πέντε μήνες να καρπούσαι τις επιχορηγήσεις που θα δίνει ο ΟΑΕΔ ή η Ευρωπαϊκή Ένωση. Κύριε Κακλαμάνη, μη σας φαίνεται καθόλου περίεργο.
Αυτό σκεφθήκατε; Το πρόβλημα το μεγάλο είναι το άλλο, της εποχιακής απασχόλησης. Το πρόβλημα είναι της κατάρτισης εργαζομένων στη γεωργική παραγωγή, το πρόβλημα είναι της κατάρτισης στη μεταποίηση της γεωργικής παραγωγής, το πρόβλημα είναι της κατάρτισης στη μεταποίηση της πρωτογενούς παραγωγής που διαθέτει η χώρα. Το πρόβλημα είναι της κατάρτισης στα προϊόντα της ελληνικής φύσης. Τι κάνατε γι' αυτό; Το είπα και χθες. Ούτε ένα ΙΕΚ γεωργικής κατάρτισης δεν έχετε. Και μπλέκετε την εκπαίδευση την επαγγελματική μεταξύ δημοσίου και ιδιωτικού. Τώρα την αναθέτετε σε ιδιωτικές εταιρείες, όταν όλη η κατάρτιση, όλη η εφαρμογή κατάρτισης, όπως είπα και χθες, ανήκει στο ελληνικό δημόσιο.
Θα τρίζουν, λοιπόν, τα κόκαλα του ιδρυτού και θα σφίγγονται πολλά στόματα αυτών που έγραψαν το τρίπτυχο τότε: εθνική ανεξαρτησία, λαϊκή κυριαρχία, κοινωνική απελευθέρωση. Και ασφαλώς κανείς δεν διενοείτο ότι η έννοια της κοινωνικής απελευθέρωσης θα πραγματοποιούνταν με αυτούς τους τρόπους που εσείς σήμερα εδώ εισάγετε.
Πέρα από αυτό, όμως, έχω υποχρέωση λόγω καταγωγής να εκφράσω τη μερική ικανοποίησή μου που θα πραγματοποιήσετε μια από τις προεκλογικές υποσχέσεις...
Διακόπτω, κυρία Πρόεδρε, να τελειώσει.
Μπορείτε, κύριε Υπουργέ, να μη με ακούτε, αλλά δεν μπορείτε να απασχολείσθε όταν εγώ ομιλώ και παρακαλώ, κυρία Πρόεδρε, να μην το επιτρέψετε.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Να είστε σίγουρος ότι τα αυτιά μου δουλεύουν.
ΒΑΣΙΛΗΣ ΚΕΔΙΚΟΓΛΟΥ: Θα εκφράσω την ικανοποίησή μου που θα πραγματοποιηθεί μια από τις υποσχέσεις του νυν Πρωθυπουργού στη Χίο όταν πήγε, αλλά θα σας παρακαλούσα να περάσετε και από την Εύβοια. Έχετε χρέη στο Μαντούδι. Υπάρχουν απολυμένοι που δεν πήραν ακόμη τις αποζημιώσεις τους και υπάρχουν ταμεία -χαίρομαι που είναι ο κ. Φαρμάκης εδώ- με τεράστια αποθεματικά, τεράστια διαθέσιμα.
Διακόπτω πάλι, κυρία Πρόεδρε, γιατί δεν με ακούει ο κύριος Υπουργός.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, αφήστε τον κύριο Υπουργό ήσυχο να παρακολουθήσει. Υπάρχει μία ευαισθησία. Κάντε μας αυτήν τη χάρη. 
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Σας ακούω, κύριε Κεδίκογλου. Πάντως έχω την ικανότητα να ακούω. 
ΒΑΣΙΛΗΣ ΚΕΔΙΚΟΓΛΟΥ: Εγώ μιλώ με τις δικές μου ικανότητες, κύριε Υπουργέ. Δεν έχω τη δική σας.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Λυπάμαι πολύ, γιατί υποεκτιμάτε τις ικανότητές μου.
ΒΑΣΙΛΗΣ ΚΕΔΙΚΟΓΛΟΥ: Απαιτώ σεβασμό για λογαριασμό αυτών που με έχουν στείλει εδώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ολοκληρώστε, κύριε Κεδίκογλου, άλλωστε ο χρόνος σας τέλειωσε. 
ΒΑΣΙΛΗΣ ΚΕΔΙΚΟΓΛΟΥ: Τελείωσα κυρία Πρόεδρε.
Στο Μαντούδι, λοιπόν, υπάρχουν εργαζόμενοι για τους οποίους ο σημερινός Πρωθυπουργός, πλην πολλών άλλων υποσχέσεων, είπε στη Χαλκίδα ότι θα πάρουν τις αποζημιώσεις τους μέχρι τελευταίας δραχμής. Διανύουμε το τρίτο έτος από τότε και οι άνεργοι αυτοί και απολυμένοι, σήμερα δεν έχουν εισπράξει την αποζημίωση αυτή. 
Ευχαριστώ, κύριε Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Κακλαμάνης έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Κύριε Υπουργέ, βέβαια δεν ήσασταν στην αγόρευση του Υφυπουργού σας. Αναγκαστικά θα ακούσετε εσείς τώρα τις απαντήσεις.
Κατ' αρχάς να ξεκαθαρίσουμε κάποια πράγματα, γιατί βλέπω ότι μέχρι τώρα υπάρχει μια σύγχυση ως προς τη διαδικασία. Σε ό,τι μας αφορά -δεν ξέρω, κυρία Πρόεδρε αν έχετε ενημερωθεί- έχουμε δεχτεί να τελειώσει σήμερα το νομοσχέδιο και ακόμα δεχτήκαμε κατά παρέκκλιση να συζητηθούν δύο τροπολογίες. Η μία κατετέθη πριν από λίγο. Αφορά το Υπουργείο του κ. Βερελή, αλλά λόγω του θέματος που είναι αποζημιώσεις για αερομεταφορές κλπ. είναι κάτι επείγον και θα τη στηρίξουμε. Μένει να δοθούν μια δυο διευκρινίσεις, αλλά θα τη στηρίξουμε. 
Περιμένουμε απάντηση, κύριε Υπουργέ, τι θα γίνει με την τροπολογία, αν τελικώς θα έλθει, για τη χορήγηση του επιδόματος των 60.000 δραχμών που δεχόμαστε επίσης να συζητηθεί, αλλά θα πρέπει να ξέρουμε και να την έχουμε εγκαίρως στα χέρια μας. Μη μας τη δώσετε πέντε λεπτά προ της συζήτησης. Αυτά ως προς τη διαδικασία.
Επαναλαμβάνω, γιατί προφανώς ο κ. Πρωτόπαπας είτε δεν άκουσε είτε δεν ήταν στην Αίθουσα όταν μίλαγε ο Υπουργός και μίλησα μετά εγώ. Πράγματι οι κοινωνικές δαπάνες, όπως βγαίνει από τον κοινωνικό προϋπολογισμό από το 1993 ήταν 18,9%, έναντι του 20,3% που είναι το 2001, όπως γράφει ο δικός σας κοινωνικός προϋπολογισμός.
Γιατί το επικαλείται ο κ. Πρωτόπαπας; Τουλάχιστον μαθηματικά πιστεύω ότι ξέρει. Όταν μέσα σε οκτώ χρόνια γίνεται από 18,9%, 20,3% και το θεωρεί επίτευγμα, τι να πω; Και είπα ότι και αυτό πλασματικό είναι στην ουσία, γιατί αυξήθηκαν οι δικαιούχοι, διότι αυξήθηκαν οι φτωχοί, διότι αυξήθηκαν οι άνεργοι από το 1993 μέχρι σήμερα. Άρα στην ουσία λογιστική είναι και εδώ η αύξηση και το φέρνει ως επίτευγμα της Κυβέρνησης για να το συγκρίνει με την Κυβέρνηση Μητσοτάκη το 1993. Αυτό δεν το αντιλαμβάνομαι.
Δεύτερον, επειδή εξαπέλυσε μύδρους για την "Πειραϊκή-Πατραϊκή", ήθελα να πω το εξής. Μα, επί των ημερών σας δεν έκλεισε; Ο κ. Πρωτόπαπας τότε ως συνδικαλιστικής πρωταγωνιστούσε στις οδομαχίες για τα προγράμματα εξυγίανσης της "Πειραϊκής-Πατραϊκής". Είσθε οι ηθικοί αυτουργοί, όχι μόνο για την "Πειραϊκή-Πατραϊκή" αλλά και για την "PIRELLI" και για το Μαντούδι. Ενώπιον της μηδενιστικής αντιπολιτευτικής σας τακτικής τότε, είσθε οι ηθικοί αυτουργοί, όχι μόνο που έκλεισαν, αλλά και που έφυγαν από την Ελλάδα αυτές οι επιχειρήσεις και δίνουν ψωμί τώρα, όπως η "PIRELLI", στην Τουρκία. Και τολμάτε και μιλάτε μέσα σ' αυτήν την Αίθουσα γι' αυτό; Θα έπρεπε να ντρέπεσθε, θα έπρεπε να είχατε βάλει το κεφάλι μέσα στην άμμο και όχι να επικαλείσθε την "Πειραϊκή-Πατραϊκή". "Επίτευγμα" δικό σας και των εργατοπατέρων σας ήταν.
Και σεις, κύριε Υφυπουργέ, τότε ως συνδικαλιστής διαδηλώνατε στους δρόμους κόντρα σε οποιοδήποτε πρόγραμμα εξυγίανσης. Και το επικαλείσθε σήμερα εδώ μέσα;
Τρίτον. Ακούστε, κύριε Υπουργέ, εσείς σήμερα είστε και εγώ εύχομαι σε σας όπως και στον κ. Γιαννίτση, να είστε και αύριο αν το επιθυμείτε στο Υπουργείο Εργασίας. Απαντήσατε και είπατε, ναι, αυτονόητο είναι ότι πρέπει να πτυχία να έχουν αναγνώριση. Γράψτε το μέσα. Σήμερα είστε, αύριο μπορεί να μην είστε και να είστε σε ένα άλλο Υπουργείο. Εάν είστε, εγώ σας εμπιστεύομαι, αλλά μπορεί να μην είστε. Να γραφθεί μέσα. Δεν είναι τίποτε αυτονόητο σ' αυτήν εδώ τη χώρα. Δεν μπορούμε να λέμε πτυχιούχοι εκ του εξωτερικού και όταν σας λέμε βάλτε την αυτονόητη διευκρίνιση με αναγνωρισμένα από το ΔΙΚΑΤΣΑ πτυχία να μου λέτε είναι αυτονόητο. Τίποτε δεν είναι αυτονόητο. 
ΕΥΑΓΓΕΛΟΣ ΓΙΑΝΝΟΠΟΥΛΟΣ: Ούτε να λέτε το να ντρέπεστε. Απορώ πώς το λέτε σεις.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, τώρα εγώ απευθύνομαι στον κ. Πρωτόπαπα, δεν απευθύνομαι σε εσάς. Γνωρίζετε την άποψή μου.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Αν και ίσως δεν χρειάζεται, εγώ να δεχθώ την παρατήρησή σας, να το βάλουμε.
ΝΙΚΗΤΑΣ ΚΑΚΛΑΜΑΝΗΣ: Χαίρομαι και ευχαριστούμε πολύ.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Να προσθέσουμε το "νομίμως αναγνωρισμένα".
ΝΙΚΗΤΑΣ ΚΑΚΛΑΜΑΝΗΣ: Εντάξει, μπορεί να αλλάξει η διαδικασία. 
Για την Πτολεμαϊδα δέχομαι τη διευκρίνιση που μου δώσατε κατ' ιδίαν -που σας ζητήσαμε να φτιαχτούν δύο νέες θέσεις εργασίας- θα ήθελα, όμως, τη δέσμευσή σας σε ένα επόμενο νομοσχέδιο να τις βάλουμε αυτές, δεν φθάνουν η μία και μία. Αντιλαμβάνομαι το πρόβλημα με την Κοζάνη και αντιλαμβάνομαι ότι για λόγους Κανονισμού Βουλής πράγματι δεν μπορείτε να το προσθέσετε σήμερα. Αλλά, ας δεσμευθείτε ως Κυβέρνηση, ότι σε ένα επόμενο νομοσχέδιο -άσχετα το πότε θα χρειαστεί να πληρωθούν- θα θεσμοθετηθούν αυτά τα πράγματα. 
Μιλήσατε για το εργατικό δίκαιο. Εγώ ξέρω ότι το Εργατικό Δίκαιο -έχω ακούσει και έχω διαβάσει άρθρα του κ. Γιαννόπουλου- της Ελλάδος είναι πράγματι καλό. Αλλά μην επικαλείστε ούτε ότι είναι το τέλειο ούτε να το συγκρίνετε με όλες τις χώρες της Ευρώπης. Εκτός αν το συγκρίνετε με τις Αγγλίας, γιατί σαφώς είναι καλύτερο της Ελλάδος. Ακόμη και με τη σοσιαλιστική Γερμανία, καλύτερο είναι της Ελλάδος και οπωσδήποτε υπάρχουν παραλείψεις. Σας παραπέμπω στην έκθεση της Επιστημονικής Επιτροπής της Βουλής, την οποία δεν θα έχετε διαβάσει και την οποία υπογράφει ο κ. Μανδριάς. Διαπρεπής επιστήμων και, εν πάση περιπτώσει, δεν νομίζω ότι είναι και σφόδρα αντίθετός σας. Κάνει πολύ συγκεκριμένες επισημάνσεις ο άνθρωπος, τις οποίες καλό θα ήταν να τις είχατε λάβει υπόψη σας.
Θέλω να πάω τώρα στο θέμα του ΟΕΚ. Εδώ βοά ο τόπος τώρα και δεν τα λέει η Νέα Δημοκρατία αυτά. Τα έχουν πει Βουλευτές δικοί σας της Β΄ Αθηνών σε παράθυρα αυτά που σας είπε ο κ. Γιακουμάτος για τον κ. Τζανίκο και τον κ. Βοβό. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Δεν έχει καμία σχέση αυτό. 
ΝΙΚΗΤΑΣ ΚΑΚΛΑΜΑΝΗΣ: Απόλυτη και θα το διαπιστώσετε όταν θα έρθει η ώρα.
Τα έχουν πει δημοτικοί σύμβουλοι που εξελέγησαν με το ίδιο ψηφοδέλτιο, όπως η κα Σακοράφα του κ. Τζανίκου. Δεν τα λέει η Νέα Δημοκρατία και τα γράφουν όλες οι εφημερίδες, ακόμη και αυτές οι οποίες στηρίζουν την παράταξή σας. Και αν δεν απατώμαι -εδώ κρατώ μια μικρή επιφύλαξη- και ο πρόεδρος της ΚΕΔΚΕ που ανήκει σε σας, τα ίδια είπε. Άφησε έναν υπαινιγμό.
Το πρόβλημα όμως δεν είναι τόσο εκεί. Είναι ένα σοβαρό θέμα αλλά το πρόβλημα δεν είναι εκεί. Τι λέτε τώρα για ολυμπιακά χωριά; Ο κ. Λαλιώτης φροντίζει και φεύγει εγκαίρως από το Υπουργείο του για να χρεώσει στο διάδοχό τους τις καθυστερήσεις.
Εδώ δεν ξέρετε ακόμη καλά, καλά που θα το κάνετε το ολυμπιακό χωριό. Όχι μόνο για τους αθλητές, υπάρχει και το ολυμπιακό χωριό για τους δημοσιογράφους. Και αν θέλετε την άποψή μας είναι ακόμη πιο "ευαίσθητο" αυτό το ολυμπιακό χωριό, διότι αυτοί είναι που θα διαμορφώσουν καλώς ή κακώς μέσα από τα διεθνή κανάλια και τα ΜΜΕ την εικόνα των Ολυμπιακών και της χώρας μας. Σας είπε κανείς ότι μπορείτε να τους βάλετε σε προκάτ; Πήγατε να δείτε πως ήταν τα διαμερίσματα που έμεναν οι δημοσιογράφοι στη Βαρκελώνη και στο Σίδνεϋ; Καλύτερα από αυτά των αθλητών. Εμείς σας το επισημαίνουμε αυτό σήμερα και προσέξτε το. Προσέξτε το πάρα πολύ καλά! Και το κυριότερο από όλα: ποιο θα είναι τώρα το μετά αν υπάρξει οικονομικό όφελος από την Ολυμπιάδα στην Ελλάδα; Θα ήταν, αν μπορούσαμε να χρησιμοποιήσουμε μέρος των υποδομών -των αθλητικών σίγουρα θα τις χρησιμοποιήσουμε, των άλλων υποδομών εννοώ- είτε υπό την έννοια των εργατικών κατοικιών είτε δεν ξέρω τι άλλο. Αφήστε τα εκτός εάν εννοείτε ότι σε κάποιους θα δίνετε τριάρια και σε κάποιους θα δίνετε αυτά τα διαμερισματάκια. Νομίζετε ότι θα πάνε και ότι θα μείνουν;
Θέλω να ολοκληρώσω με τη διαφάνεια που είπατε για το 2004. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Για το ολυμπιακό χωριό είπα. 
ΝΙΚΗΤΑΣ ΚΑΚΛΑΜΑΝΗΣ: Α, διότι για το 2004 καλύτερα να μη μιλάμε. Αν είπατε μόνο για το ολυμπιακό χωριό, θα έρθει η ώρα. Δεν ξέρω αν το δίδυμο το οποίο βλέπω -και που επαναλαμβάνω εύχομαι να είναι το ίδιο- θα είναι το ίδιο. Αλλά εάν δεν είναι θα έρθει η ώρα επίκαιρης επερώτησης για το ολυμπιακό χωριό και θα το ακούσουν οι διάδοχοί σας ή εσείς εάν είστε τότε.
Αλλά γενικότερα περί διαφάνειας στο 2004 και επειδή είναι τώρα και της μόδας οι λευκές επιταγές ούτε η Νέα Δημοκρατία έχει δώσει λευκή επιταγή σε κανέναν από το 2004, μα απολύτως σε κανέναν. Και, παραδείγματος χάρη, επειδή προσφάτως τα διάβασα, αν θυμάμαι καλά ο κ. Συναδινός ήταν από τα υψηλόμισθα και όχι μόνο υψηλόμισθα αλλά και από άποψη αρμοδιοτήτων, στελέχη του 2004 και αν δεν κάνω λάθος δεν ανήκει στη Νέα Δημοκρατία. Τότε τι έγινε; Ήταν πρόεδρος και σε μια εταιρεία. Φεύγει από πρόεδρος της εταιρείας, εξαφανίζεται σα να μην υπήρχε και ξαφνικά αυτή η εταιρεία έπαιρνε έργα από το 2004. Όταν φεύγει από το 2004 ξαφνικά ξαναγίνεται πρόεδρος της εταιρείας. Αυτά δεν ξέρω πως γίνονται.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Λόγω ικανότητος!
ΝΙΚΗΤΑΣ ΚΑΚΛΑΜΑΝΗΣ: Μάλιστα. Λόγω ικανότητος όπως λέει και ο κύριος Υπουργός. 
Και κατά σύμπτωση ξαναπαίρνει έργα αυτή η εταιρεία. Και μου μιλάτε τώρα περί διαφάνειας δηλαδή; Για να μην τρελαθούμε τελείως; 
Βεβαίως, γιατί τα λέω τώρα σε σας; Τα λέω υπό την έννοια ότι εκπροσωπείτε την Κυβέρνηση αυτήν τη στιγμή -δεν είναι προσωπικά- και επειδή ένα κομμάτι των εργατικών κατοικιών του ολυμπιακού χωριού είναι στο 2004. Δεν είναι προσωπικές οι αιχμές. Αλλά είναι σαφέστατα αυτά τα οποία συμβαίνουν. Βοούν οι εφημερίδες. Εγώ τα διάβασα σε εφημερίδες της παρατάξεώς σας, που στηρίζουν την παράταξή σας, όχι της παρατάξεως. Υποθέτω ότι οι εφημερίδες δεν ανήκουν σε παρατάξεις. Θέλω να πιστεύω μάλλον ότι δεν ανήκουν σε παρατάξεις.
Λοιπόν για ποια διαφάνεια μιλάμε τώρα; Αφήστε καλύτερα τις μεγάλες λέξεις. Και είπα ότι κάποιοι φεύγουν εγκαίρως. Αν μη τι άλλο είναι διορατικοί και επιλέγουν και φεύγουν εγκαίρως. Αλλά καλό είναι και αυτοί να είναι προσεκτικοί όταν μιλάνε, είτε μένουν είτε φεύγουν εγκαίρως. 
Τελειώνω και επαναλαμβάνω, κύριε Υπουργέ και κύριε Υφυπουργέ αλλάξτε το, αλλάξτε το κομμάτι που αναφέρεστε για το πρόγραμμα EQUAL, εκεί που λέτε με υπουργικές αποφάσεις. Θα μπλέξει η ιστορία. Εμείς σας το λέμε ευθέως ότι θα το κυνηγήσουμε. Βάλτε τουλάχιστον προεδρικά διατάγματα. Το ξέρετε ότι θα υπάρξει πρόβλημα με τη Γενική Διεύθυνση 16.
Ξέρω ότι αυτό που είπα το πρώτο βράδυ στην πρωτολογία μου περί της έκθεσης για το πώς διαχειριστήκατε μέχρι τώρα το Γ΄ Κοινοτικό Πλαίσιο Στήριξης έριξε πανικό στο Υπουργείο Εθνικής Οικονομίας και ο γενικός του γραμματέας ψάχνει να βρει πώς βρήκα την πληροφορία, λες και εκεί είναι το θέμα. Όχι αν ήταν πραγματική και αληθινή η πληροφορία που έδωσα στη Βουλή, αλλά που τη βρήκατε την πληροφορία. Μα, μέσα από το ΥΠΕΘΟ μου τη δώσανε. Δεν έχουν καταλάβει εκεί ότι υπάρχουν δύο φατρίες, η μια που θέλει να μείνει ο Παπαντωνίου και η άλλη που θέλει να φύγει ο Παπαντωνίου; Ε, από αυτούς που θέλουν να φύγει ο Παπαντωνίου μου έδωσαν τα στοιχεία. Τι ψάχνει να βρει ο γενικός γραμματέας πού το βρήκα; Τώρα θέλει να του πω και το πρόσωπο; Ε θα ήμουν αφελής. Έφτασε να ρωτά μέχρι τις Βρυξέλλες που βρήκε ο Κακλαμάνης την πληροφορία. Το θέμα είναι αυτό ή ότι ένα δημόσιο έγγραφο, που αφορά διαχείριση δημόσιου χρήματος, το κρατάτε ως επτασφράγιστο μυστικό και δεν ενημερώνετε ούτε το Κοινοβούλιο ούτε τους κοινοβουλευτικούς συντάκτες και μέσω αυτών τον ελληνικό λαό;
Λοιπόν, θα μπλέξετε με αυτό το πράγμα. Σας το λέγω καλόπιστα. Βάλτε με προεδρικά διατάγματα. Και θα με θυμηθείτε είτε είστε είτε δεν είστε στο ίδιο πόστο. Θα μπλέξετε, γιατί κάποιοι θα προσφύγουν στην Γενική Διεύθυνση 16 και θα έρθει μπουγιουρντί γι αυτήν την ιστορία. Δεν μπορεί με υπουργική απόφαση να καθορίζονται τα πάντα, πληρωμές, πού ανατίθενται, τι προγραμματίζεται, τα πάντα με υπουργική απόφαση. Που το είδατε αυτό. Εξάλλου έχω την αίσθηση, -το λέω με επιφύλαξη, γιατί δεν πρόλαβα να το ξαναδιαβάσω- ότι είναι και σε πλήρη αντίφαση με το νόμο που ψηφίσαμε το καλοκαίρι για το Γ΄ Κοινοτικό Πλαίσιο Στήριξης που αναφερόταν στις αρχές διαχείρισης του Γ΄ Κοινοτικού Πλαισίου Στήριξης που έφερε το ΥΠΕΘΟ. Το λέγω με επιφύλαξη, δείτε το, γιατί φοβάμαι ότι θα μπλέξετε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, προσδιορίστε για τα Πρακτικά πού θα μπει η φράση "νομίμως αναγνωρισμένα", για να μπορέσει να σημειωθεί από την υπηρεσία. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Είναι η διάταξη του άρθρου 31 παράγραφος 6: "Τα ως άνω κατά περίπτωση μόρια δικαιούνται και οι κάτοχοι νομίμως αναγνωρισμένων πτυχίων αλλοδαπών πανεπιστημίων καθώς και απόφοιτοι δευτεροβάθμιας εκπαίδευσης της αλλοδαπής". 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Σπυρόπουλος. 
ΡΟΒΕΡΤΟΣ ΣΠΥΡΟΠΟΥΛΟΣ: Κυρία Πρόεδρε, κύριοι συνάδελφοι, θα είμαι πάρα πολύ σύντομος. Θέλω να απαντήσω μόνο σε ένα σημείο στα όσα αναφέρθηκε ο αγαπητός Κοινοβουλευτικός Εκπρόσωπος της Νέας Δημοκρατίας κ. Κακλαμάνης. Είπατε, κύριοι συνάδελφοι, ότι το κόμμα μας, η Κυβέρνησή μας, ή, εν πάση περιπτώσει, εμείς είμαστε ηθικοί αυτουργοί για την "Πειραϊκή-Πατραϊκή", για την "PIRELLI", για το Μαντούδι κλπ. Νομίζω ότι δεν είναι μόνο μία υπερβολή, είναι και μια διαστρέβλωση της πραγματικότητας. 
ΝΙΚΗΤΑΣ ΚΑΚΛΑΜΑΝΗΣ: Ο κ. Πάγκαλος τα είπε στο συνέδριό σας. 
ΡΟΒΕΡΤΟΣ ΣΠΥΡΟΠΟΥΛΟΣ: Και θα μπορούσα να μη μιλήσω καθόλου. Όμως θεωρώ ότι κάποιες επισημάνσεις πρέπει να γίνονται σ΄ αυτήν την Αίθουσα, προκειμένου να κατανοεί ο ένας τον άλλον από τα κόμματα πιο σωστά και να επιχειρούμε να οικοδομήσουμε κάποια σημεία τουλάχιστον που να μην τα αμφισβητούμε σε σχέση με τους ρόλους μας, με τις πολιτικές μας επιδιώξεις, με την προσπάθεια που οφείλουμε να κάνουμε απέναντι στη χώρα, στην οικονομία και τους εργαζόμενους. 
Από τη μεριά τη δική μας, κύριοι συνάδελφοι, είμαστε πραγματικά αυτουργοί, αλλά νιώθουμε μεγάλη υπερηφάνεια γι΄ αυτό, γιατί στα τέσσερα τελευταία χρόνια είμαστε το κόμμα που έκανε όλες τις αναδιαρθρώσεις όλων των ενταγμένων επιχειρήσεων στον Οργανισμό Ανασυγκρότησης Προβληματικών Επιχειρήσεων. 
Εμείς αναλάβαμε το πολιτικό κόστος, την πολιτική ευθύνη και ανατάξαμε όλες τις επιχειρήσεις που ήταν ενταγμένες εκεί. Πήραμε αποφάσεις και τις δώσαμε στο φυσικό τους χώρο. 
Αναφερθήκατε μάλιστα κρίνοντας τις σχέσεις ΠΑΣΟΚ με το συνδικαλιστικό κίνημα ότι έχουμε μια μεγάλη ευθύνη, γιατί δεν προχώρησε μια σειρά πράγματα επί των ημερών της Νέας Δημοκρατίας. 
Οι σχέσεις, ξέρετε, συνδικαλιστικού κινήματος με τα κόμματα και τις κυβερνήσεις πέρασαν πολύ σκληρές μέρες. Σας θυμίζω όμως, κύριοι συνάδελφοι, ότι το 1999 με πλειοψηφία της ΠΑΣΚΕ στη Γενική Συνομοσπονδία Εργατών Ελλάδος πήραμε απόφαση για υπογραφή διετούς εθνικής γενικής συλλογικής σύμβασης εργασίας. Ο κ. Μητσοτάκης μάλιστα, σωστά αξιοποιώντας εκείνη την υπογραφή, μίλησε σε όλη την Ευρώπη και στη χώρα για διετή εργασιακή ειρήνη. Και, ξέρετε, όλη αυτή η πορεία συνεχίζεται μέχρι σήμερα και εγώ ελπίζω να συνεχιστεί και τα επόμενα δέκα χρόνια. 
Άρα, λοιπόν, πρέπει να συνειδητοποιήσουμε όλοι μας ότι στα νεοκλασικά κτίρια της Φιλελλήνων, στη ΓΣΕΕ και την ΑΔΕΔΥ, δεν στεγάζονται πια εργατοπατέρες. Στεγάζονται εκλεγμένοι αντιπρόσωποι των εργαζόμενων που, ανεξάρτητα σε ποια παράταξη είναι, μπορούν να συνεργάζονται χωρίς τους παλιούς δογματισμούς. Δεν πρέπει να τους λέμε σ΄ αυτήν την Αίθουσα εργατοπατέρες, πρέπει να φύγει αυτή η έκφραση απ' όλους μας. Να αποκαταστήσουμε και να προσδώσουμε στο συνδικαλιστικό κίνημα το κύρος και την αξιοπιστία που του αντιστοιχεί, που αγωνίστηκε να οικοδομήσει και νομίζω έχει. 
Λοιπόν, αγαπητοί συνάδελφοι, μπορεί να κάνουμε πολλές αντιπαραθέσεις μεταξύ μας, αλλά δεν πρέπει να μηδενίζουμε ή, εν πάση περιπτώσει, πρέπει να ανοίγουμε νέους δρόμους, για να μιλήσω για το μέλλον, για το συνδικαλιστικό κίνημα. Και σε σχέση με το εργατικό δίκτυο εγώ χαίρομαι που αναγνωρίσατε τη θετική προσπάθεια για την οικοδόμηση ενός εργατικού δικαίου, που όχι μόνο δεν έχει τίποτε να ζηλέψει, ίσως είναι από τα καλύτερα εργατικά δίκαια που υπάρχουν στην Ευρώπη. Πράγματι έτσι είναι και θεωρώ θετική την αναγνώρισή σας και τολμηρή και υπεύθυνη. 
Σε σχέση τώρα με τις κοινωνικές δαπάνες για την άλλη πτυχή νομίζω ότι αρμοδιότερος, που ξέρει τα νούμερα, είναι ο κύριος, Υπουργός που μπορεί να σας απαντήσει. 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ποιος από τους κυρίους συναδέλφους θέλει να δευτερολογήσει;
ΓΕΡΑΣΙΜΟΣ ΓΙΑΚΟΥΜΑΤΟΣ: Εγώ, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, έχετε το λόγο.
ΓΕΡΑΣΙΜΟΣ ΓΙΑΚΟΥΜΑΤΟΣ: Θα ήθελα να ξεκαθαρίσω μόνο ότι αυτά που είπα για τον ΟΕΚ, κύριε Υφυπουργέ, δεν αφορούν προσωπικά σε σας και τα πρόσωπα τα έφερα ως παράδειγμα και δεν αφορούν στο Υπουργείο Εργασίας.
Στο άρθρο 44 υποψιαζόμαστε γιατί λέτε εδώ: "Και άλλες συναφείς εγκαταστάσεις για εξυπηρέτηση των αναγκών του οικισμού". Τι φοβάμαι εγώ; Ακούστε, κύριε Υπουργέ, ποια είναι η απορία μας και μπορούμε να το διασφαλίσουμε. Ο ΟΕΚ με τη σύμφωνο γνώμη, ο Υπουργός, παραχωρεί τα πενήντα έξι στρέμματα στο Ψαλίδι. Λέω ένα παράδειγμα. Απ΄ αυτά ένα μέρος να είναι για κοινωφελείς σκοπούς. Δηλαδή μπορεί να το πάρει για αντιπαροχή ένας εργολάβος. Αυτό γίνεται παντού και αυτό φοβάμαι. Να γράφεται, δηλαδή, μέσα ρητά πως ό,τι παραχωρείται από τον ΟΕΚ δεν μπορεί να έχει και ιδιωτικό συμφέρον μέσα. Δηλαδή παίρνει πενήντα έξι στρέμματα και λέει "τα δεκαέξι τα κάνω εκκλησία, πυροσβεστικό σταθμό και τα σαράντα τα εκμεταλλεύομαι". Αυτό είναι που φοβάμαι.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Το απαγορεύει ρητά. Λέει: "Συναφείς εγκαταστάσεις για εξυπηρέτηση των αναγκών του οικισμού".
ΓΕΡΑΣΙΜΟΣ ΓΙΑΚΟΥΜΑΤΟΣ: Δεν το λέει. Πού το λέει; Ανάγκες του οικισμού είναι και ένας πυροσβεστικός σταθμός. Κάνω, λοιπόν, αυτόν τον πυροσβεστικό σταθμό και το υπόλοιπο το εκμεταλλεύομαι. Δεν το λέει σαφώς ότι απαγορεύεται η εκμετάλλευση. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Απαγορεύεται η εκμετάλλευση.
ΓΕΡΑΣΙΜΟΣ ΓΙΑΚΟΥΜΑΤΟΣ: Το λέει ξεκάθαρα; Ρητά; Δεν το λέει. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Πού λέει "η εκμετάλλευση";
ΓΕΡΑΣΙΜΟΣ ΓΙΑΚΟΥΜΑΤΟΣ: Και λέει: "Και άλλες συναφείς εγκαταστάσεις κλπ.". Δεν το λέει πουθενά, λοιπόν. Δεν ξεκαθαρίζει. Κι, εν πάση περιπτώσει, όταν έρθει η επερώτηση για τον ΟΕΚ, θα καταλάβετε γιατί ανησυχούμε. Αυτό είναι το πρώτο.
Το δεύτερο: Θα έλεγα μήπως εκεί στις εταιρείες ενοικιάσεως εργαζομένων, κύριε Υπουργέ, τα εξήντα εκατομμύρια (60.000.000), -γιατί έχουμε και αρκετές εταιρείες-μαϊμούδες, που πράγματι τις αναγκάσατε και σωστά κάνατε αυτήν τη νομοθετική ρύθμιση- είναι λίγα, με αποτέλεσμα να μπαίνουν μέσα διάφοροι "πειρατές". Θα έλεγα ότι το κεφάλαιο πρέπει να ήταν εκατό (100.000.000) με εκατόν πενήντα εκατομμύρια (150.000.000). Αν μπορείτε να αυξήσετε λίγο το κεφάλαιο, θα είναι καλύτερη η διασφάλιση για να έχει μεγαλύτερη σοβαρότητα. 
Και βέβαια χάρηκα σήμερα που έξυπνα ποιών ο εκπρόσωπος του ΠΑΣΟΚ παρέπεμψε στον Υπουργό για τον κοινωνικό προϋπολογισμό και για το κοινωνικό πρόσωπο μετά τα συγκριτικά στοιχεία του κ. Κακλαμάνη και αυτά που ανέφερα για τον κοινωνικό προϋπολογισμό. Πράγματι, κύριε Σπυρόπουλε, καλά κάνατε και αφήσατε το ποτήρι για άλλους, διότι είναι πικρό το ποτήρι του κοινωνικού προϋπολογισμού και των δαπανών αυτής της Κυβέρνησης.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Τσιόγκας.
ΔΗΜΗΤΡΙΟΣ ΤΣΙΟΓΚΑΣ: Κυρία Πρόεδρε, θέλω να πω ορισμένα πράγματα σχετικά με κάποιες τροπολογίες. Μας επισκέφθηκαν εργαζόμενοι του ΟΓΑ, οι οποίοι ζητούν με απόφαση των σωματείων τους -πιστεύω ομόφωνη, όλων των εργαζομένων- να συμπεριληφθούν και αυτοί στην τροπολογία που αυξάνει το μηνιαίο ειδικό επίδομα ύψους εξήντα χιλιάδων (60.000) δραχμών από 1.9.2001 και η δαπάνη του οποίου για τους υπαλλήλους της Γενικής Γραμματείας Κοινωνικών Ασφαλίσεων βαρύνει το λογαριασμό βελτίωσης κοινωνικής ασφάλισης. Να συμπεριλάβει δηλαδή και τους εργαζόμενους που είναι στον ΟΓΑ. Εκτός από αυτούς που συμπεριλαμβάνει μέχρι τώρα, να συμπεριλάβει και τους εργαζόμενους στον ΟΓΑ.
Το δεύτερο είναι για το άρθρο 43, αν δεν απατώμαι. Προτείνουμε να συμπεριληφθούν με τις ίδιες προϋποθέσεις, με τις ίδιες διατάξεις που συμπεριλαμβάνονται στο άρθρο 43 οι άνεργοι της "Πειραϊκής Πατραϊκής" και του Μαντουδίου κι επειδή υπάρχουν και άλλες τέτοιες κατηγορίες ανέργων, να συμπεριληφθούν οι άνεργοι της "ΡΟΚΑ" από Λάρισα, "ΧΕΜΝΤΕΝ" από Λάρισα, "ΒΑΜΒΑΚΟΥΡΓΙΑ" και "ΒΙΟΠΑΛ" από Βόλο.
Επίσης, στο ζήτημα των συντάξεων -δεν ξέρω αν ήρθε το έγγραφό και σε εσάς, πιστεύω να έχει έρθει, από την Ένωση Τεχνικών της Δ.Ε.Η.- θέλω να πω το εξής: Εμείς έχουμε την άποψη ότι το ζήτημα των συντάξεων πρέπει να αφορά όλες τις χήρες που έχουν χάσει τους συζύγους τους ή και αντίστροφα, τους χήρους που έχουν χάσεις τις γυναίκες τους, να παίρνουν τη σύνταξη και να μη γίνεται καμία διάκριση ή περικοπή όπως ισχύει μέχρι τώρα.
Σε ό,τι αφορά το ζήτημα που ανέφερε ο κύριος Υφυπουργός για το ποσοστό της αύξησης των απολύσεων, υπήρχε ο νόμος που έλεγε ότι οι απολύσεις είναι 2%. Σήμερα σε επιχειρήσεις με προσωπικό άνω των πενήντα ατόμων έχουμε τέσσερις απολύσεις το μήνα. Μία επιχείρηση με πενήντα ένα άτομα ή πενήντα δύο ή πενήντα πέντε όταν έχει δικαίωμα να απολύσει τέσσερις το μήνα, το ποσοστό είναι πάρα πολύ μεγαλύτερο από αυτό που ήταν γιατί με πενήντα ή πενήντα πέντε θα απέλυε έναν, ενώ τώρα απολύει τέσσερις. Νόμος 2874/2000.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Πριν δώσω το λόγο σε εσάς, κύριε Υφυπουργέ, θα ήθελα να θέσω κάτι υπό την κρίση της Βουλής. 
Ο κ. Κατσανέβας, εκτός Κανονισμού βέβαια, ζήτησε την άδεια να δευτερολογήσει για δύο λεπτά.
Εγκρίνει η Βουλή; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η Βουλή ενέκρινε.
Το λόγο έχει ο κ. Κατσανέβας.
ΘΕΟΔΩΡΟΣ ΚΑΤΣΑΝΕΒΑΣ: Ευχαριστώ, κυρία Πρόεδρε, κυρίες και κύριοι συνάδελφοι.
Δεν έχω μιλήσει για το πολύ σημαντικό αυτό νομοσχέδιο, αν και θεωρώ ότι ο Ο.Α.Ε.Δ. υπήρξε ένα κομμάτι από τον εαυτό μου μια και εκεί έσκυψα και εγώ μαζί με τους εκλεκτούς συνεργάτες μου επί τέσσερα χρόνια σε μία περίοδο δημιουργικής προσπάθειας, τα αποτελέσματα της οποίας βέβαια άλλοι είναι αρμόδιοι να κρίνουν, εκείνης της εποχής. Για το νομοσχέδιο αυτό απέφυγα εσκεμμένως να μιλήσω, αλλά θεωρώ, για την ιστορία του καθένα μας, ότι πρέπει να εκφράσω πολύ σύντομα τις εξής απόψεις: 
Πρώτον, το νομοσχέδιο έχει ασφαλώς θετικές διατάξεις. Από την άλλη μεριά δεν με βρίσκει σύμφωνο η διάσπασή του σε πολλαπλούς οργανισμούς, τρεις, τέσσερις, οι οποίοι ενδέχεται, είναι πιθανόν στο μέλλον να αποτελέσουν διελκυστίνδα και να είναι αυτούσια και αυτοδύναμα εμπόδιο στη μεταξύ αναγκαία συνεργασία αυτών των φορέων. Εύχομαι βεβαίως να κάνω λάθος και στο μέλλον, όπως έχει σχεδιαστεί η διάσπαση αυτή του Ο.Α.Ε.Δ., να αποτελέσει έναν θεμιτό και δημιουργικό φορέα αντιμετώπισης της ανεργίας.
Εκείνο που ήθελα να τονίσω και να μεταφέρω στους αρμόδιους είναι ότι υπάρχει ανάγκη, έστω και με αυτήν την πολυδιάσπαση σήμερα του Οργανισμού, ο κεντρικός φορέας, ο μητρικός δηλαδή Ο.Α.Ε.Δ., να διατηρήσει κατά το δυνατόν την ισχυρή του στρατηγική παρουσία για να αποφευχθούν οι αδυναμίες συντονισμού που θα προκύψουν απ΄αυτήντην πολυδιάσπαση. 
Πιστεύω, όμως, κύριε Υπουργέ, ότι κάποια στιγμή θα αναγκαστούμε να επανέλθουμε στο αρχικό μοντέλο, στον ένα και ενιαίο Ο.Α.Ε.Δ., όπως ισχύει διεθνώς, σε όλον τον κόσμο. Αυτές οι υπηρεσίες απασχόλησης δεν διασπώνται. Και θεωρώ ότι η μελέτη που έχει διενεργηθεί γι΄ αυτόν το σκοπό, με όλα τα θετικά της, είχε και πολλά λανθασμένα σημεία.
Παρ' όλα αυτά, εγώ καταθέτω αυτές τις σκέψεις μου σε μία προσπάθεια να συμβάλω και εγώ και με την όποια μικρή εμπειρία είχε εκεί, στη μελλοντική πορεία αυτού του αγαπημένου μας Οργανισμού, που είναι φυσικά καίριας σημασίας για τη ζωή και για την αντιμετώπιση του μέγιστου προβλήματος της ανεργίας.
Σας ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υφυπουργός έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Δύο προσθήκες, κυρία Πρόεδρε, αν και θεωρώ ότι δεν υπάρχει κανένα πρόβλημα. 
Επειδή, όμως, θέλω να είμαι απόλυτα σαφής σε ό,τι αφορά παραχώρηση δημόσιας περιουσίας, στο άρθρο 44 παράγραφος 1 το επίμαχο σημείο να γίνει "και άλλες συναφείς εγκαταστάσεις για την εξυπηρέτηση του δημοσίου συμφέροντος", διότι είναι καθαρό ότι θέλουμε να έχουμε αυτήν τη δυνατότητα -το ξεκαθαρίζω- για ναούς, πυροσβεστικά κλπ.
ΓΕΡΑΣΙΜΟΣ ΓΙΑΚΟΥΜΑΤΟΣ: Σωστά, δεν λέμε όχι σ΄ αυτό.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Για την εξυπηρέτηση, λοιπόν, του δημοσίου συμφέροντος φεύγει το "των αναγκών του οικισμού". 
Επίσης, θα μου επιτρέψετε, κυρία Πρόεδρε, με την ανοχή σας, να ξαναδιαβάσω τη διατύπωση που την είδαμε και λιγάκι νομικά, στην παράγραφο 6 του άρθρου 31, όπου γίνεται "κάτοχοι πτυχίων, αναγνωρισμένων κατά τις κείμενες διατάξεις, πανεπιστημίων της αλλοδαπής". 
Σημείωσα την παρέμβαση του κ .Κακλαμάνη για την Πτολεμαΐδα, εξάλλου την είχαμε συζητήσει και πριν. Εκείνο που θέλω να ξεκαθαρίσω είναι ότι το ολυμπιακό χωριό θα γίνει εργατικές κατοικίες μετά την ολυμπιακή του χρήση. Θα είναι ίσως από τις καλύτερες εργατικές κατοικίες που υπάρχουν σ΄ όλον τον κόσμο. Αλλά ο τρόπος με τον οποίο θα χορηγηθούν αυτές οι εργατικές κατοικίες, είναι ο συνήθης τρόπος του ΟΕΚ, δηλαδή με ανοικτή προκήρυξη, μοριοδότηση και τέλος κλήρωση ενώπιον όλων. Μιλάω για το ολυμπιακό χωριό των αθλητών. Αυτό θα γίνει μετά εργατικές κατοικίες. Θα είναι δύο χιλιάδες τριακόσιες εργατικές κατοικίες, οι οποίες θα δοθούν κατά τις κείμενες διατάξεις του ΟΕΚ, οι οποίες όπως γνωρίζετε είναι απόλυτα σαφείς, διαφανείς και ελεγχόμενες και δεν υπάρχει ποτέ καμία αντίρρηση. Σας ευχαριστώ πολύ.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Κυρία Πρόεδρε, παρακαλώ το λόγο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Θα ήθελα να κάνω κάποιες παρατηρήσεις σε ορισμένα ζητήματα που άκουσα από τους κυρίους Βουλευτές της Αντιπολίτευσης.
Επίσης, θα ήθελα να καταθέσω για τα Πρακτικά της Βουλής το διαγωνισμό τον οποίο από χθες μας ζήτησε ο κ. Κακλαμάνης, για την έκδοση του δελτίου Τύπου του κοινωνικού προϋπολογισμού.
Όπως φαίνεται ο διαγωνισμός διεξήχθη με πλαφόν 7,5 εκατομμύρια. ΄Ελαβαν μέρος τέσσερις εταιρείες και κατακυρώθηκε στην εταιρεία με το χαμηλότερο τίμημα 5.876.000. Οι υπόλοιπες ήταν από 800.000 έως 2.000.000 οι υψηλότερες. Το καταθέτω για τα Πρακτικά της Βουλής.
(Στο σημείο αυτό ο Υπουργός Εργασίας και Κοινωνικών Ασφαλίσεων κ. Αναστάσιος Γιαννίτσης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Επίσης θέλω να πω ορισμένα πράγματα για τον κοινωνικό προϋπολογισμό. Αυτά που αναφέρθηκαν, βεβαίως είναι ανεξάρτητα και άσχετα με το αντικείμενο της συζήτησης, αλλά εφόσον αναφέρθηκαν είμαι και εγώ υποχρεωμένος να αναφερθώ.
ΝΙΚΗΤΑΣ ΚΑΚΛΑΜΑΝΗΣ: Ο κ. Πρωτόπαπας τα ανέφερε.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Ναι, αλλά τα αναφέρατε και στη συζήτηση χθες και προχθές, χωρίς να κάνει αναφορά ο κ. Πρωτόπαπας. ΄Ηταν πρωτογενής η πρωτοβουλία σας. Μπορεί να μην ήμουν παρών 100% σε όλη τη συζήτηση...
ΓΕΡΑΣΙΜΟΣ ΓΙΑΚΟΥΜΑΤΟΣ: Μας έριξε το γάντι.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Το σηκώσατε, αλλά σηκώνατε λάθος γάντι. 
Εάν είχατε διαβάσει ελάχιστα προσεκτικά το δελτίο Τύπου του κοινωνικού προϋπολογισμού...
ΓΕΡΑΣΙΜΟΣ ΓΙΑΚΟΥΜΑΤΟΣ: Μας προσβάλλετε τώρα!
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Θα διαβάζατε κατ΄ αρχάς ότι οι κοινωνικές δαπάνες ως ποσοστό του ΑΕΠ, που αναφέρονται στον κοινωνικό προϋπολογισμό, δεν ταυτίζονται με τις κοινωνικές δαπάνες συνολικά στην οικονομία και από την Κυβέρνηση σε σχέση με τον ΟΕΚ. Οι κοινωνικές δαπάνες συνολικά ως ποσοστό του ΑΕΠ, έχουν αυξηθεί σημαντικά ...
ΓΕΡΑΣΙΜΟΣ ΓΙΑΚΟΥΜΑΤΟΣ: Πόσο;
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Δύο ποσοστιαίες μονάδες του ΑΕΠ -και είναι σε πολύ υψηλότερο επίπεδο απ΄ ό,τι εκεί που αναφέρετε, διότι εκείνο είναι μερικό μέγεθος, ενώ οι κοινωνικές δαπάνες έχουν και άλλα μεγέθη- όταν σ΄ όλη την Ευρωπαϊκή ΄Ενωση, σ΄ όλες τις άλλες χώρες, η επόμενη χώρα, έχει ελάχιστη οριακή αύξηση και πολλές χώρες έχουν μείωση, σε μια περίοδο όπου εμείς είχαμε πρόβλημα δημοσιονομικής σταθεροποίησης και επίτευξης των στόχων του Μάαστριχτ. ΄Ηταν μια τεράστια επιτυχία, όχι μόνο στο μέτωπο της σταθεροποίησης αλλά και στο μέτωπο της ανάπτυξης με τους ρυθμούς που πετύχαμε και στο κοινωνικό μέτωπο.
Επίσης θέλω να πω ότι δεν υπάρχει λογιστική και μη λογιστική αύξηση κοινωνικών δαπανών. Λογιστική είναι, αν είναι πλασματική. Κοινωνικές δαπάνες αυξήθηκαν σε πραγματικούς όρους. Η επιβάρυνση της οικονομίας για να καλύψει τις κοινωνικές ανάγκες των μελών της αυξήθηκε κατά πολλές εκατοντάδες δισεκατομμύρια δραχμές. Τώρα αυτό που λέτε αν αυξήθηκε στους δικαιούχους ή στους μη δικαιούχους δεν έχει καμία απολύτως σημασία, δεν αίρει το γεγονός ότι έχουμε μια πραγματική βελτίωση και αύξηση των κοινωνικών δαπανών. Λογιστική, θα μου επιτρέψετε να πω, είναι η προσέγγιση που κάνετε εσείς.
΄Οσον αφορά το θέμα που θίξατε με το EQUAL. Με το νόμο αυτόν, θέτουμε το κανονιστικό πλαίσιο μέσα στο οποίο θα κινηθεί και η Δημόσια Διοίκηση και οι φορείς που θα συμπράξουν στις αναπτυξιακές συμπράξεις. Το πλαίσιο αυτό είναι απολύτως σύμφωνο και με το ν. 2860 του κ. Πάχτα που είπατε και με τον κανονισμό του συμβουλίου και γενικότερα την κοινοτική νομοθεσία. Αναφέρει ρητά ότι δεν υπάρχει δυνατότητα να ξεφύγει κανείς από αυτά και το πρόβλημα θα υπήρχε αν δεν διατυπώναμε ένα τόσο σαφές και οριοθετημένο πλαίσιο το οποίο θα λέει ότι θα ακολουθήσετε πιστά αυτούς τους κανόνες.
ΝΙΚΗΤΑΣ ΚΑΚΛΑΜΑΝΗΣ: Δεν διαφωνούμε με το πλαίσιο αλλά με τη διαδικασία.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Η διαδικασία είναι αυτή που εξασφαλίζει την επιτυχία και τους στόχους του προγράμματος αυτού.
΄Οσον αφορά το ζήτημα που έθεσε ο κ. Γιακουμάτος, για τα 60 εκατομμύρια, για την ίδρυση των εταιρειών προσωρινής απασχόλησης πιστεύουμε ότι στην έναρξη του θεσμού είναι ένα λογικό πλαίσιο το οποίο μπορεί κανείς να ξεκινήσει. Μην ξεχνάμε ότι υπάρχουν και οι εγγυήσεις που θα πρέπει να καταθέσουν οι επιχειρήσεις αυτές ανάλογα με τον αριθμό των εργαζομένων τους οποίους εξυπηρετούν. Η εξασφάλιση των εργαζόμενων θα προκύπτει πολύ περισσότερο από τις εγγυήσεις αυτές, παρά από το μετοχικό κεφάλαιο. Και αυτό θα προσαρμόζεται ανάλογα με τις εγγυήσεις.
΄Οσον αφορά το ζήτημα της τροπολογίας που με ρωτήσατε, μάλιστα η τροπολογία αυτή κατατίθεται.
ΓΕΡΑΣΙΜΟΣ ΓΙΑΚΟΥΜΑΤΟΣ: Πού είναι; Δεν έχει ξαναγίνει αυτό. 
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): ΄Ερχεται. Είναι κάπου μεταξύ του Προέδρου της Βουλής και εδώ. ΄Ισως έχει έρθει κιόλας. Επομένως και αυτό το θέμα έχει ξεκαθαρίσει.
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της ενότητας των άρθρων 20 έως και 46 και θα γίνει η ψήφισή τους κεχωρισμένως.
Ερωτάται το Σώμα: Γίνεται δεκτό το άρθρο 20, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 20 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 21, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 21 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 22, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 22 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 23, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 23 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 24, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 24 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 25, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 25 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 26, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 26 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 27, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 27 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 28;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 28 έγινε δεκτό ομοφώνως.
Ερωτάται το Σώμα: Γίνεται δεκτό το άρθρο 29, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 29 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 30, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 30 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 31, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Συνεπώς το άρθρο 31 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 32, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Συνεπώς το άρθρο 32, έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 33;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Συνεπώς το άρθρο 33 έγινε δεκτό ομοφώνως.
Ερωτάται το Σώμα: Γίνεται δεκτό το άρθρο 34, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Συνεπώς το άρθρο 34 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 35, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Συνεπώς το άρθρο 35 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 36;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Συνεπώς το άρθρο 36 έγινε δεκτό κατά πλειοψηφία
Ερωτάται το Σώμα: Γίνεται δεκτό το άρθρο 37;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Συνεπώς το άρθρο 37 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 38, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Συνεπώς το άρθρο 38 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 39, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Συνεπώς το άρθρο 39 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 40, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Συνεπώς το άρθρο 40 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 41;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Συνεπώς το άρθρο 41 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 42;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Συνεπώς το άρθρο 42 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 43, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Συνεπώς το άρθρο 43 έγινε δεκτό κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 44, όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Συνεπώς το άρθρο 44 έγινε δεκτό ομοφώνως, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 45, ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Συνεπώς το άρθρο 45 έγινε δεκτό ομοφώνως, ως έχει.
Ερωτάται το Σώμα: Γίνεται δεκτό το άρθρο 46, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Συνεπώς το άρθρο 46 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Κυρίες και κύριοι συνάδελφοι, εισερχόμαστε στη συζήτηση των τροπολογιών.
Έχει κατατεθεί η υπουργική τροπολογία με γενικό αριθμό 744 και ειδικό 26 με ημερομηνία κατάθεσης 15.10.2001 "Οικονομική ενίσχυση των κατοίκων της περιοχής Βαρβάση του Δήμου Χίου για τη μεταστέγασή τους και εφαρμογή κοινού στεγαστικού προγράμματος του ΟΑΕΔ και του Υπουργείου Υγείας και Πρόνοιας στην περιοχή".
Ο κ. Τσιόγκας έχει το λόγο.
ΔΗΜΗΤΡΙΟΣ ΤΣΙΟΓΚΑΣ: Τοποθετήθηκα στην ομιλία μου και είναι γραμμένο στα Πρακτικά γιατί διαφωνούμε.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Ερωτάται το Σώμα: Γίνεται δεκτή η τροπολογία με γενικό αριθμό 744 και ειδικό 26;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Συνεπώς η τροπολογία με γενικό αριθμό 744 και ειδικό 26 έγινε δεκτή κατά πλειοψηφία.
Επόμενη είναι η τροπολογία με γενικό αριθμό 754 και ειδικό 32 με ημερομηνία κατάθεσης 18.10.2001 "Ανάληψη υποχρέωσης του ελληνικού δημοσίου έναντι των ελληνικών αερομεταφορέων για καταβολή αποζημίωσης για την αποκατάσταση ζημιών εξαιτίας πολεμικών πράξεων η τρομοκρατικών ενεργειών".
Ο κ. Κακλαμάνης έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Για τους λόγους που έχω αναφέρει θα ψηφίσουμε την τροπολογία. Θα ήθελα όμως μια διευκρίνιση στη σελίδα 4, εκεί που λέει "μπορεί να προβλέπεται για την περίοδο της παρατάσεως οικονομική επιβάρυνση των αερομεταφορέων". ΄Εχετε κάνει κάποια συζήτηση; Τι σημαίνει αυτό; Πόση θα είναι αυτή η οικονομική επιβάρυνση; Τι εννοούμε λέγοντας αερομεταφορέας; Θα ψηφίσουμε την τροπολογία, αλλά καλό είναι να τα ξέρουμε αυτά.
ΠΡΟΕΔΡΕΥΟΥΣΑ (΄Αννα Μπενάκη-Ψαρούδα): Ο κύριος Υπουργός έχει το λόγο.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε συνάδελφε, αυτό που λέτε προβλέπεται στην περίπτωση που με κοινή απόφαση του Πρωθυπουργού και των Υπουργών Εθνικής Οικονομίας, Οικονομικών και Μεταφορών η περίοδος αυτή του ενός μηνός, που περιλαμβάνει η τροπολογία που τίθεται σε ψηφοφορία σήμερα, θα παραταθεί για τρεις ακόμη μήνες.
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ )
Η οικονομική επιβάρυνση των αερομεταφορέων είναι το τυχόν ασφάλιστρο. Αυτό θα καθοριστεί με την κοινή υπουργική απόφαση σε περίπτωση που θα έχουμε παράταση τριών μηνών.
ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιόγκας έχει το λόγο.
ΔΗΜΗΤΡΙΟΣ ΤΣΙΟΓΚΑΣ: Αυτή η τροπολογία ήρθε σήμερα στις 11.00΄ το πρωί...
ΠΡΟΕΔΡΕΥΩΝ (Κωνσταντίνος Βρεττός): Κύριε Τσιόγκα, μιλάμε για την υπ΄ αριθμόν 754 τροπολογία. ΄Εχετε να πείτε τίποτα;
ΔΗΜΗΤΡΙΟΣ ΤΣΙΟΓΚΑΣ: Είναι αυτή που ήλθε στις 11.30΄ σήμερα το πρωί. ΄Εμείς λέμε ότι μπορείτε να το φέρετε σε άλλο νομοσχέδιο την άλλη εβδομάδα, όταν θα συζητήσουμε για τα ΚΤΕΛ. Δεν προλάβαμε ούτε να τη διαβάσουμε. Δεν συμφωνούμε. 
ΠΡΟΕΔΡΕΥΩΝ (Κωνσταντίνος Βρεττός): Ερωτάται το Σώμα: Γίνεται δεκτή η τροπολογία με γενικό αριθμό 754 και ειδικό 32.
ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
ΠΡΟΕΔΡΕΥΩΝ (Κωνσταντίνος Βρεττός): Συνεπώς η τροπολογία με γενικό αριθμό 754 και ειδικό 32 έγινε δεκτή κατά πλειοψηφία. 
Εισερχόμεθα στη συζήτηση της τροπολογίας με γενικό αριθμό 759 και ειδικό 34, για την εξομάλυνση μισθολογικών διαφορών. 
Ο κύριος Υπουργός έχει το λόγο. 
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Βάσει αυτής της τροπολογίας παρέχεται ένα επίδομα ύψους εξήντα χιλιάδων (60.000) δραχμών στους υπηρετούντες στο Υπουργείο Εργασίας και Κοινωνικών Ασφαλίσεων, συμπεριλαμβανομένων των υπηρετούντων στο Σώμα Επιθεώρησης Εργασίας, στον Οργανισμό Εργατικής Κατοικίας, στον Οργανισμό Εργατικής Εστίας, στους εκπαιδευτικούς λειτουργούς του Οργανισμού Απασχόλησης Εργατικού Δυναμικού και στους μονίμους υπαλλήλους του ΟΑΕΔ. Τους δίδονται τριάντα χιλιάδες (30.000) από 1-1-2002 και άλλες τριάντα χιλιάδες (30.000) από 1-7-2002, δηλαδή συνολικά εξήντα χιλιάδες (60.000) δραχμές. 
Επίσης στους υπηρετούντες στη Γενική Γραμματεία Κοινωνικών Ασφαλίσεων του Υπουργείου Εργασίας και Κοινωνικών Ασφαλίσεων στους Ασφαλιστικούς Οργανισμούς που εποπτεύονται από τη Γενική Γραμματεία Κοινωνικών Ασφαλίσεων παρέχεται ενιαίο ειδικό επίδομα ύψους εξήντα χιλιάδων (60.000) δραχμών από 1-9-2001. Η δαπάνη για τους υπαλλήλους της Γενικής Γραμματείας θα βαρύνει το λογαριασμό Βελτίωσης Κοινωνικής Ασφάλισης και η δαπάνη για τους υπαλλήλους των ασφαλιστικών οργανισμών θα αφορά τους προϋπολογισμούς. 
Στους υπαλλήλους που υπηρετούν με σύμβαση εργασίας ιδιωτικού δικαίου αορίστου χρόνου, χορηγείται μηνιαίο ειδικό επίδομα, τριάντα χιλιάδες (30.000) δραχμές από 1-1-2002 και τριάντα χιλιάδες (30.000) από 1-7-2002, δηλαδή εξήντα χιλιάδες (60.000) δραχμές. Αναφέρεται από που θα καλυφθεί αυτή η δαπάνη. 
Στους υπηρετούντες στη Γενική Γραμματεία Κοινωνικών Ασφαλίσεων και στους ασφαλιστικούς οργανισμούς που εποπτεύονται από τη Γενική Γραμματεία παρέχεται επίδομα εξήντα χιλιάδων (60.000) δραχμών από 1-9-2001. Και εδώ αναφέρεται από που θα καλυφθεί η δαπάνη. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Γιακουμάτος έχει το λόγο. 
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Υπουργέ, έστω και την υστάτη στιγμή φέρατε μία, θα έλεγα, κουτσουρεμένη τροπολογία. Δυστυχώς έχουμε τρεις τροπολογίες που κυκλοφορούν στα βουλευτικά έδρανα. Μετά λύπης μου διαπιστώνω ότι εξαιρείτε τους υπαλλήλους του ΟΓΑ, του ΚΥΚΥ και τους μόνιμους πλήρους και αποκλειστικής απασχόλησης ή αορίστου χρόνου γιατρούς των ασφαλιστικών ταμείων αλλά και τους νομικούς. 
Γι' αυτούς δεν πιστεύω ότι η δαπάνη είναι πολύ μεγάλη. Η εισήγηση που τους έχει μέσα μιλάει για εξακόσια δεκαπέντε εκατομμύρια (615.000.000). και περιλαμβάνει και τον ΟΓΑ μέσα. Είναι η έκθεση του Γενικού Λογιστηρίου του Κράτους. Σήμερα ο ΟΓΑ βρίσκεται σε απεργία. Γιατί, λοιπόν, έχετε δύο μέτρα και δύο σταθμά; 
Η Νέα Δημοκρατία ψηφίζει την τροπολογία υπό την προϋπόθεση ότι θα περιληφθούν οι υπάλληλοι του ΟΓΑ του ΚΥΚΥ και το επιστημονικό προσωπικό των ασφαλιστικών ταμείων, οι μόνιμοι, όπως οι γιατροί και οι νομικοί. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιόγκας έχει το λόγο. 
ΔΗΜΗΤΡΙΟΣ ΤΣΙΟΓΚΑΣ: Ακριβώς για τους ίδιους λόγους κάνουμε και εμείς την ίδια πρόταση και για τους υπαλλήλους του ΟΓΑ, οι οποίοι έχουν εδώ μία ολοκληρωμένη και τεκμηριωμένη πρόταση, καθώς επίσης και για τους υπαλλήλους που ανέφερε και ο εκπρόσωπος της Νέας Δημοκρατίας. Θέλουμε να συμπεριληφθούν στην τροπολογία, στο νομοσχέδιο και να πάρουν τις αυξήσεις τους και οι υπάλληλοι του ΟΓΑ. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Κακλαμάνης έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Κύριε Υπουργέ, να αρχίσω από τα εύκολα και επειδή πρέπει να έχουμε και το θάρρος και να είμαστε και ειλικρινείς και εδώ, θέλουμε να σας προτείνουμε εκεί που λέτε "υπηρετούντες είτε στο Υπουργείο Εργασίας είτε στη Γενική Γραμματείας Κοινωνικών Ασφαλίσεων" να μπει η λέξη "υπάλληλοι". Και να σας πω αμέσως το λόγο. Δεν με αφορά προσωπικά, αλλά αφορά άλλους συναδέλφους, τυχαίνει και έχουν αποσπασμένους νομίμως στο γραφείο τους. Έτσι όπως είναι, αποκλείονται αυτοί οι άνθρωποι. Αυτονόητο είναι ότι θα προτιμήσουν να φύγουν και να γυρίσουν πίσω, ενώ υποτίθεται ότι θα έπρεπε να έχουμε κάποια καλύτερη εκπροσώπηση από άποψη ποιότητος.
Εμείς σας το προτείνουμε και δεν αφορά μόνο συναδέλφους ενός κόμματος αλλά και άλλων και το λέμε ευθέως για να μη μας λένε ότι νομοθετούμε και εν κρυπτώ. Για το λόγο αυτόν έχουμε το θάρρος και το προτείνουμε στα ίσα. Το ένα είναι αυτό. 
Το δεύτερο: Εγώ αντιλαμβάνομαι ότι δεν μπορείτε να δώσετε εσείς απαντήσεις, γιατί δεν είναι δική σας τροπολογία. Τη φέρνετε -ήλθε την τελευταία στιγμή- και θα την ψηφίσουμε την τροπολογία έστω και την τελευταία στιγμή, αλλά, κύριε Υπουργέ, ακούστε και πείτε το στους ομολόγους σας, γιατί επαναλαμβάνω και αν δεν είστε Υπουργός Εργασίας θέλω να πιστεύω ότι θα είστε σε κάποιο άλλο Υπουργείο. Ας μην κυκλοφορούν τις προηγούμενες ημέρες τρία άλλα προσχέδια τα οποία τα έχουμε στα χέρια μας και στα οποία είναι μέσα οι υπάλληλοι του ΟΓΑ, είναι οι υπάλληλοι του ΚΥΚΥ, είναι μέσα οι δικηγόροι, είναι μέσα οι γιατροί του ΙΚΑ και που εμείς λέμε ναι. Βεβαίως δεν θα το βάλουμε υπό αίρεση ότι επειδή δεν τους βάζετε δεν θα την ψηφίσουμε, ώστε να στερήσουμε από τους υπολοίπους τα χρήματα αυτά, αλλά αυτά δεν είναι σωστά, δεν είναι ωραία. Δηλαδή οι άνθρωποι αυτοί και είναι έξω και μας περιμένουν όλους από πού νομίζετε ότι το ψυλλιάστηκαν; Γιατί κυκλοφορούσαν αντίγραφα. Τώρα πάλι βέβαια ο αρμόδιος Υφυπουργός θα ψάχνει να βρει ποιος τα διέρρευσε και όχι γιατί τα είχαν γράψει έτσι και όχι να απαντήσει γιατί ενώ τους είχαν μέσα, τώρα τους έχουν έξω. Τώρα βέβαια το να ζητήσω από σας να τους βάλετε μέσα ξέρω ότι δεν είστε ο αρμόδιος Υπουργός. Δηλαδή για κάτι τόσο σοβαρό δεν είναι η κα Βάσω Παπανδρέου εδώ, η οποία έκανε συνέντευξη Τύπου -βέβαια ήταν λίγο πριν το συνέδριο και την ενδιέφερε αν θα βγει στους έξι πρώτους ή όχι ή μάλλον και πρώτη- και τα παρουσίασε και είπε ότι θα είναι μέσα και αυτοί, κύριε Υπουργέ. Λυπούμαι που τα ακούτε εσείς και ο κ. Πρωτόπαπας, γιατί δεν φταίτε, αλλά η κα Παπανδρέου έκανε φιέστα λίγο πριν το συνέδριό σας και είπε ότι θα είναι και αυτοί μέσα, ίσως γιατί αρκετοί που δουλεύουν σε αυτές τις υπηρεσίες ήταν και σύνεδροι! 
Ε, αυτά δεν είναι σοβαρά πράγματα και ειλικρινά σας λέω ότι αν δεν σκεφτόμαστε τους υπόλοιπους εργαζομένους δεν θα είχαμε συναινέσει να ψηφιστεί σήμερα και θα ζητούσαμε να συζητηθεί την Τρίτη και να έλθει εδώ και η κ. Παπανδρέου για να μας εξηγήσει, γιατί είπε άλλα στη συνέντευξη, άλλα είχε στο προσχέδιο και άλλα γράφει τώρα. 
ΠΡΟΕΔΡΕΥΩΝ (Κωνσταντίνος Βρεττός): Κύριε Κακλαμάνη, μην αναφέρεστε τώρα σε πρόσωπα που δεν είναι παρόντα.
ΝΙΚΗΤΑΣ ΚΑΚΛΑΜΑΝΗΣ: Είναι επί της ουσίας, κύριε Πρόεδρε. Δεν είναι αιχμές στους συναδέλφους του ΠΑΣΟΚ, ούτε στους συγκεκριμένους υπουργούς ...
ΠΡΟΕΔΡΕΥΩΝ (Κωνσταντίνος Βρεττός): Επειδή το συνυπογράφει την αναφέρετε.
ΝΙΚΗΤΑΣ ΚΑΚΛΑΜΑΝΗΣ: Έχουμε εδώ αυτό που απεσύρθη, θέλετε να σας το δώσουμε να το δείτε; Αλλά επαναλαμβάνω δεν θα τιμωρήσουμε τώρα τους υπολοίπους εξαιτίας της κυρίας Υπουργού. Βεβαίως την ψηφίζουμε και θέλω να πιστεύω ότι τουλάχιστον αυτά που δημόσια λέει ένας πολιτικός άνδρας ή μία πολιτική γυναίκα που έχει και αξίωμα τα τηρεί και ότι σε κάποια δεύτερη φάση θα φέρει κάτι άλλο, είτε εκείνη είτε ο διάδοχός της αν φύγει και πάει κάπου αλλού. Διότι ότι τα είπε, είναι γεγονός. Τα είπε, κύριε Υπουργέ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, θέλω να πω ότι πριν από λίγο, όπως είδατε, είχα μία τηλεφωνική επικοινωνία με τον κύριο Πρόεδρο της Βουλής, ο οποίος μετέφερε το γενικό αίτημα για να αλλάξει η λέξη "υπηρετούντες" με τη λέξη "υπαλλήλους" και αυτό έγινε δεκτό, οπότε δεχόμαστε να γίνει αυτή η αλλαγή. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυρόπουλος ως Κοινοβουλευτικός Εκπρόσωπος του ΠΑΣΟΚ έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Υπουργέ, νομίζω ότι η καλύτερη διατύπωση είναι η εξής: "Στους υπαλλήλους καθώς και στους υπηρετούντες". 
ΝΙΚΗΤΑΣ ΚΑΚΛΑΜΑΝΗΣ: Εμείς δεν έχουμε καμία αντίρρηση.
ΓΕΡΑΣΙΜΟΣ ΓΙΑΚΟΥΜΑΤΟΣ: Με τη λέξη "υπαλλήλους" καλύπτουμε τους πάντες.
ΡΟΒΕΡΤΟΣ ΣΠΥΡΟΠΟΥΛΟΣ: Νομίζω ότι αυτό που είπα είναι το σωστό. 
Επίσης θέλουμε να εκφράσουμε τη σύμφωνη γνώμη μας για την τροπολογία και να κάνουμε μία επισήμανση. Δεν θέλουμε να σηκώσουμε τους τόνους, γιατί νομίζω ότι είναι μία τροπολογία που είχε κοινή αποδοχή και σαν Κοινοβουλευτικός Εκπρόσωπος θέλω να σημειώσω τη θετική συμβολή όλων των κομμάτων σε αυτό, όμως μερικές επισημάνσεις δεν μπορούν να μην απαντηθούν. 
Θεωρώ ότι όχι μόνο αδικείτε και την Κυβέρνηση, κύριοι συνάδελφοι, αλλά κυρίως τους δύο Υπουργούς, τον κα Παπαντωνίου και την κ. Παπανδρέου, δεδομένου ...
ΝΙΚΗΤΑΣ ΚΑΚΛΑΜΑΝΗΣ: Για την κα Παπανδρέου μίλησα.
ΡΟΒΕΡΤΟΣ ΣΠΥΡΟΠΟΥΛΟΣ: Την κα Παπανδρέου. Πιστεύω ότι όλη της η πολιτική διαδρομή δεν νομίζω ότι έχει δείξει ότι σε κρίσιμες αναμετρήσεις ή σε κρίσιμες πολιτικές στιγμές επιχειρεί με έναν ιδιότυπο, εάν θέλετε, πολιτικαντισμό να αυξήσει τις δυνάμεις της ή την επιρροή της. Πιστεύω ότι μιλάμε για ένα πρόσωπο που έχει μία σημαντική και ιστορική διαδρομή μέσα στο ΠΑΣΟΚ, που δεν έχει ανάγκη από τέτοιες αναφορές. 
Πιστεύω ότι η τροπολογία αυτή υποδηλώνει τη βούληση της Κυβέρνησης για να δει τα θέματα με έναν ενιαίο τρόπο. Τώρα αν δεν υπάρχουν κάποιες άλλες ομάδες εργαζόμενων είναι θέμα και συζητήσεων και διαπραγματεύσεων με τα συλλογικά τους όργανα. Εν προκειμένω υπήρξε συμφωνία και με το συνδικαλιστικό κίνημα. Πιστεύω ότι η τροπολογία ως ενότητα υποδηλώνει την πρόθεση της Κυβέρνησης να βλέπει τα προβλήματα των εργαζομένων και με βάση τις δυνατότητες και της οικονομίας και κυρίως αυτής να προχωρά στη δικαίωση όσων πιστεύει ότι μπορεί να ανταποκριθεί και κυρίως όσων είναι ώριμα και προϊόντα μιας συμφωνίας μέσα από μία συλλογική διαπραγμάτευση.
Ψηφίζουμε την τροπολογία. 
ΠΡΟΕΔΡΕΥΩΝ (Κωνσταντίνος Βρεττός): Θέλετε να μιλήσετε, κύριε Υπουργέ; Έχετε κάποια επαναδιατύπωση; 
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Όχι, κύριε Πρόεδρε, δεν έχουμε άλλες επαναδιατυπώσεις. Θέλω να ευχαριστήσω το Σώμα και κλείνοντας να πω ότι με την τελευταία αυτή τροπολογία αυξάνει σημαντικά το μηνιαίο και ετήσιο εισόδημα πολλών χιλιάδων χαμηλόμισθων υπαλλήλων. Για πολλούς μπορεί να σημαίνει και μια αύξηση της τάξης 30%-35%. Είναι μία πράξη κοινωνικής πολιτικής σημαντική. Η Κυβέρνηση προσεγγίζει το όλο πρόβλημα, όπως έχει αποδείξει, με έναν τρόπο και σταδιακό αλλά και προοδευτικό, για να μπορέσει να καλύψει τις ανάγκες ιδίως των υπαλλήλων που έχουν σημαντικές ανάγκες και είναι χαμηλόμισθοι.
Και θα ήθελα να πω ότι αυτά που ακούστηκαν για συναδέλφους και για διάφορες ιστορίες που έχουν να κάνουν με τα Μαζικά Μέσα Ενημέρωσης, απ' ότι είμαι σε θέση να γνωρίζω, πρώτον, δεν ξέρω τι έχει λεχθεί και, δεύτερον, αυτό που θέλω να πω είναι ότι έχει λεχθεί καλόπιστα και όχι στα πλαίσια κάποιας αναζήτησης λύσεων ή σχέσεων ή εντυπώσεων της μορφής που αναφέρθηκαν. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ: Είχα ελπίσει τουλάχιστον ότι σήμερα η Νέα Δημοκρατία δεν θα έκανε ...
ΓΕΡΑΣΙΜΟΣ ΓΙΑΚΟΥΜΑΤΟΣ: Θα με αναγκάσετε να απαντήσω.
ΦΟΙΒΟΣ ΙΩΑΝΝΙΔΗΣ: Δεν φτάνει όσα είπατε; Μη με προκαλείτε.
Εξάλλου δεν ακούσατε τι θα πω. Τέλος πάντων, είπα ότι δεν θα σχολιάσω τα όσα είπε ούτε πριν ούτε τώρα ο κ. Γιακουμάτος. Τουλάχιστον όταν συμφωνούν, αφού συμφώνησαν, μη δείχνουμε μικροψυχία και κάνουμε συζητήσεις που δεν χρειάζονται, ιδίως όταν υπάρχει εκ των πραγμάτων συναίνεση και συνεννόηση. 
Επειδή δεν άκουσα καλά, θα ήθελα να ξέρω για την τροποποίηση που προτείνουν για να καλυφθούν οι αποσπασμένοι, ο συνάδελφος κ. Σπυρόπουλος αλλά και ο κ. Κακλαμάνης...
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Έγινε δεκτή. Αλλάζει το "υπηρετούντες" σε "υπάλληλοι".
ΠΡΟΕΔΡΕΥΩΝ (Κωνσταντίνος Βρεττός): Έγινε σαφές. 
Ερωτάται το Σώμα: Γίνεται δεκτή η τροπολογία με αριθμό 759/34, όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Κωνσταντίνος Βρεττός): Συνεπώς η τροπολογία με αριθμό 759/34, όπως τροποποιήθηκε από τον κύριο Υπουργό, γίνεται ομόφωνα δεκτή.
Ερωτάται το Σώμα: Γίνεται δεκτό και το ακροτελεύτιο άρθρο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Το ακροτελεύτιο άρθρο έγινε ομόφωνα δεκτό.
Συνεπώς το νομοσχέδιο του Υπουργείου Εργασίας και Κοινωνικών Ασφαλίσεων "Αναδιάρθρωση Ο.Α.Ε.Δ. και άλλες διατάξεις" έγινε δεκτό κατ' αρχήν κα κατ΄ άρθρο και η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ : Μάλιστα, μάλιστα.
Με τη συναίνεση του Σώματος και ώρα 14.45΄λύεται η συνεδρίαση, για αύριο Παρασκευή 19 Οκτωβρίου 2001 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης με αριθμό 7/4.10.2001 Βουλευτών της Νέας Δημοκρατίας προς τον Υπουργό Γεωργίας, σχετικά με την πολιτική της Κυβέρνησης στο θέμα του καπνού.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



