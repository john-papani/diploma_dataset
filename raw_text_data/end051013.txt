ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ Θ’


Πέμπτη 13 Οκτωβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ

1. Άδεια απουσίας του Βουλευτή κ. Ακριβάκη Α. , σελ.
2. Ανακοινώνεται ότι τη συνεδρίαση παρακολουθούν μαθητές από τα Εκπαιδευτήρια Διαμαντοπούλου Αιγάλεω, το 160ο Δημοτικό Σχολείο Αθηνών και το Αρκαδικό Κέντρο, σελ.
3. Επί προσωπικού θέματος, σελ.
4. Επί του κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ

1.Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 14 Οκτωβρίου 2005, σελ.
4. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης και Τροφίμων: 
i) σχετικά με τα πρόσφατα κρούσματα της γρίπης των πτηνών στις γειτονικές μας χώρες, τη λήψη των αναγκαίων μέτρων κ.λπ., σελ. 
ii) σχετικά με τα προβλήματα στην παράδοση του βαμβακιού λόγω αυξημένου ποσοστού υγρασίας, σελ.
iii) σχετικά με την επίλυση των προβλημάτων των ψαράδων του Αλιευτικού Συνεταιρισμού Αλοννήσου κ.λπ., σελ.
β) Προς τον Υπουργό Ανάπτυξης, σχετικά με την απελευθέρωση της ηλεκτρικής ενέργειας στη χώρα μας, σελ.
γ) Προς την Υπουργό Εθνικής Παιδείας και Θρησκευμάτων σχετικά με τα προβλήματα στη λειτουργία των σχολείων, την κάλυψη των κενών με εκπαιδευτικό προσωπικό κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Εμπορικής Ναυτιλίας: «Καταδύσεις Αναψυχής και άλλες διατάξεις», σελ.

ΟΜΙΛΗΤΕΣ
Α. Επί  προσωπικού θέματος:
ΔΙΑΜΑΝΤΙΔΗΣ Γ., σελ.
ΚΑΜΜΕΝΟΣ Π., σελ.
ΣΟΥΡΛΑΣ Γ., σελ.
ΤΡΑΓΑΚΗΣ Ι., σελ.
 
Β. Επί του Κανονισμού:
ΚΕΦΑΛΟΓΙΑΝΝΗΣ Ε., σελ.
ΠΕΤΣΑΛΝΙΚΟΣ Φ., σελ.

Γ. Επί των Επικαίρων Ερωτήσεων:
ΓΚΑΤΖΗΣ Ν., σελ.
ΚΑΛΟΣ Γ., σελ.
ΚΟΝΤΟΣ Γ., σελ.
ΛΟΒΕΡΔΟΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΤΖΕΚΗΣ Α., σελ.
ΣΑΛΑΓΚΟΥΔΗΣ Γ., σελ.
ΧΑΤΖΗΜΙΧΑΛΗΣ Φ., σελ.

Δ. Επί του σχεδίου νόμου του Υπουργείου Εμπορικής Ναυτιλίας:
ΑΝΩΜΕΡΙΤΗΣ Γ., σελ.
ΒΑΡΒΙΤΣΙΩΤΗΣ Μ., σελ.
ΒΑΣΙΛΕΙΟΥ Γ., σελ.
ΒΕΡΓΙΝΗΣ Ξ., σελ.
ΔΕΡΜΕΝΤΖΟΠΟΥΛΟΣ Α., σελ.
ΔΙΑΜΑΝΤΙΔΗΣ Ι., σελ.
ΔΙΑΜΑΝΤΟΠΟΥΛΟΥ Α., σελ.
ΖΗΣΗ Ρ., σελ.
ΚΑΙΣΕΡΛΗΣ Κ., σελ.
ΚΑΚΛΑΜΑΝΗΣ Α., σελ.
ΚΑΛΟΓΗΡΟΥ Χ., σελ.
ΚΑΜΜΕΝΟΣ Π., σελ.
ΚΑΡΑΜΑΡΙΟΣ Α., σελ.
ΚΕΦΑΛΟΓΙΑΝΝΗΣ Ε., σελ.
ΛΙΝΤΖΕΡΗΣ Δ., σελ.
ΠΑΠΟΥΤΣΗΣ Χ., σελ.
ΠΑΥΛΙΔΗΣ Α., σελ.
ΠΟΛΥΔΩΡΑΣ Β., σελ.
ΠΡΩΤΟΠΑΠΠΑΣ Χ., σελ.
ΡΗΓΑΣ Κ., σελ.
ΣΑΜΠΑΖΙΩΤΗΣ Δ., σελ.
ΣΓΟΥΡΙΔΗΣ Π., σελ.
ΣΚΟΠΕΛΙΤΗΣ Σ., σελ.
ΤΣΑΝΤΟΥΛΑΣ Δ., σελ.


     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ B΄
     ΣΥΝΕΔΡΙΑΣΗ Θ΄
     Πέμπτη 13 Οκτωβρίου 2005
     Αθήνα, σήμερα στις 13 Οκτωβρίου 2005, ημέρα Πέμπτη και ώρα 10.40΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση. 
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Άγγελο Τζέκη, Βουλευτή Β΄ Θεσσαλονίκης τα ακόλουθα:
     Α΄ ΚΑΤΑΘΕΣΗ ΑΝΑΦΟΡΩΝ
     1) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία γονείς μαθητών  οι οποίοι έπεσαν θύματα του πολύνεκρου δυστυχήματος στο Μαλιακό Κόλπο ζητούν τη θέσπιση ευεργετικής διάταξης σχετικά με το διορισμό στο δημόσιο μελών οικογενείας των θυμάτων του εν λόγω δυστυχήματος.
     2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη οικονομικής ενίσχυσης σε ανήμπορους κατοίκους της περιοχής Ελίκης Διακοπτού Αχαΐας.
     3) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο αναφέρεται στη μη επαρκή χρηματοδότηση του ΤΕΙ Κρήτης.
     4) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Αναγκαστικός Συνεταιρισμός Διαχειρίσεως Συνιδιοκτήτου Δάσους «Σκληθράκι» Δύο Βουνά ΣΠΕ ζητεί την επίλυση προβλημάτων που έχουν προκύψει για τα δασικά προϊόντα.
     5) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η κ. Ελένη Δημητράκη ζητεί το διορισμό της στον ΟΤΕ Κύμης.
     6) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε έγγραφο το οποίο  αναφέρεται στη νέα μέθοδο ταχείας αποτοξίνωσης που εφαρμόζεται στο Ισραήλ και ζητεί την εφαρμογή της πιλοτικά από το νέο Γενικό Νοσοκομείο Λαμίας.
     7) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία συνταξιούχοι δικηγόροι της Λάρισας ζητούν την αναπροσαρμογή της σύνταξής τους.
     8) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Σύνδεσμος Συνταξιούχων Ελληνοδασκάλων της Εθνικής Ελληνικής Μειονότητας Νομού Αργυροκάστρου ζητεί οικονομική ενίσχυση για την έκδοση «Τα τοπωνύμια των πανάρχαιων ελληνικών χωριών του Νομού Αργυροκάστρου».
     9) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμος Κόνιτσας Ιωαννίνων διαμαρτύρεται για την αναστολή λειτουργίας του Γραφείου Αποκατάστασης Σεισμοπλήκτων Κόνιτσας.
     10) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Ένωση Αγροτικών Συνεταιρισμών Νάξου ζητεί την ικανοποίηση αιτημάτων των αγροτοκτηνοτρόφων της περιοχής της.
     11) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία οι Δήμοι Αγίου Γεωργίου, Ρεντίνας, Μαδύτου και Αρεθούσας Θεσσαλονίκης ζητούν τη συνέχιση της λειτουργίας και την αναβάθμιση του υποπρακτορείου της ΔΕΗ Ασπροβάλτας.
     12) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Σύλλογος Δασκάλων και Νηπιαγωγών Νομού Ιωαννίνων ζητεί την άμεση καταβολή των επιχορηγήσεων στα σχολεία και την οριστική ρύθμιση της έγκαιρης χρηματοδότησής τους για την κάλυψη λειτουργικών αναγκών τους.
     13) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου Σκύρου ζητεί την άμεση τοποθέτηση εκπαιδευτικών στο πιο πάνω σχολείο.
     14) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Νομάρχης Ιωαννίνων ζητεί την τροποποίηση των όρων δόμησης για την περιοχή των Αμπελοκήπων Νομού Ιωαννίνων.
     15) Ο Βουλευτής Ιωαννίνων  κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Αδελφότητα  Κρυονεριτών Πωγωνίου Ηπείρου «Η ΑΓΙΑ ΠΑΡΑΣΚΕΥΗ» ζητεί να σταματήσει η υλοτομία στο δάσος του Κρυονερίου.
     16) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Αδελφότητα Κουκουλιωτών «Ευγ. Πλακίδας» ζητεί την άμεση συντήρηση του αρχοντικού Πλακίδα στο Κουκούλι Ζαγορίου.
     17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία τα συνδικαλιστικά όργανα των εργαζομένων στα Σώματα Ασφαλείας ζητούν την ικανοποίηση των μισθολογικών και λοιπών αιτημάτων τους.
     18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Σωματείο Εργαζομένων ΘΠΚ Μέριμνα ζητεί τη μετατροπή του Παιδαγωγικού Κέντρου «Η ΜΕΡΙΜΝΑ» σε ΝΠΔΔ.
     Β΄ ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 622/21-7-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ/Κ.Ε./49/29-7-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμό πρωτοκόλλου 622/21-7-05 ερώτησης του Βουλευτή κ. Μ. Στρατάκη, που αναφέρεται στην αποκατάσταση των Νεωρίων Ηρακλείου, σας πληροφορούμε τα εξής:
     Το μνημείο έχει παραχωρηθεί με απόφαση του ΥΠ.ΠΟ. στο Δήμο Ηρακλείου για την πραγματοποίηση των απαραίτητων εργασιών συντήρησής του.
     Επισημαίνουμε ότι το συγκρότημα που αποκαλείται «Ανατολικά Νεώρια», είναι στην πραγματικότητα ένας σωζόμενος θόλος (από τους 5 που υπήρχαν και καταστράφηκαν τη δεκαετία του 50 κατά τις εργασίες διαμόρφωσης του σημερινού λυμένος) και δυτικά αυτού, η μεγάλη ενετική υδατοδεξαμενή του Zane.
     Εργασίες καθαρισμού έχουν ήδη πραγματοποιηθεί από το Γραφείο Ενετικών τειχών και Παλιάς Πόλης Δήμου Ηρακλείου. Επί πλέον σας πληροφορούμε ότι το μνημείο δεν παρουσιάζει στατικά προβλήματα, παρά μόνον προβλήματα συντήρησης του σωζόμενου θόλου των νεωρίων και αντιμετώπισης του νερού που κατακλύζει το εσωτερικό της υδατοδεξαμενής, εργασίες που έχουν καταγραφεί και αντιμετωπίζονται από το Δήμο Ηρακλείου.
     Ο Υφυπουργός
     Π. ΤΑΤΟΥΛΗΣ»
     2. Στην με αριθμό 578/20-7-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./46/2-8-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 578/20-7-05 ερώτησης του Βουλευτή κ. Στ. Ματζαπετάκη, σχετικά με πρόσβαση ΑμεΑ στο Αρχαιολογικό Μουσείο Ηρακλείου, σας πληροφορούμε τα εξής:
     Πρόσβαση για άτομα με κινητικά προβλήματα κατασκευάστηκε πρόσφατα στην εξωτερική είσοδο του Αρχαιολογικού Μουσείου Ηρακλείου και ήδη, για πρώτη φορά φέτος, η πρόσβαση ΑμεΑ στο ισόγειο της έκθεσης του Μουσείου πραγματοποιείται απρόσκοπτα. Το θέμα της πράγματι απαιτούμενης πρόσβασης ΑμεΑ στον όροφο του Μουσείου εξετάστηκε επίσης, αλλά δεν προωθήθηκε στην παρούσα φάση επειδή η όποια λύση, που θα έχει υψηλό κόστος και θα επέφερε σημαντικές φθορές στην σπάνια ορθομαρμάρωση του κλιμακοστασίου, θα ήταν επιπλέον προσωρινή εφ' όσον σχετικά σύντομα θα ετίθετο εκτός λειτουργίας, όταν οι εργασίες ανακαίνισης του Μουσείου επεκταθούν στο κεντρικό κτήριο.
     Στα πλαίσια πάντως του ήδη εκτελούμενου κτηριακού έργου επέκτασης- εκσυγχρονισμού του Μουσείου Ηρακλείου προβλέπεται η κατασκευή ειδικού ανελκυστήρα ΑμεΑ στην δυτική όψη του κτηρίου, για διευκόλυνση πρόσβασης στον όροφο της έκθεσης.
     Ο Υφυπουργός
     Π.ΤΑΤΟΥΛΗΣ»
     3. Στην με αριθμό 593/20-7-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ/Κ.Ε./44/29-7-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 593/20-7-05 ερώτησης της Βουλευτού κ. Ευαγγελίας Σχοιναράκη-Ηλιάκη, που αναφέρεται στην αποκατάσταση των Νεωρίων Ηρακλείου, σας πληροφορούμε τα εξής:
     Το μνημείο έχει παραχωρηθεί με απόφαση του ΥΠΠΟ στο Δήμο Ηρακλείου για την πραγματοποίηση των απαραίτητων εργασιών συντήρησής του.
     Επισημαίνουμε ότι το συγκρότημα που αποκαλείται «Ανατολικά Νεώρια», είναι στην πραγματικότητα ένας σωζόμενος θόλος (από τους 5 που υπήρχαν και καταστράφηκαν τη δεκαετία του 50 κατά τις εργασίες διαμόρφωσης του σημερινού λυμένος) και δυτικά αυτού, η μεγάλη ενετική υδατοδεξαμενή του Zane.
     Εργασίες καθαρισμού έχουν ήδη πραγματοποιηθεί από το Γραφείο Ενετικών τειχών και Παλιάς Πόλης Δήμου Ηρακλείου. Επί πλέον σας πληροφορούμε ότι το μνημείο δεν παρουσιάζει στατικά προβλήματα, παρά μόνον προβλήματα συντήρησης του σωζόμενου θόλου των νεωρίων και αντιμετώπισης του νερού που κατακλύζει το εσωτερικό της υδατοδεξαμενής, εργασίες που έχουν καταγραφεί και αντιμετωπίζονται από το Δήμο Ηρακλείου.
     Ο Υφυπουργός
     Π. ΤΑΤΟΥΛΗΣ»
     4. Στην με αριθμό 549/19-7-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ/Κ.Ε./34/4-8-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 549/19-7-05 ερώτησης του Βουλευτή κ. Μ. Φραγκιαδουλάκη, σχετικά με την προστασία εναλίων αρχαιοτήτων, την ίδρυση εφορείας Εναλίων Αρχαιοτήτων Κρήτης και την ίδρυση Ναυτικού Μουσείου, σας πληροφορούμε τα εξής:
     Οι ενάλιες αρχαιότητες της θαλάσσιας περιοχής Ν. Ηρακλείου προστατεύονται αυτοδικαίως από τις διατάξεις του Ν. 3028/02 «Για την προστασία των Αρχαιοτήτων και της εν γένει Πολιτιστικής Κληρονομιάς», καθώς και τους όρους και τις προϋποθέσεις που προβλέπονται στις Κ.Υ.Α.: α) Υπουργών Γεωργίας, Πολιτισμού και Εμπορικής Ναυτιλίας με αριθ. ΥΠΠΟ/ΓΔΑΠΚ/ΑΡΧ/Α1/Φ41/11228/1865/9-2-04, ΦΕΚ 336/Β΄/11-2-2004, που αφορά στον «Καθορισμό όρων αγκυροβολίας κα άσκησης της αλιείας κα της υποβρύχιας δραστηριότητας με αναπνευστικές συσκευές κατ' εφαρμογήν του άρθρου 15, παρ.2, του Ν. 3028/02 «Για την προστασία των Αρχαιοτήτων και εν γένει της Πολιτιστικής Κληρονομιάς» και β) Εμπορικής Ναυτιλίας και Πολιτισμού με αριθ. ΥΠΠΟ/ΓΔΑΠΚ/ΑΡΧ/Α1/Φ41/42813/2830/2-9-2003, Φ.Ε.Κ. 1498/Β΄/10-10-2003, περί «Ορισμού όρων άσκησης υποβρυχίων δραστηριοτήτων με αναπνευστικές συσκευές, βαθυσκάφη ή άλλα μέσα επισκόπησης του βυθού, κατ' εφαρμογή του άρθρου 15, παρ.3, του Ν. 3028/2002 «Για την προστασία των Αρχαιοτήτων και εν γένει της Πολιτιστικής Κληρονομιάς», και την Υ.Α. ΥΠΠΟ/ΓΔΑΠΚ/ΑΡΧ/Α1/Φ43/48604/3385/5-9-2003, Φ.Ε.Κ. 1701/Β΄/19-11-2003 για τη προστασία των ναυαγίων πλοίων και αεροσκαφών, άνω των 50 ετών από την ημερομηνία ναυαγήσεώς τους, που έχουν κηρυχθεί ως μνημεία, λόγω του ιστορικού, τεχνολογικού, επιστημονικού και πολιτιστικού τους ενδιαφέροντος.
     Δεδομένης της ιδιαιτερότητας της φύσεως των εναλίων αρχαιοτήτων η τήρηση της εφαρμογής των ανωτέρω διατάξεων και δη η αστυνόμευση των θαλασσίων περιοχών εμπίπτει στις αρμοδιότητες της Διεύθυνσης Λιμενικής Αστυνομίας του Υ.Ε.Ν. και όχι στο ΥΠ.ΠΟ.
     Ωστόσο, η προστασία των εναλίων αρχαιοτήτων αποτελεί κύριο μέλημα του Υπουργείου και γίνονται νομοθετικές παρεμβάσεις με σκοπό την καλύτερη και αποτελεσματικότερη προστασία των εναλίων αρχαιοτήτων. Η μέχρι τώρα ύπαρξη μιας μόνο υπηρεσίας εναλίων αρχαιοτήτων δεν αρκεί για να καλύψει επαρκώς και αποτελεσματικά το σύνολο της ελληνικής επικράτειας. Στο σχέδιο του νέου Οργανισμού αντιμετωπίζεται αυτή η έλλειψη και προβλέπεται η ίδρυση νέων υπηρεσιών για τον εντοπισμό, την εξερεύνηση, τη διάσωση, τη συντήρηση και την προστασία των εναλίων αρχαίων καθώς και τον έλεγχο και την εποπτεία των υποβρύχιων ερευνών και δραστηριοτήτων. Έτσι οι Εφορείες Εναλίων Αρχαιοτήτων αυξάνονται κατά τρεις προκειμένου να μοιρασθεί ισόρροπα ο όγκος εργασίας αλλά και ο φυσικός χώρος ευθύνης της κάθε υπηρεσίας εναλίων αρχαιοτήτων. Στο πλαίσιο αυτό, πράγματι, συστήνεται, στο άρθρο 53 του σχεδίου νόμου του νέου Οργανισμού, Εφορεία Εναλίων Αρχαιοτήτων Κρήτης.
     Ως προς την προοπτική ίδρυσης Ναυτικού Μουσείου, υπάρχει θετική αντιμετώπιση.
     Ο Υφυπουργός
     Π. ΤΑΤΟΥΛΗΣ»
     5. Στην με αριθμό 1771/5-9-05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Β13-472/15-9-05 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην με αριθμό 1Π1/5-9-Ο5, ερώτηση που κατέθεσε στη Βουλή των Ελλήνων ο Βουλευτής κ. Μ. Καρxιμάκης με θέμα «Εγγραφή χειρωνακτών στα επιμελητήρια του Ν. 2081/92», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ. Γ. Εμπορίου - Γ. Γ. Καταναλωτή του Υπουργείου Ανάπτυξης σας γνωστοποιούμε τα ακόλουθα:
     Όσοι εργάζονται χειρωνακτικά δεν υποχρεούνται να εγγραφούν στα Επιμελητήρια. Έχουν υποχρέωση εγγραφής στα Επιμελητήρια, αυτοί που εκδίδουν αποδείξεις παροχής υπηρεσιών, το εισόδημα τους φορολογείται ως εισόδημα από εμπορικές επιχειρήσεις, διαθέτουν μηχανήματα και συνεργεία εργατών και δεν εργάζονται οι ίδιοι χειρωνακτικά.
     Ο Υφυπουργός
     Ι. ΠΑΠΑΘΑΝΑΣΙΟΥ»
     6. Στην με αριθμό 1814/6-9-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Β13-474/16-9-05 έγγραφο από τον Υφυπουργό Ανάπτυξης η ακόλουθη απάντηση:
     Απαντώντας στην με αριθμ. 1814/6-9-05, ερώτηση που κατέθεσε στη Βουλή των Ελλήνων ο Βουλευτής κ. Φ. Κουβέλης με θέμα «Παράνομη διακίνηση και διάθεση νοθευμένου μελιού», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ. Γ. Εμπορίου - Γ. Γ. Καταναλωτή του Υπουργείου Ανάπτυξης σας επισυνάπτουμε το με αριθ. πρωτ. 14418/12-9-2005 έγγραφο του Ενιαίου Φορέα Ελέγχου Τροφίμων (Ε.Φ.Ε.Τ.).
     Ο Υφυπουργός
     Ι. ΠΑΠΑΘΑΝΑΣΙΟΥ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     7 Στην με αριθμό 1344/22-8-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 7017/4/5393/9-9-05 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. Λεβέντης, σε ό,τι μας αφορά, σας γνωρίζουμε ότι η επίλυση των προβλημάτων, που απασχολούν το σύνολο του προσωπικού, αποτελεί για το Υπουργείο μας αντικείμενο πρώτης προτεραιότητας, με στόχο τη βελτίωση της οικονομικής, επαγγελματικής και κοινωνικής θέσης και συνθηκών εργασίας του, ώστε να τηρηθούν στο ακέραιο οι δεσμεύσεις της Κυβέρνησης στο προσωπικό των Σωμάτων Ασφαλείας και ό,τι υποσχεθήκαμε να γίνει πράξη.
     Στο πλαίσιο αυτό, για την ικανοποίηση των προβαλλόμενων ρεαλιστικών και δίκαιων οικονομικών και θεσμικών αιτημάτων του προσωπικού, είμαστε αποφασισμένοι, παρά τις όποιες οικονομικές δυσκολίες, να συνεχίσουμε τον ειλικρινή και εποικοδομητικό διάλογο με τις συνδικαλιστικές ενώσεις του στα πλαίσια της συνεργασίας μας με αυτές. Παραλλήλως, καταβάλλονται προσπάθειες, ώστε σε συνεργασία με τα συναρμόδια Υπουργεία, τα αιτήματα του προσωπικού να αντιμετωπισθούν σύμφωνα, βεβαίως, με τις υφιστάμενες υπηρεσιακές και δημοσιονομικές δυνατότητες.
     Ήδη η Κυβέρνηση, πιστή στις εξαγγελίες και δεσμεύσεις της για το ένστολο προσωπικό των Σωμάτων Ασφαλείας, αποφάσισε, σε ανταπόδοση της επικινδυνότητας του επαγγέλματός του, τη χορήγηση, από 1-9-2005 και για 4 έτη, 2% κατ’ έτος στο βασικό μισθό του ανθυπολοχαγού, πλέον της εισοδηματικής πολιτικής, επιλύοντας έτσι το χρονίζον αυτό πρόβλημα και ικανοποιώντας ένα πάγιο αίτημα του προσωπικού αυτού, το οποίο οι προηγούμενες Κυβερνήσεις του ΠΑ.ΣΟ.Κ. αρνήθηκαν να ικανοποιήσουν παρά τις κατά καιρούς δεσμεύσεις τους.
     Επίσης, αποφασίσθηκε η ικανοποίηση του αιτήματος για την επέκταση των διατάξεων που αφορούν τη μάχιμη πενταετία σε όλο το ένστολο προσωπικό, ανεξαρτήτως του χρόνου κατάταξής του, ώστε αυτή να λογίζεται ως χρόνος πραγματικής συντάξιμης υπηρεσίας αυξημένος στο διπλάσιο. Για τη ρύθμιση των θεμάτων αυτών συνεργαζόμαστε με τα συναρμόδια Υπουργεία.
     Σε ό,τι αφορά το θέμα των συνθηκών υγιεινής και ασφάλειας του πυροσβεστικού προσωπικού, σας πληροφορούμε ότι, σύμφωνα με την παρ. 4 του άρθρου 9 του ν.3144/2003, οι διατάξεις του ν.1568/1985 «Υγιεινή και ασφάλεια των εργαζομένων» και των κατ’ εξουσιοδότησή των εκδοθέντων προεδρικών διαταγμάτων, καθώς και του άρθρου 39 του ν.1836/1989, με τις οποίες κυρώνεται η 885/30-9-1988 Υ.Α. «Υγιεινή ασφάλεια του προσωπικού του Δημοσίου, των ΝΠΔΔ και των ΟΤΑ», εφαρμόζονται και στο ένστολο προσωπικό των Ενόπλων Δυνάμεων και των Σωμάτων Ασφαλείας, με εξαίρεση ορισμένες δραστηριότητες του προσωπικού αυτού που παρουσιάζουν εγγενείς ιδιαιτερότητες. Στην περίπτωση αυτή, για το ένστολο προσωπικό των Σωμάτων Ασφαλείας, έχουν εφαρμογή οι διατάξεις του άρθρου 36 του ν.1568/1985.
     Η επέκταση εφαρμογής των διατάξεων του ν.1568/1985 και του άρθρου 39 του ν.1836/1989 και στο ένστολο προσωπικό των Σωμάτων Ασφαλείας αποτελεί αναμφισβήτητα θετική εξέλιξη για την προστασία, την υγεία και την ασφάλεια, αλλά και τη βελτίωση των συνθηκών διαβίωσης και εργασίας των εργαζομένων της κατηγορίας αυτής. Επισημαίνεται όμως, ότι ορισμένες δραστηριότητες του προσωπικού αυτού, λόγω της φύσης της αποστολής του, όπως εκείνες των απασχολούμενων στις επιχειρήσεις κατάσβεσης πυρκαγιών και διάσωσης ατόμων κ.λπ., χρήζουν ιδιαίτερης προστασίας. σ ειδικότερος προσδιορισμός και το προστατευτικό πλαίσιο των σχετικών δραστηριοτήτων δύναται, σύμφωνα με τα προαναφερόμενα, να διαμορφωθεί με τη θέσπιση ανάλογου νομικού πλαισίου, κατ’ εξουσιοδότηση των διατάξεων του άρθρου 36 του ν.1568/1985.
     Στο πλαίσιο αυτό, από το Υπουργείο μας, εκδηλώθηκαν οι απαραίτητες ενέργειες για τη σύσταση επιτροπής, οι εργασίες της οποίας βρίσκονται σε εξέλιξη, με τη συμμετοχή εκπροσώπων της καθ’ ύλην αρμόδιας Διεύθυνσης του Αρχηγείου Πυροσβεστικού Σώματος, με αντικείμενο την καταγραφή των δραστηριοτήτων του ένστολου προσωπικού, που παρουσιάζουν εγγενείς ιδιαιτερότητες και τον προσδιορισμό, περαιτέρω, των μέτρων που πρέπει να λαμβάνονται για την αποτροπή του επαγγελματικού κινδύνου των απασχολουμένων στην εν λόγω Υπηρεσία. Με την ολοκλήρωση των εργασιών της η επιτροπή θα υποβάλει τις προτάσεις για το θέμα αυτό.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     8 Στην με αριθμό 1502/26-8-05 ερώτηση της Βουλευτού  κ. Χρύσας Αράπογλου δόθηκε με το υπ’ αριθμ. 90751/8-9-05 έγγραφο από τον Υφυπουργό Δημόσιας Τάξης η ακόλουθη απάντηση:
     «Απαντώντας στην με αρ. 1502/26-8-2005 ερώτηση που κατατέθηκε στη Βουλή από την Βουλευτή κ. Χ. Αράπογλου σχετικά με τη λειτουργία μονάδων χορήγησης μεθαδόνης στη Θεσσαλονίκη, σας γνωρίζουμε τα εξής:
     Το Υπουργείο Υγείας και Κοινωνικής Αλληλεγγύης στο πλαίσιο της αρμοδιότητάς του αναπτύσσει προγράμματα πρόληψης, θεραπείας και κοινωνικής επανένταξης για άτομα εξαρτημένα από ναρκωτικές ουσίες.
     Σκοπός είναι η κάλυψη των αναγκών των χρηστών και των οικογενειών τους σε όλη τη χώρα, γεγονός που' προϋποθέτει πρώτον την καλύτερη δυνατή γεωγραφική κατανομή των υπηρεσιών αυτών και δεύτερον την ύπαρξη πολλών και διαφόρων τύπων προγραμμάτων (π.χ. «στεγνά» θεραπευτικά προγράμματα ή προγράμματα χορήγησης μεθαδόνης, προγράμματα για εφήβους κ.λπ.). Ο σχεδιασμός αυτών των υπηρεσιών καταγράφηκε στο «Εθνικό Σχέδιο Δράσης για την αντιμετώπιση της εξάρτησης από ουσίες 2002-2006» κατόπιν συνεργασίας διαφόρων φορέων και Υπουργείων.
     Στο πλαίσιο αυτού του σχεδίου αναπτύχθηκαν τα τελευταία χρόνια μια σειρά από υπηρεσίες τόσο από το Κέντρο Θεραπείας Εξαρτημένων Ατόμων (ΚΕΘΕΑ) και τον Οργανισμό Κατά των Ναρκωτικών (ΟΚΑΝΑ), όσο και στο πλαίσιο του ΕΣΥ από τα Ψυχιατρικά Νοσοκομεία Αττικής και Θεσσαλονίκης.
     Σήμερα βρίσκεται στο στάδιο της επεξεργασίας το νέο Εθνικό Σχέδιο Δράσης για τα Ναρκωτικά το οποίο θα αντιμετωπίσει τα νέα δεδομένα και τις ανάγκες στο χώρο της εξάρτησης.
     Σχετικά με την εγκατάσταση και λειτουργία μονάδων μεθαδόνης στη Θεσσαλονίκης, σας πληροφορούμε ότι το Διοικητικό Συμβούλιο του ΟΣΕ κατά τη συνεδρίασή του στις 8.8.05 παρεχώρησε τελεσιδίκως τον χώρο στο λιμάνι της Θεσσαλονίκης, για την εγκατάσταση των λυομένων οικίσκων.
     Ο ΟΣΕ διαφυλάσσει για τον εαυτό του το δικαίωμα της περαιτέρω αναβαθμίσεως και αξιολογήσεως του χώρου στην περιοχή αυτή (άνω των 5 στρεμμάτων), που οπωσδήποτε δεν έχει καμία απολύτως σχέση με την εγκατάσταση των λυομένων οικίσκων. Οι οικίσκοι αυτοί ανήκουν στην κατηγορία της λεγόμενης «τροχοβίλας» και δεν έχουν καμία απολύτως σχέση με μόνιμες εγκαταστάσεις. Στις επόμενες ημέρες θα υπογραφεί η σχετική σύμβαση με τον ΟΣΕ και ελπίζεται ότι η εγκατάσταση θα είναι άμεση.
     Ο Υφυπουργός
     Α. ΓΙΑΝΝΟΠΟΥΛΟΣ»
     9 Στην με αριθμό 1370/23-8-05 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7017/4/5396/9-9-05 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σας γνωρίζουμε ότι οι πρόσφατες μεταθέσεις των αξιωματικών της Ελληνικής Αστυνομίας, έγιναν σύμφωνα με τις διατάξεις της ισχύουσας νομοθεσίας (π.δ.100/2003), από το Ανώτερο Συμβούλιο Μεταθέσεων Αξιωματικών Ελληνικής Αστυνομίας, με υπηρεσιακά και κοινωνικά κριτήρια, αφού ελήφθησαν υπόψη οι υπηρεσιακές ανάγκες, οι προτάσεις των Υπηρεσιών και τα αιτήματα των ενδιαφερομένων. Επισημαίνεται ότι το εν λόγω συμβούλιο είναι ανεξάρτητο συλλογικό όργανο και συγκροτείται από τον Υπαρχηγό του Σώματος, δύο αντιστρατήγους και από έναν εκπρόσωπο της Πανελλήνιας Ομοσπονδίας Αξιωματικών Αστυνομίας (Π.O.AΞΙ.Α.) και της Πανελλήνιας Ομοσπονδίας Αστυνομικών Υπαλλήλων (Π.Ο.Α.Σ.Υ.).
     Σε ό,τι αφορά τη μετάθεση του αστυνόμου Β΄ ΑΡΓΥΡΟΠΟΥΛΟΥ Δημητρίου, η οποία διατάχθηκε από το ανωτέρω Συμβούλιο Μεταθέσεων, προκειμένου να καλυφθεί η κενή θέση του διοικούντος αξιωματικού του Αστυνομικού Τμήματος Κιάτου, σας πληροφορούμε ότι αυτή ακυρώθηκε, κατόπιν προσφυγής του ενδιαφερόμενου, από το αρμόδιο Συμβούλιο Μεταθέσεων, για λόγους υπηρεσιακούς.
     Σύμφωνα με τις διατάξεις της παρ. 5 του άρθρου 18 του π.δ. 100/2003, το Ανώτερο Συμβούλιο Μεταθέσεων, σε περίπτωση ακύρωσης ή τροποποίησης διαταχθείσας μετάθεσης αξιωματικού, μπορεί να αποφασίσει και νέα μετάθεση προς κάλυψη της δημιουργούμενης κενής θέσης. Στο πλαίσιο αυτό, το εν λόγω Συμβούλιο, για την κάλυψη της κενής θέσης του διοικούντος αξιωματικού, αποφάσισε τη μετάθεση του αστυνόμου Α΄ ΚΩΣΤΕΛΙΔΗ Ηλία από το Αστυνομικό Τμήμα Κορίνθου στο Αστυνομικό Τμήμα Κιάτου. Πρόκειται για τακτική μετάθεση σε υπηρεσία του αυτού τόπου και εμπίπτει στην περίπτωση του άρθρου 12 παρ. 3 του π.δ. 100/2003, για την οποία δεν ισχύει το σύστημα των αντικειμενικών κριτηρίων, αποφασίσθηκε δε με πρωτοβουλία της υπηρεσίας και λαμβάνονται υπόψη μόνο τα υπηρεσιακά κριτήρια, όπως προβλέπονται στην παρ. 2 του ιδίου άρθρου, καθόσον, σύμφωνα με τα προαναφερόμενα, πρόκειται για μετάθεση εντός του αυτού τόπου. Στη συνέχεια, από τον μετατιθέμενο αξιωματικό, για την ακύρωση της ανωτέρω μετάθεσης, ασκήθηκε εμπρόθεσμα η προβλεπόμενη από το άρθρο 18 του π.δ. 100/2003 ενδικοφανής προσφυγή, η οποία, αφού εξετάσθηκε από το αρμόδιο Συμβούλιο Μεταθέσεων, απορρίφθηκε.
     Πέραν αυτών, σας πληροφορούμε ότι, σύμφωνα με την παρ. 1 του άρθρου 17 του π.δ. 100/2003, για την κάλυψη θέσης διοικούντος αξιωματικού προβλέπεται και έκτακτη μετάθεση, καθώς η κάλυψη τέτοιας θέσης αποτελεί σημαντικό λόγο εξυπηρέτησης του δημοσίου συμφέροντος.
     Σε ό,τι αφορά το θέμα της επιλογής του συγκεκριμένου και όχι άλλου αξιωματικού, για την κάλυψη της θέσης διοικούντος αξιωματικού του Αστυνομικού Τμήματος Κιάτου, σας πληροφορούμε ότι ο σχεδιασμός και η υλοποίηση των μεταθέσεων των αξιωματικών γίνεται από το αρμόδιο Συμβούλιο Μεταθέσεων με σκοπό την καλλίτερη αξιοποίηση του υπάρχοντος προσωπικού, σύμφωνα με τις γνώσεις, ειδικότητες, ιδιαίτερες ικανότητες διοίκησης κ.λπ. που έχει αποκτήσει, προς εξυπηρέτηση του υπηρεσιακού και γενικότερα του δημοσίου συμφέροντος.
     Κατόπιν των ανωτέρω οι αιτιάσεις που αναφέρονται στην ερώτηση δεν έχουν ουσιαστικό και νομικό έρεισμα και τα αναφερόμενα περί διώξεων αξιωματικών, περί παρατυπιών κατά τις μεταθέσεις κ.λπ. δεν ανταποκρίνονται στην πραγματικότητα, αφού είναι γνωστό ότι, μεταξύ των βασικών αξόνων της πολιτικής που εφαρμόζουμε, από την πρώτη στιγμή στο Υπουργείο, είναι η αξιοκρατία και η διαφάνεια, η επιβράβευση της αξιοσύνης, η εμπέδωση της αξιοκρατίας σε όλα τα επίπεδα, η καταπολέμηση του κομματισμού και η απεξάρτηση του προσωπικού από πολιτικές παρεμβάσεις παντός τύπου.
     Τέλος, για το θέμα της στελέχωσης της Αστυνομικής Διεύθυνσης Κορινθίας, σας πληροφορούμε ότι, από την αρμόδια Διεύθυνση του Αρχηγείου Ελληνικής Αστυνομίας, θα καταβληθεί προσπάθεια για την περαιτέρω ενίσχυση με αστυνομικό προσωπικό της εν λόγω Διεύθυνσης, προκειμένου να καλυφθούν οι τυχόν υπάρχουσες κενές θέσεις σε προσωπικό του Αστυνομικού Τμήματος Κιάτου, αλλά και των λοιπών υπηρεσιών της.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     10 Στην με αριθμό 1405/23-8-05 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. 7017/4/5399/9-9-05 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Μ. Καρχιμάκης, σας γνωρίζουμε ότι οι αστυνομικοί σήμερα, όπως είναι γνωστό στους πάντες, εκτελούν τα καθήκοντά τους σύμφωνα με το Σύνταγμα και τους νόμους, αλλά και τις διαταγές της υπηρεσίας, τα δε συνταγματικώς κατοχυρωμένα ατομικά δικαιώματα και ελευθερίες των πολιτών είναι απολύτως σεβαστά από τους αστυνομικούς και η προστασία τους αποτελεί γνώμονα των ενεργειών τους σε κάθε εκδήλωση.
     Επίσης, πρέπει να επισημανθεί ότι η πολιτική συμπεριφορά και το φρόνημα των πολιτών σε καμία περίπτωση δεν αποτελεί αντικείμενο ενδιαφέροντος των υπηρεσιών της Ελληνικής Αστυνομίας, η οποία εφαρμόζει την ισχύουσα νομοθεσία με την επιβαλλόμενη υπευθυνότητα και ευαισθησία. Τέτοιες μέθοδοι και τακτικές, δεν υπάρχουν σήμερα και δεν μπορούν να χαρακτηρίσουν τη σημερινή Αστυνομία, η οποία είναι όσο ποτέ άλλοτε πιστή και αφοσιωμένη στα δημοκρατικά ιδεώδη και επιτελεί με υψηλό αίσθημα ευθύνης την αποστολή της.
     Πέραν αυτών θα πρέπει να τονισθεί ότι το Υπουργείο μας είναι ιδιαίτερα ευαίσθητο στο θέμα της άψογης συμπεριφοράς των αστυνομικών προς τους πολίτες και της πιστής εκτέλεσης των καθηκόντων τους και γι' αυτό έχουν δοθεί στο προσωπικό συγκεκριμένες εντολές για απόλυτο σεβασμό των ατομικών δικαιωμάτων και της αξιοπρέπειας αυτών, όπως άλλωστε προβλέπεται και από την ισχύουσα νομοθεσία. Επίσης, για το σκοπό αυτό, λαμβάνονται όλα τα αναγκαία μέτρα, ώστε, αφενός να προλαμβάνονται κρούσματα που αφορούν παράνομη και αντιπειθαρχική συμπεριφορά και αφετέρου να ελέγχεται με αυστηρότητα κάθε τέτοια δραστηριότητα, προκειμένου να διασφαλισθεί το κοινωνικό σύνολο, αλλά και η Αστυνομία από φαινόμενα που την εκθέτουν και να προστατευθεί το κύρος αυτής και της μεγίστης πλειοψηφίας των αστυνομικών, που εκτελούν σύwομα τα καθήκοντά τους, όπως αυτά ορίζονται από το Σύνταγμα και τους νόμους.
     Αναφορικά με τους διενεργούμενους από αστυνομικούς, ελέγχους ατόμων, επιβαινόντων ή μη σε οχήματα, προσαγωγές, εξακριβώσεις, έρευνες σε οχήματα, σας πληροφορούμε ότι, από το Αρχηγείο Ελληνικής Αστυνομίας, έχουν δοθεί εντολές και οδηγίες προς τις αρμόδιες περιφερειακές αστυνομικές υπηρεσίες όλης της χώρας, ώστε οι πραγματοποιούμενοι αστυνομικοί έλεγχοι και οι προσαγωγές ατόμων στις αστυνομικές υπηρεσίες, να εντάσσονται στα πλαίσια της συνταγματικής, νομικής και ηθικής τάξης, δηλαδή οι σχετικές ενέργειες των αστυνομικών να είναι νόμιμες και στα πλαίσια της αποστολής τους. Ιδιαιτέρως δε έχει τονισθεί στις υπηρεσίες μας ότι οι πάσης φύσεως αστυνομικοί έλεγχοι και προσαγωγές ατόμων στις αστυνομικές υπηρεσίες αποσκοπούν στην αντιμετώπιση της εγκληματικότητας και γίνονται πάντοτε σύμφωνα με την ισχύουσα νομοθεσία, και συνεπώς πρέπει οπωσδήποτε να δικαιολογούν πλήρως το σκοπό για τον οποίο πραγματοποιούνται, να πληρούν όλες τις προβλεπόμενες, από την ισχύουσα νομοθεσία, προϋποθέσεις, ο δε χρόνος παραμονής των προσαγομένων στις υπηρεσίες ατόμων να είναι ο απολύτως αναγκαίος και σε κάθε περίπτωση όλες οι ενέργειες των αστυνομικών να διακρίνονται από τον απόλυτο σεβασμό των δικαιωμάτων και της προσωπικότητας των ελεγχομένων ατόμων.
     Σε ό,τι αφορά τις αναφερόμενες στην ερώτηση καταγγελίες, σας πληροφορούμε ότι, από την Ειδική Αστυνομική Υπηρεσία Δίωξης Εγκληματικότητας (ΕΙΔ.ΑΣ.Υ.Δ.Ε.) Λασιθίου, πραγματοποιούνται αστυνομικές εξορμήσεις και έλεγχοι, σύμφωνα με τα ανωτέρω, χωρίς, τόσο κατά το παρελθόν, όσο και κατά το τρέχον έτος, έως σήμερα, στην Αστυνομική Διεύθυνση Λασιθίου να έχουν περιέλθει καταγγελίες για ανάρμοστη ή μεροληπτική συμπεριφορά και μεταχείριση των πολιτών ανάλογα με την πολιτική συμπεριφορά και το φρόνημά τους, από το αστυνομικό προσωπικό της εν λόγω υπηρεσίας της.
     Τέλος, σας πληροφορούμε ότι πρόσφατα (Ιούνιος 2005), εκδόθηκε από το Αρχηγείο της Αστυνομίας και διανεμήθηκε σε όλες τις αστυνομικές υπηρεσίες φυλλάδιο σχετικά με τους ελέγχους, τις προσαγωγές, τη μεταχείριση και τα δικαιώματα των κρατουμένων από τις αστυνομικές αρχές. Το περιεχόμενο του φυλλαδίου αποτελεί αντικείμενο διαρκούς ενημέρωσης του προσωπικού κατά τις πραγματοποιούμενες συγκεντρώσεις, ενώ διατάχθηκαν οι Γενικοί Αστυνομικοί Διευθυντές και Αστυνομικοί Διευθυντές να ασκούν διαρκή εποπτεία και έλεγχο για την πιστή εφαρμογή της σχετικής νομοθεσίας και των περιεχομένων στο προαναφερόμενο φυλλάδιο εγκυκλίων διαταγών του Αρχηγείου της Αστυνομίας.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 14 Οκτωβρίου 2005.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφος 2 και 3, 130 παράγραφος 2 και 3 Κανονισμού της Βουλής)
     1. Η με αριθμό 110/11.10.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Υγείας και Κοινωνικής Αλληλεγγύης, σχετικά με τις προσλήψεις επικουρικών γιατρών στα νοσοκομεία κλπ.
     2.Η με αριθμό 115/11.10.2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς την Υπουργό Εθνικής Παιδείας και Θρησκευμάτων, σχετικά με τη διαβίβαση εγγράφου από την Πρυτανεία του Εθνικού Μετσόβιου Πολυτεχνείου προς τις σχολές του ιδρύματος, προσφοράς του Ν.Α.Τ.Ο., για εγγραφή φοιτητών στο Κέντρο Υποθαλάσσιων Ερευνών για ερευνητικό έργο κλπ.
     3.Η με αριθμό 96/3/6.10.2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τη  δημιουργία εργοστασίου ηλεκτροπαραγωγής από λιγνίτη στη Μεσσηνία.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρα 129 παράγραφος 2 και 3, 130 παράγραφος 2 και 3 Κανονισμού της Βουλής)
     1.Η με αριθμό 109/11.10.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό Πολιτισμού, σχετικά με τις απολύσεις εκτάκτων υπαλλήλων του Υπουργείου κλπ.
     2.Η με αριθμό 114/11.10.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με τη χρηματοδότηση των Ανωτάτων Εκπαιδευτικών Ιδρυμάτων από ιδιωτικές πολυεθνικές εταιρείες για επιστημονική έρευνα κ.λπ.
     3.Η με αριθμό 95/2/6.10.2005 επίκαιρη ερώτηση του πρώην Προέδρου και Βουλευτή του Συνασπισμού Ριζοσπαστικής Αριστεράς κ. Νικολάου Κωνσταντόπουλου προς τον Πρωθυπουργό, σχετικά με τις θέσεις της Κυβέρνησης σε θέματα διαφάνειας κ.λπ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 105/10.10.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φωτίου Χατζημιχάλη προς τον Υπουργό Αγροτικής Ανάπτυξης και Τροφίμων σχετικά με τα πρόσφατα κρούσματα της γρίπης των πτηνών στις γειτονικές μας χώρες, τη λήψη των αναγκαίων μέτρων κ.λπ.
     Η επίκαιρη ερώτηση του κυρίου συναδέλφου περιληπτικά έχει ως εξής:
     «Ιδιαίτερη ανησυχία προκαλούν τα πρόσφατα κρούσματα της γρίπης των πτηνών (Avian Influenza) στις γειτονικές μας χώρες. Ανησυχία όχι μόνο στους πτηνοτρόφους, αλλά στο σύνολο των πολιτών.
     Η δυνατότητα διαρκούς μετάλλαξης του ιού απαιτεί διαρκή, έντονη και συστηματική παρακολούθηση του προβλήματος. Πολύ περισσότερο απαιτούνται εξειδικευμένα προγράμματα πρόληψης, επιδημιολογικής επιτήρησης και εφαρμογής αυστηρών μέτρων προστασίας.
     Με τη βεβαιότητα ότι ο ιός θα περάσει και στη χώρα μας, ερωτάται ο Υπουργός:
     Τι μέτρα έχουν ληφθεί ή πρόκειται να ληφθούν για την άμεση εκρίζωση, όταν εμφανιστεί ο ιός στη χώρα μας;
     Με ποιους μηχανισμούς γίνεται ο έλεγχος στη χώρα και ιδιαίτερα στις πτηνοτροφικές και χοιροτροφικές μονάδες;
     Τι προβλήματα στους αναγκαίους ελέγχους δημιουργεί η εξαγγελθείσα απεργία των κτηνιάτρων;
     Υπάρχουν τα αναγκαία εμβόλια ώστε να καλύψουν σήμερα προληπτικά όσους εργάζονται σε χώρους υψηλού κινδύνου μετάδοσης του ιού;».
     Ορίστε, κύριε Υπουργέ, έχετε το λόγο για τρία λεπτά.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, όντως η ερώτηση που κατέθεσε ο συνάδελφος κ. Χατζημιχάλης είναι εξαιρετικά επίκαιρη. Είναι ένα θέμα που αφορά τους Έλληνες πολίτες, την κοινωνία και που συζητείται συνεχώς στα Μέσα Μαζικής Επικοινωνίας, δεδομένου ότι ο ιός της γρίπης των πτηνών, παρότι δεν προκάλεσε πολλά θύματα διεθνώς, εντούτοις  είναι ένας ιός πολύ επιθετικός, ένας ιός που, όταν εμφανιστεί, πολύ δύσκολα μπορεί να καταπολεμηθεί. 
     Το Υπουργείο Αγροτικής Ανάπτυξης και Τροφίμων, σε συνεχή συνεργασία και επικοινωνία με το Υπουργείο Υγείας, καταβάλλει κάθε δυνατή προσπάθεια, έτσι ώστε αφενός μεν να γίνεται πολύ καλός έλεγχος και επιτήρηση και αφετέρου να βαδίσουμε, βάσει σχεδίων που υπάρχουν, εφόσον –πράγμα που απευχόμαστε- εμφανιστεί ο ιός της γρίπης των πτηνών στη δική μας χώρα. 
     Θέλω να πω ότι δεν είναι βέβαιο πως ο ιός θα εμφανιστεί στη χώρα μας.
     Δυστυχώς, το δείγμα που υπήρχε από τη Ρουμανία στα εργαστήρια ταυτοποιήθηκε και μας γνωστοποιήθηκε χθες, στη 1.30΄ το βράδυ. Ενώ, δηλαδή, χθες, στη μόνιμη κτηνιατρική επιτροπή, η οποία συνήλθε στις Βρυξέλλες, το θέμα που συζητήθηκε και επεκράτησε ήταν ότι στη Ρουμανία το πρώτο δείγμα ήταν αρνητικό και όλοι ελπίζαμε ότι και το δεύτερο θα ήταν αρνητικό, στη 1.30΄ το βράδυ ο Επίτροπος Υγείας, ο κ. Κυπριανού, επιβεβαίωσε ότι ταυτοποιήθηκε και δυστυχώς το δεύτερο δείγμα της Ρουμανίας είναι θετικό.
     Εμείς, βέβαια, όσον αφορά τις εισαγωγές από Ρουμανία και από Τουρκία πολύ έγκαιρα πήραμε μέτρα. Η Ευρωπαϊκή Ένωση για τα μέτρα αυτά, όσον αφορά τη Ρουμανία, μας κατηγόρησε ότι βιαστήκαμε να τα πάρουμε. Δυστυχώς, όμως, σωστά ελήφθησαν τα μέτρα αυτά.
     Όσον αφορά, λοιπόν, τους γενικότερους ελέγχους, θέλω να σας πω ότι γίνονται συστηματικότατοι έλεγχοι σε όλη τη χώρα. Ιδιαίτερα στις πτηνοτροφικές εκμεταλλεύσεις γίνονται συνεχείς έλεγχοι και τα δείγματα εξετάζονται στα δύο πολύ οργανωμένα εργαστήρια, που διαθέτει η Κτηνιατρική Υπηρεσία του Υπουργείου Αγροτικής Ανάπτυξης και Τροφίμων.
     Εάν εμφανιστεί ο ιός της γρίπης των πτηνών, πρέπει να πούμε ότι υπάρχει ένα ολοκληρωμένο σχέδιο, υπάρχει ένα προεδρικό διάταγμα που προβλέπει το σχέδιο αυτό, έτσι ώστε να συσταθούν ειδικές ομάδες, προκειμένου να προστατευθούν πρώτα οι κτηνίατροι, οι πτηνοτρόφοι, ο πληθυσμός και βέβαια να μην επεκταθεί η νόσος. Το σχέδιο αυτό το γνωρίζουν όλες οι υπηρεσίες της χώρας, όλες οι νομαρχιακές αυτοδιοικήσεις. Έχουν ληφθεί όλα τα απαραίτητα μέτρα. Υπάρχει όλος ο απαιτούμενος εξοπλισμός, ώστε σε περίπτωση που εμφανιστεί ο ιός της γρίπης των πτηνών, να έχουμε άμεση επέμβαση, για να μην επεκταθεί.
     Επίσης, θέλω να σας πω ότι έχουμε συνεχή επικοινωνία με τις κτηνιατρικές υπηρεσίες ιδιαιτέρως των περιοχών που γειτνιάζουν με την Τουρκία και τη Ρουμανία. Έχουν απαγορευθεί όλες οι εισαγωγές προϊόντων ζωικής προέλευσης από τις χώρες αυτές. Μιλούμε συνέχεια με τους εκπροσώπους των νομαρχιακών αυτοδιοικήσεων.
     Γίνονται συνεχείς έλεγχοι. Έχουμε επικοινωνία με τους κυνηγετικούς συλλόγους, ώστε να γίνονται έλεγχοι των άγριων πουλιών και των αποδημητικών πουλιών που έρχονται στη χώρα μας. Επίσης συνδράμει και η Δασική Υπηρεσία, για να γίνονται έλεγχοι σε πουλιά, τα οποία απαγορεύεται να κυνηγήσουμε.
     Κατά συνέπεια, λαμβάνονται όλα τα μέτρα, έτσι ώστε να αντιμετωπιστεί αποτελεσματικά ο ιός της γρίπης των πτηνών.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     Ορίστε, κύριε Χατζημιχάλη, έχετε το λόγο για δύο λεπτά.
     ΦΩΤΗΣ ΧΑΤΖΗΜΙΧΑΛΗΣ: Ευχαριστώ πολύ, κύριε Πρόεδρε.
     Κύριε Υπουργέ, κατέθεσα αυτή την επίκαιρη ερώτηση και για να σας στηρίξω, αλλά και για να σας εγκαλέσω. Η χώρα μας έχει εμπειρία στην αντιμετώπιση τέτοιων κρίσεων. Αντιμετωπίσαμε στο παρελθόν τον καταρροϊκό πυρετό, τον αφθώδη πυρετό, τη σπογγώδη εγκεφαλοπάθεια των βοοειδών, παλιότερα το πρόβλημα των διοξινών. Αξιοποιήστε αυτή την εμπειρία που υπάρχει. Το κάνετε, αλλά κάντε το ακόμη περισσότερο.
     Θα σας στηρίξουμε σε όποιο εθνικό μέτρο πάρετε για την απαγόρευση εισαγωγών, ακόμη κι αν διαφωνεί η Ευρωπαϊκή Ένωση, σε οποιοδήποτε εθνικό μέτρο θα προστατέψει την πτηνοτροφία μας, αλλά και την υγεία των συμπολιτών μας.
     Πρέπει όμως να κάνετε συστηματικούς ελέγχους, με αυστηρά προγράμματα επιδημιολογικού ελέγχου και να μην γίνεται, όπως φαίνεται ότι γίνεται αυτή τη στιγμή, μια επιφανειακή προσπάθεια αντιμετώπισης μέσα από δειγματοληπτικούς ελέγχους. Χρειάζεται συστηματικός έλεγχος.
     Είπατε ότι θα αντιμετωπιστεί το πρόβλημα ή μάλλον ότι θα το ανιχνεύσετε αμέσως μόλις εμφανιστεί, γιατί κάνετε ελέγχους σε πτηνοτροφεία. Αν φτάσει στα πτηνοτροφεία, έχει καταστραφεί η ελληνική πτηνοτροφία, αν φτάσει στις οργανωμένες εκμεταλλεύσεις. Πρέπει να ψάξετε πέρα από τις οργανωμένες εκμεταλλεύσεις, πρέπει να ψάξετε στα μεταναστευτικά πουλιά.
     Δεν επαρκεί ο μηχανισμός των κυνηγών. Είχαμε ένα πρόβλημα με τους κτηνίατρους –ευτυχώς όχι αυτή την περίοδο, αντιμετωπίστε τα προβλήματά τους όμως- αλλά τώρα τουλάχιστον δεν έχουμε την απεργία τους. Γιατί τότε θα είχαμε και έναν μηχανισμό, ο οποίος θα ήταν εντελώς σμπαράλια.
     Σας κατηγορώ γιατί έχετε δημιουργήσει ένα κλίμα πανικού στη χώρα. Και έχετε δημιουργήσει αυτό το κλίμα πανικού στη χώρα γιατί δεν καθοδηγήσατε, κύριε Υπουργέ, από την αρχή την ενημέρωση των πολιτών μέσα σε σωστές βάσεις.
     Θεωρώ απαράδεκτο να αναφέρεται ότι είμαστε έτοιμοι να αντιμετωπίσουμε αυτή την κατάσταση από τον Υπουργό Υγείας, ο οποίος έχει παραγγείλει αντιϊικά φάρμακα, όπως λέει, τα οποία θα έρθουν μετά από έξι μήνες. Αν φτάσουμε στο σημείο να προμηθεύσουμε αντιϊικά φάρμακα στον πληθυσμό, σημαίνει ότι θα έχει περάσει στον πληθυσμό, κύριε Υπουργέ.
     Άρα, πρέπει να εντείνουμε τις προσπάθειές μας –και εκεί να σας στηρίξουμε όπου χρειάζεται- στην πρόληψη και όχι στην καταπολέμηση όταν θα εμφανιστεί στους ανθρώπους. Ενημερώστε σωστά τους πολίτες. Βγαίνουν στα μέσα ενημέρωσης το τελευταίο διάστημα διάφοροι έγκριτοι, έγκυροι επιστήμονες αλλά και διάφοροι άσχετοι με το θέμα και παραπληροφορούν. Ακούμε από τα κανάλια ό,τι μπορεί να φαντασθεί ο καθένας. Δημιουργείται κλίμα πανικού. Δεν είναι τυχαίο ότι τρέχουν όλοι να εμβολιαστούν για τον ιό της γρίπης, έχοντας την εντύπωση ότι προστατεύονται ουσιαστικά από τη γρίπη των πτηνών. Υπάρχει μία έντονη ανησυχία, η οποία δημιουργεί σοβαρά προβλήματα και έχει αρχίσει να έχει επιπτώσεις και στην πτηνοτροφία. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε με αυτό, κύριε συνάδελφε.
     ΦΩΤΗΣ ΧΑΤΖΗΜΙΧΑΛΗΣ: Ολοκληρώνω, κύριε Πρόεδρε.
     Και επειδή αυτό είναι πολύ σημαντικό, πρώτον, δεν πρέπει να περάσει κλίμα πανικού. Και σ’ αυτό, επαναλαμβάνω, να σας βοηθήσουμε όπου χρειάζεται. Δεύτερον, οργανώστε συστηματικούς ελέγχους. Και τρίτον, από τώρα ετοιμαστείτε να πάρετε μέτρα για την αντιμετώπιση της κρίσης που ήδη φαίνεται στον τομέα της πτηνοτροφίας, προστατεύοντας και την παραγωγή και τα εισοδήματα των παραγωγών, που υφίστανται σημαντικές απώλειες ήδη. 
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε Χατζημιχάλη.
     Ορίστε, κύριε Υφυπουργέ, έχετε το λόγο για δύο λεπτά.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατ’ αρχάς, πρέπει να ξεκαθαρίσουμε ότι εμείς δεν δημιουργούμε κανένα κλίμα πανικού, όπως είπατε, κύριε συνάδελφε. Δεν εφησυχάζουμε βέβαια, αλλά και κλίμα πανικού δεν δημιουργούμε. Επανειλημμένα έχουμε δηλώσει ότι δεν υπάρχει ούτε καν υποψία του ιού της γρίπης των πτηνών στη χώρα μας, –ούτε καν υποψία, ούτε ένα κρούσμα δεν υπάρχει στη χώρα μας- ότι ο ιός δεν μεταδίδεται από άνθρωπο σε άνθρωπο, ότι τα προϊόντα της ελληνικής πτηνοτροφίας είναι απολύτως ασφαλή –δεν αντιμετωπίζει κανένα πρόβλημα η ελληνική πτηνοτροφία- και ότι κάνουμε πολύ συστηματικούς ελέγχους. Όλες οι κτηνιατρικές υπηρεσίες της χώρας είναι πολύ καλά ενημερωμένες γύρω από το θέμα αυτό. Έχουμε άριστη συνεργασία με τους συλλόγους των κυνηγών και με τις δασικές υπηρεσίες και έχουν ληφθεί όλα τα απαραίτητα μέτρα, έτσι ώστε αφ΄ ενός μεν να αποτραπεί η μετάδοσή του στη χώρα, αλλά εφόσον τελικά μεταδοθεί στη χώρα, έρθει στη χώρα, να μπορέσουμε να αποτρέψουμε το να γίνει επιζωοτία. 
     Θέλω δε να σας πω ότι η συνεργασία μας με το Υπουργείο Υγείας είναι πολύ καλή. Από τον προηγούμενο Ιούνιο -και από πιο παλιά- κάνουμε συσκέψεις. Έχει δημιουργηθεί ειδική ομάδα υπό την εποπτεία του Υπουργού Υγείας. Υπάρχουν τα απαραίτητα εμβόλια για την άμεση αντιμετώπιση του προβλήματος. 
     Κατά συνέπεια, πρέπει να πούμε ότι η χώρα λαμβάνει όλα τα μέτρα, ότι εμείς πήραμε μέτρα πολύ νωρίς και όσον αφορά εισαγωγές από τη Ρουμανία και όσον αφορά εισαγωγές από την Τουρκία, παρά το ότι δεχθήκαμε πιέσεις από την Ευρωπαϊκή Ένωση. Δυστυχώς, όμως, επιβεβαιωθήκαμε και δικαιωθήκαμε γι’ αυτό που κάναμε. Είμαστε σε εγρήγορση και δεν πρέπει να ανησυχούν οι Έλληνες πολίτες. Οι υπηρεσίες λειτουργούν κανονικά. Και πρέπει να πω από εδώ ότι αναλαμβάνοντας τις ευθύνες τους οι Έλληνες κτηνίατροι ανέβαλαν την προκαθορισμένη απεργιακή τους κινητοποίηση, -αυτό είναι κάτι που τους τιμά- έτσι ώστε από κοινού να αντιμετωπίσουμε την κρίση του ιού της νόσου των πτηνών. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     Δεύτερη είναι η με αριθμό 107/10-10-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Αγροτικής Ανάπτυξης και Τροφίμων, σχετικά με τα προβλήματα στην παράδοση του βαμβακιού λόγω αυξημένου ποσοστού υγρασίας. 
     Συγκεκριμένα, η επίκαιρη ερώτηση του κυρίου συναδέλφου έχει ως εξής: 
     «Ανυπέρβλητα εμπόδια στην παράδοση του βαμβακιού της Θεσσαλονίκης, άλλων περιοχών της βορείου Ελλάδας, του Μεσολογγίου, της Θεσσαλίας και άλλων, εξαιτίας αντίξοων καιρικών συνθηκών, δημιουργεί το ποσοστό της υγρασίας 15% που θεσπίστηκε από το Υπουργείο ως ανώτερο όριο παραλαβής του σύσπορου βαμβακιού.
     Τα εμπόδια αυτά θα μπορούσαν να ξεπεραστούν, αν κατ’ εξαίρεση στις περιοχές που υπάρχει πρόβλημα το ανώτερο ποσοστό υγρασίας διαμορφωνόταν στο 18%, με την προϋπόθεση ότι θα μειώνονταν ανάλογα το βάρος της παραδιδόμενης ποσότητας με βάση αναφοράς το ποσοστό υγρασίας 15%.
     Η λύση αυτή είναι ρεαλιστική, επειδή τα εκκοκκιστήρια μπορούν να επεξεργαστούν χωρίς κανένα πρόβλημα το βαμβάκι με 18% υγρασία. Είναι και δίκαιη, επειδή με τη μείωση του βάρους της παραδιδόμενης ποσότητας δεν ευνοούνται οι συγκεκριμένοι βαμβακοπαραγωγοί και δεν αυξάνεται το πρόστιμο συνυπευθυνότητας εξαιτίας εικονικών ποσοτήτων.
     Ερωτάται ο κύριος Υπουργός:
     Θα αναπροσαρμόσει το ποσοστό υγρασίας στις περιοχές που έχουν πρόβλημα, έτσι ώστε να παραδοθούν τα βαμβάκια με υγρασία μεγαλύτερη του 15%;».
     Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο για τρία λεπτά. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατ’ αρχάς πρέπει να πούμε ότι όσον αφορά τη διαχείριση του βαμβακιού της φετινής εσοδείας, έχουν γίνει πολλά σημαντικά βήματα προς τη σωστή κατεύθυνση και αυτό το αναγνωρίζει η συντριπτική πλειοψηφία των εκπροσώπων των βαμβακοπαραγωγών της χώρας μας. 
     Πρέπει να πούμε ότι είναι η τελευταία χρονιά που εφαρμόζεται ένας πολύ κακός κανονισμός. Έχουμε μια νέα κοινή υπουργική απόφαση για τη διαχείριση της φετινής χρονιάς. Ελήφθη, μετά από σύσκεψη που έγινε στο Υπουργείο Αγροτικής Ανάπτυξης και Τροφίμων, η απόφαση να υπολογιστούν οι ποσοστώσεις με βάση την εισκομισθείσα ποσότητα ανά χωριό, ανά κοινότητα, ο μέσος όρος της προηγούμενης πενταετίας. 
     Όσον αφορά την υγρασία πήραμε την απόφαση πλέον να μην μετράμε την υγρασία αφού παραδώσει ο παραγωγός το βαμβάκι και να έχει τα αποτελέσματα μετά από δέκα, είκοσι μέρες, αλλά να υπάρχουν τριμελείς επιτροπές με ειδικά υγρασιόμετρα που προμηθευτήκαμε ειδικά για τη φετινή χρονιά και να γνωρίζει ο παραγωγός αν το βαμβάκι του είναι υγρό, οπότε δεν μπορεί να το παραδώσει ή είναι μέσα σε κανονικά όρια, οπότε μπορεί να το παραδώσει. 
     Μπήκε το όριο 15%, ενώ οι κανονικές συνθήκες υγρασίας που παραδίδεται το βαμβάκι είναι από 8-12%. Δεν μπορούμε όμως να πάμε πιο πάνω, γιατί αν αυξήσουμε κατά 3%, όπως μας ζητάτε με την ερώτησή σας, την υγρασία, αυτό σημαίνει ότι θα αυξηθεί με υγρασία -όχι με πραγματικό βαμβάκι- η εισκομισθείσα ποσότητα κατά τριάντα τρεις χιλιάδες τόνους, οπότε θα έχει μια επίπτωση σε όλους τους βαμβακοπαραγωγούς της χώρας και όχι μόνο σε αυτούς οι οποίοι παραδίδουν βαμβάκι με αυξημένη υγρασία. Κατά συνέπεια, για λόγους δικαιοσύνης θα πρέπει να παραμείνουμε στο 15%. 
     Μέχρι τώρα έχουμε επικοινωνήσει με τις περισσότερες βαμβακοπαραγωγικές περιοχές. Η εισκόμιση του βαμβακιού γίνεται κανονικά. Οι μετρήσεις γίνονται κανονικά. Δεν υπάρχουν ουσιαστικά προβλήματα όσον αφορά τις ποσοστώσεις, εκτός από μια περιοχή που εξέφρασε κάποια μικρά παράπονα.  Και εκεί όμως γίνονται όλες οι διορθώσεις και ξεπερνιούνται τα μικρά προβλήματα που υπήρξαν. Οι παραδόσεις του βαμβακιού γίνονται κανονικά.
     Πιστεύουμε λοιπόν ότι φέτος η χρονιά που διανύουμε θα είναι μια χρονιά που θα αντιμετωπίσει τους Έλληνες βαμβακοπαραγωγούς με πολύ αντικειμενικότητα, με πολύ δικαιοσύνη. Δεν θα αδικηθούν κάποιοι παραγωγοί, ενώ θα ωφεληθούν κάποιοι άλλοι, όπως γινόταν τα προηγούμενα χρόνια εξαιτίας της υγρασίας. 
     Πιστεύουμε ότι θα είναι μια καλή διαχειριστική χρονιά, παρότι όπως σας είπα, καλούμαστε να διαχειριστούμε έναν πολύ κακό κανονισμό για το βαμβάκι, έναν κανονισμό που ψηφίστηκε το 2001 από τον κ. Ανωμερίτη. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
     Κύριε Τζέκη, έχετε το λόγο για δύο λεπτά. 
     ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
     Γενικά για το βαμβάκι απευθυνόμαστε προς την Κυβέρνηση και λέμε ότι δεν θα πρέπει να πανηγυρίζει. Είναι γνωστά τα προβλήματα που έχει δημιουργήσει ο συγκεκριμένος κανονισμός ήδη και φέτος υπάρχουν προβλήματα σε διάφορες περιοχές και στη Θεσσαλία και παντού. Είναι γνωστά αυτά. 
     Το κυριότερο που μας ενδιαφέρει, κύριε Πρόεδρε, είναι το συγκεκριμένο: Αν η Κυβέρνηση έχει πρόθεση να βοηθήσει τους βαμβακοπαραγωγούς συγκεκριμένων περιοχών, να αυξήσει δηλαδή το ποσοστό της υγρασίας, χωρίς αυτό να σημαίνει ότι θα αυξηθούν τα κιλά. Τα κιλά θα παρθούν υπόψη του 15%. Το λέμε συγκεκριμένα μέσα στην ερώτησή μας. 
     Διότι πρέπει να λάβει υπ’ όψη ότι και στη Θεσσαλονίκη και δέκα περίπου συνεταιρισμοί της Δυτικής Μακεδονίας έχουν αποστείλει αίτημα να πάει 18-20%. Υπάρχει όμως και σε άλλες περιοχές και στη Θεσσαλία και στο Μεσολόγγι και παντού, εκεί που πραγματικά υπήρξαν βροχοπτώσεις, υγρό το βαμβάκι. Δεν το έχουν μαζέψει ακόμα. Δεν μπορούν να το μαζέψουν γιατί υπάρχει αυτό το πρόβλημα με την υγρασία. 
     Εσείς λέτε ότι δεν μπορείτε να το κάνετε, εμείς λέμε εφόσον δεν έχουν αντίρρηση οι εκκοκκιστές. Και γνωρίζετε, κύριε Υπουργέ, ότι η υγρασία αφαιρείται κατά την εκκόκκιση. Δεν υπάρχει δηλαδή πρόβλημα να ανάψει ολόκληρο το βαμβάκι. Δεν υπάρχει πρόβλημα ως προς τα κιλά για να ξεπεράσει την ποσόστωση και για να έχουμε το πρόστιμο συνυπευθυνότητας. 
     Άρα, δεν μπορούμε να κατανοήσουμε γιατί δεν κάνει δεκτό αυτό το αίτημα η Κυβέρνηση, εκτός αν η άρνησή της υποκρύπτει άλλους στόχους, γιατί υπάρχει μια καλή περίοδος ως προς την παραγωγή. Να μειωθεί κάτω και από την ποσόστωση για να μην υπάρχει η μείωση της τελικής τιμής του βαμβακιού. 
     Υπάρχουν τέτοιες σκοπιμότητες; Η άρνηση και μάλιστα χωρίς να υπάρχει λόγος, πολλά μπορεί να αφήσει στους συγκεκριμένους βαμβακοπαραγωγούς των περιοχών αυτών, γιατί είναι αρκετές χιλιάδες, κύριε Υπουργέ. Δεν υπάρχει κανένα κόστος ούτε στην κυβέρνηση ούτε στην ποσόστωση, ούτε στο πρόστιμο συνυπευθυνότητας. Επομένως, ας πάρει υπ’ όψη η κυβέρνηση να μη μειωθεί άλλο το μειούμενο εισόδημα των βαμβακοπαραγωγών. 
     ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο για δύο λεπτά. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θέλω να πω στον κύριο συνάδελφο ότι εμείς δεν πανηγυρίζουμε. Εμείς απλώς προσπαθούμε να διαχειριστούμε με ένα δίκαιο και αντικειμενικό τρόπο έναν πολύ κακό κανονισμό…
     ΑΓΓΕΛΟΣ ΤΖΕΚΗΣ: Δεν υπάρχει και κάποιος καλός κανονισμός! 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): …που, όπως σας είπα, εφαρμόζεται για τελευταία χρονιά στη χώρα μας. Από του χρόνου έχουμε τη νέα Κοινή Αγροτική Πολιτική, οπότε όλα αυτά τα οποία συζητούμε δεν θα έχουν καμία θέση στη καινούργια διαχείριση. Θέλω να πω, λοιπόν, ότι δεν υποκρύπτει τίποτε η απόφασή μας, την οποία πήραμε με τη φετινή κοινή υπουργική απόφαση. Τίποτε απολύτως. Από την ώρα που όλοι συμφωνούν στη χώρα, όλοι οι εκπρόσωποι των βαμβακοπαραγωγών, όλες οι ενώσεις αγροτικών συνεταιρισμών ότι με το ένα εκατομμύριο εκατό χιλιάδες τόνους πετυχαίνουμε τη μεγαλύτερη δυνατή εισροή από την Ευρωπαϊκή Ένωση, δεν υπάρχει κανένα πρόβλημα είτε να αυξήσουμε τις ποσότητες αυτές είτε να τις μειώσουμε. Τι μας ζητάτε να κάνουμε; Μας ζητάτε να εφαρμόσουμε ένα άδικο σύστημα. Μας ζητάτε να κάνουμε μία αδικία. 
     ΑΓΓΕΛΟΣ ΤΖΕΚΗΣ: Όχι αδικία. Μα, το λέμε μέσα. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Και θα σας θυμίσω, κύριε συνάδελφε, άλλες περιπτώσεις όπου κάποιοι κακοί βαμβακοπαραγωγοί έβρεχαν τα βαμβάκια για να παρουσιάσουν περισσότερα κιλά, εμφάνιζαν μεγαλύτερη υγρασία για να παρουσιάσουν περισσότερα κιλά…
     ΑΓΓΕΛΟΣ ΤΖΕΚΗΣ:Μα, σας λέμε να το πετύχετε με την υγρασία 15%. Αυτό δεν αυξάνει τα κιλά. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Και τώρα τι μας λέτε. Μας λέτε να επιβεβαιώσουμε αυτά που γίνονταν τα προηγούμενα χρόνια με βάση τα οποία αδικούνταν κατά κόρο οι σωστοί βαμβακοπαραγωγοί. 
     Εμείς, λοιπόν, κάνουμε αυτό το οποίο είναι σωστό και το γνωρίζουν πολύ καλά οι βαμβακοπαραγωγοί. Εμείς δεν πρόκειται να αδικήσουμε άλλους και να ευνοήσουμε άλλους. Εμείς κάνουμε ένα δίκαιο σύστημα. Παραλαμβάνουμε το βαμβάκι στη σωστή του υγρασία. Δεν θα επιτρέψουμε να πληρωθεί η υγρασία. Το βαμβάκι θα πληρωθεί. 
     ΑΓΓΕΛΟΣ ΤΖΕΚΗΣ: Εμείς δεν σας λέμε να νομιμοποιήσετε τις παρανομίες των προηγουμένων ετών. Τέτοια πρόταση το Κ.Κ.Ε. δεν έχει κάνει ποτέ. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Δεν πρόκειται να επιτρέψουμε να εισπράξουν επιδοτήσεις για υγρασία. Για το βαμβάκι θα καταβάλλονται και θα εισπράττονται οι επιδοτήσεις. Κατά συνέπεια, δίκαιο και αντικειμενικό είναι το σύστημα και αυτό το δέχεται η συντριπτική πλειοψηφία των Ελλήνων βαμβακοπαραγωγών. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ, αλλά για να αποδώσουμε το δίκαιο, οπωσδήποτε ο κ. Τζέκης δεν ζήτησε να νομιμοποιηθούν παρανομίες. Δεν ζήτησε κάτι τέτοιο. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μα, το 18% αυτό σημαίνει, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Δεν ζήτησε πάντως κάτι τέτοιο, κύριε Υφυπουργέ. 
     Εισερχόμαστε στη συζήτηση των επικαίρων ερωτήσεων του δεύτερου κύκλου. 
     Θα συζητηθεί η δεύτερη υπ’ αριθμόν 108/10-10-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Αγροτικής Ανάπτυξης και Τροφίμων, σχετικά με την επίλυση των προβλημάτων των ψαράδων του Αλιευτικού Συνεταιρισμού Αλοννήσου κ.λπ. 
     Η επίκαιρη ερώτηση έχει ως εξής: 
     «Σε άσχημη οικονομική κατάσταση έχουν οδηγηθεί οι εκατό περίπου ψαράδες του Αλιευτικού Συνεταιρισμού Αλοννήσου και οι οικογένειές τους, εξαιτίας σοβαρών προβλημάτων που αντιμετωπίζουν και της άρνησης των μέχρι σήμερα κυβερνήσεων να τα επιλύσουν. 
     Συγκεκριμένα, οι ψαράδες της Αλοννήσου, εδώ και χρόνια, ζητούν την κατασκευή αλιευτικού καταφυγίου για την προστασία των καϊκιών τους, δυστυχώς μέχρι σήμερα δεν έχει γίνει τίποτα. 
     Ζητούν επίσης την εφαρμογή του ν. 1650/86, άρθρο 22 παράγραφος 3, που προβλέπει τη χορήγηση αποζημιώσεων – επιδοτήσεων για την απώλεια εισοδήματος που υφίστανται από την προστασία του περιβάλλοντος μιας και στην περιοχή τους υπάρχει το θαλάσσιο πάρκο. Οι αποζημιώσεις και οι επιδοτήσεις αυτές είναι επιβεβλημένες και για το λόγο ότι έχουν τεθεί σοβαροί περιορισμοί για την προστασία των ιχθυοαποθεμάτων αλλά και από το πλαγκτόν που φέτος κατά τους κρίσιμους μήνες Ιούλιο και Αύγουστο άφησε άνεργους τους ψαράδες, με αποτέλεσμα τα αλιεύματα φέτος να είναι μειωμένα κατά 30% σε σχέση με πέρυσι. 
     Ερωτάται ο κύριος Υπουργός, τι μέτρα προτίθεται να πάρει άμεσα η κυβέρνηση για την εφαρμογή του ν. 1650/86 και οι ψαράδες να αποζημιωθούν για τις απώλειες του εισοδήματός τους λόγω του θαλάσσιου πάρκου αλλά και να επιδοτηθούν για την αναγκαστική ανεργία στην οποία οδηγούνται λόγω πλαγκτόν.». 
     Ο Υφυπουργός κ. Κοντός έχει το λόγο. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριοι συνάδελφοι, στο Υπουργείο Αγροτικής Ανάπτυξης και Τροφίμων αρμόδια για την εξασφάλιση της αποτελεσματικότητας και της σωστής διαχείρισης και εφαρμογής του επιχειρησιακού προγράμματος αλιείας, το πρόγραμμα «Ε.Π.Α.Λ.», δηλαδή 2000-2006, είναι η υπηρεσία διαχείρισης επιχειρησιακού προγράμματος αλιείας. Το πρόγραμμα αυτό είναι ένα πολυτομεακό πρόγραμμα που εντάσσεται στα πλαίσια του Γ΄ Κοινοτικού Πλαισίου  Στήριξης και προωθεί την ανάπτυξη όλων των παραγωγικών κλάδων του τομέα της αλιείας, δηλαδή την υδατοκαλλιέργεια, τη μεταποίηση, την αλιεία ενισχύοντας ταυτόχρονα και τις υποδομές στην αλιεία. 
     Όμως μέχρι σήμερα η υπηρεσία δεν έχει λάβει καμία αίτηση ένταξης έργου στο πρόγραμμα αλιείας που να αφορά αλιευτικό καταφύγιο στην Αλόννησο. Δεν έχουμε πάρει μέχρι στιγμής τέτοια αίτηση. Σημειώνεται δε ότι οι αιτήσεις για ένταξη στο «Ε.Π.Α.Λ. 2000-2006» υποβάλλονται στην Υπηρεσία Διαχείρισης συνοδευόμενες από πλήρη φάκελο, οριστική μελέτη και σχετικές άδειες από τους τελικούς δικαιούχους, δηλαδή τους φορείς υλοποίησης. 
     Σύμφωνα με τις αρχές της κοινής αγοράς και δεδομένου ότι τα αλιευτικά εργαλεία δεν αποτελούν έναν πάγιο εξοπλισμό –και εκεί βρίσκεται το πρόβλημα- δεν είναι δυνατόν να καταβληθούν οικονομικές ενισχύσεις είτε αυτές περιλαμβάνουν κοινοτική συμμετοχή είτε αυτές δίνονται από εθνικές πιστώσεις.
     Επομένως, οι ζημιές που προκαλούνται από το πλαγκτόν στα αλιευτικά εργαλεία δεν είναι δυνατόν να αποτελέσουν αντικείμενο ενίσχυσης. Θα μπορούσε να χορηγηθεί αποζημίωση στους αλιείς λόγω απώλειας του εισοδήματός τους μόνο κατόπιν γνωστοποίησης των στοιχείων στην Ευρωπαϊκή Ένωση που να τεκμηριώνουν τις απαραίτητες προϋποθέσεις, έτσι ώστε να εξασφαλίσουν τη σχετική έγκριση. Αναμένουμε λοιπόν το σχετικό αίτημα, έτσι ώστε να δώσουμε μάχη στην Ευρωπαϊκή Ένωση προσπαθώντας να στηρίξουμε τους αλιείς.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Ορίστε, κύριε Γκατζή, έχετε το λόγο γα δύο λεπτά.
     ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
     Κύριε Υπουργέ, στην ερώτησή μου αναφέρω τις αιτίες της απώλειας του εισοδήματος λεπτομερώς που έχουν οι αλιείς της Αλοννήσου και δεν είναι μόνο το πλαγκτόν, στο οποίο σταθήκατε εσείς. Βεβαίως για το πλαγκτόν μπορεί να μη δώσετε, ας είναι άνεργοι οι άνθρωποι για δύο τρεις μήνες όσο διατηρείται το πλαγκτόν. Αυτό δεν αφορά την Κυβέρνηση, δεν δείχνει καμία ευαισθησία. Πολιτική σας είναι, εμείς δεν συμφωνούμε με αυτήν την πολιτική. 
     Όμως σας αναφέρω μία σειρά άλλα χαρακτηριστικά, την υπεραλίευση, την καταστροφή που γίνεται στα εργαλεία από τη φώκια, το θαλάσσιο πάρκο το οποίο τους απαγορεύει. Έχω εδώ μια απάντηση για τα πρόστιμα που πολλάκις έχουν επιβληθεί στους ψαράδες της Αλοννήσου από το Υ.Ε.Ν. που λέει ότι κάθε φορά οι αλιείς παίρνουν πρόστιμα δεκάδων χιλιάδων ευρώ. Μόνο το 2004 ήταν τρομερά τα πρόστιμα αυτά, δεκάδες χιλιάδες πρόστιμα σε κάθε αλιέα που τυχόν πάει και πέφτει στα απαγορευμένα σημεία.
     Από την άλλη μεριά, υπάρχει ο νόμος, κύριε Υπουργέ. Γιατί δεν τον αναγνωρίζετε; Γιατί δεν τον χρησιμοποιείτε; Εγώ σας τον φέρνω στην ερώτησή μου. Είναι ο ν.1650/1986 όπου στο άρθρο 22 παράγραφος 3 αναφέρεται ρητά ότι για περιπτώσεις προστασίας του περιβάλλοντος στην ξηρά, στη θάλασσα κλπ. για αλιείς, για αγρότες, για κτηνοτρόφους και άλλους, μπορεί να δοθεί αποζημίωση της απώλειας του εισοδήματός τους σε αυτούς οι οποίοι θίγονται. 
     (Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Εσείς γιατί δεν σταθήκατε καθόλου σε αυτό; Μιλάτε μόνο για την Ευρωπαϊκή Ένωση. Εντάξει, για την Ευρωπαϊκή Ένωση, αλλά εμείς τι σας ζητάμε; Μία αποζημίωση για τους ανθρώπους αυτούς. Πείτε ότι παίρνουν ένα ταμείο ανεργίας και υπάρχουν χιλιάδες κονδύλια. Όπως κάνατε τελικά για το δελφικό τοπίο, δώσατε στους ανθρώπους. Γιατί εδώ δεν δίνετε; Εν πάση περιπτώσει, να σκεφτείτε μόνο τα εργαλεία που καταστρέφονται από τις φώκιες. Γιατί οι φώκιες δεν είναι περιορισμένες, κύριε Πρόεδρε, στο σημείο που έχει οριοθετηθεί ως θαλάσσιο πάρκο. Οι φώκιες είναι ελεύθερες και κυκλοφορούν. Δεν υπάρχουν εκεί δίχτυα και απαγορευτικά σύνορα. Το ένα είναι αυτό.
     Δεύτερον, μιλάτε για το καταφύγιο, κύριε Υπουργέ. Δεν έχετε αίτηση για το καταφύγιο; Εδώ υπάρχει στο κλαδικό πρόγραμμα του Υπουργείου Γεωργίας μελέτη εγκεκριμένη κ.λπ. για να γίνει το καταφύγιο. Το ίδιο το Υπουργείο Γεωργίας το είχε αρχίσει παλαιοτέρα, το σταμάτησε το 2000. Υπάρχει τώρα μελέτη, ώριμη μελέτη κατατεθειμένη κ.λπ. να συνεχίσει το αλιευτικό καταφύγιο. Τι μου λέτε ότι δεν έχετε αίτημα; 
     Σας παρακαλώ! Δεν είναι απάντηση αυτή. Κοιτάξτε να δείτε. Έχει εγκριθεί και από την περιφέρεια. Τα καΐκια τους καταστρέφονται χρόνο με το χρόνο. Ξενυχτούν οι άνθρωποι δεκάδες βράδια το χειμώνα για να προστατέψουν τα καΐκια και παλεύουν με τη μανία της φύσης πάνω στα καΐκια για να τα γλιτώσουν. 
     Πρέπει λοιπόν να δείτε και το θέμα του καταφυγίου και το θέμα των αποζημιώσεων. Είναι πολύ σοβαρά θέματα, κύριε Υπουργέ και είναι ο μόνος αλιευτικός συνεταιρισμός στην Ελλάδα που υπάρχει σήμερα και δεν έχει αλιευτικό καταφύγιο. Και έχει πολλά δεινά.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΝΙΚΟΛΑΟΣ ΓΚΑΤΖΗΣ: Τα μέσα επικοινωνίας που σήμερα έχουμε με τα νησιά μας, κύριε Πρόεδρε, είναι τόσο λίγα που δεν εξυπηρετούν να μεταφέρουν ούτε τα εμπορεύματά τους, αυτά τα λίγα που πιάνουν! Αναγκάζονται πολλές φορές να τα έχουν τρεις και τέσσερις μέρες εκεί και άλλα που φυσικά δεν είναι δικό σας πρόβλημα, αλλά τα αναφέρω μέσα σε όλα τα προβλήματα τα οποία υπάρχουν.
     Ζητάμε, κύριε Υπουργέ και την αποζημίωση να δώσετε, έχετε πολλά κονδύλια. Να μην αναφέρω τώρα τι έγινε στην Πάτρα με τους δεκαοχτώ φιλοξενούμενους για τους οποίους δόθηκαν 30.000 ευρώ!
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Και οι ιδιώτες συλλαμβάνουν τους ψαράδες.
     ΠΡΟΕΔΡΕΥΩΝ (Ιωάννης Τραγάκης): Ο Υφυπουργός Αγροτικής Ανάπτυξης και Τροφίμων κ. Κοντός έχει το λόγο.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατ’ αρχάς, πρέπει να ξεκαθαρίσουμε και να διευκρινίσουμε ότι μέχρι σήμερα η Υπηρεσία Διαχείρισης, όπως είπα, δεν έχει πάρει καμία αίτηση ένταξης έργου στο Πρόγραμμα Αλιείας που να αφορά το αλιευτικό καταφύγιο στην Αλόννησο …
     ΝΙΚΟΛΑΟΣ ΓΚΑΤΖΗΣ: Αφού σας λέω ότι είναι ενταγμένο στο επιχειρησιακό σας πρόγραμμα.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Να επικοινωνήσουμε με τις υπηρεσίες της περιφέρειας, με τις νομαρχίες να δούμε αν υπάρχει ο φάκελος και να καταβάλουμε κάθε προσπάθεια, έτσι ώστε να προχωρήσει το έργο. Δεν είπαμε εμείς ότι δεν θέλουμε να φτιάξουμε το αλιευτικό καταφύγιο, αλλά δεν υπάρχει κατατεθειμένος φάκελος. Αυτή είναι η πραγματικότητα. Και ούτε είπαμε εμείς …
     ΝΙΚΟΛΑΟΣ ΓΚΑΤΖΗΣ: Μα, κύριε Υπουργέ, σας λέω ότι είναι σίγουρα.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): …για τις ζημιές που όντως υφίστανται οι αλιείς, ότι δεν επιθυμούμε να τους αποζημιώσουμε. Οι αποζημιώσεις όμως, πρέπει να πούμε ότι εντάσσονται σε ένα προκαθορισμένο πλαίσιο. Ένα πλαίσιο …
     ΝΙΚΟΛΑΟΣ ΓΚΑΤΖΗΣ: Είναι ο νόμος 1650, κύριε Υπουργέ.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αφήστε με, σας παρακαλώ, να ολοκληρώσω.
     Ένα πλαίσιο που έχει ξεκάθαρους όρους και ξεκάθαρες προϋποθέσεις: ΕΛ.Γ.Α. ή Π.Σ.Ε.Α..
     Είπα, λοιπόν, εγώ δεδομένου ότι δεν μπορούμε να δώσουμε ενισχύσεις από τον ΕΛ.Γ.Α., να καταβάλουμε μία προσπάθεια έτσι ώστε να μπορέσουμε να περάσουμε το αίτημα και να πάρουμε έγκριση από τις αρμόδιες υπηρεσίες της Ευρωπαϊκής Ένωσης. Κανείς δεν αρνήθηκε ότι πρέπει να αποζημιωθούν οι αλιείς, οι οποίοι όντως υφίστανται ζημιές. Κανείς δεν αρνήθηκε ότι πρέπει να στηριχθούν οι αλιείς. Όμως, αντιλαμβάνεστε ότι για όλα αυτά πρέπει να ακολουθήσουμε τις νόμιμες διαδικασίες και σας διαβεβαιώνω ότι αυτό προτιθέμεθα να κάνουμε.
     ΝΙΚΟΛΑΟΣ ΓΚΑΤΖΗΣ: Μα, εδώ έχετε το ν. 1650. Είναι απλό, κύριε Υπουργέ, δε χρειάζεται τίποτε άλλο. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     Εισερχόμαστε στη συζήτηση της τρίτης επίκαιρης ερώτησης του πρώτου κύκλου με αριθμό 106/10.10.2005 της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη – Αικατερινάρη προς τον Υπουργό Ανάπτυξης, σχετικά με την απελευθέρωση της ηλεκτρικής ενέργειας στη χώρα μας κλπ..
     Συγκεκριμένα το περιεχόμενο της επίκαιρης ερώτησης της κ. Ξηροτύρη έχει ως εξής: 
     «Ο ενεργειακός τομέας και ειδικότερα ο τομέας παραγωγής ηλεκτρικής ενέργειας βρίσκεται στη χώρα μας μπροστά σε πολλαπλά αδιέξοδα, όπως: Αύξηση της ζήτησης περίπου 4% το χρόνο. Στασιμότητα στον προγραμματισμό και στην παραγωγή νέων μονάδων. Έλλειμμα στο ηλεκτρενεργειακό ισοζύγιο, αλλά και σε σχέδια εξοικονόμησης ενέργειας, όπως και καθυστέρηση στην προώθηση εναλλακτικών και ανανεώσιμων μορφών ενέργειας. Πολυετές αδιέξοδο του θεσμικού πλαισίου για την απελευθέρωση της αγοράς ενέργειας.
     Σύμφωνα με νομοθετικές ρυθμίσεις η Δ.Ε.Η. έχει αποκλεισθεί από την κατασκευή νέων μονάδων, ενώ οι ιδιώτες αδειούχοι εκβιάζουν για νέα προνόμια και αυξήσεις τιμολογίων, προκειμένου να επενδύσουν. Η Κυβέρνηση, που γνωρίζει αυτή την αδιέξοδη κατάσταση εγκαταλείπει την ήπια προσαρμογή και προωθεί ακόμη πιο νεοφιλελεύθερου τύπου επιλογές. Έτσι αντί να διατηρήσει στις κρίσιμες συνθήκες της σημερινής ενεργειακής κρίσης και των ελλειμμάτων δυναμική και παραγωγική τη Δ.Ε.Η., προχωρά στην κατάτμησή της, προκαλεί αναστάτωση στους εργαζόμενους και εγκαταλείπει την ανάπτυξη του ηλεκτρενεργειακού τομέα στους υποψήφιους παραγωγούς, που αν δεν επιβάλλουν τους όρους τους δεν θα αποφασίσουν να επενδύσουν. Επειδή από την κατάσταση που επικρατεί, προκαλείται εύλογη ανησυχία ότι η απελευθέρωση θα μετατραπεί σε απορρύθμιση και σταδιακή αντικατάσταση της Δ.Ε.Η. από ιδιωτικά ολιγοπώλια και επειδή ο «ανταγωνισμός» θα παρασύρει προς τα πάνω και τα τιμολόγια της Δ.Ε.Η., η διοίκηση της οποίας αυτό τον καιρό έχει σημαντικά προβλήματα,
     Ερωτάται ο κύριος Υπουργός:
     - Θα διατηρήσει η Κυβέρνηση δυναμική και παραγωγική την Δ.Ε.Η., ώστε να αντιμετωπίσει από καλύτερες θέσεις το ενεργειακό έλλειμμα της χώρας και την ενεργειακή κρίση;
     - Πώς θα προστατευθούν οι ειδικές κατηγορίες πληθυσμού στα νησιά, στις ορεινές περιοχές και στη γεωργία από τις τιμολογιακές αλλαγές που θα προκύψουν από τις περιβόητες μεταρρυθμίσεις;»
     Ο Υφυπουργός Ανάπτυξης κ. Γεώργιος Σαλαγκούδης έχει το λόγο, για τρία λεπτά. 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, κατ’ αρχάς θα πρέπει να πω ότι οι επισημάνσεις της κυρίας Ξηροτύρη σχετικά με την ηλεκτρενεργειακή ανεπάρκεια στην οποία παραλάβαμε την χώρα μας, είναι γεγονός δεδομένο και αδιαμφισβήτητο.
     Παρόλα αυτά η νέα διακυβέρνηση κατάφερε όλο αυτό το διάστημα να αντιμετωπίσει με επιτυχία πρώτα τους Ολυμπιακούς Αγώνες, παίρνοντας και χρυσό μετάλλιο, διότι ήταν η πρώτη Ολυμπιάδα κατά τη διάρκεια της οποίας δεν χρησιμοποιήθηκε ούτε για ένα δευτερόλεπτο εφεδρική γεννήτρια. Και δεύτερον, αυτό το καλοκαίρι, παρά τους κινδύνους και τους φόβους που εκφράστηκαν και από τα Μέσα Μαζικής Ενημέρωσης αλλά και εδώ στο Κοινοβούλιο για black out, δεν είχαμε κανένα black out και αντιμετωπίσαμε την αιχμή του θέρους με απόλυτη επιτυχία. 
     Συνεχίζεται, όμως, η ηλεκτρενεργειακή ανεπάρκεια. Δεν είναι σωστό αυτό που λέτε ότι δεν προστίθενται νέες μονάδες. Θέλω να  πω ότι η Δ.Ε.Η. ολοκληρώνει το 2006 μία νέα μονάδα τετρακόσια μεγαβάτ στο Λαύριο. Επίσης, έχει ολοκληρωθεί και είναι σε δοκιμαστική πλέον λειτουργία, η μονάδα των «ΕΛ.Π.Ε.» στη Θεσσαλονίκη. 
     Θα πρέπει να πω, όμως, ότι δεν θα πρέπει εύκολα να πέφτουμε θύματα ενδεχομένως ενός υπερβολικού ζήλου ορισμένων συνδικαλιστών, οι οποίοι μιλούν για κατάτμηση της Δ.Ε.Η. ή για οτιδήποτε άλλο ακόμα φανταστικό. Υπάρχει σαφής και ξεκάθαρη δήλωση στο πρόγραμμα της Νέας Δημοκρατίας, την οποία έχει επαναλάβει ο Πρωθυπουργός και την οποία έχει επισημάνει ο Υπουργός Ανάπτυξης κ. Δημήτριος Σιούφας, αλλά και εγώ πλείστες όσες φορές, σύμφωνα με την οποία –όπως άλλωστε συμπεριλαμβάνεται στο πρόγραμμά μας- θέλουμε τη Δ.Ε.Η. ενιαία, καθετοποιημένη επιχείρηση και το 51% παραμένει υπό την κατοχή του δημοσίου. 
     Αυτό πλέον είναι δεδομένο και δεν θα πρέπει να ακούγονται φωνές περί κατάτμησης της Δ.Ε.Η. ή οτιδήποτε άλλο.
     Η υπόθεση είναι ότι εμείς βεβαίως θέλουμε έτσι τη Δ.Ε.Η., την αναδιοργανώνουμε, τη φροντίζουμε και νομίζω ότι θα είναι και όπως τη θέλουμε, δηλαδή αξιόμαχος παίχτης, κυρίαρχος και δεσπόζων στην ελληνική αγορά για πάρα πολλά χρόνια και όχι μόνο. Θέλουμε να είναι ένας παίχτης και στην αγορά της Νοτιοανατολικής Ευρώπης. Τη συνθήκη για την ενιαία αγορά ηλεκτρικής ενέργειας και φυσικού αερίου της Νοτιοανατολικής Ευρώπης θα την υπογράψουμε στις 25 Οκτωβρίου αυτού του χρόνου εδώ στην Αθήνα.
     Οι κάτοικοι των νησιών, των ορεινών περιοχών, όπως και οι αγρότες και όλοι οι υπόλοιποι με το φθηνό ρεύμα προστατεύονται και ιδιαίτερα με το νέο νόμο για την απελευθέρωση της αγοράς που φέρνουμε. Θα προστατευτούν με τις υπηρεσίες κοινής ωφέλειας που προβλέπονται χαρακτηριστικά και που αυτή τη στιγμή τις πληρώνει μόνο η Δ.Ε.Η. Στη συνέχεια, με το νέο νόμο, θα την πληρώνουν και οι ιδιώτες προμηθευτές. Επομένως, είναι πλήρως καλυμμένοι και οι άνθρωποι αυτών των περιοχών.
     Επίσης, όσον αφορά τα τιμολόγια της Δ.Ε.Η., πρέπει να σας πω, για να ξέρετε, ότι όσο η ΔΕΗ θα έχει το 70% της αγοράς, θα είναι δηλαδή δεσπόζουσα στην αγορά, τις τιμές του ηλεκτρικού ρεύματος θα τις καθορίζει πάντοτε με απόφασή του ο Υπουργός Ανάπτυξης.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε Υφυπουργέ.
     Το λόγο έχει η κ. Ξηροτύρη για δύο λεπτά.
     Ορίστε, έχετε το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
     Κύριε Υπουργέ, πρέπει να γίνετε πιο σαφής στα ερωτήματα που σας θέτω και κυρίως στο μεγάλο ερώτημα, με ποιον τρόπο η Δ.Ε.Η. θα είναι δυναμική και παραγωγική.
     Θα πρέπει να απαλλαγεί από την εσωστρέφειά της και τα διοικητικά της προβλήματα, για να προσφέρει από καλύτερες θέσεις στην κάλυψη του ενεργειακού ελλείμματος της χώρας, αλλά και για να είναι πράγματι –το είπατε και εσείς- μία ισχυρή δημόσια επιχείρηση στον παγκόσμιο ενεργειακό ανταγωνισμό. Να επιδιώξει δηλαδή και σωστές συνεργασίες στο εσωτερικό με την αναγκαστική απελευθέρωση της αγοράς ενέργειας, αλλά κυρίως συνεργασίες στο εξωτερικό και ιδιαίτερα στη Νοτιοανατολική Ευρώπη.
     Βέβαια, κύριε Υπουργέ, προκειμένου να προσφέρει από καλύτερες θέσεις στο μεγάλο ενεργειακό πρόβλημα της χώρας, με τις ρυθμίσεις που είχε εισάγει ο νόμος 3175/2003 και με αυτές οι οποίες παραμένουν και στο δικό σας –τουλάχιστον από το προσχέδιο που είδαμε, γιατί το σχέδιο δεν μας το έχετε δώσει ακόμα- η Δ.Ε.Η. κατά τη δική μας αντίληψη με ασύμμετρες ρυθμίσεις αποκλείεται από τα 900 MW.
     Ο Δ.Ε.Σ.Μ.Η.Ε. δηλαδή επιτρέπεται να συνάψει συμβάσεις ισχύος κατ’ εξαίρεση της κανονικής διαδικασίας αδειοδοτήσεων μέσω διαγωνισμών χωρίς να είναι εκεί μέσα η Δ.Ε.Η.
     Τι έγινε όμως; Γιατί ισχύ δεν έχουμε. Η Δ.Ε.Η. πάλι έκανε μονάδες μέχρι τώρα για να ισορροπήσει το σύστημα. Οι υπόλοιποι τι έκαναν; Περιμένουν, όπως σας λέω, ευνοϊκότερα κίνητρα. Καμία νέα μονάδα δεν έχει τεθεί σε λειτουργία για τα 900 MW και δεν μπορεί να τεθεί σε λειτουργία μέχρι τον Ιούλιο του 2007 που είναι η ημερομηνία της απελευθέρωσης.
     Γι’ αυτό και εσείς τώρα με το προσχέδιο ή με το σχέδιο –δεν ξέρω τι θα το λέτε- αναγκάζεστε να πείτε ότι όλο αυτό θα γίνει μέχρι το 2010. Δεν έχουμε λοιπόν μία τεράστια απόκλιση από τις ενεργειακές ανάγκες και τα ελλείμματα που έχει η χώρα; Δεν εγκλωβίζεται η Δ.Ε.Η., χωρίς να το επιβάλλει αυτό η κοινοτική οδηγία; 
     Εμείς θέλουμε να ξέρουμε ακριβώς ποια είναι η πολιτική σας διότι η συμμετοχή της Δ.Ε.Η., έστω και με ποσοστά, εδώ είναι εγγύηση για να υπάρξουν αυτές οι μονάδες. Είναι εγγύηση για να καλυφθεί το ενεργειακό έλλειμμα.
     Επομένως συζητάμε και για τις 900 μονάδες MW και πρέπει να συζητήσουμε, κύριε Υπουργέ, με σαφήνεια εδώ πώς θα παίξει αυτό το δυναμικό και παραγωγικό ρόλο η Δ.Ε.Η. μέσα σ’ αυτήν την απελευθέρωση της αγοράς, σ’ ένα τοπίο βέβαια που μέχρι τώρα στη χώρα μας είναι εντελώς ασαφές και αόριστο, και το μόνο που κάνει είναι να διογκώνει αυτά τα ελλείμματα. 
     Θέλουμε να επισημάνουμε δυο ακόμη πράγματα. Κατ’ αρχήν τη μεγάλη έλλειψη που υπάρχει και τη μεγάλη ανάγκη να δοθεί προτεραιότητα στη νότια Ελλάδα. Ξέρετε, όμως, πάρα πολύ καλά για μονάδες, ότι ένας αδειοδοτημένος παραγωγός υπάρχει σ’ αυτήν την περιοχή. Αυτό είναι ένα πρόβλημα για τους καινούργιους διαγωνισμούς. 
     Το κυριότερο πρόβλημα …
     ΠΡΟΕΔΡΕΥΩΝ (Ιωάννης Τραγάκης): Με αυτό ολοκληρώστε, παρακαλώ.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνω, κύριε Πρόεδρε.
     …είναι η προστασία των νησιώτικων περιοχών, των ορεινών, το γεωργικό τιμολόγιο κ.λπ. Δεν είναι σαφές. Θα το δούμε στο νομοσχέδιο που θα φέρετε. Θα δούμε πώς το κόστος της κοινωνικής ωφέλειας θα πάει και στους ιδιώτες προμηθευτές, μήπως τελικά, είτε η Δ.Ε.Η. παραμένει να έχει αυτό το κόστος -άρα να έχει άλλα προβλήματα- είτε το όλο σύστημα διαταραχθεί και αυτές οι περιοχές και αυτά τα τιμολόγια εκτιναχθούν προς τα πάνω. Αυτές είναι οι ανησυχίες μας.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
     Ο κύριος Υφυπουργός έχει το λόγο για δυο λεπτά. 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, κατ’ αρχήν θα πρέπει να τονίσω ότι η απελευθέρωση της αγοράς ηλεκτρικής ενέργειας αποφασίστηκε από την Ευρωπαϊκή Ένωση το 1997. Η Ελλάδα πήρε τετραετή μεταβατική περίοδο έναντι της Ισπανίας και της Πορτογαλίας που πήραν μόνο διετή μεταβατική περίοδο. Στις 19 Φεβρουαρίου του 2001 έληξε και η τετραετής μεταβατική περίοδος και από τότε έπρεπε να έχουμε απελευθερωμένη αγορά.
     Κυρία Ξηροτύρη, πείτε αν θέλετε την Ελλάδα στην Ευρώπη ή αν τη θέλετε εκτός Ευρώπης. Το Κ.Κ.Ε. έχει ξεκαθαρίσει τη θέση του. Θέλει την Ελλάδα εκτός Ευρώπης και επομένως δικαιολογείται να λέει για Δ.Ε.Η., για ιδιώτες, για οτιδήποτε. Εσείς, όμως, ξεκαθαρίστε πρώτα τι θέλετε.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ξέρω καλά την κοινοτική οδηγία, κύριε Υφυπουργέ. 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Από τις 19 Φεβρουαρίου του 2001 μέχρι σήμερα δεν έγινε το απαραίτητο θεσμικό πλαίσιο και η προσαρμογή μας στην οδηγία. Και παρά το γεγονός ότι η προηγούμενη κυβέρνηση, προεδρεύουσα στην Ευρωπαϊκή Ένωση, ψήφισε την Οδηγία 54 του 2003 και την υπέγραψε ως προεδρεύουσα, εν τούτοις δεν προσαρμόστηκε η χώρα μας στην οδηγία αυτή και μάλιστα παραπεμφθήκαμε στο Ευρωπαϊκό Δικαστήριο, γιατί δεν έχουμε προχωρήσει στην προσαρμογή μας στην οδηγία. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Με τις νέες μονάδες τι θα γίνει; 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Δεν σας διέκοψα. Επιτρέψτε μου να ολοκληρώσω. Θα πάρετε όλες τις απαντήσεις. 
     ΠΡΟΕΔΡΕΥΩΝ (Ιωάννης Τραγάκης): Κυρία συνάδελφε, θέσατε τα ερωτήματά σας και θα πάρετε τις απαντήσεις. 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Μέσα στις επόμενες μέρες κατατίθεται το νομοσχέδιο πλέον που προσαρμόζει και τη χώρα μας στο θεσμικό πλαίσιο με την οδηγία 54/2003 για την απελευθέρωση της αγοράς ηλεκτρικής ενέργειας. Στο νομοσχέδιο αυτό θα δείτε ακριβώς πώς θα γίνονται και οι υπηρεσίες κοινής ωφέλειας, που βεβαίως θα διαμοιράζεται σε όλες αυτό το κόστος, δηλαδή των υπηρεσιών κοινής ωφέλειας και στη Δ.Ε.Η. κατά την αναλογία της και στους προμηθευτές στην αναλογία που έχουν επίσης από το μερίδιο της αγοράς. 
     Αλλά ακόμη θα ήθελα να σας πω ότι, όταν έγινε ο ν. 3175 έδωσε βέβαια τα 900 MW στους ιδιώτες, αλλά έδωσε τότε ταυτόχρονα και στη Δ.Ε.Η. αυτή τη μονάδα των 400 MW στο Λαύριο. Άρα, λοιπόν, οι μονάδες αυτές των 900 MW είναι ακριβώς για τους ιδιώτες. Αμέσως με την ψήφιση του νομοσχεδίου, θα τεθεί σε δημόσια διαβούλευση -το νομοσχέδιο θα πρέπει να το έχετε- η προκήρυξη για τους διαγωνισμούς των 900 MW. Εκεί ακριβώς περιμένουμε την προσέλευση των ιδιωτών επενδυτών, ούτως ώστε να αποκτήσει και ιδιώτες παραγωγούς ηλεκτρικής ενέργειας η χώρα μας, να συμβεί δηλαδή και στην πράξη ουσιαστικά η απελευθέρωση των αγορών, που είναι μια από τις πολύ σημαντικές μεταρρυθμίσεις που αυτή η Κυβέρνηση με πολλή προσοχή, με διάλογο, αλλά και με αποφασιστικότητα κατάφερε να φτάσει σ’ αυτό το σημείο, αφού πρώτα τον Απρίλιο κυκλοφορήσαμε τους κώδικες συναλλαγών ηλεκτρικής ενέργειας που ήταν απαραίτητοι, ακριβώς για να δημιουργηθεί η απελευθέρωση της αγοράς ηλεκτρικής ενέργειας.
     Νομίζω ότι έχω απαντήσει πλήρως και πρέπει να είστε ικανοποιημένη.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Κύριοι συνάδελφοι, ο συνάδελφος κ. Ακριβάκης ζητά άδεια απουσίας στο εξωτερικό.
     Εγκρίνει η Βουλή;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς, η Βουλή ενέκρινε τη ζητηθείσα άδεια.
     Επανερχόμαστε στη συζήτηση των επικαίρων ερωτήσεων δεύτέρου κύκλου.
     Ακολουθεί η με αριθμό 102/10.10.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς την Υπουργό Εθνικής Παιδείας και Θρησκευμάτων, σχετικά με τα προβλήματα στη λειτουργία των σχολείων, την κάλυψη των κενών με εκπαιδευτικό προσωπικό κ.λπ. 
     Η επίκαιρη ερώτηση του κυρίου συναδέλφου έχει ως εξής:
     «Ένα μήνα μετά την έναρξη του σχολικού έτους2005-2006, τα προβλήματα που αφορούν την ίδια την εκπαιδευτική λειτουργία παραμένουν άλυτα. Ειδικότερα, σε σχέση με τα θέματα της πληρότητας του διδακτικού προσωπικού των σχολικών μονάδων, παρά τις υποσχέσεις σας, κυρία Υπουργέ, ότι είναι ζήτημα ημερών η επίλυση όσων προβλημάτων εμφανίσθηκαν στις 12 Σεπτεμβρίου (έναρξη σχολικού έτους), δυστυχώς τα κενά παραμένουν πολλά και η εκπαιδευτική λειτουργία καθίσταται ελλιπής και εκκρεμής, σε βάρος των μαθητών και των οικογενειών τους. Η καθυστέρηση του διορισμού μονίμων εκπαιδευτικών –που οφείλεται αποκλειστικά στην πλημμελή δράση του υπουργείου σας, αφού προκηρύχθηκε καθυστερημένα ο σχετικός διαγωνισμός- οι καθυστερήσεις στο σύστημα της δι’ αποσπάσεων τοποθέτησης εκπαιδευτικών, η ανά εκπαιδευτική περιφέρεια «ρουσφετολογική» δράση των κομματικών προϊσταμένων και η αρχικώς παράνομη και πάντως διοικητικώς πλημμελής τοποθέτηση μιας σειράς αναπληρωτών καθηγητών έχουν δημιουργήσει μια πραγματικά χωρίς προηγούμενο αρνητική κατάσταση στο χώρο της εκπαίδευσης. Κατόπιν όλων των ανωτέρω, ερωτάσθε, κυρία Υπουργέ, με ποιόν τρόπο θα καλυφθούν τελικώς τα κενά στο εκπαιδευτικό προσωπικό και ποιο είναι επιτέλους το αληθές χρονοδιάγραμμα του Υπουργείου σας ως προς το συγκεκριμένο θέμα;»
     Ορίστε, κύριε Υφυπουργέ, έχετε το λόγο για τρία λεπτά.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, για να σταματήσει επιτέλους η γενικόλογη, τέλος πάντων, άσκηση κριτικής με βάση το χρονοδιάγραμμα των διορισμών και η επίκληση του αιωνίως γενικευμένου ρητορικού ισχυρισμού ότι έχουμε, ενώ κλείνει ο πρώτος μήνας του σχολικού έτους, ανάγκες οι οποίες ακόμα εκκρεμούν και δεν έχουν πληρωθεί, θα ήθελα να σας πω ότι τα στοιχεία μιλούν από μόνα τους. Είμαι έτοιμος να ακούσω και τα στοιχεία του ερωτώντος Βουλευτή.
     Πρώτα απ’ όλα, κύριε συνάδελφε, με το χθεσινό διορισμό και των χιλίων πεντακοσίων περίπου αναπληρωτών καθηγητών Φυσικής Αγωγής, που είχαν την προϋπηρεσία εκτελώντας το έργο της Ολυμπιακής παιδείας και τους οποίους στείλαμε σε όλα τα δημοτικά της χώρας, αλλά και στη δευτεροβάθμια εκπαίδευση για να ολοκληρώσουν το πρόγραμμα της Ολυμπιακής παιδείας, έτσι όπως το έχουν υποσχεθεί και να καλύψουν τα ωριαία, όπου υπάρχουν, κενά στις ειδικότητες, εννοώ δηλαδή στο μάθημα της Φυσικής Αγωγής στα ολοήμερα δημοτικά σχολεία, ήδη το Υπουργείο Παιδείας δηλώνει ότι έχει καλυφθεί η συντριπτική πλειοψηφία των κενών σε όλη τη χώρα. Δεν μιλάμε προφανώς για κενά άλλα ή για κενά που δεν μπορούμε να τα αντιμετωπίσουμε. Έχουμε ήδη κάνει σωστά τους προϋπολογισμούς μας και ως σωστή ηγεσία πολιτική που θέλουμε να νοικοκυρέψουμε όλο αυτό το θέμα –και για το πώς το παραλάβαμε μπορώ να σας πω στη δευτερολογία- έχουμε ήδη εξασφαλίσει τις πιστώσεις εκείνες οι οποίες είναι απαραίτητες για να αντιμετωπίζουμε και τα λειτουργικά κενά που ενδιαμέσως ίσως εμφανίζονται. 
     Θέλετε να σας πω παραδείγματα; Στείλαμε προχθές σε μια περιφέρεια της χώρας οκτώ λειτουργούς της δευτεροβάθμιας εκπαίδευσης, νομίζω πέντε φιλολόγους και τρεις μαθηματικούς, έτσι όπως μας το ζητούσαν για να καλυφθούν λειτουργικά κενά και μόλις πήγαν οι οκτώ, την επομένη ημέρα είχαμε ένα σήμα από τον διευθυντή δευτεροβάθμιας εκπαίδευσης του νομού που μας έλεγε ότι οι πέντε έφυγαν λόγω  κυήσεων. Και μακάρι, είμαστε μια χώρα που θέλουμε να βοηθήσουμε και τους εκπαιδευτικούς –όχι μόνο τους εκπαιδευτικούς- εκείνους οι οποίοι θέλουν να βοηθήσουν στον πολλαπλασιασμό του πληθυσμού, μια χώρα που ερημώνεται. Το μαθητικό δυναμικό και ο πληθυσμός της χώρας συρρικνώνονται καθημερινώς. Είμαστε έτοιμοι να βοηθήσουμε προς αυτή την κατεύθυνση. Δεν το λέω, λοιπόν, για να κατηγορήσω, αλλά για να  πω ότι είναι ευτυχές το γεγονός. Θα στείλουμε εκεί αμέσως σήμερα –ήδη έχει επιληφθεί η υπηρεσία- τους πέντε αναπληρωτές που θα πρέπει να πάνε.
     Κρινόμαστε, λοιπόν, κύριε συνάδελφε, για το αν έχουμε τη δυνατότητα, αν έχουμε εξασφαλισμένες τις θέσεις για να καλύπτουμε αυτά τα κενά, τα οποία όμως δεν είναι κενά που προκύπτουν μέσα από τη γενική καταγραφή και το γενικό σύνολο των απαραίτητων αναπληρωτών που χρειάζονται για να καλύψουν τα οργανικά κενά. 
     Για να δώσω μόνο τρεις αριθμούς, κύριε Πρόεδρε, και να ολοκληρώσω την πρωτολογία μου: ήδη πάνω από οκτώμισι χιλιάδες διορισμούς συμπεριλαμβανομένων και των πολυτέκνων κάναμε. Και όσο και αν ισχυρίζεστε ότι έχουμε ευθύνη εμείς για τις καθυστερήσεις του Α.Σ.Ε.Π. –χωρίς να μπω σ’ αυτή τη λογική και ποτέ δεν απευθύναμε μομφή εναντίον του Α.Σ.Ε.Π.- θα ήθελα στη δευτερολογία, που  θα έχω χρόνο, να σας θυμίσω τι κάνατε εσείς το 2003 και με ποιες καθυστερήσεις βγήκαν τα αποτελέσματα. Όμως εμείς, παρά τις καθυστερήσεις, στείλαμε μόνιμο προσωπικό έγκαιρα στα σχολεία με την έναρξη του σχολικού έτους και είμαστε υπερήφανοι ότι στη μεγάλη τους πλειοψηφία και οι αναπληρωτές –μιλάμε για δώδεκα χιλιάδες αναπληρωτές στην πρωτοβάθμια και δευτεροβάθμια εκπαίδευση- πήγαν στην ώρα τους στα σχολεία, ενώ οι ωρομίσθιοι τοποθετούνται τώρα για να κλείσουν τα όποια μικρά κενά υπάρχουν και  δεν δικαιολογούν θέσεις αναπληρωτών. Για να μη θυμίσω τι κάνατε εσείς από πίνακες εντελώς διαβλητούς για να τοποθετείτε εκπαιδευτικούς επί τόσα χρόνια, που είχατε την ευθύνη των κυβερνητικών πραγμάτων στη χώρα και των εκπαιδευτικών επομένως πραγμάτων, τι κάνατε εσείς γεμίζοντας με ωρομίσθιους για τους ευνόητους μικροκομματικούς λόγους όλα τα σχολεία της χώρας. 
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Λοβέρδο, έχετε το λόγο για δύο λεπτά. 
     ΑΝΔΡΕΑΣ ΛΟΒΕΡΔΟΣ: Κύριε Υφυπουργέ, η τοποθέτησή μου δεν έχει καμία προσωπική αιχμή ή μομφή εναντίον σας. Σας λέω –και με αυτό ξεκινώ την τοποθέτησή μου- ότι η Κοινοβουλευτική Ομάδα του ΠΑ.ΣΟ.Κ., ειδικά ο κύκλος που ασχολείται με την παιδεία, σας καταγγέλλει για άγριο, άκρατο κομματισμό και αμφισβητούμε όσα στοιχεία επικαλεστήκατε και αυτά, τα οποία προαναγγέλλετε ότι θα καταθέσετε σε λίγο. 
     Το δικαίωμα των μαθητών και των οικογενειών τους στη μάθηση, το δικαίωμα των εκπαιδευτικών το μετατρέψατε, οθωμανικώ τω τρόπω, σε παραχώρηση και μάλιστα ενδεχόμενη. Εξαρτάτε την παραχώρηση αυτού του δικαιώματος από μία σειρά μη δηλωνόμενων, ως αδιαφανών, κομματικών κριτηρίων. Τελικώς, σας καταγγέλλουμε για συνειδητή δημιουργία αλαλούμ στο χώρο της εκπαίδευσης και ότι δεν εκμεταλλευτήκατε την πολύ καλή κατάσταση στην οποία είχε φθάσει το όλο σύστημα το 2003, όπου εγκαίρως τα σχολεία, στις περισσότερες περιοχές της χώρας, είχαν τους εκπαιδευτικούς για τον απλό λόγο, κύριε Πρόεδρε, ότι οι διαδικασίες ολοκληρώθηκαν τον Ιούνιο, τον Ιούλιο, τον Αύγουστο και όχι τον Οκτώβριο, όπως συμβαίνει σήμερα. 
     Θέλω να αναφερθώ σε ό,τι αφορά το διαγωνισμό του ΑΣΕΠ και τους συγκεκριμένους διορισμούς που ακόμη δεν έχουν ολοκληρωθεί, ενώ είμαστε στον πρώτο προς το δεύτερο μήνα του σχολικού έτους, και φυσικά στο διορισμό αναπληρωτών και στις σχετικές αποσπάσεις, κύριε Υπουργέ, που τις κάνετε κατά κύματα. Δεν έχω χρόνο τώρα για να εξηγήσω πως γίνεται αυτό στην πράξη. Όμως, αυτοί, οι οποίοι διορίζονται τελευταίοι, τελικώς, αν και είναι κάτω στη λίστα, διορίζονται στον τόπο της αρεσκείας τους. Είναι απαράδεκτα αυτά που συμβαίνουν. Έρχεται επίκαιρη επερώτηση σε λίγες ημέρες και εκεί θα έχει και η Εθνική Αντιπροσωπεία και όποιος μας παρακολουθεί τα κατάλληλα στοιχεία. Ως πρελούδιο και μόνο αυτών, σήμερα, καταθέτω, κύριε Πρόεδρε, κάτι απαράδεκτο, που συμβαίνει μάλιστα στον Πειραιά, για να καταλάβει όποιος μας ακούει τι στοιχεία θα δώσει στην Εθνική Αντιπροσωπεία ο κύριος Υπουργός. Από τον κομματικό προϊστάμενο εκπαίδευσης έχουμε δύο έγγραφα. Το πρώτο είναι σχετικό με πλεονάσματα εκπαιδευτικού προσωπικού, με πλεονάζοντες καθηγητές, ενώ το δεύτερο σχετίζεται με τα ελλείμματα, όπου σε πέντε περιπτώσεις καθηγητών...
     ΠΡΟΕΔΡΕΥΩΝ (Ιωάννης Τραγάκης): Υπάρχουν ελλείψεις. 
     ΑΝΔΡΕΑΣ ΛΟΒΕΡΔΟΣ: Σε πέντε περιπτώσεις καθηγητών έχουμε ταυτοχρόνως διαπίστωση και πλεονάζοντος προσωπικού και ελλειμμάτων στις ίδιες ακριβώς εξειδικεύσεις, στις ίδιες ακριβώς επιστημονικές ειδικότητες. Αυτό είναι ασύλληπτο και δεν έχει μέχρι στιγμής προηγούμενο. 
     Κύριε Υφυπουργέ, ναι, μεν, με τους γυμναστές που διορίσατε χθες ισχυρίζεστε αριθμητικώς πως καλύπτετε τα κενά, όμως τα κενά προκύπτουν όχι μόνο από τα πρόσωπα, αλλά και από τις ειδικότητες που αυτά τα πρόσωπα διδάσκουν. Εσείς αθροίζετε γυμναστές με μαθηματικούς, φιλολόγους, θεολόγους και ούτω καθεξής, για να βγάζετε πλεονάζον προσωπικό. Σας καλώ να πείτε στην Εθνική Αντιπροσωπεία σήμερα πόσα είναι τα λειτουργικά κενά στην πρωτοβάθμια και δευτεροβάθμια εκπαίδευση και θα καταθέσω τη σχετική γνώμη της Διδασκαλικής Ομοσπονδίας. 
     Τέλος, σας αμφισβητώ τα στοιχεία, διότι δεν μπήκατε στον κόπο καν να αναφερθείτε στα ολοήμερα σχολεία, τα οποία δεν έχουν καθόλου καθηγητές ειδικότητας. Αντί πολλών παραδειγμάτων, θα καταθέσω έγγραφα διαμαρτυριών για τρία από αυτά, ένα από τα οποία είναι για σχολείο της Καλλιθέας Αττικής. 
    ΠΡΟΕΔΡΕΥΩΝ (Ιωάννης Τραγάκης): Κύριε Λοβέρδο, ολοκληρώσατε.
     ΑΝΔΡΕΑΣ ΛΟΒΕΡΔΟΣ: Κύριε Πρόεδρε, κλείνω με το εξής: Και η κυρία Υπουργός κατά κόρον και εσείς σήμερα –προς έκπληξή μου, γιατί το είχατε αποφύγει- αναφέρεστε στις εγκύους και υπονοείτε ότι είναι προσχηματικές οι επικλήσεις της σχετικής εγκυμοσύνης. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Λάθος κάνετε. 
     ΠΡΟΕΔΡΕΥΩΝ (Ιωάννης Τραγάκης): Δεν αναφέρθηκε κάτι τέτοιο.
     ΑΝΔΡΕΑΣ ΛΟΒΕΡΔΟΣ: Όχι, κύριε Υφυπουργέ, δεν αναφέρομαι σε αυτό. 
     ΠΡΟΕΔΡΕΥΩΝ (Ιωάννης Τραγάκης): Πιστοποίησε ένα γεγονός. 
     ΑΝΔΡΕΑΣ ΛΟΒΕΡΔΟΣ: Λέω, όμως, γιατί η δήλη μέρα, όπου θα καταθέτει η ενδιαφερόμενη αυτό της το κώλυμα, να μην γίνεται τον Αύγουστο; Γιατί, εάν κάποιος σκέφτεται περίεργα, ας το εκδηλώσει τότε και εσείς θα έχετε το χρόνο να καλύψετε τα κενά. 
     Κύριε Υφυπουργέ, η Υπουργός κρύβεται. Εσείς που είστε εδώ, σας παρακαλώ να πείτε την αλήθεια στον ελληνικό λαό και δώστε χρονοδιαγράμματα. 
     (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Εθνικής Παιδείας και Θρησκευμάτων κ. Καλός. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Νομίζω ότι οι αυξημένοι τόνοι και η ρητορικότητα με την οποία προσπαθείτε να καλύψετε τη γύμνια των δικών σας επιχειρημάτων, δείχνουν ακριβώς με πόσο σεβασμό αντιμετωπίζετε το θέμα της παιδείας, που πρέπει όντως να το αντιμετωπίζουμε όλοι με ψυχραιμία τουλάχιστον.
     Θα κρατήσω λοιπόν τη δική μου ψυχραιμία και θα σας πω το εξής: Δεν δικαιούστε να λέτε ότι το 2003 ή επί των ημερών σας, έστω και αν δεν διαχειριστήκατε εσείς τότε ως Υπουργός τα εκπαιδευτικά πράγματα της χώρας, ήταν τα πράγματα καλύτερα. Ήταν δυσοίωνα και μάλιστα αν θυμηθείτε τον κοινοβουλευτικό έλεγχο που σας ασκούσαμε τότε, φθάναμε –και το δείχνουν τα πρακτικά της Βουλής- μέχρι το Γενάρη και το Φλεβάρη να παρακαλάμε για να σας ευαισθητοποιήσουμε και να καλύψετε τα κενά που υπήρχαν σε σχολεία.
     Γι’ αυτό λοιπόν η εκπαιδευτική κοινότητα θυμάται τις ημέρες σας και δεν θέλει καθόλου, όπως δηλώνει από κάθε πλευρά, να τις έχει ή να τις αναπολεί. 
     Θέλω λοιπόν να καταλάβετε ένα πράγμα. Πρώτα απ’ όλα αναφερθήκατε σε ανακοίνωση ή τουλάχιστον σε κάποια έγγραφα από τον Πειραιά και είπατε ότι δηλώθηκαν ελλείψεις, αλλά δηλώθηκαν και πλεονάσματα. Βεβαίως δηλώνονται έτσι σε κάθε περίπτωση….. 
     ΑΝΔΡΕΑΣ ΛΟΒΕΡΔΟΣ: Για τις ίδιες ειδικότητες...
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Αν έχει γίνει λοιπόν οποιοδήποτε λάθος υπηρεσίας και έχουν δηλωθεί τα ίδια όπως λέτε, εγώ θα τα δω και σας διαβεβαιώ ότι θα παρέμβω. Αλλά παρακαλώ στην οποιαδήποτε περίπτωση ότι θα πρέπει να καταλάβετε κάτι. Εμείς ξεκαθαρίσαμε τους πίνακες, αλλά για κομματισμό δεν δικαιούστε να ομιλείτε. Εκατοντάδες είναι οι προσφυγές. Και στο κάτω-κάτω ποιος αδικείται; Όποιος θεωρεί ότι ζημιώνεται, έχει στα χέρια του όχι απλώς τον κοινοβουλευτικό έλεγχο, αλλά τον δικαστικό έλεγχο εναντίον οποιουδήποτε τον αδίκησε από πλευράς Υπουργείου Παιδείας.
     Επίσης θα σας πω και κάτι ακόμα. Γιατί ενώ εσείς τα κάνατε όλα τόσο καλά, είχαμε τέτοια σωρεία ενστάσεων και σωρεία δικαστικών αποφάσεων; Τα διοικητικά εφετεία κάθε μήνα έβγαζαν αποφάσεις τις οποίες, ο τότε Υπουργός Παιδείας κρατούσε στα συρτάρια του, για να μη χάσουν τη θέση τους οι «πράσινοι» βολεμένοι. 
     Όταν εμείς λοιπόν ήλθαμε και επί έναν ολόκληρο χρόνο αγωνιστήκαμε να αποκαταστήσουμε τη νομιμότητα, να κάνουμε ορθούς, διαφανείς, δίκαιους και απολύτως αξιοκρατικούς τους πίνακες και δεν έχουμε ενστάσεις, μόνο το γεγονός αυτό σας αποστομώνει και δεν μπορείτε να χρησιμοποιήσετε, τουλάχιστον αν έχετε τη σοβαρότητα, αυτή την ίδια λογική και τα ίδια επιχειρήματα.
     Όσον αφορά το τι γίνεται από πλευράς του οποιουδήποτε κενού, θα ήθελα να σας πω ότι δεν δήλωσε ποτέ Υπουργός Παιδείας, ούτε εγώ, σε αυτήν την Αίθουσα ως δυσάρεστο ή ύποπτο το γεγονός των εγκύων. Αλλά είναι βέβαιο ότι αυτό το γεγονός, μαζί με τις αποχωρήσεις των εκπαιδευτικών λόγω συνταξιοδοτήσεως, που για ευνόητους λόγους γίνονται τον πρώτο μήνα από την έναρξη του σχολικού έτους και μαζί με τις υπόλοιπες αιτίες και άδειες που αιτούνται οι διάφοροι εκπαιδευτικοί για να αντιμετωπίσουν προβλήματα υγείας τους, είναι όντως εκείνα τα γεγονότα που αποδεικνύουν ότι έχουμε κάθε χρόνο, μέσα στον πρώτο μήνα ή και πρώτο δίμηνο ακόμα, αρκετές αιτήσεις για να καλύψουμε αρκετά κενά. Και βέβαια, δεν μπορούμε να μην τα καλύψουμε.
     Επομένως, άλλη αυτή η λογική των κενών, άλλη η λογική των οργανικών κενών και των βασικών λειτουργικών κενών, για τα οποία εμείς απολογηθήκαμε στη Βουλή και απολογούμεθα όποτε μας ρωτήσει η Αντιπολίτευση, γιατί δεν έχουμε να κρύψουμε τίποτα, ότι ενεργήσαμε έγκαιρα και τα καλύψαμε.
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Θα συνεχιστεί η συζήτηση επί των άρθρων και του συνόλου του σχεδίου νόμου του Υπουργείου Εμπορικής Ναυτιλίας:«Καταδύσεις αναψυχής και άλλες διατάξεις».
     Θα ήθελα να σας θυμίσω, κύριοι συνάδελφοι, ότι το νομοσχέδιο αυτό ψηφίστηκε επί της αρχής στη χθεσινή συνεδρίαση.
     Στη σημερινή συνεδρίαση, αφού μιλήσουν οι εισηγητές και οι ειδικοί αγορητές επί των άρθρων, θα μιλήσουν και οι εναπομείναντες δεκαεπτά Βουλευτές επί της αρχής και επί των άρθρων και θα ακολουθήσουν Βουλευτές που τυχόν θα εγγραφούν επί των άρθρων. Επίσης θα συζητηθούν και τρεις υπουργικές τροπολογίες. 
     Είναι γνωστό ότι τα άρθρα θα συζητηθούν σε μία ενότητα. 
     Ο εισηγητής της Νέας Δημοκρατίας κ. Καμμένος έχει το λόγο.
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Κύριε Πρόεδρε, τα άρθρα τουλάχιστον όσον αφορά τους εισηγητές –οι Υπουργοί μπορεί να αναφερθούν σε όλα μαζί- πρέπει να συζητηθούν ένα προς ένα, διότι έχουν γίνει πολλές αλλαγές όπου ο Υπουργός Εμπορικής Ναυτιλίας τις απεδέχθη – και είναι προς τιμήν του-  και από τα κόμματα της Αντιπολίτευσης και από το κόμμα της Συμπολίτευσης.
     Δεν είναι δυνατόν με την τακτική αυτή του Προεδρείου να συζητήσουμε εντός πέντε λεπτών την ενότητα όλων των άρθρων. Αδυνατούμε να το κάνουμε.
     Το ίδιο έγινε και χθες με τις δευτερολογίες. Απαγορέψατε δευτερολογίες στους εισηγητάς και δεν μπορούσαμε να απαντήσουμε στους συναδέλφους. Ζητούμε, κύριε Πρόεδρε, τουλάχιστον όσον αφορά εκ μέρους των εισηγητών, τα άρθρα να συζητηθούν ένα ένα. 
     ΠΡΟΕΔΡΕΥΩΝ (Ιωάννης Τραγάκης): 	Δεν υπάρχει «εκ μέρους των εισηγητών». 
     Ορίστε, έχετε το λόγο. 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Κύριε Πρόεδρε, θέλω να μου απαντήσετε επί του αιτήματός μου. Αδυνατώ ως εισηγητής να κάνω την εισήγησή μου εντός πέντε λεπτών. Είναι αδύνατον. Δεν είναι δυνατόν να υποχρεώνετε τον εισηγητή σε πέντε λεπτά να μιλήσει για δώδεκα άρθρα. 
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε, καθίστε κάτω. 
     Θέσατε ένα ερώτημα. Σας οφείλω μία απάντηση. Στην επιτροπή -και δεν είναι η πρώτη φορά- τα άρθρα συζητήθηκαν σε μία ενότητα. Και πάντα στην Διάσκεψη των Προέδρων αποφασίζεται τα άρθρα να συζητούνται σε μία, σε δύο ή σε τρεις ενότητες, αν είναι μεγάλο το νομοσχέδιο. 
     Έχει αποφασιστεί, λοιπόν, τα άρθρα να συζητηθούν σε μία ενότητα και επομένως θα συζητηθούν σε μία ενότητα. 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Μα, αγνοείτε τους εισηγητάς όλων των κομμάτων, κύριε Πρόεδρε;
     ΠΡΟΕΔΡΕΥΩΝ (Ιωάννης Τραγάκης): Καθίστε κάτω, κύριε συνάδελφε. Οι εισηγητές τι περισσότερο έχουν από τους άλλους συναδέλφους; 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Δεν είναι τακτική αυτή, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Καθίστε κάτω, κύριε συνάδελφε. 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Αυτό που σας λέγω,  κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Τι έκφραση είναι αυτή κατά του Προεδρείου «αυτό που σας λέω»; Καθίστε κάτω. 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Δεν μπορείτε να αγνοείτε τις απόψεις των εισηγητών όλων των κομμάτων. 
     ΠΡΟΕΔΡΕΥΩΝ (Ιωάννης Τραγάκης): Καθίστε κάτω παρακαλώ.
     Ακούστε. Τα άρθρα θα συζητηθούν σε μία ενότητα, όπως έχει αποφασιστεί. Καμία φορά, όταν τα άρθρα είναι πολλά και έχουν γίνει και αλλαγές από τον Υπουργό, δίνεται μία άνεση στους εισηγητές πέραν του προβλεπομένου χρόνου των οκτώ λεπτών. Αυτό όμως γίνεται με την ανοχή του Προεδρείου, χωρίς καμία δεύτερη συζήτηση.
     Ορίστε, κύριε Καμμένε, έχετε το λόγο για οκτώ λεπτά. 
     ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, αν μου επιτρέπετε…
     ΠΡΟΕΔΡΕΥΩΝ (Ιωάννης Τραγάκης): Τι θέλετε να πείτε, κύριε Διαμαντίδη;
     ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, έχω την εντύπωση ότι θα πρέπει τα άρθρα να συζητηθούν σε δύο ενότητες, διότι είναι δύο ξεχωριστά κομμάτια του νομοσχεδίου. Το ένα αφορά τον καταδυτικό τουρισμό και το άλλο είναι τροποποιούμενες διατάξεις του ν. 2932/01.
     Δεν είναι δε προϋπόθεση, επειδή στην επιτροπή συμφωνήσαμε να συζητηθούν όλα μαζί τα άρθρα, το ίδιο να γίνει και στην Ολομέλεια. 
     ΠΡΟΕΔΡΕΥΩΝ (Ιωάννης Τραγάκης): Επειδή και οι δύο ήσασταν εισηγητές στην επιτροπή, αυτό το θέμα που θέτετε σήμερα στην Ολομέλεια θα μπορούσατε να το είχατε θέσει στην επιτροπή για να συζητηθούν σε δύο ενότητες τα άρθρα. Από τη στιγμή που κι εσείς συναινέσατε ως εισηγητές να συζητηθούν τα άρθρα σε μία ενότητα στην επιτροπή και στην Ολομέλεια, θα συζητηθούν σε μία ενότητα και κλείνει εδώ το θέμα. 
     ΡΟΔΟΥΛΑ ΖΗΣΗ: Κύριε Πρόεδρε, αν μου επιτρέπετε για μια παραρήτηση.
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κυρία Ζήση.
     ΡΟΔΟΥΛΑ ΖΗΣΗ: Κύριε Πρόεδρε, η Διάσκεψη των Προέδρων αποφάσισε το νομοσχέδιο να συζητηθεί σε δύο συνεδριάσεις. Επειδή όμως μετά την επιτροπή προέκυψε να έχουμε τρεις κυβερνητικές τροπολογίες και να γίνουν πάρα πολλές διορθώσεις, αν υπάρχει κάποιο θέμα από την πλευρά των εισηγητών για να αναπτύξουν περισσότερο τις θέσεις τους, θα πρέπει να αποφασίσουμε για μια ακόμη συνεδρίαση.
     ΠΡΟΕΔΡΕΥΩΝ (Ιωάννης Τραγάκης): Κυρία Ζήση, είναι γνωστό ότι οι τροπολογίες θα συζητηθούν μετά την ψήφιση των άρθρων. Επομένως, θα υπάρξει άλλος χρόνος για τις τροπολογίες, που θα συζητηθούν ξεχωριστά. 
     Ορίστε, κύριε Καμμένε, έχετε το λόγο για οκτώ λεπτά.
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Κύριε Πρόεδρε, εντός οκτώ λεπτών αδυνατώ να αναπτύξω τα άρθρα. Θα πρέπει να αποδεχθείτε αυτή την πρόταση, διότι δεν είναι δυνατόν –και λυπούμαι πρέπει να πω- να δέχονται οι Αντιπρόεδροι της Βουλής στα γραφεία τους παράγοντες του Υπουργείου Πολιτισμού για να τους μιλούν κατά του νομοσχεδίου και να μην ακούνε με μία ανοχή χρόνου τους εισηγητάς της Πλειοψηφίας και της Μειοψηφίας. Για όνομα του Θεού! Θέλουμε ένα συγκεκριμένο χρόνο για να απαντήσουμε και στον κύριο Υπουργό, ο οποίος απεδέχθη όλες τις αλλαγές που πρότειναν τα κόμματα -έγινε σοβαρή δουλειά στην επιτροπή- αλλά και στους άλλους συναδέλφους. Ο πρόεδρος της επιτροπής με μεγάλη ανοχή χρόνου μας επέτρεψε να πούμε τις απόψεις μας. Το ίδιο πρέπει να πράξετε κι εσείς. Δεν αντιλαμβάνομαι αυτή τη συμπεριφορά και δεν καταλαβαίνω τη σκοπιμότητά της. Εγώ προσωπικά αδυνατώ εντός οκτώ λεπτών να αναπτύξω όλα αυτά τα θέματα. Σας ζητώ, λοιπόν, το ελάχιστο, να χωρίσουμε τα άρθρα σε δύο ενότητες, διότι θα σας πω και το εξής: Η Αξιωματική Αντιπολίτευση συμφωνεί στο πρώτο μέρος και διαφωνεί στο δεύτερο μέρος. Δεν μπορείτε να αποκλείσετε εσείς για οποιαδήποτε σκοπιμότητα τη συζήτηση σε δύο ενότητες. 
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, για να μην καταναλίσκετε το χρόνο σας άδικα και για να μην επιμένετε, σας δίνω εγώ το λόγο για οκτώ λεπτά, με τη δέσμευση, όπως είπα, του Προεδρείου ότι θα δοθεί στους εισηγητάς μεγαλύτερη άνεση. 
     Ορίστε, έχετε το λόγο.
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Κύριε Πρόεδρε, επιμένοντας να μην αντιλαμβάνομαι αυτή τη λογική και τη σκοπιμότητά της και καταγγέλλοντας συναντήσεις που έγιναν με παράγοντες του Υπουργείου Πολιτισμού εντός του κτηρίου της Βουλής, επικροτώ τη στάση του Υπουργού Εμπορικής Ναυτιλίας…
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, με συγχωρείτε.
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Μη με διακόπτετε, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ. Κάνατε μία καταγγελία. 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Μη με διακόπτετε, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Σας διακόπτω το χρόνο. 
     Κάνατε μια καταγγελία ότι εντός της Βουλής έγιναν συναντήσεις…
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Εθιμοτυπική ήταν. 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Μιλώ για την προϊσταμένη της Εφορείας Εναλίων Αρχαιοτήτων κυρία Δελαπόρτα, η οποία έχοντας επανειλημμένως καταθέσει σε προηγούμενη ηγεσία του Υπουργείου Πολιτισμού υπουργικές αποφάσεις, που ανέτρεψαν τα σχέδια του Υπουργού κ. Ανωμερίτη και του κ. Παπουτσή που έφεραν το παρόν νομοσχέδιο, καταδικασμένες από το Συμβούλιο Επικρατείας, χθες ήταν στη Βουλή και επισκέπτετο γραφεία Αντιπροέδρων της Βουλής και γραφεία κομμάτων χωρίς να παρίσταται στη συνεδρίαση. Αυτό λοιπόν είναι μια τακτική η οποία καταγγέλλεται. Και παράλληλα εδώ δεν μας εδόθη η δυνατότητα από το Προεδρείο και συγκεκριμένα από εσάς να απαντήσουμε στις αιτιάσεις του μόνου διαφωνούντος συναδέλφου κ. Βενιζέλου, που μιλούσε για εκείνη την τακτική. Έ, αυτό λοιπόν, κύριε Πρόεδρε, δεν το αποδεχόμαστε!
     ΠΡΟΕΔΡΕΥΩΝ (Ιωάννης Τραγάκης): Ο χρόνος σας έχει διακοπεί, αλλά οφείλετε εντός της Αιθούσης του Κοινοβουλίου να αναφέρετε ποιον Αντιπρόεδρο της Βουλής –γιατί ανεφέρθητε σε Αντιπρόεδρο της Βουλής- επεσκέφθη η κυρία Δελαπόρτα.
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Απ’ ότι μου ανέφερε ο κ. Σούρλας, επικοινώνησε μαζί της κατ’ αρχάς και θα γίνουν και αύριο εγκαίνια μονάδος στο Βόλο, όπου θα παρευρίσκονται μαζί, παραδείγματος χάριν. Επίσης, αναφέρθηκε ότι επισκέφθηκε και άλλα στελέχη του Κοινοβουλίου. Αυτά μπορούν να γίνονται. Δεν απαγορεύεται να κάνει κανείς συναντήσεις. Πέραν όμως των συναντήσεων δεν μπορεί να μας κόβεται ο λόγος. Δεν μπορεί οι εισηγητές να μην είχαν δευτερολογία, παραδείγματος χάριν, χθες. Και αυτό το κάνατε εσείς προσωπικά. 
     ΠΡΟΕΔΡΕΥΩΝ (Ιωάννης Τραγάκης): Συνεχίστε τώρα. 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Ευχαριστώ. 
     Πράγματι οφείλω να πω ότι ο Υπουργός Εμπορικής Ναυτιλίας για πρώτη φορά στο Κοινοβούλιο, έχοντας κάνει μια συζήτηση επί ενός σχεδίου νόμου που συνεγράφη από Βουλευτές διαφορετικών κομμάτων και που συζητήθηκε επί πάρα πολλά χρόνια και αγκαλιάστηκε και από τους προηγουμένως Υπουργούς Εμπορικής Ναυτιλίας, τον κ. Ανωμερίτη και τον κ. Παπουτσή, στη συζήτηση στην Επιτροπή, απεδέχθη σχεδόν το σύνολο των παρατηρήσεων και των εισηγητών των κομμάτων –και μιλώ ιδιαίτερα για τον εισηγητή της Πλειοψηφίας και τον εισηγητή της Αξιωματικής Αντιπολιτεύσεως- αλλά και των παρατηρήσεων των φορέων, οι οποίοι βοήθησαν ιδιαίτερα στη συγγραφή και στη στήριξη αυτού του νομοσχεδίου. Είναι προς τιμήν του κ. Κεφαλογιάννη προσωπικώς, αλλά και του προσωπικού του Υπουργείου Εμπορικής Ναυτιλίας, που δεν μιλήσαμε τη σκληρή και ξύλινη γλώσσα που πολλές φορές έχουμε συνηθίσει σε αυτήν εδώ την Αίθουσα, αλλά υπήρξε μια ελαστικότητα και μια δρώσα Βουλή. 
     Ο κ. Παυλίδης ο Υπουργός Αιγαίου είναι βέβαιο ότι ήταν από τους πρωτεργάτες της συγγραφής του νομοσχεδίου. Δεν τίθεται κανένα θέμα γι’ αυτό. Το γνωρίζουν όλοι. 
     Όσον αφορά το άρθρο 1, η παρατήρηση σχετικά με το πεδίο εφαρμογής είναι ότι έγινε πολύ μεγάλη προσπάθεια -εκτός από την εφαρμογή του συγκεκριμένου νόμου στη θάλασσα και στις περιοχές ευθύνης του Υπουργείου Εμπορικής Ναυτιλίας, δηλαδή ουσιαστικά στα κολυμβητήρια, όπου γίνεται η πρώτη εξάσκηση για τις καταδύσεις και περίπου περνάει το 70% της εξασκήσεως- να γίνει και στις λίμνες και τα ποτάμια δυνατότητες που υπάρχουν σε όλη την ελληνική επαρχία και θα μπορούσαν να αναπτύξουν περιοχές, όπως τα Γιάννενα, η περιοχή των Πρεσπών κ.ο.κ. Δυστυχώς, όμως, την ευθύνη για τους υδροβιότοπους και τις λίμνες δεν την έχει το Υπουργείο Εμπορικής Ναυτιλίας. 
     Πράγματι, εδώ θα πρέπει να βοηθήσουμε κάποια στιγμή όλοι. Δεν μπορεί να συμπεριληφθεί στο πρώτο άρθρο. Να βοηθήσουμε όλοι, ώστε όλοι οι υδροβιότοποι, οι λίμνες και τα ποτάμια να μπορούν, επειδή αποτελούν το ίδιο περίπου αντικείμενο με τη θάλασσα, να αποτελούν και αντικείμενο συζητήσεως και ευθύνης του Υπουργείου Εμπορικής Ναυτιλίας. Η θέληση υπήρχε, αλλά διετυπώθη το άρθρο έτσι, όπως μπορούσε να διατυπωθεί βάσει των κανονισμών. 
     Εισήχθησαν στο άρθρο 1 επίσης οι αθλητικοί σκοποί και αυτό έχει να κάνει, πέραν των καταδύσεων αναψυχής, και με τα αθλήματα της πλεύσεως και προσανατολισμού, που επί πάρα πολλά χρόνια η Ελληνική Ομοσπονδία Υποβρυχίου Δραστηριότητος και Τεχνικής Κολύμβησης είχε αναπτύξει πολύ μεγάλες επιτυχίες ελληνικών ομάδων -και αν θυμάμαι καλά, τον Μάνο Παπαγρηγοράκη, το Γιάννη Βιρήνη, το Ρομπέρτο Κάλιτς- με μεγάλες νίκες στο παρελθόν και με δυνατότητα να αναπτύξουμε τέτοιας μορφής αθλήματα σε όλη την παράκτια περιοχή και στη νησιωτική Ελλάδα, όπου θα προσελκύσουμε και κόσμο για τις καταδύσεις, αλλά και παράλληλα θα έρχονται ξένοι αθλητές και θα δημιουργούνται τέτοιου είδους αθλητικά φαινόμενα. 
     Τα εθνικά πρότυπα καταδύσεως στο άρθρο 2 και στο άρθρο 3.
     Είναι πολύ σημαντικό ότι ενσωματώνονται σ’ αυτόν εδώ το νόμο. Αποτελούν αν θέλετε εκείνους τους κανόνες ασφαλείας, οι οποίοι θα διασφαλίσουν στο μάξιμουμ τη δυνατότητα διενέργειας καταδύσεων εκπαιδεύσεως, καταδύσεων αναψυχής στη χώρα μας, που θα μπορέσουν να βοηθήσουν πέρα από το ότι η Ελλάδα μπορεί να γίνει η Καραϊβική της Ευρώπης, να γίνει ακόμα και το κέντρο εκπαιδεύσεως αυτοδυτών στην Ευρώπη. Να γίνει κάτι όπως είναι η Φλόριντα για τους πιλότους. Να μπορέσουμε δηλαδή με ασφάλεια να παρέχουμε εκπαίδευση στο σύνολο της Ευρωπαϊκής Ένωσης, αλλά και στις Τρίτες Χώρες που λόγω κλιματολογικών συνθηκών δεν δύνανται να την παρέχουν στους λαούς τους παρά μόνο ένα μήνα το χρόνο και πολλές φορές μόνο σε πισίνες ή σε λίμνες. 
     Οι οργανισμοί πιστοποίησης αυτοδυτών. Δέχτηκε εδώ το Υπουργείο τις παρατηρήσεις μας πέραν του νομικού προσώπου ιδιωτικού δικαίου την παρατήρηση του Κομμουνιστικού Κόμματος Ελλάδος να μπουν και τα νομικά πρόσωπα δημοσίου δικαίου, αλλά επίσης να κατονομαστεί και η ομοσπονδία δηλαδή η Ελληνική Ομοσπονδία Υποβρυχίου Δραστηριότητος. Γιατί κακά τα ψέματα, η Ελληνική Ομποσπονδία Υποβρυχίου Δραστηριότητος ήταν εκείνη η φωλιά η οποία αγκάλιασε και στέγαζε επί τόσα χρόνια τις καταδύσεις στη χώρα μας. Εδέχθη διώξεις. Ακόμα και τώρα τα γραφεία της απειλούνται από ένα δήμο της νοτίου Αττικής και χρειάζεται τη στήριξή μας, γιατί από εκεί μέσα βγήκαν όλοι οι μεγάλοι εκπαιδευτές και οι περισσότεροι σημερινοί  ιδιοκτήτες των καταδυτικών κέντρων ανά τη χώρα.
     Το ίδιο ακριβώς αναφέρεται και στο άρθρο 4. Στο άρθρο 4 έγιναν οι αλλαγές που είχαμε ζητήσει και πραγματικά δόθηκε η δυνατότητα να υπάρχει μια ανοχή στο χρόνο σε σχέση με την προσαρμογή στα πρότυπα που προβλέπονται από την Ευρωπαϊκή Ένωση.
     Το άρθρο 5 όπου περιγράφονται οι υποχρεώσεις του οργανισμού, εξασφαλίζει το ότι οι οργανισμοί που θα έρθουν στη χώρα μας θα είναι οργανισμοί υπεύθυνοι, επίσημοι, οργανισμοί οι οποίοι θα διασφαλίζουν το μάξιμουμ της ποιότητας στις καταδύσεις και που θα μπορούν να βοηθήσουν στο να μην έρχεται ο καθένας, ο οποίος μπορεί να δημιουργήσει προβλήματα, έχοντας μια πλαστή ταυτότητα οργανισμού. 
     Στο άρθρο 6, αναφέρονται οι παροχείς των καταδυτικών υπηρεσιών αναψυχής. Εδώ έγινε δεκτή μια παρατήρηση η οποία για εμάς είναι πάρα πολύ σημαντική. Είναι η παρατήρηση του συνδέσμου εκπαιδευτών, των ιδιοκτητών των εκπαιδευτικών κέντρων και των υπολοίπων φορέων. Δηλαδή πέραν του παροχέα καταδυτικών υπηρεσιών αναψυχής που έτσι δυστυχώς μεταφράζεται, αν το μεταφράσουμε ακριβώς, και σωστά κατά την άποψή μου ακούσαμε τις παρατηρήσεις του κυρίου Πολύδωρα χθες περί παροχέα ή όχι. Είναι σημαντικό το ότι αναφέρονται οι λέξεις «καταδυτικά κέντρα και σχολές εκμάθησης υποβρυχίου κολυμβήσεως». Διότι έτσι είναι γνωστά τα περισσότερα κέντρα, έτσι λειτουργούν μέχρι σήμερα και έτσι θα λειτουργούν από εδώ και πέρα, έστω και μεταφρασμένα προς τους ξένους που θα έρχονται. 
     Εδώ επεβλήθη και έγινε αποδεκτή από το Υπουργείο η υποβρύχια συνοδεία. Δεν θα μπορεί ο καθένας να έρχεται να ιδρύει ένα καταδυτικό κέντρο και να αφήνει ασυνόδευτους τους αυτοδύτες μέσα στη θάλασσα. Η παρατήρηση η οποία μπήκε και είναι παραπάνω από τα πρότυπα, δηλαδή το να υπάρχει η υποβρύχια συνοδεία, είναι ακόμα μια δικλείδα ασφαλείας η οποία θα δώσει τη δυνατότητα και να εργαστούν αυτοδύτες εκπαιδευτές στα καταδυτικά κέντρα και να συνοδεύουν τους τουρίστες αλλά και παράλληλα να διασφαλίσουν ακόμα περισσότερο τον οποιοδήποτε κίνδυνο θα μπορούσε να υπάρχει για τον υποθαλάσσιο πλούτο και την πανίδα και τη χλωρίδα, αλλά και τους αρχαιολογικούς θησαυρούς.
     Στο άρθρο 7 έχουν γίνει αρκετές παρατηρήσεις και έχουν υπάρξει οι αλλαγές που ζητήθηκαν από τους φορείς και από τα κόμματα. Και εδώ, κύριε Υπουργέ, θέλουμε να επιμείνουμε και να ζητήσουμε την άποψή σας στο άρθρο 7 παράγραφο 6 εδάφιο 3, να δεχθείτε μια μικρή αλλαγή, εκεί που λέει: «σε περίπτωση αδικήματος, ανεξάρτητα από το βαθμό συμμετοχής και υπαιτιότητας του ιδίου ή προστιθέντος αυτού, δεν προσέφερε κάθε δυνατή βοήθεια στους παθόντες», να αναφερθεί συγκεκριμένα «σε περίπτωση καταδυτικού ατυχήματος». 
     Είχατε πει ότι θα το δείτε, κύριε Υπουργέ. Θα ήθελα αυτό στο τέλος στις παρατηρήσεις σας να το προσαρμόσετε. Είναι σημαντικό το να συγκεκριμενοποιήσουμε τις περιπτώσεις των ατυχημάτων. Άρθρο 7, παράγραφος 6, στο 3.
     	Άρθρο 8: Πράγματι το μητρώο το οποίο περιέχεται εδώ μέσα μπορεί να βοηθήσει αργότερα με υπουργικές αποφάσεις, να δημιουργήσουμε πράγματι ένα πολύ σημαντικό data base, αν μου επιτρέπετε να το πω έτσι, στο Υπουργείο Εμπορικής Ναυτιλίας που θα είναι περιουσία και του Υπουργείου Τουρισμού σχετικά με το ποιοι αυτοδύτες υπάρχουν στη χώρα, ποιοι αυτοδύτες επισκέφθηκαν τη χώρα, πώς μπορούμε αυτούς τους αυτοδύτες να τους ξανακαλέσουμε, να τους ζητήσουμε και να τους προσκαλέσουμε να επανέλθουν στη χώρα, προκειμένου να αποτελέσουν μία μόνιμη πηγή τουριστών που θα έρχεται και θα επισκέπτεται τη χώρα μας, όπως συμβαίνει στους περισσότερους ελλαδικούς προορισμούς.
     	Στο άρθρο 9 έχουν γίνει πάρα πολύ σημαντικές αλλαγές σε σχέση μ’ αυτά τα οποία είπαμε. Το πιο σοβαρό απ’ όλα είναι για τα πτυχία του προσωπικού των Ενόπλων Δυνάμεων και του Λιμενικού Σώματος με ειδικότητα υποβρύχιου καταστροφέα. Εδώ πέρα υπήρχαν πάρα πολλές αντιρρήσεις, κατά πόσο δηλαδή μπορεί να βγαίνουν εκπαιδευτές. Πράγματι, οι φορείς των πολιτών αντέδρασαν επανειλημμένως στο να δίνεται το πρώτο εκπαιδευτικό πτυχίο. Αναλαμβάνω εγώ προσωπικά την ευθύνη μαζί με τον κ. Διαμαντίδη, επειδή το συζητήσαμε πάρα πολύ. 
     Οι αξιωματικοί και οι υπαξιωματικοί, άνδρες και γυναίκες, των ομάδων υποβρυχίων καταστροφών και των μονάδων των βατραχανθρώπων του Λιμενικού Σώματος είναι άνθρωποι που έδωσαν την ψυχή τους στην πατρίδα, που εκπαιδεύτηκαν με σκληρό τρόπο και οι οποίοι δικαιούνται να πάρουν το πρώτο εκπαιδευτικό πτυχίο βγαίνοντας απ’ αυτές τις σχολές και παράλληλα να δημιουργηθούν εκείνες οι προϋποθέσεις μέσα στα ΟΕΚ και στα ΜΚ, ώστε να μπορέσουν με μία επιτροπή η οποία θα συγκροτηθεί με κοινή απόφαση του Υπουργού Εμπορικής Ναυτιλίας και του Υπουργού Εθνικής Άμυνας, του κ. Σπηλιωτόπουλου, να περνούν εξετάσεις από εκπαιδευτές, από προπονητές τριών αστέρων plus και να μπορούν να παίρνουν την άδεια εκπαιδευτού από επιτροπή αξιωματικών. Δεν μπορεί ο στρατιωτικός, έχοντας κάνει επτά-οκτώ χρόνια σε τέτοιου είδους μονάδες, να περνάει εξέταση από πολίτες. Αυτό είναι πολύ σημαντικό όπως το αποδεχθήκατε, κύριε Υπουργέ.
     	 Γυρίζω για μισό λεπτό στο άρθρο 7 λέγοντας ότι εδώ πέρα είχαμε συζητήσει, κύριε Υπουργέ, σχετικά με τις άδειες Παροχέων Καταδυτικών Υπηρεσιών. Έχουμε ζητήσει I.S.O., δηλαδή πιστοποιητικό, ακόμα και από τις μικρές επιχειρήσεις των δύο ή των τριών ατόμων. Το αποτέλεσμα ποιο είναι; Ότι αν παρουσιάζεις στην Τήλο, στην περιφέρεια του κ. Παυλίδη, ένα καταδυτικό κέντρο τριών ατόμων, πρέπει να λειτουργήσει. Τον υποχρεώνουμε να πληρώνει πιστοποίηση I.S.O. 5.000 ευρώ τον πρώτο χρόνο και 2.500 ευρώ κάθε χρόνο. Είναι πολύ βαρύ. 
     	Ζητούμε, κύριε Υπουργέ, να βρεθεί μία φόρμουλα που την έχουν –πιστεύω- επεξεργαστεί οι άξιοι συνεργάτες σας, ώστε στις επιχειρήσεις κάτω των πέντε ατόμων, εκεί που είναι μικρά νησιά και έχουν την ανάγκη αυτού του είδους της ανάπτυξης της οικονομίας και του τουρισμού, να δώσουμε τη δυνατότητα να ελέγχονται από τις προηγούμενες διατάξεις, δηλαδή από την τριμελή επιτροπή από το Υπουργείο Εμπορικής Ναυτιλίας. Νομίζω ότι πρέπει να το δεχθείτε. 
     	Πάμε στο άρθρο 10. 
     	ΠΡΟΕΔΡΕΥΩΝ (Ιωάννης Τραγάκης): Κύριε Καμμένε, να ολοκληρώσετε γιατί θα σας δώσω και το χρόνο της δευτερολογίας σας. 
     	ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Θέλετε να ολοκληρώσω; Θα σταματήσω στο άρθρο 9. Δεν μπορώ. Πρέπει να συνεχίσουμε, κύριε Πρόεδρε.
     	ΠΡΟΕΔΡΕΥΩΝ (Ιωάννης Τραγάκης): Θα σας δώσω και το χρόνο της δευτερολογίας σας. 
     	ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Της δευτερολογίας της χθεσινής εννοείτε.
     	ΠΡΟΕΔΡΕΥΩΝ (Ιωάννης Τραγάκης): Της δευτερολογίας σας.
     	ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Της χθεσινής, επί της αρχής. Δώστε μου τη χθεσινή δευτερολογία.
     	ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Καμμένε.
     	ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Όσον αφορά το άρθρο 10, έγινε μία προσπάθεια να δοθεί η δυνατότητα σ’ αυτά τα καταδυτικά κέντρα να μπορούν οι κυβερνήτες των σκαφών καταδύσεων να εξισωθούν…
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, δε γίνεται να τελειώσει σήμερα το νομοσχέδιο, χρειάζεται μία επιπλέον συνεδρίαση. Πρέπει να γίνει μία εμβόλιμη συνεδρίαση.
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, το νομοσχέδιο πρέπει να τελειώσει σήμερα. Θα δούμε αν θα γίνει εμβόλιμη.
     Συνεχίστε, κύριε Καμμένε.
      ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Ζητάμε για τους άνω των δέκα μέτρων σκαφών, πέραν του πτυχίου ταχυπλόου, να έχουν πτυχίο τρίτου καπετάνιου πηδαλιούχου. Εδώ γνωρίζω ότι υπάρχει πρόβλημα σε σχέση με τον Οργανισμό Λιμένος, αλλά επειδή δώσαμε τη δυνατότητα αυτή στις ενοικιαζόμενες θαλαμηγούς, όπου νοικιάζονται άνευ πληρώματος και μέχρι δεκαπετά μέτρα, μπορείτε –όχι τώρα, αλλά με υπουργική απόφαση- να το προσαρμόσετε.
     Διότι υπάρχουν φουσκωτά δώδεκα και δεκατρία μέτρα τα οποία έχουν κάποια καταδυτικά κέντρα και εκεί δημιουργείται πρόβλημα. Και παράλληλα εδώ να δούμε τη δυνατότητα να παρέχονται σ’ αυτές τις επιχειρήσεις και κάποια πλεονεκτήματα τα οποία μέχρι σήμερα δεν παρέχονται. Δηλαδή, ένα καταδυτικό κέντρο χρειάζεται ένα πούλμαν για να μεταφέρει τους αυτοδύτες. Χρειάζεται κάποιες δυνατότητες που δίνονται σε άλλες επιχειρήσεις, οι οποίες με υπουργικές αποφάσεις πρέπει να δοθούν σε καταδυτικά κέντρα. Είναι τουριστικές επιχειρήσεις. Είναι ανάλογες των επιχειρήσεων των πρακτορείων ή των ξενοδοχείων και αυτά πρέπει να δηλωθούν από τη στιγμή που αναπτύσσονται από φέτος και πέρα.
     Σχετικά με το άρθρο 11. Πραγματικά χθες ήταν σαφέστατο ότι το άρθρο 11 είναι η ψυχή του νομοσχεδίου. Είναι ουσιαστικά αυτό που λέει ο Υπουργός Εμπορικής Ναυτιλίας: οι ελεύθερες θάλασσες, η απελευθέρωση των θαλασσών. Είναι αυτό για το οποίο παλεύαμε επί χρόνια. Είναι αυτό για το οποίο δεχθήκαμε σκληρό πόλεμο, όχι μόνο εμείς αλλά και οι πρώην Υπουργοί Εμπορικής Ναυτιλίας. Χαίρομαι ιδιαιτέρως που χθες η συντριπτική πλειοψηφία της Βουλής, το σύνολο της Νέας Δημοκρατίας και του ΠΑ.ΣΟ.Κ. με εξαίρεση τον κ. Βενιζέλο, ο οποίος ήταν και εκείνος που υπέγραψε τις υπουργικές αποφάσεις που κατερρίφθησαν ως αντισυνταγματικές στο Συμβούλιο της Επικρατείας, επέμενε στις απόψεις εκείνων οι οποίοι αποφάσιζαν ποιες περιοχές θα απελευθερώσουν. 
     Κύριε Υπουργέ, σας καταθέτω πλέον ότι πληρώθηκαν για την περιοχή της Καλύμνου εκατομμύρια ευρώ για να απελευθερωθούν περιοχές. Και απελευθερώθηκαν περιοχές εντός τριών μηνών την ίδια στιγμή που άλλες περιοχές που ζητούσαν να απελευθερωθούν τότε με αυτόν τον αρχαιολογικό νόμο του Βενιζέλου περνούσαν τρία και τέσσερα χρόνια και δεν απελευθερώνονταν. Μήπως θα πρέπει κάποιοι να ελέγξουν και αν υπήρχαν ή δεν  υπήρχαν γρηγορόσημα στις απελευθερώσεις των περιοχών; Μήπως πρέπει να ελέγξουμε γιατί περιφέρονται πια αυτές όλες οι γοργόνες των θαλασσών στις δημόσιες υπηρεσίες απαιτώντας, ζητώντας, απειλώντας να παραμείνει η εξουσία στα χέρια τους; Απειλούν και ζητούν να απελευθερώνονται περιοχές για να εκβιάζουν τον χρόνο απελευθέρωσής τους. 
     Χτυπάτε, κύριε Υπουργέ, και χτυπάμε όλοι μαζί με το Κοινοβούλιο, εκείνα τα κυκλώματα τα οποία κρατούσαν κλειστές τις θάλασσες γιατί ήθελαν να τις εξουσιάζουν και να εξουσιάζουν και τους ανθρώπους που ζητούσαν να κινούνται ελεύθεροι. Δεν τους πέρασε. Δεν πέρασε ούτε η απειλή ούτε ο εκφοβισμός ούτε τα λιβελογραφήματα των πληρωμένων οργανώσεων που χρηματοδοτούσαν ως δημόσιες υπηρεσίες. Και είναι προς τιμήν και των ομιλητών, ιδιαίτερα, των πρώην υπουργών, του κ. Ανωμερίτη που ουσιαστικά απεκάλυψε το ποιοι είναι εκείνοι που τον σταματούν. Το ίδιο έκανε και ο κ. Σγουρίδης και βεβαίως ο εισηγητής της Μειοψηφίας, ο κ. Διαμαντίδης.
     Κύριε Πρόεδρε, το άρθρο 11 πράγματι αποτελεί εκείνο το άρθρο που απελευθερώνει τις θάλασσες. Δεν πρέπει να αλλάξει απολύτως τίποτα. Και αν μπορείτε να δεχθείτε κάτι ή την αλλαγή που ζήτησαν οι κύριοι συνάδελφοι και ο κ. Μητσοτάκης και οι άλλοι οι οποίοι τοποθετήθηκαν, δηλαδή, στο να δημιουργήσουν υποβρύχια μουσεία. Καταδυτικά κέντρα πολιτισμού στα οποία θα συμμετέχουν οι αρχαιολόγοι αυτοδύτες του Υπουργείου Πολιτισμού και με την συνοδεία τους θα επισκέπτονται υποβρύχιους και αρχαιολογικούς χώρους. Υπάρχουν τέτοιοι διαπιστωμένοι χώροι. Χίλια αναγνωρισμένα ναυάγια σε όλη την Ελλάδα που μπορούν να γίνουν μικροί πυρήνες πολιτισμού. Που με την παρουσία του Υπουργείου Πολιτισμού και των αυτοδυτών αρχαιολόγων που εδέχθησαν διώξεις επί χρόνια από τα ίδια κέντρα και τους υπαλλήλους τους, να γίνουν κέντρα προσέλκυσης τουριστών, κέντρα πολιτισμού, κέντρα ανάπτυξης και όχι κάποιοι βυθοί ξεχασμένοι στο έλεος των αρχαιοκαπήλων και των συνεργών τους. 
     Τα υπόλοιπα άρθρα διασφαλίζουν με τον καλύτερο τρόπο και την ασφάλιση των αυτοδυτών. Επειδή άκουσα μια πολύ σωστή παρατήρηση από τον εισηγητή του Κομμουνιστικού Κόμματος Ελλάδας, θα ήθελα να σας δώσω μια εξήγηση. Πράγματι υπάρχει μεγάλο πρόβλημα όσον αφορά στους εργαζόμενους αυτοδύτες ιδιαίτερα σε δημόσιες υπηρεσίες. Οι εργαζόμενοι στο Υπουργείο Πολιτισμού αυτοδύτες οι οποίοι σακατεύονται από τα σαράντα πέντε τους χρόνια με τις επιβαρύνσεις του καταδυτικού επαγγέλματος, οι οποίοι είναι αναγκασμένοι να πηγαίνουν από τα πενήντα τους χρόνια στους θαλάμους αποσυμπίεσης για να αντιμετωπίσουν τα φθαρμένα τους κόκαλα από το άζωτο, εκείνοι οι οποίοι πέφτουν όπως οι παλιοί σφουγγαράδες χτυπημένοι από τη μηχανή…
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, ολοκληρώστε εντός τριάντα δευτερολέπτων. Κοιτάξτε το χρόνο και ολοκληρώστε. Παρακαλώ.
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Τελειώνω, κύριε Πρόεδρε. Σας παρακαλώ να μου δώσετε δύο λεπτά για να ολοκληρώσω.
     ΠΡΟΕΔΡΕΥΩΝ (Ιωάννης Τραγάκης): Όχι. Σας παρακαλώ ολοκληρώστε.
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Να ολοκληρώσω.
     ΠΡΟΕΔΡΕΥΩΝ (Ιωάννης Τραγάκης): Θα δευτερολογήσετε.
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Σας ενοχλεί. Μάλιστα.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε.
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Αυτοί, λοιπόν, πρέπει να εξασφαλιστούν.
     Εδώ οι αυτοδύτες εξασφαλίζονται με την υποχρέωση ασφαλίσεως και των εκπαιδευτών αλλά και των αυτοδυτών, όπως προβλέπει το άρθρο 12. 
     Τα καταδυτικά πάρκα δεν μπορώ να τα αναπτύξω. Θα τα αναπτύξουν οι άλλοι συνάδελφοι λόγω της απαγορεύσεως του Προεδρείου. 
     Όσον αφορά την ίδρυση Τμημάτων Υπερβαρικής Ιατρικής θέλω να πω ότι πλέον γίνεται μία καλή δουλειά. Το Ναυτικό Νοσοκομείο πήρε καινούργιο θάλαμο. Εκπαιδεύονται σιγά-σιγά καινούργιοι γιατροί. Και πιστεύω ότι θα πρέπει στους επόμενους μήνες, σε συνεργασία με το Υπουργείο Υγείας, να προχωρήσουμε στη δημιουργία τέτοιων Κέντρων Υπερβαρικής Ιατρικής.
     Όσον αφορά τις μεταβατικές διατάξεις: Είναι σημαντικό αυτό που αποδεχθήκατε, κύριε Υπουργέ, δηλαδή ότι τα πτυχία ισχύουν ως έχουν μέχρι σήμερα -και ήταν παρατήρηση όλων των εισηγητών και του κ. Διαμαντίδη και του εισηγητή Κομμουνιστικού Κόμματος Ελλάδας- και παράλληλα ότι η Ε.Ο.Υ.ΔΑ., κατ’ εξαίρεση και προς τιμήν της, δικαιούται μέχρι τις 31 Δεκεμβρίου του 2007 να χορηγεί πτυχία και από εκεί και πέρα να προσαρμοστεί στα πρότυπα.
     Όσον αφορά τις επόμενες διατάξεις, κύριε Υπουργέ, για τη ναυσιπλοΐα μας –σταματώ το καταδυτικό νομοσχέδιο- πιστεύω ότι είναι σημαντική η απόφαση που πήρατε για την επέκταση έως πέντε έτη…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτό είναι το δεύτερο.
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Θα μιλήσουμε μετά για το δεύτερο;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ναι.
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Εντάξει.
     ΠΡΟΕΔΡΕΥΩΝ (Ιωάννης Τραγάκης): Ο κ. Διαμαντίδης έχει το λόγο.
     ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, η πρώτη παρατήρηση είναι ότι πράγματι θεωρώ πως είναι ένα σοβαρό νομοσχέδιο. Ενδεχομένως θα πρέπει να επανεξετάσετε τη θέση σας -γιατί υπάρχουν αρκετοί ομιλητές- και να κάνουμε μία εμβόλιμη συνεδρίαση. Ειδάλλως, θα πρέπει να πάμε μέχρι το βράδυ στις 20.00 μ.μ.. Θα παρακαλέσω πολύ να επανεξετάσετε αυτήν τη θέση, που εκφράζεται από τα μεγάλα κόμματα, υποθέτω και από το Κομμουνιστικό Κόμμα και από πολλούς συναδέλφους. Είναι πολλοί οι εγγεγραμμένοι, είναι πολλά τα θέματα και αν έχουμε περιορισμένο χρόνο θα είμαστε υποχρεωμένοι να μιλήσουμε πολύ γρήγορα με συνέπεια να γίνουν και κάποιες ατέλειες και κάποια λάθη. Αυτό θα παρακαλέσω να το εκτιμήσετε.
     Τώρα, όσον αφορά το νομοσχέδιο: Έχει δύο μέρη. Το πρώτο μέρος αφορά καθαρά τον καταδυτικό τουρισμό. Είναι δηλαδή ο τίτλος του νομοσχεδίου: «Καταδύσεις αναψυχής». 
     Στην επιτροπή κάναμε κάποιες παρατηρήσεις. Πολλές από αυτές τις δέχθηκε ο Υπουργός. Νομίζω ότι υπάρχει μία ευρύτατη συναίνεση του Κοινοβουλίου στο κομμάτι αυτό του νομοσχεδίου. 
     Θα ήθελα, λοιπόν, απλώς να κάνω ορισμένες παρατηρήσεις: 
     Στο άρθρο 3 προστέθηκε η Ελληνική Ομοσπονδία Υποβρυχίων Δραστηριοτήτων, όπως είχαμε ζητήσει.
     Στην περίπτωση β΄ του ιδίου άρθρου ορίζεται μεταξύ των δραστηριοτήτων του Οργανισμού Πιστοποίησης Αυτοδυτών και ο έλεγχος των παροχέων καταδυτικών υπηρεσιών αναψυχής χωρίς, όμως, να προσδιορίζεται με σαφήνεια και ο τρόπος που θα γίνεται αυτός ή να προβλέπεται ρύθμισή του στις υπό έκδοση κανονιστικές πράξεις. Αυτό είναι ένα θέμα που θα πρέπει να μας το διευκρινίσετε.
     Στο άρθρο 4, παράγραφος 1, υποπερίπτωση γγ΄ θεσπίζεται μεν απαγορευτική διάταξη για το νόμιμο εκπρόσωπο Οργανισμού προκειμένου να μην ασκεί και δραστηριότητες προμηθευτή, κατασκευαστή, εκμισθωτή ή πωλητή και να μη συμμετέχει στη μετοχική δομή και διοίκηση συναφούς εταιρείας. 
     Όπως, όμως, επισημάναμε, κύριε Πρόεδρε, στη σχετική συζήτηση στην επιτροπή, θα έπρεπε να προβλεφθεί ασφαλιστική δικλείδα για παρένθετα πρόσωπα, που θα μπορούσε να χρησιμοποιήσει αυτός, αλλιώς η διάταξη φαίνεται ως ευχολόγιο. Καταλαβαίνετε τι μπορεί να σημαίνει αυτό. 
     Το είπαμε στην επιτροπή. Το αποδεχθήκατε, κύριε Υπουργέ. Δυστυχώς, μέσα στο σχέδιο νόμου δεν υπάρχει.
     Άρθρο 5: Είχα πει και στην Επιτροπή ότι θα πρέπει να διασφαλιστεί η προστασία των προσωπικών δεδομένων. Στην περίπτωση δ΄, όμως, ενώ φαίνεται εύλογη η υποχρέωση του Οργανισμού να παρέχει στο Υπουργείο κάθε στοιχείο που έχει στη διάθεσή του, δεν φαίνεται να υπάρχει διασφάλιση της προστασίας των προσωπικών δεδομένων. Το είχατε αποδεχθεί αυτό στη Βουλή. Θα πρέπει να προστεθεί μία διάταξη που να διασφαλίζει τα προσωπικά δεδομένα.
     Έρχομαι τώρα στο άρθρο 7, παράγραφο 3: Για ευνόητους λόγους μη υπέρβασης της διακριτικής ευχέρειας της Λιμενικής Αρχής απαιτείται να προβλεφθεί και έγκριση της αρμόδιας Διεύθυνσης του Υπουργείου  Ναυτιλίας σε περίπτωση που πρέπει να εκδοθεί απόφαση απαγόρευσης παροχής καταδυτικών υπηρεσιών αναψυχής για λόγους δημοσίου συμφέροντος.
     Επίσης θεωρούμε, κύριε Υπουργέ, την υποπερίπτωση 3 της περίπτωσης β΄ της παραγράφου 6 του άρθρου αυτού γενική και αόριστη. Αφήνει εκτεθειμένους τους παροχείς καταδυτικών υπηρεσιών σε αόριστη αφαίρεση της αδείας σε κάθε περίπτωση ατυχήματος με αδιευκρίνιστες για τις αρχικές συνθήκες τη στιγμή μάλιστα που δεν συμβαίνει το ίδιο σε άλλα επαγγέλματα. Δεν πρέπει να υπάρχουν δύο μέτρα και δύο σταθμά. 
     Έρχομαι στο άρθρο 9. Στην παράγραφο 4 θεωρούμε ότι πρέπει να διαγραφεί το δεύτερο σκέλος που απαγορεύει στους ερασιτέχνες αυτοδύτες να συμμετέχουν σε καταδύσεις αναψυχής χωρίς τη συνοδεία παροχέα επειδή είναι κάτοχοι πτυχίου από κέντρο εκμάθησης υποβρύχιας κολύμβησης του υπ’ αριθμ. 5 Γενικού Κανονισμού Λιμένα που ίσχυε. 
     Στην παράγραφο 5 του ιδίου άρθρου έχουμε την άποψη πως το προσωπικό των Ενόπλων Δυνάμεων και του Λιμενικού Σώματος –το είπε και ο κ. Καμμένος- με ειδικότητα υποβρυχίου καταστροφέα ή υποβρυχίων αποστολών που διαθέτει το σχετικό πτυχίο και οι πτυχιούχοι της Σχολής Δυτών Καλύμνου –αυτό το δεχθήκατε- θα έπρεπε να αναγνωρίζονται ως ισότιμοι της κατώτερης κατηγορίας εκπαιδευτών και όχι της ανώτερης ερασιτεχνών. Το είχαμε πει στην επιτροπή και είχατε πει ότι θα το δεχτείτε. Δεν εμφανίζεται κάπου στο σχέδιο νόμου.
     Το άρθρο 11, κύριε Πρόεδρε, που είναι και ο κορμός, όπως είπαμε όλοι, του νομοσχεδίου έχει να κάνει με την προστασία των αρχαιοτήτων μας που βεβαίως είναι ένα πάρα πολύ σοβαρό θέμα. Υπήρξαν ενστάσεις στη Βουλή και από τον κ. Βενιζέλο και από τα άλλα κόμματα της Αντιπολίτευσης. Η άποψη η δική μας είναι ότι δεν πρέπει εν ονόματι των αρχαιοτήτων που υπάρχουν στη χώρα μας να υπάρχει γενική απαγόρευση παντού. Θα πρέπει όμως, κύριε Υπουργέ, σας το είπα και στην ομιλία μου επί της αρχής, να πείτε ρητά, να ξεκαθαρίσετε στο Σώμα και να δεσμευτείτε για τη συνταγματικότητα αυτής της διάταξης, για να μην υπάρχει ένα γενικό μπάχαλο αύριο και δεν ξέρουμε ποιος έχει την ευθύνη πού και ενδεχομένως να έρθει το Συμβούλιο της Επικρατείας και να κηρύξει αντισυνταγματική αυτήν τη διάταξη. Θα πρέπει να διασφαλίσετε αυτήν τη διάταξη.
     Στο άρθρο 15 για τις απαγορεύσεις που θεσπίζονται με τις διατάξεις των άρθρων 4, 6 και 7 προβλέπεται φυλάκιση τουλάχιστον τριών μηνών ανεξάρτητα από τις διοικητικές κυρώσεις του άρθρου 157 του Κώδικα Δημοσίου Ναυτικού Δικαίου, ενώ για παραβάσεις των λοιπών διατάξεων του παρόντος από αυτοδύτες -και ιδιαίτερα του άρθρου 11- κυρίως για λόγους προστασίας αρχαιολογικής αξίας αντικειμένων που βρίσκονται στο βυθό προτείνεται θέσπιση ειδικών και αυστηρότερων ποινών από τις προβλεπόμενες διοικητικές κυρώσεις της παραγράφου 3.
     Στο άρθρο 17 διεγράφη η τριετία και πολύ σωστά κάνατε. Στην παράγραφο 2 του άρθρου 17 ο Ε.Δ.Υ.Α.Τ., τα καταδυτικά κέντρα και τα κέντρα εκμάθησης υποβρύχιας κολύμβησης, εφόσον ήδη διαθέτουν άδεια, θα μπορούν να λειτουργούν μέχρι τις 31.12.2007 χωρίς πιστοποίηση. Αυτή η μεταβατική περίοδος ισχύει και για νέα πτυχία εκπαιδευτών που χορηγεί η ελληνική ομοσπονδία. 
     Τώρα έρχομαι, κύριε Υπουργέ, στο δεύτερο μέρος που αφορά τις μεταβατικές διατάξεις και τις τροποποιήσεις του ν. 2932/2001. Στο άρθρο 18 εμείς έχουμε ενστάσεις. Και έχουμε ενστάσεις γιατί θεωρούμε ότι …
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, το δεύτερο μέρος δε θα συζητηθεί μετά; 
     ΠΡΟΕΔΡΕΥΩΝ (Ιωάννης Τραγάκης): Όχι, συζητείται τώρα. 
     Έχετε καμιά παρατήρηση, κύριε Υπουργέ;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όχι, κύριε Πρόεδρε.
     ΙΩΑΝΝΗΣ ΔΙΑΜΑΝΤΙΔΗΣ: Είπατε όλα τα άρθρα μαζί, κύριε Πρόεδρε, γι’ αυτό συζητάω. Η άποψη του ΠΑ.ΣΟ.Κ. ήταν να συζητηθούν σε δύο ενότητες.
     ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Διαμαντίδη, παρακαλώ.
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Κύριε Πρόεδρε, εγώ διεκόπην για το δεύτερο μέρος. Άλλαξε πάλι;
     ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Διαμαντίδη.
     ΙΩΑΝΝΗΣ ΔΙΑΜΑΝΤΙΔΗΣ: Λοιπόν, στο άρθρο 18 έχουμε ενστάσεις διότι θεωρούμε ότι όπως είναι διαμορφωμένο παραβιάζει τον ανταγωνισμό. Θα πρέπει το Υπουργείο να επανεξετάσει αυτό το άρθρο για να υπάρχει ίση μεταχείριση μεταξύ όλων. Δεν μπορεί να παραβιάζεται ο ανταγωνισμός. Όπως είναι διατυπωμένο το άρθρο υπάρχουν δύο μέτρα και δύο σταθμά. 
     Στο άρθρο 19 υπάρχει η παράταση των συμβάσεων για πέντε χρόνια. Εμείς και στην επιτροπή είχαμε πει ότι δεν είμαστε αντίθετοι σ’ αυτή την παράταση αλλά με κάποιες προϋποθέσεις. Εδώ θα πρέπει να δεσμευτεί ρητά και κατηγορηματικά ο κύριος Υπουργός Εμπορικής Ναυτιλίας ότι αυτές θα ισχύσουν. Και αυτό διότι εμείς δεν μπορούμε να δεχτούμε να συμβούν πάλι τα γεγονότα του καλοκαιριού από πλοία –όλος ο ελληνικός λαός γνωρίζει τι συνέβη το καλοκαίρι- παλιά που ταλαιπώρησαν τον ελληνικό λαό και εξέθεσαν τη χώρα μας. Εάν, λοιπόν, δεν διευκρινίσετε ότι τα πλοία που θα πάρουν πενταετείς συμβάσεις θα έχουν όλα τα ποιοτικά χαρακτηριστικά που πρέπει να έχει ένα πλοίο, δηλαδή την ταχύτητα που προβλέπεται από το νόμο, από το άρθρο 3 του ν. 2932, τον ξενοδοχειακό εξοπλισμό που απαιτείται για ένα σύγχρονο πλοίο ώστε να ταξιδεύει ο πολίτης με αξιοπρέπεια, τότε θα ανοίξετε την πόρτα  για να ξαναδούμε πλοία σαν και αυτά που είδαμε το καλοκαίρι. Αν δεν το διασφαλίσετε αυτό, εμείς θα είμαστε αντίθετοι σ’ αυτήν τη ρύθμιση. Θέλουμε διευκρίνιση απόλυτη και ξεκάθαρη.
     Στο ίδιο άρθρο κύριε Υπουργέ, η δεύτερη παράγραφος λέει ότι η παράγραφος 8, του 8ου άρθρου, του ν. 2932/2001 που προστέθηκε με το άρθρο 28 του ν. 3153 καταργείται. Αυτό το άρθρο μιλούσε για κάποια παράβολα που τα πλήρωναν οι εφοπλιστές. Γιατί τα καταργείτε αυτά; Ποιος λόγος επέβαλε στο Υπουργείο Εμπορικής Ναυτιλίας να περάσει αυτή τη διάταξη;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε μία διακοπή;
     ΙΩΑΝΝΗΣ ΔΙΑΜΑΝΤΙΔΗΣ: Βεβαίως.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ρωτήθηκα και από άλλο συνάδελφο γι’ αυτό το θέμα χθες.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Από εμένα. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας είπα ότι κάθε χρόνο τα ίδια πλοία για δεκαετίες καταθέτουν είκοσι οκτώ πιστοποιητικά. Είπαμε, λοιπόν, να απλουστεύσουμε τη διαδικασία. Το παράβολο στο οποίο αναφέρεστε, είναι παράβολο 1000 ευρώ.
     ΚΩΝΣΤΑΝΤΙΝΟΣ ΚΑΪΣΕΡΛΗΣ:  Είναι παραπάνω.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι 1000 ευρώ. Χίλια ευρώ για ένα σκάφος που η αξία του ξεπερνά τα 80.000.000 έως 100.000.000 ευρώ είναι μέτρο περισσότερο γραφειοκρατικό παρά ουσιαστικό. Θέλουμε, λοιπόν, να απλουστεύσουμε τη διαδικασία με τρία, τέσσερα χαρτιά και ένα, δύο παράβολα. Αλλιώς λειτουργούσε το κράτος στο παρελθόν. Αλίμονο αν τώρα δεν απλουστεύσουμε τις διαδικασίες.
     ΙΩΑΝΝΗΣ ΔΙΑΜΑΝΤΙΔΗΣ: Δεν διαφωνεί κανείς για να απλουστευτούν οι διαδικασίες και να μειωθεί η γραφειοκρατία που υπάρχει στο Υπουργείο Εμπορικής Ναυτιλίας. Όμως, μέσα απ’ αυτήν την απλούστευση δεν είναι λογικό να καταργούνται και παράβολα που εν πάση περιπτώσει, δεν είναι τίποτα σπουδαίο για έναν εφοπλιστή. 
     Το άρθρο 20 θα το ψηφίσουμε, γιατί αναφέρεται στον ν. 3153 που είχε ψηφιστεί επί κυβερνήσεων ΠΑ.ΣΟ.Κ. Έδινε μία προθεσμία μέχρι το 2004 για να καθαριστούν τα λιμάνια από τα ναυάγια. Βεβαίως, συμφωνούμε να παραταθεί αυτή η προθεσμία μέχρι την 31.12.2008 πιστεύοντας ότι μέσα σ’ αυτό το μεγάλο χρονικό διάστημα θα δοθεί η δυνατότητα στις υπηρεσίες των αρμοδίων Υπουργείων να καθαρίσουν τα λιμάνια για να είναι ασφαλής η ναυσιπλοΐα.
     Στο άρθρο 21 που αφορά ορισμένα θέματα για την ανεργία.
     Εμείς και στην επιτροπή τοποθετηθήκαμε και είπαμε ότι είμαστε θετικοί σε αυτή την διάταξη. Αλλά είχαμε βάλει κάποιες προτάσεις στο άρθρο και ζητήσαμε στις προσλήψεις ναυτεργατών, με σχέση εργασίας τακτικού προσωπικού, στα μεγάλα λιμάνια της χώρας, δεδομένου ότι υπάρχει μια σειρά αντικειμένων εργασίας όπου η επαγγελματική εμπειρία από το χώρο ναυτεργασίας είναι χρήσιμη, αφού μειώνει σημαντικά το χρόνο απαιτούμενης εκπαίδευσης, δίνει τη δυνατότητα στο Υπουργείο να προχωρήσει σε αυτήν την διάταξη. Εμείς συμφωνούμε αλλά με διαδικασίες ξεκάθαρες. Εδώ πρέπει να γίνει σαφέστατο κύριε Υπουργέ, ότι το Α.Σ.Ε.Π. θα λειτουργήσει. Οι προϋποθέσεις που βάζει ο νόμος νομίζω ότι πρέπει να πάρουν μόρια οι μακρόχρονα άνεργοι ναυτικοί και είναι θετικό να προχωρήσει αυτό αλλά επαναλαμβάνω είμαι σαφέστατος και επιμένω σε αυτό γιατί δυστυχώς τον τελευταίο χρόνο, για να μην πω από τότε που ήρθε στην διακυβέρνηση της χώρας η Νέα Δημοκρατία, διαβάζουμε κατά καιρούς δημοσιεύματα που τα ξέρει όλο το πανελλήνιο για σωρεία προσλήψεων από το παράθυρο με συμβάσεις…
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε κύριε συνάδελφε. 
     ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, θα μου δώσετε το χρόνο που δώσατε στον εισηγητή της Πλειοψηφίας. 
     ΠΡΟΕΔΡΕΥΩΝ (Ιωάννης Τραγάκης): Όχι δεν ισχύει. Δηλαδή δεδικασμένο θα δημιουργηθεί; Ένα λεπτό. Θέλω να είμαι δίκαιος. 
     Όταν σας διέκοψα το χρόνο για να κάνει παρέμβαση ο Υπουργός, καθυστέρησα να κάνω την έναρξη του χρόνου σας κατά δυο λεπτά. 
     ΙΩΑΝΝΗΣ ΔΙΑΜΑΝΤΙΔΗΣ: Εγώ όμως δεν λέω αυτό, κύριε Πρόεδρε. Εγώ λέω ότι ο κ. Καμμένος πήρε είκοσι δύο λεπτά. 
     ΠΡΟΕΔΡΕΥΩΝ (Ιωάννης Τραγάκης): Όχι, είκοσι λεπτά. 
     Ορίστε, δεκαοκτώ λεπτά θα πάρετε εσείς. 
     ΙΩΑΝΝΗΣ ΔΙΑΜΑΝΤΙΔΗΣ: Μην κάνουμε παζάρια, εμείς είμαστε και οι δυο από τον Πειραιά. 
     Κύριε Υπουργέ, είχα θέσει ένα θέμα στην επιτροπή και αφορούσε τους ραδιοτηλεγραφητές. Είχατε δεσμευθεί ότι θα το κάνετε αποδεκτό. Μέσα από το άρθρο δεν αναφέρεται τίποτα γι’ αυτούς τους εργαζόμενους. Δεν καταλαβαίνω γιατί στην επιτροπή το δεχθήκατε και στο σχέδιο νόμου δεν αναφέρεται πουθενά. 
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε απάντηση σε αυτό για τους ραδιοτηλεγραφητές; 
     ΙΩΑΝΝΗΣ ΔΙΑΜΑΝΤΙΔΗΣ: Κύριε Υπουργέ, είναι εξήντα άτομα που λόγω του γεγονότος ότι το επάγγελμά τους καταργήθηκε με τη σύγχρονη τεχνολογία, τη δορυφορική, έμειναν άνεργοι και κάποιοι απ’ αυτούς θέλουν ελάχιστα ένσημα για να βγουν στη σύνταξη. Με την ευκαιρία είχαμε προτείνει στο νομοσχέδιο αυτό να τους συμπεριλάβετε. 
     ΠΡΟΕΔΡΕΥΩΝ (Ιωάννης Τραγάκης): Διακόπτω το χρόνο σας για να απαντήσει ο κύριος Υπουργός. Μας ενδιαφέρει. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ξέρω πως ενδιαφέρεστε ιδιαίτερα και σεις κύριε Διαμαντίδη, όπως και ο Προεδρεύων της Βουλής ο αγαπητός κύριος Τραγάκης. Με τη διαδικασία με την οποία ξεκινάμε οι άνεργοι του Γ.Ε.Ν.Ε., δηλαδή οι άνεργοι ναυτικοί, που θα έχουν προτεραιότητα στις προσλήψεις σε όλα τα λιμάνια και κατά βάση στα εθνικά, που είναι υπό την εποπτεία του Υπουργείου Εμπορικής Ναυτιλίας και βεβαίως όπως είπατε, θα προσλαμβάνονται μέσα από τις διαδικασίες που ορίζει το Α.Σ.Ε.Π.. 
     Σε αυτές τις κατηγορίες ιδιαίτερη προτεραιότητα θα έχουν οι ραδιοτηλεγραφητές. Γιατί είναι εργαζόμενοι που στο πλοίο κάνουν μια δουλειά η οποία είναι πιο συμβατή αν θέλετε …
     ΠΡΟΕΔΡΕΥΩΝ (Ιωάννης Τραγάκης): Από πού θα προκύπτει η προτεραιότητα; 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έχουμε συζητήσει με τους εκπροσώπους τους και θα δώσουμε πρώτη προτεραιότητα στις γυναίκες και βεβαίως προτεραιότητα σε όλους τους τηλεγραφητές. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. Ήσασταν σαφής. 
     Συνεχίστε, κύριε Διαμαντίδη.
     ΙΩΑΝΝΗΣ ΔΙΑΜΑΝΤΙΔΗΣ: Όμως, παρακαλώ πολύ, κύριε Υπουργέ, να φαίνεται και στην όποια προκήρυξη κάνετε γι’ αυτούς τους εργαζόμενους. Τροπολογίες δεν θα συζητήσουμε τώρα;
     ΠΡΟΕΔΡΕΥΩΝ (Ιωάννης Τραγάκης): Μετά κύριε συνάδελφε. 
     ΙΩΑΝΝΗΣ ΔΙΑΜΑΝΤΙΔΗΣ: Τώρα θέλω να θέσω και κάποια άλλα θέματα. 
     Υπάρχει ένα αίτημα κύριε Υπουργέ, των οστρακοκαλλιεργητών της Νέας Περάμου. Όμως ο κύριος Υπουργός φεύγει και υποθέτω οι συνεργάτες του να το κρατήσουν. Είναι ένα αίτημα που ζητούν να καταργηθεί η υποχρέωση του επιτηρητή του «κολαουζιέρη» που λέμε ο οποίος βρίσκεται στο σκάφος και δεν καταδύεται. Να πρέπει εκτός από την ατομική του άδεια αλιείας να έχει και άδεια δύτη πράγμα που δημιουργεί ιδιαίτερη επιβάρυνση και δυσκολία εξεύρεσης προσοντούχου εργατικού προσωπικού.
     Νομίζω πως είναι ένα δίκαιο αίτημα. Ενδεχομένως να μην υπάρχει η δυνατότητα να το συμπεριλάβετε στο σχέδιο νόμου. Είναι όμως ένα θέμα, που θα ήθελα να το δείτε και με μία υπουργική απόφαση ή ένα προεδρικό διάταγμα να το συμπεριλάβετε και αυτό. Δεν είναι κατ’ ανάγκη σωστό και δίκαιο να έχει ο «κολαουζιέρης», αυτός που εν πάση περιπτώσει είναι μέσα στο καΐκι, στη βάρκα και προσέχει, να έχει και άδεια καταδύτη. 
     Υπάρχουν και κάποια άλλα θέματα που απλώς θέλω να σας τα θέσω. Δεν αφορούν το νομοσχέδιο, αλλά θα ήθελα την άποψή σας. 
     ΠΡΟΕΔΡΕΥΩΝ (Ιωάννης Τραγάκης): Κατ’ ιδίαν να τα θέσετε. Ευχαριστούμε πολύ, κύριε Διαμαντίδη. 
     ΙΩΑΝΝΗΣ ΔΙΑΜΑΝΤΙΔΗΣ: Δεν ζητάω ρουσφέτι, κύριε Πρόεδρε. Προς Θεού! 
     Ένα θέμα είναι το αίτημα των πολιτικών υπαλλήλων του Υπουργείου για το εκλογικό επίδομα. Υπάρχει μια ανισότητα εκεί πέρα και το ξέρετε πολύ καλά. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν είναι θέματα του νομοσχεδίου αυτά, κύριε συνάδελφε. 
     ΙΩΑΝΝΗΣ ΔΙΑΜΑΝΤΙΔΗΣ: Ναι, το είπα εγώ πρωτύτερα. 
     Κι ένα τελευταίο και θα κλείσω μ’ αυτό: Υπάρχει ένα θέμα σοβαρό για το Υπουργείο Εμπορικής Ναυτιλίας και το θέτω. Είναι εκτός νομοσχεδίου και το λέω εκ των προτέρων. Αφορά εκατό υπαλλήλους περίπου του Υπουργείου Εμπορικής Ναυτιλίας που έχουν κάνει αίτηση για μετάταξη από το Υπουργείο. Εάν φύγουν εκατό πολιτικοί υπάλληλοι από το Υπουργείο, καταλαβαίνετε πόσο θα αποδυναμωθεί το Υπουργείο αυτό και τι προβλήματα θα έχει. Εγώ έχω τη λίστα εδώ, μαζί μου, μου την έθεσαν υπ’ όψιν, είμαι υποχρεωμένος να το θέσω σε σας και περιμένω την απάντησή σας. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Διαμαντίδη. 
     Θέλετε, κύριε Υπουργέ, να πείτε κάτι γι’ αυτό; 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, νομίζω ότι πρέπει να συζητήσουμε τα θέματα του νομοσχεδίου. Μπορούμε να επεκταθούμε και σε άλλα θέματα, αλλά είναι στη διακριτική ευχέρεια των συναδέλφων της Αντιπολίτευσης να καταθέσουν μια επερώτηση και να συζητήσουμε όλα τα θέματα. 
     Επειδή όμως δεν επιτρέπεται να υπάρχουν εντυπώσεις και ερωτηματικά, σε ό,τι ερωτώμαι θα απαντώ. Σας λέω, λοιπόν, συζητήστε με την ΠΑΣΚΕ στο Υπουργείο Εμπορικής Ναυτιλίας, καταλήξτε σε πολιτική κι ελάτε να κουβεντιάσουμε όποτε θέλετε. 
     ΙΩΑΝΝΗΣ ΔΙΑΜΑΝΤΙΔΗΣ: Δεν έκανα καμία αντιπαράθεση. Εγώ έθεσα ένα θέμα και ζήτησα από τον κύριο Υπουργό να το κοιτάξει. 
     ΠΡΟΕΔΡΕΥΩΝ (Ιωάννης Τραγάκης): Πράγματι δεν θέσατε τέτοιο θέμα, κύριε Διαμαντίδη. 
     Κυρίες και κύριοι συνάδελφοι, θα ήθελα να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα τρεις μαθητές και δύο συνοδοί από τα Εκπαιδευτήρια Διαμαντοπούλου του Αιγάλεω. 
     Η Βουλή τους καλωσορίζει. 
     (Χειροκροτήματα από όλες τις πτέρυγες)
     Ο κ. Σκοπελίτης έχει το λόγο. 
     ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε. 
     Τονίσαμε χθες κατά την επί της αρχής του νομοσχεδίου παρέμβασή μας -και εγώ και η σύντροφος κ. Παντελάκη- ότι στόχος του υπό συζήτηση νομοσχεδίου που αφορά τις καταδύσεις, τον καταδυτικό τουρισμό, είναι η παραχώρησή του, η εκχώρησή του στο ιδιωτικό κεφάλαιο. Ήρθε με λίγα λόγια και η σειρά και αυτού του τομέα, να γίνει δηλαδή βορά στην κερδοσκοπία του μεγάλου ιδιωτικού κεφαλαίου.
     Το τονίσαμε αυτό, λαμβάνοντας υπ’ όψιν τι λένε τα άρθρα 3 και 4 και οι διατάξεις που περιλαμβάνονται σ’ αυτά. Και δεν λένε τίποτε άλλο παρά το ότι μπορεί αυτός, επαναλαμβάνω, ο προσοδοφόρος τομέας να περιέλθει στα χέρια του ξένου κεφαλαίου, αφού μπορεί να υποβάλει αίτηση για αναγνώρισή της ως οργανισμού οποιαδήποτε εταιρεία, οποιοδήποτε νομικό πρόσωπο ιδιωτικού δικαίου που έχει την έδρα του σε χώρα της ΕΟΚ με την προϋπόθεση να διαθέτει νόμιμο γραφείο στη χώρα μας. Και το πέρασμα του ελέγχου των οργανισμών, που προβλέπεται στα άρθρα 3 και 4, στο ιδιωτικό κεφάλαιο σημαίνει ουσιαστικά τον πλήρη έλεγχο του κλάδου των καταδύσεων και των εξελίξεων σ’ αυτόν. 
     Συγκεκριμένα με το άρθρο 3 οι οργανισμοί αυτοί πρώτον, καταρτίζουν πρόγραμμα εκπαίδευσης για καταδύσεις αναψυχής, για την εφαρμογή παροχών σε καταδυτικές υπηρεσίες αναψυχής. 
     Και αναγνωρίζονται –από αυτόν πάλι- ως ικανοί να παρέχουν τέτοιες υπηρεσίες, σύμφωνα με το πιστοποιημένο σύστημα εκπαίδευσης που διαθέτει και εφαρμόζει. 
     Δεύτερον, ελέγχουν και εξουσιοδοτούν αυτούς που παρέχουν καταδυτικές υπηρεσίες αναψυχής κατά την παροχή τέτοιων υπηρεσιών. 
     Τρίτον, εκδίδει πιστοποιητικά εκπαίδευσης σε εκπαιδευμένους ερασιτέχνες και εκπαιδευτές αυτοδύτες και τηρεί σχετικούς καταλόγους των αναγνωρισμένων από αυτόν παροχών και των προσώπων στα οποία χορηγήθηκαν πιστοποιητικά εκπαίδευσης, δηλαδή τα πάντα. Δηλαδή, η εταιρεία, το νομικό πρόσωπο ιδιωτικού δικαίου που θα αναλάβει αυτή τη δουλειά, θα ελέγχει τα πάντα σ’ αυτόν το χώρο. 
     Βέβαια, ο χώρος αυτός περικλείει πάρα πολλούς κινδύνους, οι οποίοι αναφέρθηκαν. Φυσικά, δεν εννοούμε μόνο τους κινδύνους που αφορούν τους εργαζόμενους, αλλά και τους γενικότερους κινδύνους. Οι κίνδυνοι θα πολλαπλασιαστούν, δεδομένου ότι ο κύριος στόχος του ιδιωτικού κεφαλαίου θα είναι να κερδίσει από αυτήν τη δουλειά. Αυτός θα είναι ο στόχος, ενώ όλα τα άλλα θα υποτάσσονται σ’ αυτό. 
     Αυτά σε σχέση με τα δύο άρθρα που καθορίζουν αυτό το στοιχείο που λέω, δηλαδή το στοιχείο της εκχώρησης του τομέα του καταδυτικού τουρισμού στο ιδιωτικό κεφάλαιο. 
     Όσον αφορά το άρθρο 5, και εμείς έχουμε να κάνουμε την παρατήρηση που αφορά το ότι δεν προστατεύονται τα προσωπικά δεδομένα. 
     Όσον αφορά το άρθρο 6 που αναφέρεται στον παροχέα καταδυτικών υπηρεσιών, τονίσαμε και χθες ότι εκείνο που προέχει είναι η ασφάλεια των καταδυτών. Το γεγονός ότι, όπως ειπώθηκε, είμαστε η πιο ασφαλής χώρα σ’ αυτόν τον τομέα –και εμείς δεν το αμφισβητούμε- δεν σημαίνει ότι δεν πρέπει να παρθούν τέτοια μέτρα που να παγιώνουν και να βελτιώνουν ακόμα περισσότερο αυτό το καθεστώς. Πολύ περισσότερο που ο έλεγχος των χώρων των καταδύσεων περνά στον έλεγχο του ιδιωτικού κεφαλαίου και, επαναλαμβάνω, ότι το κέρδος κινείται πολλές φορές ακόμα και πάνω από την ίδια την ανθρώπινη ζωή. 
     Έχουμε πολλά παραδείγματα για το τι μέτρα λαμβάνονται για την προστασία της ανθρώπινης ζωής όχι στο συγκεκριμένο τομέα, αλλά σε άλλους τομείς. 
     Όσον αφορά στο άρθρο 7 που αναφέρεται στη χορήγηση άδειας για παροχή καταδυτικών υπηρεσιών, έχουμε να παρατηρήσουμε, κύριε Υπουργέ, ότι εδώ θα έπρεπε να αναφέρονται συγκεκριμένα ποιοι είναι οι όροι και οι προϋποθέσεις για τη χορήγηση αυτής της άδειας και όχι να καθορίζονται με αποφάσεις του εκάστοτε Υπουργού. Δεν αμφισβητούμε τις δικές σας προθέσεις, αν θέλετε να το πάρουμε έτσι. Μπορώ να πω ότι είναι οι πιο ειλικρινείς, αλλά μπορεί κανείς να μας πει ότι το ίδιο ειλικρινής θα είναι και η θέση του επόμενου Υπουργού; 
     Γι’ αυτό λέω ότι θα θέλαμε να γνωρίζουμε για να ξέρουμε τι μέτρα λαμβάνονται από τον παροχέα στους τομείς της ασφάλισης του προσωπικού του, των κανόνων υγιεινής κ.λπ., προκειμένου να τους χορηγηθεί άδεια. Γενικά και αόριστα, δεν μπορούμε να συμφωνήσουμε σ’ αυτά. 
     Σε σχέση με το άρθρο 9, εμείς τονίσαμε και το τονίζουμε ξανά σήμερα ότι δεν αμφισβητούμε την ικανότητα που έχουν οι άνδρες των Ενόπλων Δυνάμεων, του Λιμενικού Σώματος κ.λπ., οι λεγόμενοι βατραχάνθρωποι στη συγκεκριμένη δουλειά. Είναι και παραείναι ικανοί. Όμως, κύριε Υπουργέ, πρέπει να έχουν την ανάλογη εκπαίδευση για να μπορούν να γίνουν εκπαιδευτές. 
     Όταν εγώ είμαι καλός σ’ ένα πράγμα, δεν σημαίνει ότι μπορώ συνάμα να το μεταδώσω και στον οποιοδήποτε. Θέλει ειδικές γνώσεις ο τομέας της εκπαίδευσης. Με αυτή, λοιπόν, την έννοια επιμένω. 
     Όσον αφορά το άρθρο 11, το οποίο αποτελεί και τη ραχοκοκαλιά του νομοσχεδίου, ειπώθηκαν πάρα πολλά εδώ μέσα. Θα τονίσω ακόμα μία φορά ότι συμμεριζόμαστε τις απόψεις που εξέφρασε ο Σύλλογος Ελλήνων Αρχαιολόγων για τους κινδύνους που υπάρχουν. 
     Εκείνο που θα ήθελα να τονίσω και για να μην επαναλάβω τα όσα ειπώθηκαν είναι ότι η καλύτερη προστασία της ενάλιας πολιτιστικής κληρονομιάς μπορεί να γίνει μόνο με την έρευνα και την καταγραφή της. Θα πρέπει να ξέρουμε πού υπάρχουν αρχαία και να παίρνουμε μέτρα προστασίας τους, πράγμα που σημαίνει ότι η συγκεκριμένη Εφορεία Ενάλιων Αρχαιοτήτων πρέπει να έχει όλες τις δυνατότητες για να το κάνει. Δυστυχώς, όμως, δεν έχει τέτοιες δυνατότητες ούτε από πλευράς προσωπικού -επιστημονικού και άλλου- αλλά ούτε και πλευράς οικονομικών μέσων. 
     Εδώ, κύριε Υπουργέ, θα ήθελα να αναφέρω ένα πρόβλημα που υπάρχει και το οποίο αφορά βέβαια όχι εσάς, αλλά το Υπουργείο Πολιτισμού. 
     Είναι γνωστές οι ανάγκες που υπάρχουν σε προσωπικό επιστημονικό κλπ.   στο συγκεκριμένο Υπουργείο. Όμως, παρά τις ανάγκες αυτές, δεκάδες υπάλληλοι συμβασιούχοι εκδιώκονται. Εμείς λέμε ότι μπροστά στις ανάγκες σε καμιά περίπτωση δεν πρόκειται να συμβεί αυτό. Πρέπει να ανακληθεί η απόφαση για την απόλυσή τους και να προχωρήσει η οριστική αντιμετώπισή τους με τη μετατροπή των συμβάσεων σε αορίστου χρόνου.
     Συνεχίζοντας, λοιπόν, θα ήθελα να πω ότι η μη έρευνα και καταγραφή δημιουργεί προβλήματα και στην προστασία της κληρονομιάς μας αυτής αλλά και στην ίδια την ανάπτυξη των καταδύσεων, αλλά και άλλων δραστηριοτήτων. 
     Αναφέρθηκε εδώ πέρα ο χώρος των ψαράδων, των αλιέων και τα προβλήματα που δημιουργεί, πρόστιμα που επιβάλλονται κλπ.. Εγώ επαναλαμβάνω για μια ακόμη φορά ότι δεν πρέπει να είναι ξέφραγο αμπέλι. Όμως, δεν μπορεί στο όνομα ότι υπάρχουν αρχαία να παίρνονται αποφάσεις, χωρίς να προχωρούν συνάμα και οι έρευνες για την αξιολόγηση και την προστασία αυτών. Διαφορετικά θα έχουμε συνεχείς προστριβές με τους αλιείς και τους ψαράδες αυτούς που παλεύουν να βγάλουν ένα μεροκάματο, να ζήσουν την οικογένεια. 
     Το άρθρο 12 αναφέρεται στην ασφάλιση, χωρίς όμως να αντιμετωπίζεται, να λύνεται το πρόβλημα. Είναι μεγάλο αυτό το πρόβλημα –το τονίσαμε και χθες- και θα μεγαλώνει ακόμα περισσότερο και πρέπει να αντιμετωπιστεί. Για μας η αντιμετώπιση είναι να είναι ασφαλισμένοι όλοι αυτοί οι άνθρωποι από τους μεγάλους πράγματι κινδύνους που αντιμετωπίζουν, που ακούστηκαν και κατά την ακρόαση στην επιτροπή και να είναι ασφαλισμένοι στο Ι.Κ.Α., μάλιστα στα βαριά και τα ανθυγιεινά. 
     Τα καταδυτικά πάρκα. Στο να δημιουργηθούν πάρκα από το ιδιωτικό κεφάλαιο είμαστε πέρα για πέρα αντίθετοι. Δεν μπορούμε να προχωρήσουμε στην ιδιωτικοποίηση των θαλασσών μας. Αν δημιουργηθούν –πρέπει να δημιουργηθούν- θα πρέπει να δημιουργηθούν μονάχα από το κράτος, από το δημόσιο. 
     Για το άρθρο 14 είναι θετικό ότι δημιουργούνται αυτά τα τμήματα της Υπερβατικής Ιατρικής. Όμως, θα θέλαμε να ξέρουμε, κύριε Υπουργέ, σε ποιες σχολές θα δημιουργηθούν, αν θα έχουμε τέτοιες θέσεις σε όλα τα γενικά νοσοκομεία και αν υπάρχει η προοπτική να περάσουν αυτά στο ιδιωτικό κεφάλαιο πράγμα για το οποίο θα είμαστε αντίθετοι. 
     Σε σχέση, λοιπόν, με τα άρθρα του πρώτου μέρους του νομοσχεδίου έχουμε να τονίσουμε ότι θα τα καταψηφίσουμε στο σύνολό τους, γιατί υπηρετούν τη συγκεκριμένη λογική του νομοσχεδίου,  λογική με την οποία εμείς διαφωνούμε.
     Όσον αφορά το δεύτερο μέρος, αφού επισημάνω ότι τα προβλήματα στο πλαίσια της απελευθέρωσης δεν πρόκειται να αντιμετωπιστούν, θα ήθελα να πω ότι το δεκάμηνο προβλεπόταν, όμως, δεν εφαρμοζόταν. Αυτό εδώ είναι το πρόβλημα και πρέπει να παρθούν μέτρα για την εφαρμογή του δεκάμηνου. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε, κύριε συνάδελφε;
     ΠΡΟΕΔΡΕΥΩΝ (Ιωάννης Τραγάκης):  Επιτρέπετε τη διακοπή, κύριε Σκοπελίτη; 
     ΣΤΑΥΡΟΣ ΣΚΟΠΕΛΙΤΗΣ:  Βεβαίως, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης):  Διακόπτω και το χρόνο σας, κύριε συνάδελφε.
     Ορίστε, κύριε Υπουργέ, έχετε το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Σας είπα και στην εισήγησή μου ότι το δεκάμηνο δεν προβλεπόταν από το νόμο του 2001 για τις έκτακτες δρομολογήσεις. Επειδή, λοιπόν, υπάρχει ανάγκη στο Αιγαίο και πάντα υπήρχαν έκτακτες δρομολογήσεις, δεν είναι δυνατόν να  υπάρχει αθέμιτος ανταγωνισμός μεταξύ των εταιρειών εκείνων, οι οποίες εγκαίρως δηλώνουν τα δρομολόγιά τους και εκείνων οι οποίες εκτάκτως ζητούν να δρομολογηθούν. Οι μεν πρώτοι να δρομολογούν τα πλοία, όπως σωστά γίνεται, παγίως, στην Ελλάδα για δέκα μήνες και οι άλλοι να έρχονται για δύο και τρεις μήνες και μετά να φεύγουν. Αυτήν την αταξία και το πρόβλημα που υπήρχε στον προηγούμενο νόμο έρχεται να τακτοποιήσει αυτή η τροπολογία. 
     ΣΤΑΥΡΟΣ ΣΚΟΠΕΛΙΤΗΣ: Κύριε Υπουργέ, εγώ λέω ότι πρέπει να επεκταθεί το δεκάμηνο σε όλα, τακτικά, περιοδικά, έκτακτα πλοία. 
     Επίσης, πρέπει να παρθούν πολλά μέτρα. Κύριε Υπουργέ, μόνο ότι το αίτημα για να διαγραφεί το πρόστιμο ήταν αίτημα των εφοπλιστών δεν έπρεπε σε καμιά περίπτωση να προχωρήσετε σ’ αυτήν την κατεύθυνση. Εμείς λέμε ότι τα πρόστιμα πρέπει να είναι τέτοια που πραγματικά, να τον υποχρεώνουν στην εφαρμογή αυτού. 
     Όσον αφορά την επέκταση στα πέντε χρόνια, είναι αίτημα και αυτό των εφοπλιστών, γιατί έχουν την άνεση του χρόνου να καθορίζουν τη δουλειά τους, όχι βέβαια στην κατεύθυνση της αναβάθμισης των ακτοπλοϊκών συγκοινωνιών -εδώ συνεχίζεται το «ράλι αντίκα» στο Αιγαίο και δεν ξέρω για πόσα χρόνια θα συνεχίζεται ακόμα- αλλά για να καθορίσουν τα πράγματα κατά πώς εξυπηρετούνται τα κερδοσκοπικά τους σχέδια.
     Όσον αφορά το άρθρο 20, εμείς είχαμε διαφωνήσει τότε όχι για την ανέλκυση των ναυαγίων αλλά για τη φιλοσοφία και για το ποιος αναλαμβάνει να κάνει αυτή τη δουλειά.
     Το άρθρο 21 μπορεί να φαίνεται θετικό. Οι άνθρωποι που είναι άνεργοι σήμερα –μιλάω για ναυτικούς- θα πάνε στα λιμάνια και θα πιάσουν δουλειά και θα ασφαλίζονται μάλιστα και στο Ν.Α.Τ.
     Όμως, κύριε Υπουργέ, σε ποια κατηγορία θα ασφαλίζονται; Στην τελευταία. Ούτε στην πρώτη, ούτε στην δεύτερη, στην τελευταία. Πρέπει να το έχουμε υπ’ όψιν μας αυτό.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Σε όποια θέλουν.
     ΣΤΑΥΡΟΣ ΣΚΟΠΕΛΙΤΗΣ: Οι άνθρωποι αυτοί είναι ναυτικοί και θέλουν δουλειά στα καράβια. Όπως εγώ θέλω να κάνω αυτή τη δουλειά και αυτοί θέλουν δουλειά στα καράβια. Διώχτηκαν από τα καράβια γιατί τους ανάγκασε η πολιτική που εφαρμόζετε. Κι αυτό γιατί δώσατε το δικαίωμα, κύριε Υπουργέ, να καθορίζουν οι εφοπλιστές τις οργανικές συνθέσεις των καραβιών με βάση τις ανάγκες. Ε, πώς περιμένατε να τις καθορίσουν; Βλέποντας τα συμφέροντα των ναυτεργατών ή τα συμφέροντα τα δικά τους; Τους άλλαξαν τα φώτα λοιπόν και πέταξαν όλο τον κόσμο.
     Εμείς λέμε το εξής: Αν καθορίζονται οι οργανικές συνθέσεις με βάση τις ανάγκες των πλοίων, αν καταργηθούν οι άλλοι κανονισμοί και οι άλλες δυνατότητες, τότε θα χτυπηθεί και το θέμα της ανεργίας.
     Όσο συνεχίζεται αυτή η πολιτική σ’ αυτό τον τομέα, χαΐρι και προκοπή δεν θα δούμε. Ένα-ένα τα μέτρα που παίρνονται είναι υπέρ των εφοπλιστών. Μόνο δίσκο που δεν βγάλαμε στις αγορές και στις εκκλησιές για τους αναξιοπαθούντες εφοπλιστές. Αυτό δεν έχουμε κάνει ακόμη. Ας το κάνουμε και αυτό.
     Σας ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Και εγώ σας ευχαριστώ.
     Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Φώτης Κουβέλης έχει το λόγο.
     ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
     Τις παρατηρήσεις μου για τα άρθρα που έχουν ένα σημαντικό ενδιαφέρον για μένα, ήδη τις έχω κάνει μιλώντας επί της αρχής του σχεδίου νόμου. Θα επιμείνω όμως στο άρθρο 1.
     Σύμφωνα με τη διατύπωση του άρθρου 1, επιτρέπεται η χρήση υποθαλάσσιων μέσων χωρίς εν τούτοις να δίδεται ο ορισμός τους ούτε να καθορίζεται σε τι αναφέρεται. Ουδαμού επίσης στο σχέδιο νόμου προκύπτει ότι για τη χρήση των υποθαλασσίων μέσων στις θαλάσσιες περιοχές ανά την επικράτεια απαιτείται για λόγους προστασίας αρχαίων και άδεια του Υπουργείου Πολιτισμού, όπως προβλέπεται στο άρθρο 15 παρ. 3 του ν. 3028/2002 και στην κοινή υπουργική απόφαση Εμπορικής Ναυτιλίας και Πολιτισμού, δηλαδή εκεί που ορίζονται οι όροι άσκησης υποβρυχίων δραστηριοτήτων. 
     Θα επαναλάβω ότι τούτο είναι αναγκαίο διότι, κύριε Υπουργέ, είναι γνωστό ότι η υποβρύχια τεχνολογία εξελίσσεται ραγδαία με αποτέλεσμα να αυξάνονται κατακόρυφα οι κίνδυνοι που διατρέχει η υποβρύχια αρχαιολογική κληρονομιά από την αυθαίρετη και ανεξέλεγκτη χρήση διαφόρων υποθαλασσίων μέσων.
     Στο σημείο αυτό θέλω να επισημάνω επίσης για άλλη μια φορά ότι η τεχνολογική πρόοδος επιτρέπει πλέον τον εντοπισμό και ως εκ τούτου την πρόσβαση ναυαγίων σε μεγάλη βάθη απρόσιτα μέχρι πρότινος, καθώς και ότι η ελεύθερη πρόσβαση θα έχει ως αποτέλεσμα όχι μόνο την αύξηση των κινδύνων της αρχαιοκαπηλίας, κύριε Πρόεδρε, αλλά και το ενδεχόμενο οικονομικής ζημίας του δημοσίου, εφόσον η διαχείριση των εναλίων αρχαίων, κατά τις διατάξεις του αρχαιολογικού νόμου, ανήκει στην αρμοδιότητα του Υπουργείου Πολιτισμού.
     Επίσης, στο άρθρο 7 για την Άδεια Παροχέα Καταδυτικών Υπηρεσιών Αναψυχής, δεν προβλέπεται η απαιτουμένη κατά τις ισχύουσες διατάξεις άδεια της αρμόδιας υπηρεσίας του Υπουργείου Πολιτισμού για την ίδρυση λειτουργίας καταδυτικού κέντρου που επιθυμεί να δραστηριοποιηθεί σε θαλάσσιες περιοχές σε ολόκληρη την επικράτεια ή σε κομμάτια της επικράτειας, οι οποίες δεν περιλαμβάνονται στην προαναφερθείσα κοινή υπουργική απόφαση και στις οποίες απαιτείται αρχαιολογικός έλεγχος πριν από την οποιαδήποτε δραστηριότητα.
     Θέλω να επιμείνω αναφορικά με το άρθρο 11 ότι μένουν ακάλυπτοι από πλευράς προστασίας οι ενάλιοι αρχαιολογικοί χώροι τόσο οι ήδη οριοθετημένοι όσο και εκείνοι που δεν έχουν ακόμη οριοθετηθεί.
     Μένουν ακάλυπτα από πλευράς προστασίας τα ναυάγια πλοίων και αεροσκαφών άνω των πενήντα ετών από την ημερομηνία ναυάγησής τους, που έχουν κηρυχθεί ως μνημεία και έχουν χαρακτηριστεί ως πολιτιστικά αγαθά, σύμφωνα με τη σχετική νομοθεσία. 
     Με το σχέδιο νόμου του Υπουργείου Εμπορικής Ναυτιλίας, κύριε Υπουργέ, κατατίθεται κυριολεκτικά η διάταξη του άρθρου 15 παρ. 3, με την οποία –και σε αντιδιαστολή με την παράγραφο 1 του άρθρου 15 του ν. 3028/2002- επιτρέπεται η υπό όρους άσκηση της υποβρύχιας δραστηριότητας με αναπνευστικές συσκευές, βαθυσκάφη και άλλα μέσα επισκόπησης του βυθού στις θαλάσσιες περιοχές. Βεβαίως, και στις λίμνες και στους ποταμούς της ελληνικής επικράτειας, για λόγους προστασίας της υποβρύχιας πολιτιστικής κληρονομιάς;
     Θα ήταν σκόπιμο να επαναδιατυπώσετε, κύριε Υπουργέ –δεν ξέρω αν θα επιλέξετε να το κάνετε εσείς ή ο κ. Κεφαλογιάννης- την παράγραφο 1 του άρθρου 11 του σχεδίου νόμου. Σας προτείνω ακριβώς τη διατύπωση, όπως εγώ τουλάχιστον την πιστεύω: «Προκειμένου να προστατευθεί η ενάλια πολιτιστική κληρονομιά, οι καταδύσεις χάριν αναψυχής με αυτόνομη καταδυτική συσκευή θα ασκούνται μόνο σε οριοθετημένες από τις αρμόδιες υπηρεσίες του Υπουργείου Πολιτισμού και του Υπουργείου Εμπορικής Ναυτιλίας θαλάσσιες περιοχές.» Η οριοθέτηση θα πραγματοποιείται με κοινή υπουργική απόφαση των Υπουργών Πολιτισμού και της Εμπορικής Ναυτιλίας, αν θέλουμε να βάλουμε τα πράγματα σε μια σειρά. 
     Κύριε Υπουργέ, θέλω να σας προειδοποιήσω. Επειδή άκουσα υψηλούς τόνους και μεγάλες προσδοκίες αναφορικά με την ανάπτυξη καταδυτικού τουρισμού, σας βεβαιώνω ότι δεν θα υπάρξει. Και δεν θα υπάρξει, διότι απουσιάζουν μια σειρά από άλλες υποδομές οι οποίες είναι αναγκαίες. 
     Να σας φέρω ένα χαρακτηριστικό παράδειγμα: Στην Κάλυμνο και στην Πάτμο, που είναι ελεύθερες καταδυτικές περιοχές, δεν είχαμε καμία παρουσία ανθρώπων οι οποίοι ήρθαν να κάνουν καταδυτικό τουρισμό. Δεν προσδοκούμε ότι θα προκύψουν όλα αυτά που άκουσα σε υψηλούς τόνους και πολλαπλασιαστικά να αναφέρει ο εισηγητής της Πλειοψηφίας. Θέλει μια προσοχή το θέμα. 
     Δεν είμαι εναντίον του καταδυτικού τουρισμού. Δεν είμαι εναντίον της αναψυχής που εξασφαλίζεται από τις καταδύσεις, αλλά από την άλλη μεριά έχω ένα κολοσσιαίο μέγεθος που μας ενδιαφέρει όλους μας και που λέγεται «πολιτισμός», «τα αρχαία αυτής της χώρας» και μάλιστα «οι ενάλιες αρχαιότητες». Είναι ετεροβαρές το νομοσχέδιο. Σας το λέω καλοπροαίρετα. Δεν έχει ασφαλιστικές δικλείδες για την προστασία του ενάλιου αρχαιολογικού χώρου. 
     Εν πάση περιπτώσει. Επιμένετε. Εύχομαι να μη συμβούν αυτά που πιθανολογώ έντονα. Είναι προφανές ότι θα πρέπει οι όποιες καταδύσεις να γίνονται με έναν ομαδικό και ελεγχόμενο τρόπο. Είναι, επίσης, προφανές, κύριε Υπουργέ, ότι θα πρέπει να ενισχυθούν οι λιμενικές αρχές, να ιδρυθεί ειδικό σώμα, το οποίο θα προστατεύει τον ενάλιο αρχαιολογικό χώρο, θα εποπτεύει αυτών των καταδύσεων, αν θέλουμε να αποφύγουμε αυτό που νομίζω ότι και εσείς και όλοι μας θέλουμε, που είναι η αποφυγή λεηλασίας του ενάλιου αρχαιολογικού μας πλούτου. 
     Αναφορικά με τα ζητήματα που έχουν σχέση με τους εργαζόμενους, παρά το γεγονός ότι προβάλλει θετική η ρύθμιση ότι σε περίπτωση πρόσληψης ανέργων ναυτικών, σύμφωνα με τα όσα ορίζονται στο άρθρο 21, στους Οργανισμούς Λιμένα Α.Ε., αυτοί θα εξακολουθούν να ασφαλίζονται υποχρεωτικά στον ασφαλιστικό τους φορέα, το Ν.Α.Τ.. 
     Εκείνο που ήθελα να επισημάνω, όμως, είναι η αντίρρησή μου σ’ αυτές τις αποσπασματικές ρυθμίσεις και να επαναλάβω ότι το Υπουργείο πρέπει να προχωρήσει στην πρόσληψη ναυτεργατών με σχέση εργασίας τακτικού προσωπικού στα μεγάλα λιμάνια της χώρας. Υπάρχει μια σειρά από αντικείμενα εργασίας, όπου η επαγγελματική εμπειρία από το χώρο της ναυτεργασίας είναι χρήσιμη, γιατί μειώνει σημαντικά το χρόνο της απαιτούμενης εκπαίδευσης. 
     Αυτό δίνει τη δυνατότητα στο Υπουργείο Εμπορικής Ναυτιλίας να προχωρήσει στη διενέργεια διαγωνισμού, που η εργασία στο συγκεκριμένο χώρο να είναι ένα καθοριστικό, υπολογίσιμο προσόν των υποψηφίων προς πρόσληψη.
     Επειδή δεν θέλω να κάνω κατάχρηση του χρόνου μου, θέλω να σας πω ότι διαφωνούμε με αυτές τις αποσπασματικές ρυθμίσεις, όπως είναι προφανής και η διαφωνία μας και η αντίρρησή μας, γι’ αυτό δεν θα ψηφίσουμε τις σχετικές διατάξεις, οι οποίες αναφέρονται σε διάφορα ευεργετήματα που παρέχετε προς τους εφοπλιστές. Την ώρα που θα έπρεπε να ήσασταν αυστηρότεροι, την ίδια ώρα τους διευκολύνετε, τους χαρίζεστε και το αποτέλεσμα είναι να εξακολουθεί να υπάρχει αυτή η δυσλειτουργία, η οποία σημειώνεται και η οποία ταλαιπωρεί την νησιωτική Ελλάδα.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Κουβέλη και ευχαριστούμε και για την κατανόησή σας σε ό,τι αφορά το χρόνο, διότι θα ήθελα να υπενθυμίσω στους κυρίους συναδέλφους ότι είναι είκοσι ένας εγγεγραμμένοι ομιλητές ακόμη.
     Κύριε Πολύδωρα, έχετε το λόγο.
     ΒΥΡΩΝ ΠΟΛΥΔΩΡΑΣ: Εγώ, κύριε Πρόεδρε, παρακολουθώ με ιδιαίτερη προσοχή τις ενστάσεις ή αντιρρήσεις του κ. Κουβέλη και άλλων εκλεκτών συναδέλφων γύρω από θέμα της προστασίας της ενάλιας πολιτισμικής κληρονομιάς. Θέλω να κάμω σαφές από πλευράς προθέσεων και βουλήσεων της Νέας Δημοκρατίας ότι ας είμεθα ισότιμοι στην ευαισθησία για τα θέματα του πολιτισμού και του πολιτισμού του βυθού και του φυσικού και ανθρωπογενούς περιβάλλοντος.
     Παραπέμπω, ποιητικά σχεδόν, στο ιστορικό ανάγνωσμα του Καμπούρογλου, που μας έλεγε ότι, όταν οι Τούρκοι πολιορκημένοι στην Ακρόπολη με τα σφυριά έσπαζαν τα μάρμαρα, για να βγάλουν από τους αρμούς μολύβι, για να το χρησιμοποιήσουν για βόλια, ρώτησε τότε ο Οδυσσέας Ανδρούτσος τι κάνουν αυτοί, γιατί σπάνε τα μάρμαρα και έλαβε την απάντηση ότι το κάνουν, για να οικονομήσουν μολύβι για βόλια, τους έστειλε δυο καλάθια με βόλια, για να χτυπήσουν οι πολιορκημένοι τους πολιορκητές Έλληνες. Έτσι πολεμήσαμε.
     Για μας τους νεότερους, ισχνούς σε ευαισθησία προς την κληρονομιά σε σχέση προς τους προγόνους μας, αυτούς που μας ελευθέρωσαν, ισχνούς, επαναλαμβάνω, σε πολλές εκφάνσεις του δημόσιου βίου μας, θέλω να πω ότι αυτή η αναφορά του Ανδρούτσου και το στιγμιότυπο του Καμπούρογλου μάς εμπνέει τουλάχιστον, όλους.
     Η αντίρρησή μου επί του προκειμένου για τις ενστάσεις είναι ότι η μεγάλη χαρτογράφηση -ρεαλιστές είμαστε όλοι- ισοδυναμεί με αναβολή για την ανάπτυξη καταδυτικού τουρισμού. Όσο θα γίνει χαρτογράφηση στο χερσαίο έδαφος, άλλο τόσο θα γίνει χαρτογράφηση στο συνολικό θαλάσσιο και υποθαλάσσιο τοπίο.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Είναι πιο δύσκολο μέσα στη θάλασσα.
     ΒΥΡΩΝ ΠΟΛΥΔΩΡΑΣ: Πιο δύσκολο είναι.
     Συνεπώς, είμαστε τόσο αναβλητικοί; Εγώ δεν έχω το κουράγιο και για την οικονομία και για τον πολιτισμό και για τα διεθνώς συμβαίνοντα στον τουρισμό και για τις καινούργιες δυναμικές του τουρισμού, που ο παραδοσιακός τουρισμός έχασε έδαφος. Των πραγμάτων ούτως εχόντων, λοιπόν, ζητώ να δεχθούμε την αρετή, την αρχή στο άρθρο 11 για την μερική χαρτογράφηση-οριοθέτηση.
     Αυτή είναι η λύση. Από αυτήν τη λύση δεν έχουμε το δικαίωμα να αποκλίνουμε. Κρατάμε αυτήν την αρχή, της περιορισμένης χαρτογράφησης-οριοθέτησης σε συνεργασία του Υπουργείου Εμπορικής Ναυτιλίας, το οποίο θα κάνει το τεχνικό μέρος, και του Υπουργείου Πολιτισμού. Είναι πολύ λογική, χρυσή τομή, θα έλεγα, αυτή η μερική οριοθέτηση.
     Στη συνέχεια εγώ προτείνω να αναπτύξουμε μορφές συνεργασίας. Το λέω τώρα για να είναι μία ρητορική υποθήκη, αλλά και για να βρούμε στο δρόμο και πρακτικούς τρόπους ώστε να διασφαλίσουμε τον ενάλιο πολιτισμό μας, την ενάλια κληρονομιά μας. 
     Με άλλα λόγια ζήτησα να πάρει υπόσταση ένα σχήμα -δεν ξέρω αν μπορεί να βγει τεχνικώς στο νόμο- ο καταδύτης αναφέρεται στο Λιμεναρχείο και το Λιμεναρχείο αναφέρει και βγαίνει μια «surveyance» που λέμε, ένα «monitoring» που λέμε βαρβαριστί, μία εποπτεία, μία επιτήρηση των δραστηριοτήτων. 
     Αυτό ας είναι με αυτό το σύστημα που σας λέω των δύο αναφορών, ο καταδύτης θα αναφέρεται στο Λιμεναρχείο και το Λιμεναρχείο θα πράττει ανάλογα με το να αναφέρει ότι εκεί έχουμε ελεύθερους συστηματικούς καταδύτες στην τάδε περιοχή. Αλλά η περιοχή να έχει σε ολόκληρη τη Ρόδο χωρίς μία ευχέρεια, δυνατότητα και εν τέλει χαρτογράφηση, να μπορεί να γίνει κατάδυση, είναι πλήγμα για τον τουρισμό και μας κάνει πολύ οπισθοδρομικούς. 
     Στη γραμμή αυτή θέλω να κάνω μία προσθήκη. Εμπιστευόμαστε τις υπηρεσίες και τον υπεράγαν ζήλον των υπηρεσιών, όταν μας στέλνουν τα υπομνήματα. Η κ. Δελαπόρτα ως προϊσταμένη της υπηρεσίας χαίρει της εκτιμήσεώς μας και είναι ένας έγκυρος επιστημονικός σοβαρός υπηρεσιακός συντελεστής.
     ΦΩΤΗΣ ΚΟΥΒΕΛΗΣ: Ναι, αλλά την κατηγόρησε ο κ. Καμμένος.
     ΒΥΡΩΝ ΠΟΛΥΔΩΡΑΣ: Εδώ βγαίνει η αντιδιαστολή. Εξέφρασε την προσωπική του γνώμη…
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν την κατηγόρησε προσωπικά.
     ΒΥΡΩΝ ΠΟΛΥΔΩΡΑΣ: Εγώ μιλάω αποκαταστατικά –ελπίζω- μιας ευρυθμίας στη συζήτηση, ότι και τις ευαισθησίες των παραγόντων της υπηρεσίας τις σεβόμαστε…
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Άλλο η υπηρεσία, άλλο η ίδια. 
     ΒΥΡΩΝ ΠΟΛΥΔΩΡΑΣ: …αλλά ο δρόμος χαράσσεται από τη βούληση της Βουλής και σας προτείνω, σας ζητώ να δεχθούμε την αρχή του άρθρου 11 για τις μερικές οριοθετήσεις έτσι όπως προβλέπονται. Μην υποτιμάτε τις απαγορεύσεις που υπάρχουν στη συνέχεια του άρθρου 11, πολύ αξιοπρόσεκτες απαγορεύσεις, να δώσει σήμα, να είναι με ένα σήμα στο ιστίο, να μην απομακρύνεται περισσότερο από τόσα μέτρα. 
     Όλες αυτές είναι πολύ σοβαρές πρόνοιες οι οποίες αποσκοπούν, όπως είναι εναργές στη διάταξη, στο να μην οργανώνουμε, εν δυνάμει, δυνητικούς αρχαιοκάπηλους του βυθού. Αυτό είναι το νόημα των απαγορεύσεων, να αποκλείσουμε τους δυνητικούς αρχαιοκάπηλους, να ενισχύσουμε όσο γίνεται περισσότερο –και αυτό το πράττει το νομοσχέδιο- τους σκοπίστες, τους ελεύθερους καταδύτες, τετρακόσιοι χιλιάδες Έλληνες, 3,5 εκατομμύρια στην Ευρώπη.
     Θέλω να συνδέσω τη σκέψη μου με τη σκέψη του κ. Σκοπελίτη σε δύο πράγματα: Ασφάλεια των προσώπων που ασκείται όχι με την έννοια της ασφαλιστικής εταιρίας, αλλά με την έννοια της προβλέψεως της πρόνοιας για την κατοχύρωση των συνθηκών υγείας. A priori, όχι να πάθει βλάβη και να πάμε στους θαλάμους όπου υπάρχει πρόνοια στο σχετικό άρθρο. Να μην πάθει βλάβη.
     Δεν μου αρκεί η απλή εκπαιδευτική δεινότητά του, ότι είναι εκπαιδευμένος, αλλά θέλω και στο νόμο τις σχετικές πρόνοιες, ώστε να υπάρχει εκεί η ετοιμότητα αντιδράσεως να μην πάθει τη νόσο των δυτών ή να προληφθεί. Θέλω δηλαδή ένα είδος άμεσης δράσης στην επέμβαση υγείας.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
     Τελειώνω, κύριε Πρόεδρε.
     Και φυσικά, η συστηματική οργάνωση αυτού του καταδυτικού τουρισμού θα πρέπει σε κάθε περίπτωση να συνοδεύεται με τις κατάλληλες υποδομές, όπως προβλέπονται στο νόμο. Δηλαδή θέλω εγκύρως να δίνονται οι άδειες, εγκύρως να εξετάζονται. Εδόθηκε άδεια εφάπαξ και θα είναι εφ όρου ζωής ο κάτοχος της άδειας ή μήπως πρέπει σε μία συχνότητα επανελέγχου, εξετάσεως από τις αρμόδιες υπηρεσίες, έτσι ώστε να μην έχουμε βλάβες και θρηνούμε θύματα; 
     Ενισχύουμε τον καταδυτικό τουρισμό. Μη προβάλλουμε προσκόμματα τα οποία προσκόμματα στη δική μου πρόσληψη, κύριε Κουβέλη, αγαπητέ συνάδελφε, ισοδυναμούν -αν πάμε στη γενική χαρτογράφηση- με μεγάλη αναβλητικότητα.
     Δεν γίνονται γενικές χαρτογραφήσεις στο βυθό. Αυτό είναι ζήτημα της κοινής λογικής και της καλής μας πείρας. Γι’ αυτό πρέπει να δεχθούμε την αρχή της μερικής οριοθέτησης και των απαγορεύσεων του άρθρου 11.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Πολύδωρα. 
     Η κ. Ζήση έχει το λόγο για τρία λεπτά για μια παρέμβαση και μετά θα πάρετε το λόγο εσείς κύριε Κουβέλη. 
     Μια παρατήρηση μόνο θα ήθελα να κάνω. Τελικά, η συζήτηση σήμερα εξελίχθηκε σε συζήτηση εισηγητών και Κοινοβουλευτικών Εκπροσώπων κι έχω την αίσθηση ότι δεν πρέπει να αδικούμε τους είκοσι έναν ήδη εγγεγραμμένους συναδέλφους, πολλοί εκ των οποίων περιμένουν από χθες για να μιλήσουν. Αυτό ως μια απλή παρατήρηση για την αποκατάσταση της τάξεως.
     Ορίστε, κ. Ζήση, έχετε το λόγο για τρία λεπτά. 
     ΡΟΔΟΥΛΑ ΖΗΣΗ: Είχαμε πει με τον κύριο συνάδελφο να μιλήσουμε μετά από τους συναδέλφους. Απλώς, επειδή έθεσε ένα θέμα, θέλω να πω, κύριε Πρόεδρε, το εξής. Όταν χθες ρωτούσα τον κύριο Υπουργό γι’ αυτές τις ασφαλιστικές δικλείδες -τη συνεννόηση με το Υπουργείο Πολιτισμού, τη χαρτογράφηση και την οριοθέτηση αλλά και τα χρονοδιαγράμματα για το τι πρόκειται να κάνει- ήταν γιατί ακριβώς είχα αυτό το πράγμα στο μυαλό μου που έθεσε ο κ. Πολύδωρας. 
     Εγώ θέλω να πω το εξής. Όταν οι κυβερνήσεις του ΠΑ.ΣΟ.Κ. δημιούργησαν αυτό το νομοσχέδιο και το κατέθεσαν το 2003, ήδη υπήρχε παράλληλα ένα πρόγραμμα για υποδομές, για χαρτογραφήσεις, για χωροταξικά, για χίλια δυο πράγματα, τα οποία έβγαιναν ως αποτέλεσμα διαβούλευσης με όλους τους φορείς κι όλους τους ανθρώπους της θάλασσας και της στεριάς και γενικά της παραγωγής του πολιτισμού και του τουρισμού.
     Σήμερα λοιπόν εδώ, πέρα από το νομοσχέδιο αυτό, δεν έχουμε ένα συγκροτημένο σχέδιο που να δείχνει τι άλλο πρόκειται να κάνει το Υπουργείο, η Κυβέρνηση, έτσι ώστε πραγματικά να είμαστε σίγουροι ότι θα διαφυλαχθούν, ότι θα θωρακιστούν όλες αυτές οι αξίες, του πλούτου του βυθού, του πλούτου της θάλασσας, του θαλάσσιου περιβάλλοντος και γενικά της αειφορίας και της βιώσιμης ανάπτυξης. Αυτά είναι τα ζητήματα που θέσαμε και επί της αρχής για να μας απαντήσετε και όχι καμία άλλη αντιπαράθεση. Γιατί δεν μπορεί να λέει ο κ. Πολύδωρας: «Ας δεχθούμε μισή τη χαρτογράφηση της θάλασσας», αλλά από την άλλη την ολοκληρωμένη χαρτογράφηση της στεριάς -που την έχουμε κάνει- την κόβετε ως Κυβέρνηση, τη σταματάτε, την ακυρώνετε, για να κάνετε –λέει- κάτι καινούργιο για τον τουρισμό, για τη ναυτιλία, για τους ορεινούς όγκους, για τον παράκτιο χώρο, όλα αυτά που ήδη έχουν γίνει. Θέλω να πω ότι πρέπει να έρθετε εδώ και με έναν μπούσουλα και μια συνολική στρατηγική και πολιτική γι’ αυτό που λέμε «συνεργασία», «συνέργεια» όλων των φορέων του πολιτισμού, του τουρισμού, της ανάπτυξης και των αρχαιοτήτων, για να μπορέσουμε πραγματικά να ξέρουμε προς τα πού θα το πάτε. Αυτή είναι η δικιά μας ένσταση σ’ όλα αυτά που βάλατε. Δεν μπορεί να ισχύουν άλλα μέτρα και άλλα σταθμά. Και βεβαίως εμείς πιστεύουμε ότι και οι υπηρεσίες και όλοι μας προσπαθούμε και θέλουμε να υπάρχει μια τέτοια συνεργασία που θα διαφυλάττει και τα κεκτημένα και την παράδοση και τον πολιτισμό, αλλά κυρίως το μέλλον.
     Ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Ζήση, για την παρέμβασή σας. Πήρατε το ένα τρίλεπτο των παρεμβάσεων που σας αναλογούσε. 
     Ο κ. Κουβέλης έχει το λόγο, επίσης για τρία λεπτά. 
     ΦΩΤΗΣ ΚΟΥΒΕΛΗΣ: Δεν θέλω τρία λεπτά, κύριε Πρόεδρε. Ένα λεπτό θα χρειαστώ.  
     Εγώ δεν πλειοδότησα ποτέ σε ενδιαφέρον για τον αρχαιολογικό μας πλούτο και θεωρώ ότι όλοι εδώ έχουμε κοινό το ενδιαφέρον για την προστασία του πολιτισμού αυτής της χώρας. Ήθελα όμως να επισημάνω ότι ακριβώς επειδή απουσιάζουν οι αναγκαίες υποδομές, πιθανολογούνται έντονα κίνδυνοι. Δεν έχουμε κατάλληλες λιμενικές Αρχές. Έχουμε απουσία στελεχικού δυναμικού στις λιμενικές Αρχές. Δεν έχουμε υπηρεσίες προστασίας του ενάλιου αρχαιολογικού χώρου. Επομένως, οτιδήποτε άλλο λέγεται νομίζω ότι δεν κατατίθεται πειστικά. 
     Το δεύτερο, κύριε Πρόεδρε, -και με αυτό έχω ολοκληρώσει- είναι το εξής. Εγώ χαίρομαι για την παρέμβαση του κ. Πολύδωρα αναφορικά με την προϊσταμένη των Ενάλιων Αρχαιοτήτων, την κ. Δελαπόρτα. Όμως ακούστηκαν βαρύτατοι χαρακτηρισμοί εκ μέρους του εισηγητή της Πλειοψηφίας και θεωρώ ότι ήταν αναγκαίο ο Κοινοβουλευτικός Εκπρόσωπος της Νέας Δημοκρατίας να ομιλήσει με τον τρόπο που ομίλησε για την προϊσταμένη των Ενάλιων Αρχαιοτήτων, η οποία μαζί με τους συνεργάτες της βεβαίως είναι αυστηροί,  βεβαίως νοιάζονται πάρα πολύ, αλλά αυτό σε καμία περίπτωση δεν δικαιολογεί τον οποιονδήποτε να υπαινίσσεται ακόμη και παράνομες συμπεριφορές. Δεν θα μπορέσουμε έτσι να συνεννοηθούμε. Και χαίρομαι ειλικρινά –το επαναλαμβάνω- που ο Κοινοβουλευτικός Εκπρόσωπος της Νέας Δημοκρατίας απεκατέστησε τα πράγματα.
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Κύριε Πρόεδρε, το λόγο παρακαλώ. 
     ΠΡΟΕΔΡΕΥΩΝ (Ιωάννης Τραγάκης): Ορίστε κύριε Πρόεδρε. 
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της  Βουλής): Θα ήθελα το λόγο επί προσωπικού κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Ορίστε, εξηγείστε μας σε τι συνίσταται το προσωπικό. 
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Όπως πληροφορήθηκα και διαπιστώνω τώρα από τα Πρακτικά ο συνάδελφος κ. Καμμένος πριν από λίγη ώρα κατήγγειλε την προϊσταμένη της Εφορείας Εναλίων Αρχαιοτήτων κ. Δελαπόρτα ότι καταδικάστηκε και ότι η κ. Δελαπόρτα …
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Δεν είπα ότι καταδικάστηκε.
     ΠΡΟΕΔΡΕΥΩΝ (Ιωάννης Τραγάκης): Μη διακόπτετε κύριε Καμμένε. 
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της  Βουλής): Ότι καταδικάστηκε και ότι …
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Ψεύδεται, κύριε Πρόεδρε! 
     ΠΡΟΕΔΡΕΥΩΝ (Ιωάννης Τραγάκης): Δεν λέγονται τέτοιες εκφράσεις κύριε Καμμένε. Σας παρακαλώ πολύ. 
     Έχετε τα Πρακτικά κύριε Σούρλα. Τι αναφέρεται; 
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της  Βουλής): Αναφέρει …
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Υπάρχουν τα Πρακτικά. Τα έχω και εγώ. Ψεύδεστε! 
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της  Βουλής): Λίγος σεβασμός! Λίγος σεβασμός κύριε συνάδελφε! 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Αυτή είναι η μεθόδευση. Υπάρχουν τα Πρακτικά και ψεύδεται ο κύριος Πρόεδρος. Αυτή είναι η μεθόδευση!
     ΠΡΟΕΔΡΕΥΩΝ (Ιωάννης Τραγάκης): Καθίστε κάτω, κύριε συνάδελφε. Τι εκφράσεις είναι αυτές;
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Αυτή είναι η μεθόδευση!
     ΠΡΟΕΔΡΕΥΩΝ (Ιωάννης Τραγάκης): Τι εκφράσεις είναι αυτές; Μα τι είναι αυτά τα πράγματα; Καθίστε κάτω, σας παρακαλώ!
     Αυτή είναι απαράδεκτη συμπεριφορά. 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Αυτή είναι η μεθόδευση! 
     ΠΡΟΕΔΡΕΥΩΝ (Ιωάννης Τραγάκης): Μην με αναγκάσετε να λάβω μέτρα εναντίον σας! 
     Σας παρακαλώ, καθίστε κάτω! 
     Ορίστε, κύριε Πρόεδρε, συνεχίστε. 
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της  Βουλής): Έχω τα Πρακτικά στα χέρια μου τα οποία λένε: «Μιλώ για την προϊσταμένη της Εφορείας Εναλίων Αρχαιοτήτων κυρία Δελαπόρτα καταδικασμένη από το Συμβούλιο Επικρατείας. Χθες ήταν στη Βουλή και επισκέφθηκε τα γραφεία Αντιπροέδρων». Απ’ ό,τι βλέπω μετά από τη δική σας παρέμβαση ο κ. Καμμένος είπε ότι επικοινώνησα μαζί της και ότι επισκέφθηκε το δικό μου γραφείο. Αυτά λένε τα Πρακτικά. Δεν τα λέω εγώ και δεν επιδέχονται καμία αμφισβήτηση. 
     Από εκεί και πέρα πως έχει το ιστορικό: Εγώ ως Βουλευτής Μαγνησίας, ενδιαφερόμενος για την περιοχή μου έχω μια μακροχρόνια συνεργασία με την υπηρεσία του Υπουργείου Πολιτισμού και συγκεκριμένα με την Διεύθυνση Εναλίων Αρχαιοτήτων –ξέρει η παριστάμενη κ. Ροδούλα Ζήση- για να δούμε τι θησαυροί ενάλιοι υπάρχουν στις βόρειες Σποράδες και στον Παγασητικό, να ολοκληρώσουμε την έρευνά μας και να αναδείξουμε αυτό για το οποίο βλέπουμε ότι όλοι ενδιαφέρονται και αυτοί που υποστηρίζουν το νομοσχέδιο για την κατάδυση. Ήταν φυσικό και επόμενο λοιπόν να συνεργαστώ με την προϊσταμένη. Φυσικό και επόμενο, επίσης, ήταν να μη ρωτήσω ποιο ήταν το ποινικό της μητρώο διότι για να είναι προϊσταμένη διευθύντρια είναι απολύτως βέβαιο ότι τυγχάνει της εμπιστοσύνης της πολιτικής ηγεσίας του Υπουργείου. 
     Προγραμμάτισε, λοιπόν, η Νομαρχία Μαγνησίας, όπου εκλήθη και η κ. Ροδούλα Ζήση, το Σάββατο να παρουσιάσει όλα αυτά τα ευρήματα και να παρουσιάσει, κύριε Υπουργέ και το πώς μπορούν να αναδειχθούν και να αξιοποιηθούν. Είναι προς την κατεύθυνση που και σεις νομοθετείτε και προσπαθείτε. Αυτό είναι όλο. 
     Εξεπλάγην, λοιπόν και στενοχωρέθηκα πάρα πολύ όταν απευθύνονται ανυπόστατες κατηγορίες και έκανα και εγώ την έρευνά μου. Επικοινώνησα με το Υπουργείο Πολιτισμού μήπως υπάρχει κάτι, μήπως καταδικάστηκε η κυρία αυτή γιατί και εγώ ως Βουλευτής έχω ευθύνη αν υπόδικοι και κατάδικοι υπηρετούν σε καίριες θέσεις και διερωτήθηκα μήπως διέπραξα και εγώ κάποιο τέτοιο λάθος. Κύριε Πρόεδρε, καταθέτω για τα Πρακτικά της Βουλής την απόφαση του δικαστηρίου, το απαλλακτικό βούλευμα. 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Στα Πρακτικά. Απαλλακτικό βούλευμα;
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της  Βουλής): Έχει απαλλακτικό βούλευμα. Ο κ. Καμμένος είχε κάνει μήνυση …
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Απαλλακτικό βούλευμα; 
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της  Βουλής): Ναι, απαλλακτικό βούλευμα. 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Από το Συμβούλιο Επικρατείας απαλλακτικό βούλευμα; Τι είναι αυτά που λέτε; 
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της  Βουλής): Απαλλακτικό βούλευμα. Σας παρακαλώ κύριε Καμμένε!
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Από το Συμβούλιο Επικρατείας; 
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της  Βουλής): Σας παρακαλώ κύριε Καμμένε. Λίγη σεμνότητα δεν βλάπτει! 
     ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε συνάδελφε. 
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της  Βουλής): Δεν βλάπτει λίγη σεμνότητα! 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Μα, μιλάμε για απαλλακτικό βούλευμα από το Συμβούλιο Επικρατείας; 
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της  Βουλής): Κύριε συνάδελφε, μιλάω με στοιχεία. 
     ΠΡΟΕΔΡΕΥΩΝ (Ιωάννης Τραγάκης): Κύριε Καμμένε, είσαστε στην Αίθουσα του Κοινοβουλίου. Σας παρακαλώ πάρα πολύ! 
     Αυτή είναι η τελευταία προειδοποίηση. 
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της  Βουλής): Θα το καταθέσω στα Πρακτικά. Είναι το Συμβούλιο Πλημμελειοδικών Αθηνών. Λέει ότι έχει υποβάλει ο κ. Καμμένος μια μήνυση για ψευδή βεβαίωση και το Συμβούλιο Πλημμελειοδικών Αθηνών απαλλάσσει την κ. Δελαπόρτα. Το καταθέτω για τα Πρακτικά. 
     (Στο σημείο αυτό ο Β΄ Αντιπρόεδρος της Βουλής κ. Γεώργιος Σούρλας, καταθέτει για τα Πρακτικά την προαναφερθείσα απόφαση του Συμβουλίου Πλημμελειοδικών Αθηνών, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Λυπάμαι, λοιπόν, για τέτοιες αναφορές επιπόλαιες, ανυπόστατες και για κρατικούς λειτουργούς και για Βουλευτές! 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Κύριε Πρόεδρε, παρακαλώ το λόγο επί προσωπικού.
     ΠΡΟΕΔΡΕΥΩΝ (Ιωάννης Τραγάκης): Δώστε μια εξήγηση, κύριε Καμμένε. Δεν υπάρχει προσωπικό. 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Δεν υπάρχει προσωπικό θέμα; 
     ΠΡΟΕΔΡΕΥΩΝ (Ιωάννης Τραγάκης): Εξήγηση θα δώσετε. Ο Κανονισμός προβλέπει να δώσετε εξήγηση. 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Πρώτον, το Συμβούλιο Επικρατείας δεν εκδίδει απαλλακτικές αποφάσεις. Καταδικάστηκε η απόφαση του Υπουργείου Πολιτισμού την οποία συνέταξε η κ. Δελαπόρτα ως Υπουργική απόφαση και ακυρώθηκε δις. Κατετέθη χθες από τον συνάδελφο κ. Γεωργιάδη. Άρα, ψευδώς λέγεται ότι δικαιώθηκε η απόφαση της Εφορείας Εναλίων Αρχαιοτήτων και της κ. Δελαπόρτα. Δυο φορές η απόφαση αυτή –όπως κατετέθη στα Πρακτικά και επικαλούμαι τα Πρακτικά που κατετέθησαν από τον κ. Γεωργιάδη χθες- που συνέγραψε η κ. Δελαπόρτα κατέπεσε. Αυτό είναι στα Πρακτικά. 
     Δεύτερον, ζήτησα τα Πρακτικά της Βουλής –πράγματι είδα ότι θα μιλήσει ο κ. Σούρλας- πριν από ενάμισι λεπτό. Ο παρών κλητήρας μου έφερε τα Πρακτικά μέχρι τη σελίδα είκοσι επτά με τελευταίο ομιλούντα τον κ. Νικόλαο Γκατζή. Δύο μέτρα λοιπόν και δύο σταθμά! Υπάρχει από το Προεδρείο: Επίσημα Πρακτικά τα οποία δίνονται κατόπιν αιτήσεως του Προέδρου και άλλα Πρακτικά που δίνονται κατόπιν αιτήσεως του Βουλευτή. Τώρα μου τα έφεραν.
     ΠΡΟΕΔΡΕΥΩΝ (Ιωάννης Τραγάκης): Τι είναι αυτά που λέτε, κύριε συνάδελφε! Τι είναι αυτά που λέτε; Τολμάτε να πείτε τέτοια πράγματα; Σας παρακαλώ πάρα πολύ! Αιχμή κατά του Προεδρείου!
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Βεβαίως τα λέω! Είναι εδώ οι συνάδελφοι, είναι οι κλητήρες. 
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ!
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Ζήτησα τα Πρακτικά και δίνονται άλλα Πρακτικά! 
     ΠΡΟΕΔΡΕΥΩΝ (Ιωάννης Τραγάκης): Θα σας αφαιρέσω το λόγο! Ορίστε!
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Και κλείνω λέγοντας ότι εγώ δεν κατηγόρησα τον κ. Σούρλα για τίποτα άλλο παρά από που παρεδέχθη, ότι δηλαδή συναντήθηκε με τη συγκεκριμένη κυρία. Και αν δεν έχει μπει στη Βουλή χθες, επικαλούμαι την άδεια του Φρούραρχου αν έχει μπει χθες η κ. Δελαπόρτα ή όχι. Μπήκε, συναντήθηκε και λυπάμαι πολύ που δεν ήρθε στην επιτροπή, ενώ εκλήθη, για να πει την άποψή της. 
     Αυτό γιατί υπάρχει καταδικαστική απόφαση, ακυρωτική απόφαση του Συμβουλίου της Επικρατείας, το οποίο, κύριε Αντιπρόεδρε, λυπάμαι να σας πω ότι δυστυχώς, δεν εκδίδει απαλλακτικά βουλεύματα. Δεν κατατίθενται μηνύσεις στο Συμβούλιο της Επικρατείας. Ακυρωτικό δικαστήριο είναι συγκεκριμένων υπουργικών αποφάσεων. Και οι συγκεκριμένες υπουργικές αποφάσεις ακυρώθηκαν ως αντισυνταγματικές και επικαλούμαι και τους συναδέλφους που παρίστανται, τον κ. Ανωμερίτη, πρώην Υπουργό Εμπορικής Ναυτιλίας, επικαλούμαι τον κ. Παπουτσή, πρώην Υπουργό Εμπορικής Ναυτιλίας, και όλους τους παρισταμένους συναδέλφους!
     Ευχαριστώ. 
     ΓΕΩΡΓΙΟΣ ΣΟΥΡΛΑΣ (Β’ Αντιπρόεδρος της Βουλής): Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, ένα λεπτό.
     Καταρχήν ο κ. Σούρλας ανέφερε απαλλακτικό βούλευμα από το Συμβούλιο Πλημμελειοδικών.
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Όχι! Από το Συμβούλιο της Επικρατείας!
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Ιωάννης Τραγάκης): Κύριε Σούρλα, για τι θέλετε να συνεχίσετε; Πείτε μου. Αξίζει τον κόπο να συνεχίσετε; Δεν νομίζω ότι αξίζει τον κόπο.
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Πρώτα-πρώτα η κ. Δελαπόρτα δεν με επεσκέφθη στο γραφείο μου. Πώς θα το κάνουμε, δηλαδή;
     ΠΡΟΕΔΡΕΥΩΝ (Ιωάννης Τραγάκης): Γιατί θα ήταν κακό να σας είχε επισκεφθεί;
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Δεύτερον, είπα ότι το Συμβούλιο Πλημμελειοδικών Αθηνών εξέδωσε απαλλακτικό βούλευμα. 
     ΠΡΟΕΔΡΕΥΩΝ (Ιωάννης Τραγάκης): Το έχετε μπροστά σας και το διαβάζετε κιόλας. 
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Είπα ακόμη ότι αν εκκρεμεί μια τέτοια υπόθεση και η πολιτική ηγεσία κρατά την κ. Δελαπόρτα, έχει ευθύνη και ένας Βουλευτής απευθύνεται στην πολιτική ηγεσία και όχι σε έναν υπάλληλο που είναι απών από τη Βουλή! Επιτέλους!
     ΠΡΟΕΔΡΕΥΩΝ (Ιωάννης Τραγάκης): Δεν χρειάζεται να απολογείσθε, κύριε Σούρλα. Ήσασταν σαφέστατος, κύριε Πρόεδρε.
     Ορίστε, κύριε Παυλίδη. Έχετε το λόγο για οκτώ λεπτά. 
     ΓΕΩΡΓΙΟΣ ΒΑΣΙΛΕΙΟΥ: Προστατέψτε τους «κοινούς θνητούς», κύριε Πρόεδρε! 
     ΠΡΟΕΔΡΕΥΩΝ (Ιωάννης Τραγάκης): Έχετε δίκιο. Πρέπει να σας προστατέψω από τους εισηγητάς. 
     ΓΕΩΡΓΙΟΣ ΒΑΣΙΛΕΙΟΥ: Από χθες το μεσημέρι περιμένουμε τη σειρά μας για να μιλήσουμε!
     ΠΡΟΕΔΡΕΥΩΝ (Ιωάννης Τραγάκης): Έχετε δίκιο. Οι Βουλευτές έχουν δίκιο. 
     ΚΙΜΩΝ ΚΟΥΛΟΥΡΗΣ: Κάτι πρέπει να γίνει, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Παυλίδη. Έχετε το λόγο. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρίες και κύριοι συνάδελφοι, επιτρέψτε μου κατ’ αρχήν να αιτιολογήσω το γιατί νομιμοποιούμαι –είναι ελαφρώς περίεργο αυτό- να υποστηρίξω το νομοσχέδιο και ιδιαιτέρως το τμήμα το οποίο φέρει την υπογραφή μου.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Αναφέρομαι κυρίως στο δεύτερο τμήμα αυτού του νομοσχεδίου, το οποίο περιέχει διατάξεις συνδεόμενες ευθέως με την ακτοπλοΐα, την οποία τα δύο Υπουργεία κατά την κειμένη νομοθεσία, το Υπουργείο Εμπορικής Ναυτιλίας και το Υπουργείο Αιγαίου και Νησιωτικής Πολιτικής συνδιαχειρίζονται, μάλιστα το Υπουργείο Αιγαίου και Νησιωτικής Πολιτικής σε πολύ μεγάλη έκταση καλύπτουν όλες τις ενδομεταφορές στο νησιωτικό χώρο του Αιγαίου.
     Κυρίες και κύριοι συνάδελφοι, όταν διάβασα τον τίτλο του νομοσχεδίου, ελαφρώς ξενίστηκα. «Καταδύσεις αναψυχής». Στα νησιά μας η κατάδυση ήταν παλαιότερα βιοπορισμός, επικίνδυνος βιοπορισμός. Και όσοι προέρχονται από νησιά που έβγαλαν τους βουτηχτές, τους μηχανικούς, αυτούς που πήγαιναν στα σφουγγάρια, θα έχουν προσωπική αντίληψη της τραγωδίας που συνόδευε πολλές φορές αυτό που σήμερα αποκαλούμε «αναψυχή». Η εξέλιξη πάντως μας έφερε –και είναι ιδιαιτέρως θετικό αυτό- στο σημείο να οργανώνουμε δραστηριότητες που σήμερα προσφέρουν αναψυχή και πολύ καλά υπεγραμμίστη από πολλούς συναδέλφους ότι συμβάλλουν στην ανάπτυξη του τουρισμού μας: θαλάσσιος τουρισμός, καταδυτικός τουρισμός.
     Κυρίες και κύριοι συνάδελφοι, ηκούσθη αρκετά συχνά ότι εβραδύναμε. Αυτή είναι η ιστορική αλήθεια. Αλλά πάντως, κάπου φθάσαμε. Φέραμε νομοσχέδιο το οποίο επιχειρεί να βάλει κάποια τάξη σε όσα μέχρι σήμερα συνέβαιναν ατάκτως. Νομίζετε πως δεν γινόντουσαν καταδύσεις; Νομίζετε πώς δεν είχαν αναπτυχθεί δραστηριότητες σαν αυτές που τώρα νομοθετημένα επιχειρούμε να τιθασεύσουμε;  Σας δίνω απτά παραδείγματα που πέρασαν μέσα από τα κανάλια του κράτους μας, μέσα από άλλες διαδικασίες πέραν αυτής που τώρα προσδιορίζουμε. 
     Θα αναφερθώ στην Κάλυμνο, επειδή ηκούσθη το όνομα αυτού του νησιού, του βασανισμένου νησιού. Πρωτοπόρησαν οι Καλύμνιοι χωρίς νομοσχέδιο. Το κράτος μας τη απαιτήσει των Καλυμνίων ίδρυσε Σχολή Δυτών –μνημονεύεται στα άρθρα του νομοσχεδίου- της οποίας σχολής τα πτυχία πλέον είναι ισοδύναμα των ανωτάτων διδομένων στην Ελλάδα…
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Όχι το κράτος μας, το ΠΑ.ΣΟ.Κ. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δίδονται πτυχία. Η Σχολή Δυτών είναι παλιά ιστορία. Εγώ ως Υπουργός Εμπορικής Ναυτιλίας τη βρήκα. Προσπάθησα να την βοηθήσω όπως και οι προ εμού και οι μετά από εμένα. Άρα, υπήρχε Σχολή Δυτών. Το νοσοκομείο της Καλύμνου έχει θάλαμο υπερβαρικής, θάλαμο αποσυμπιέσεως ο οποίος μάλιστα, εσχάτως εκσυγχρονίσθη.
     Και κάτι άλλο, κύριοι συνάδελφοι. Υποθαλάσσιο πάρκο. Κάποιοι ξενίζονται σήμερα εντός και εκτός της Αιθούσης: Τι είναι αυτό το πράγμα; Τι πάτε να κάνετε με αυτό το νομοσχέδιο; Δύο πρωτοπόροι Καλύμνιοι ανήκοντες, κύριε Πρόεδρε, σεβαστέ μου κύριε Κακλαμάνη, σε διαφορετικούς μάλιστα κομματικούς χώρους είχαν την ιδέα και συνεργάσθησαν, ο Μανώλης ο Μακριλός και ο Γιώργος ο Κατσοντούρχης, ο ένας είναι δημοτικός σύμβουλος και  ο άλλος νομαρχιακός σύμβουλος. Πέρασε η ιδέα μέσα από το δήμο και ο δήμος Καλυμνίων επιχειρεί να μπει τώρα σε μέτρο –χρησιμοποιώ λέξη του ΠΕΠ- το 3.5 για να ιδρύσει υποθαλάσσιο πάρκο στην Κάλυμνο, στον κόλπο των Αργινώντων. 
     Μη νομίσετε ότι πρωτοτυπούμε. Προέτρεξε ο λαός. Προέτρεξαν οι έχοντες γνώση της υποθαλάσσιας δραστηριότητας και της αξίας που έχει αυτή η δραστηριότητα αν οργανωθεί. 
     Κυρίες και κύριοι συνάδελφοι, το κράτος μας εδαπάνησε. Έχει εγκριθεί και είναι στο τέλος της οργανώσεώς του σύστημα ποντίσεως τεχνητών υφάλων ύψους δαπάνης 630.000 ευρώ με επιστημονική παρακολούθηση για την αύξηση του πλούτου των ψαριών και με νομοθετημένα μέτρα προστασίας. Όλα αυτά λοιπόν αποτελούν κατά την κρίση μου κάποια εγγύηση η οποία μπορεί να διευκολύνει στην ανάπτυξη δραστηριοτήτων για τις οποίες και εγώ έχω κάποιες αμφιβολίες όπως εξεφράσθη και από άλλους συναδέλφους πως αν δεν αστυνομευθούν –αστυνόμευση με την έννοια που χρησιμοποιείται σε αυτές τις περιπτώσεις- πιθανώς να εκτραχυνθούν. Αλλά πάντως, έχουμε τώρα νομική βάση και αυτήν την αστυνόμευση θα την οργανώσουμε.
     Υπάρχει ανησυχία για τις ενάλιες αρχαιότητες. Την έχω και εγώ. Αλλά αυτό το νομοσχέδιο –μεθαύριο νόμος- θα αποτελέσει επιτέλους μοχλό ώστε η φτωχή, η ανίσχυρη Εφορεία Εναλίων Αρχαιοτήτων να αποκτήσει προσωπικό, να αποκτήσει τα μέσα για να προστατεύσει τις ενάλιες αρχαιότητες από διαφόρους κινδύνους και όχι να περιμένουν σήμερα από την κυρία της οποίας ηκούσθη το όνομα ή την κυρία Χατζηδάκη που δεν εμνημονεύθη, δύο καταδύτες και τρεις τέσσερις άλλους αυτοκαταδύτες να προστατεύσουν όλο το Αιγαίο. Έχουμε υποχρέωση. Ό,τι κάνουμε στις χερσαίες αρχαιότητες να κάνουμε και στα ναυάγια, που έχουν την ιστορική τους αξία, και στις υποθαλάσσιες αρχαιότητες.
     Πιστεύω λοιπόν βάσιμα ότι αυτό το νομοσχέδιο θα συμβάλει ώστε συστηματικά να προχωρήσουμε στην προστασία και επιπροσθέτως να προσπορισθούμε και πόρους με την ανάπτυξη του θαλάσσιου τουρισμού. Δεν είναι πανάκεια. Τα δύσκολα, κύριε Πρόεδρε, τώρα αρχίζουν. Θέλει οργάνωση το σύστημα. Θέλει διαχείριση το σύστημα. Θέλει προβολή το σύστημα αλλιώς θα το έχουμε και θα πηγαίνουμε σ’ αυτό εμείς και εμείς. Θέλει οργάνωση και προβολή προς τα έξω. Οι Ιταλοί στην Ούσιτα, στη Μιραμάρε ή στους σαράντα πέντε άλλους θαλάσσιους τόπους που έχουν αναπτύξει τέτοιες δραστηριότητες έχουν οργανώσει διεθνούς ακτινοβολίας συστήματα και προστρέχει κόσμος.
     Για να καταλάβετε το μέγεθος των ενδιαφερομένων –γιατί είναι δραστηριότητα- υπάρχουν δύο διεθνείς οργανισμοί, ο ΠΑΝΤΙ και ο ΝΑΟΥΙ, οι οποίοι βγάζουν κάθε χρόνο εξακόσιες χιλιάδες διπλώματα αυτοδυτών. Πρόκειται για εξακόσιες χιλιάδες κόσμου, οι οποίοι αναζητούν περιοχές για να κάνουν σπορ ή κατάδυση αναψυχής. 
     Τι έπρεπε να κάνουμε; Τώρα αρχίζουν τα δύσκολα. Όπου θα αναπτυχθούν αυτές οι περιοχές, πρέπει να έχουμε εξασφαλίσει προϋποθέσεις για να αντιμετωπισθεί ό,τι ήθελε παρουσιασθεί. Τα εγγύς νοσοκομεία αυτών των περιοχών πρέπει να έχουν θαλάμους αποσυμπίεσης και να οργανωθεί το σύστημα ερεύνης και διασώσεως. 
     Ατυχώς, έχουμε συμπτώματα. Σας ανέφερα τους Καλύμνιους. Ξέρετε πόσοι από αυτούς πάσχουν από τη νόσο των δυτών; 
     Και είναι η ώρα να ιδρύσουμε και το Μουσείο της Σπογγαλιείας, το Μουσείο του Καλύμνιου, κυρίως, Σφουγγαρά, ο οποίος εβασανίσθη στη Σύρτη, κάτω στη Λιβύη, εβασανίσθη και στις ελληνικές θάλασσες και ο οποίος έχει τόσα προσφέρει στο μικρό τόπο μας. 
     Με όσα είπα, θέλω να καταλήξω σε τούτο: Η ανησυχία, ανησυχία, αλλά μας δίδεται η ευκαιρία να οργανώσουμε σύστημα. Από μας εξαρτάται αν θα το οργανώσουμε σωστά, ώστε να είναι ασφαλές, να μην κινδυνεύουν οι υποθαλάσσιες αρχαιότητές μας και να είναι και αποδοτικό.
     Το δεύτερο κεφάλαιο, κύριοι συνάδελφοι…
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ να συντομεύετε, γιατί είναι πολλοί οι εγγεγραμμένοι να πάρουν το λόγο όλοι οι Βουλευτές. Ύστερα, εσείς, από ό,τι ξέρω, μπορείτε να είστε πολύ περιεκτικός.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, ασφαλώς θα είμαι σύντομος. 
     Στο δεύτερο κεφάλαιο, λοιπόν, από όσα αυτό περιλαμβάνει, θα περιοριστώ σε ένα μόνο άρθρο, αυτό για το οποίο πολλές φορές έγινε συζήτηση εντός και εκτός της Αιθούσης. 
     Επιτέλους, με το άρθρο 19 δίδεται η δυνατότητα σε δύο Υπουργεία, στο Υπουργείο Εμπορικής Ναυτιλίας και στο Υπουργείο Αιγαίου και Νησιωτικής Πολιτικής, να συνάπτουν συμβάσεις διαρκείας μέχρι πέντε χρόνια για τις λεγόμενες άγονες γραμμές. 
     Στην περίπτωση αυτή θεωρώ υποχρέωσή μου να τονίσω το εξής: Δεν λύνεται το ακτοπλοϊκό, πάντως ανοίγεται ένας καινούργιος ορίζοντας που θα προσφέρει υπηρεσίες στην ακτοπλοΐα. Και εφόσον τα κριτήρια, όπως ήδη ανακοινώθη, θα είναι κριτήρια ποιοτικά για την ανασυγκρότηση της ακτοπλοΐας, θα είναι κριτήρια που θα προβλέπουν και όριο ηλικίας και ταχύτητα και ακτοπλοϊκές υπηρεσίες. Ό,τι σήμερα ζητά ο κόσμος, θα δείτε ότι προϊόντος του χρόνου θα επιτυγχάνεται.
     Τι γίνεται όμως σήμερα; Σήμερα, λίγες ημέρες προ της ενάρξεως του ακτοπλοϊκού έτους το οποίο αρχίζει την 1η Νοεμβρίου, θα ολοκληρωθούν οι διαγωνισμοί του τρέχοντος έτους. Θα προχωρήσουν αυτοί οι διαγωνισμοί και για κάποιο διάστημα ακόμη θα βαδίσουμε ή μάλλον θα πλεύσουμε με το υπάρχον σύστημα. Είναι μεγάλη η απόφαση πενταετούς διαρκείας συμβάσεων. Και πολύ καλά κάνει ο συνάδελφος κ. Κεφαλογιάννης και στις δεκαοκτώ του μηνός καλεί εκπροσώπους των Κομμάτων να εκφράσουν άποψη επί του πώς θα εφαρμοστεί αυτή η διάταξη. Είναι μεγάλο θέμα.
     Κύριε Κεφαλογιάννη, θα ήθελα μόνο να παρακαλέσω να την πάμε αυτήν την ημερομηνία ολίγες ημέρες μετά, δεδομένου ότι δεκαοκτώ του μηνός εορτάζεται η απελευθέρωση ενός μικρού, αλλά ιστορικού νησιού. Ο Άη Στράτης απελευθερώθηκε στις δέκα οκτώ Οκτωβρίου. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα μεταθέσουμε τη συνάντηση.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Είναι μεγάλη η απόφαση η οποία θα συμβάλει ώστε να μετασκευαστούν πλοία κατάλληλα –ίσως έχουμε και νεότευκτα- και προπάντων να εγκαταλειφθεί η ιδέα αυτή η οποία ακούστηκε εδώ και διετυμπανίσθη ότι θα επέλυε το ακτοπλοϊκόν, δηλαδή της περιφήμου μελέτης την οποία εξεπόνησε το Υπουργείο επί του προκατόχου μου και για την οποία θέλω να σας διαβάσω μια επιστολή.
     Πρόκειται για μια επιστολή η οποία ήρθε στις 7 Οκτωβρίου στο Υπουργείο και υπογράφει –δεν είναι απόρρητος- ο κ. Γεώργιος Αλεβίζος, Πρόεδρος και Διευθύνων Σύμβουλος της Λ.A.N.E. Η Λ.A.N.E. είναι η Λασηθιώτικη Ανώνυμη Ναυτιλιακή Εταιρεία, εταιρεία λαϊκής βάσεως, καλή εταιρεία.
     Μεταξύ των διαφόρων αναφέρει και τα: «Συντρόφισσα Άννα…» -είναι η κ. Διαμαντοπούλου η οποία έκανε σχόλια επί του ακτοπλοϊκού και ιδιαιτέρως επί των μελετών που συνετάγησαν επί κ. Σηφουνάκη- «…επειδή μελετήσαμε τη μελέτη σας, σας διαβεβαιώνουμε ότι οι οικονομικές παραδοχές για τη βιωσιμότητα της επιχείρησης ήταν λίαν επιεικώς αβάσιμες. Τις παρατηρήσεις μας –καλοπροαίρετα- είχαμε διατυπώσει στη «ΚΑΝΤΟΡ». 
     «ΚΑΝΤΟΡ» είναι ο σύμβουλος ο οποίος προσελήφθη γι’ αυτήν την υπόθεση, όπως γνωρίζετε κύριε Ανωμερίτη.
     ΓΕΩΡΓΙΟΣ ΑΝΩΜΕΡΙΤΗΣ: Οι οποίοι θέλουν να παίρνουν τις επιδοτήσεις συνεχώς. Καταλάβατε; Αυτοί που έριξαν το πλοίο έξω στη Ρόδο.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Το κατάλαβα εγώ, κύριε Ανωμερίτη. Πείτε το πιο φωναχτά, μήπως το καταλάβουν και οι άλλοι. Να το πείτε φωναχτά παρακαλώ, κύριε συνάδελφε. Εμείς τα ξέρουμε. Εσείς και εγώ τα υπέστημεν στο πετσί μας. 
     Είναι η «ΚΑΝΤΟR» που είχε αναλάβει την προκήρυξη του διαγωνισμού που δεν έγινε. Γι’ αυτά μιλάμε κατά καιρούς.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριοι συνάδελφοι, η ακτοπλοΐα είναι μια εθνική υπόθεση...
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Παυλίδη, καταθέστε το. 
     ΠΡΟΕΔΡΕΥΩΝ (Γεώργιος Σούρλας): Μπορεί να το καταθέσει ο κ. Παυλίδης.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κατατίθεται.  
     (Στο σημείο αυτό ο Υπουργός Αιγαίου και Νησιωτικής Πολιτικής κ. Αριστοτέλης Παυλίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, με συγχωρείτε. Μου επιτρέπετε μία διακοπή;
     ΠΡΟΕΔΡΕΥΩΝ (Γεώργιος Σούρλας): Παρακαλώ. Αν επιτρέπει ο κ. Παυλίδης, βεβαίως.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ευχαρίστως.
     ΑΠΟΣΤΟΛΟΣ ΚΑΚΛΑΜΑΝΗΣ: Αναφέρεστε σε ένα μέλος του Κοινοβουλίου, το οποίο δεν είναι αυτήν τη στιγμή καν εδώ. Μου κάνει εντύπωση πώς το κάνετε εσείς, με την τεράστια εμπειρία που έχετε και που είστε πάντοτε προσεκτικός σε αυτά τα ζητήματα.
     Εγώ τουλάχιστον στη θέση σας θα ειδοποιούσα τη συνάδελφο, ότι εκείνη την ημέρα και ώρα, εγώ πρόκειται να αναφέρω κάποια φράση από κάποιο έγγραφο. Πώς κάνετε αυτό το λάθος εσείς;
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν είναι λάθος. Παρακαλώ, επιτρέψτε μου να συνεχίσω.
     Κύριοι συνάδελφοι, σας είπα ότι πρόκειται περί επιστολής, η οποία... 
     ΑΠΟΣΤΟΛΟΣ ΚΑΚΛΑΜΑΝΗΣ: Δημιουργείτε μια εντύπωση που ίσως αδικεί και εσάς και οπωσδήποτε την απούσα συνάδελφο. 
     ΡΟΔΟΥΛΑ ΖΗΣΗ: Έχει κάποια σχέση με το νομοσχέδιο αυτό; Πείτε μας να καταλάβουμε.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Βεβαίως. Είναι επιστολή η οποία εστάλη από πρόεδρο ακτοπλοϊκής εταιρείας, γνώστη των πραγμάτων, ο οποίος αναφέρεται σε εκείνη την περίφημη μελέτη, περί της οποίας συχνά-πυκνά γίνεται συζήτηση, ότι απερρίφθη από την παρούσα ηγεσία του Υπουργείου Αιγαίου και Νησιωτικής Πολιτικής, ενώ θα έπρεπε να προχωρήσει. Υπάρχει ιστορία. Περιέγραψα την υπόθεση στην επιτροπή και η συνέχεια της προηγουμένης αναφοράς μου είναι η παρούσα. 
     Το κείμενο το κατέθεσα. Σας είπα ότι είναι δημόσιο έγγραφο πλέον ή μάλλον δημοσιοποιημένο. 
     ΑΠΟΣΤΟΛΟΣ ΚΑΚΛΑΜΑΝΗΣ: Επωφελήθηκε η συνάδελφος στην οποία αναφέρεστε; 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν με καταλάβατε; Μα, δεν την κατηγορεί. 
     ΑΠΟΣΤΟΛΟΣ ΚΑΚΛΑΜΑΝΗΣ: Σας ερωτώ, γιατί δημιουργείται κάποια εντύπωση...
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Να τη διαλύσουμε την εντύπωση, κύριε Πρόεδρε. Τη διαλύω την εντύπωση. Δεν μέμφεται τη συνάδελφο, την κ. Άννα Διαμαντοπούλου. Αναφέρεται στη μελέτη.  
     ΑΠΟΣΤΟΛΟΣ ΚΑΚΛΑΜΑΝΗΣ: Έληξε το θέμα για την αλληλογραφία. Κρατήστε την, δεν μας αφορά.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Όχι, μας αφορά. 
     ΑΠΟΣΤΟΛΟΣ ΚΑΚΛΑΜΑΝΗΣ: Μας αφορά κάτι που μπορεί να αποτελεί μομφή για κάποιον. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Καθόλου μομφή, κύριε Πρόεδρε. 
     ΑΠΟΣΤΟΛΟΣ ΚΑΚΛΑΜΑΝΗΣ: Αν δεν αποτελεί μομφή, έληξε το θέμα.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, δεν αποτελεί μομφή. 
     ΑΠΟΣΤΟΛΟΣ ΚΑΚΛΑΜΑΝΗΣ: Τότε, κακώς σας διέκοψα.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Σχολιάζει άνθρωπος της ακτοπλοΐας μια μελέτη, περί της οποίας...
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Ποιος είναι ο άνθρωπος αυτός; 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Σας έδωσα το όνομά του. 
     ΠΡΟΕΔΡΕΥΩΝ (Γεώργιος Σούρλας): Κατατέθηκε στα Πρακτικά. Θα είναι στη διάθεση όλων των συναδέλφων. 
     ΑΠΟΣΤΟΛΟΣ ΚΑΚΛΑΜΑΝΗΣ: Εφόσον έληξε το θέμα, το Προεδρείο θα κάνει το καθήκον του. Ξέρει τι κάνει το Προεδρείο. 
     ΠΡΟΕΔΡΕΥΩΝ (Γεώργιος Σούρλας): Κύριε πρώην Πρόεδρε της Βουλής, μετά από τις διευκρινίσεις που έδωσε ο κ. Παυλίδης, νομίζω ότι δεν υπάρχει θέμα. Καλά κάνατε και κάνατε την παρέμβαση αυτή.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Τρεις φορές διάβασα το όνομά του. Δεν το γνωρίζετε; Θα το ξανακούσετε. Γεώργιος Αλεβίζος, Πρόεδρος και Διευθύνων Σύμβουλος της Λ.Α.Ν.Ε.. Το γνωρίζετε, κύριε Ανωμερίτη; 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε παρακαλώ.
     ΑΝΝΑ ΔΙΑΜΑΝΤΟΠΟΥΛΟΥ: Εμένα μου έστειλε επιστολή. Και λοιπόν; 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν λέει τίποτα. Δεν είναι εναντίον σας. Σχολιάζει μία μελέτη. Δεν σας αρέσει ο σχολιασμός; 
     ΑΠΟΣΤΟΛΟΣ ΚΑΚΛΑΜΑΝΗΣ: Εφόσον ο κ. Παυλίδης λέει ότι δεν μέμφεται κατά τίποτα τη συνάδελφο, έληξε το θέμα. Εσείς ως Προεδρείο ξέρετε τι κάνετε με τα έγγραφα...
     ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, μετά από τις διευκρινίσεις που έδωσε ο κ. Παυλίδης και καλά κάνατε και κάνατε την παρέμβαση, δεν υπάρχει θέμα. 
     ΑΠΟΣΤΟΛΟΣ ΚΑΚΛΑΜΑΝΗΣ: Κάποτε ένας συνάδελφος, έδωσε την εικόνα της Παναγίας για τα Πρακτικά. Δεν σημαίνει ότι το Προεδρείο καταχωρεί στα Πρακτικά ό,τι θέλει ο καθένας. 
     ΠΡΟΕΔΡΕΥΩΝ (Γεώργιος Σούρλας): Το Προεδρείο ζήτησε την κατάθεση και έγινε.
     ΑΠΟΣΤΟΛΟΣ ΚΑΚΛΑΜΑΝΗΣ: Εντάξει έληξε το θέμα. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Επαναλαμβάνω ότι είναι έκφραση απόψεως ειδικού περί μελέτης για την οποία γίνεται συζήτηση συχνά-πυκνά. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε παρακαλώ. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Ο ειδικός με το ειδικό βάρος που απασχολεί τη Βουλή, ποιος είναι;
     ΠΡΟΕΔΡΕΥΩΝ (Γεώργιος Σούρλας): Κύριε Παπαϊωάννου, έδωσε διευκρινίσεις ο Υπουργός. Δεν υπάρχει θέμα. Μην επανέλθουμε. Δόθηκαν διευκρινίσεις, μετά την παρέμβαση του κ. Κακλαμάνη και την κατάθεση.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Εάν δεν είναι ειδικός ο πρόεδρος μίας ναυτιλιακής εταιρείας λαϊκής βάσεως, τότε ποιος είναι ειδικός, κύριε Παπαϊωάννου; Πέστε μας, για να μάθουμε και εμείς, για να ακούσουμε τις σοφίες σας.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ να ολοκληρώσετε. Θα διαμαρτυρηθούν οι συνάδελφοι.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Καθόσον αφορά στο κεφάλαιο αυτού του νομοσχεδίου, είμαι βέβαιος ότι με τη διάταξη, την οποία συνυπογράψαμε ο συνάδελφος κ. Κεφαλογιάννης και εγώ, προχωρούμε προς μία νέα περίοδο για την οποία, πάντως, η πρόσκληση, που ήδη έγινε και αποτελεί και δική μου πρόσκληση, ώστε να διαμορφωθεί σύστημα που να εξυπηρετεί τους νησιώτες είναι υπόθεση ουσίας. Είναι στοιχείο νησιωτικής πολιτικής η ακτοπλοΐα και από όσους έχουν μία ειδική γνώση των πραγμάτων ζητούμε την άποψη και τη συμπαράστασή τους, εφόσον λέγουν ότι έχουν και ειδικές γνώσεις, στην επίλυση αυτού του μεγάλου προβλήματος που κληρονομήσαμε.
     (Χειροκροτήματα από την πτέρυγα της Νέας Δημοκρατίας)
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Αργά την ζητάτε μετά από τόσα χρόνια.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παυλίδη.
     Απευθύνω παράκληση προς όλους τους συναδέλφους να μην υπερβαίνουν το οκτάλεπτο. Είναι δεκαέξι οι εγγεγραμμένοι ομιλητές, η συνεδρίαση θα πάει πολύ αργά και θα αδικήσουμε τους τελευταίους συναδέλφους.
     Το λόγο έχει ο κ. Βεργίνης. 
     ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε.
     Κύριοι Υπουργοί, κυρίες και κύριοι συνάδελφοι, νομίζω ότι το κλίμα που έχει επικρατήσει ως τώρα στη συζήτηση, το οποίο είχε πράγματι μία ευρύτατη συναίνεση, πρέπει να το διατηρήσουμε.
     Κύριε Πρόεδρε, το νομοσχέδιο από τον τίτλο του που είναι «Καταδύσεις αναψυχής και άλλες διατάξεις» δεν φανερώνει πράγματι τη σπουδαιότητα του περιεχομένου του. Το παρόν νομοσχέδιο, το οποίο πολύ ορθά έχει έρθει από την πολιτική ηγεσία των δύο Υπουργείων, του Υπουργείου Εμπορικής Ναυτιλίας και του Υπουργείου Αιγαίου και Νησιωτικής Πολιτικής, περιλαμβάνει θέματα τα οποία άπτονται, όχι μόνο των δύο Υπουργείων, αλλά και του Υπουργείου Πολιτισμού και του Υπουργείου Αγροτικής Ανάπτυξης και Τροφίμων και εξίσου του Υπουργείου Ανάπτυξης. Αγγίζει θέματα, τα οποία έχουν σχέση όχι μονάχα με τον τουρισμό και την ανάπτυξη του τουρισμού, αλλά έχουν, επίσης, σχέση με το πολιτιστικό μας πρόβλημα, με την ανάπτυξη της αιγιαλίτιδας ζώνης και κυρίως του ενάλιου χώρου. 
     Πράγματι, διακρίνουμε ότι το νομοσχέδιο –και αυτό είναι σαφέστατο και συγχαίρω την πολιτική ηγεσία- έχει ως πρωτογενή στόχο τον καταδυτικό τουρισμό, τις καταδύσεις αναψυχής, ενώ, παράλληλα, συμπληρώνει προηγούμενες θεσμικές διατάξεις από παραλείψεις άλλων νομοσχεδίων -τα άρθρα 18, 19 και 20 είναι ενδεικτικά- και θεραπεύει παρενέργειες από εφαρμογή άλλων νομοσχεδίων, όπως είναι ολόκληρο το δεύτερο μέρος και ιδιαίτερα τα άρθρα 22 και 23.
     Θεωρώ πως αυτή η συζήτηση έχει μία ευρύτερη διάσταση, δεδομένου ότι αφορά τον ευρύτερο αναπτυξιακό χώρο. Πράγματι, ο τουρισμός μέχρι σήμερα στη χώρα μας έχει περιοριστεί καθαρά σε θέματα ανάπτυξης, κυρίως, ξενοδοχειακών μονάδων και τουριστικών δωματίων. Όμως, η ολοκλήρωση του τουρισμού και της τουριστικής ανάπτυξης απαιτούν, πράγματι, ένα θαλάσσιο τουρισμό, ο οποίος αποτελεί και μία από τις σημαντικότερες μορφές τουρισμού. 
     Ειδικότερα, λοιπόν, το παρόν νομοσχέδιο με τίτλο «Καταδύσεις αναψυχής και άλλες διατάξεις» εντάσσεται σ’ αυτήν την κατηγορία και επομένως το νομοσχέδιο δίνει μία ευρύτερη αποδοχή, δεδομένου ότι αποτελεί έναν υποβρύχιο παράδεισο όλος ο θαλάσσιος χώρος που περιβάλλει την επικράτειά μας. Αριθμούμε πάνω από τρεισήμισι χιλιάδες νησιά, ακτογραμμές μήκους δεκαπέντε χιλιάδων και πλέον χιλιομέτρων.
     Έχουμε ένα ήπιο κλίμα,  μεγάλη ηλιοφάνεια και κυρίως έχουμε ένα βυθό που τραβάει το ενδιαφέρον των καταδυομένων και των τουριστών-εραστών της ζωής του βυθού των ελληνικών θαλασσών. 
     Επομένως, φυσικά τοπία, ποικιλία ψαριών, φυτών, σπήλαια, ηφαίστεια, όλα αυτά αποτελούν ένα θαυμάσιο κόσμο που προκαλούν το ενδιαφέρον των τουριστών.
     Συνεπώς λοιπόν, η εξαιρετική γεωφυσική διαμόρφωση και η πολιτιστική παράδοση και η ιστορικότητα των βυθών των ελληνικών θαλασσών αποτελούν μια πηγή τουριστικής ανάπτυξης και κυρίως για συγκέντρωση πόρων.
     Πρέπει εδώ να τονιστεί ιδιαίτερα ότι χώρες, κυρίως δε τρίτες χώρες, όχι χώρες του ευρωπαϊκού χώρου, της Ευρωπαϊκής Ένωσης, όπως είναι η Μαλαισία, η Αίγυπτος, η Μάλτα, οι Μαλδίβες, η Τουρκία, η Τυνησία, το Μαρόκο, αλλά και τελευταία η Ισπανία, στηρίζουν ένα σημαντικό μέρος του τουριστικού τους συναλλάγματος ακριβώς σ’ αυτήν την μορφή τουρισμού. 
     Πρέπει να σας πω ότι ιδιαίτερα η Μαλαισία περίπου το 45% της εισαγωγής τουριστικού συναλλάγματος οφείλεται σ’ αυτήν τη δραστηριότητα. 
     Εδώ πρέπει να τονιστεί ότι, αντίθετα, στη χώρα μας η κατάσταση δεν είναι όπως θα έπρεπε εδώ και πολλά χρόνια, αλλά και αμφισβητώ κατά πόσο από εδώ και πέρα, παρά αυτό το νομοσχέδιο, ότι μπορεί πράγματι κύριοι Υπουργοί να πετύχει. Για ποιο λόγο; Διότι πρώτα-πρώτα πρέπει να ενταχθεί αυτή η δραστηριότητα με αδρές γραμμές στον αναπτυξιακό νόμο. 
     Βεβαίως ο αναπτυξιακός νόμος, κάπου αναφέρει –και αναφέρομαι στο ν. 3299/2005- στο άρθρο 3 και συγκεκριμένα στην παράγραφο 1 (γ-χν), ότι υπάρχει η δυνατότητα για ίδρυση, επέκταση, εκσυγχρονισμό θεματικών πάρκων και αποτελούν οργανωμένες μορφές τουρισμού,  οι οποίες διαφοροποιούν ή διευρύνουν το τουριστικό προϊόν και παρέχουν ολοκληρωμένης μορφής υποδομές. 
     Αν εκεί μπορεί να ενταχθεί αυτή η δραστηριότητα, τότε έχει σημασία. Διαφορετικά αν αυτή η δραστηριότητα, κύριοι Υπουργοί, δεν ενταχθεί σε κάποιο αναπτυξιακό πρόγραμμα, τότε θα παραμείνει απλά ένα νομοσχέδιο άνευ υλοποίησης. Και η υλοποίηση αυτή δεν απαιτεί μονάχα να ενταχθεί στον αναπτυξιακό νόμο, αλλά απαιτεί συγχρόνως και κάτι ακόμη. Ότι πρέπει να εξειδικευτούν  υπηρεσίες είτε ιδιωτικές είτε του δημοσίου, έτσι ώστε και η διεκπεραίωση, αλλά και η διαχείριση αυτής της δραστηριότητας να είναι αποτελεσματικές. Διαφορετικά δεν μπορεί να έχουμε ικανοποιητικά αποτελέσματα. 
     Έχουμε αναμφισβήτητα εδώ ένα νομοσχέδιο που η Κυβέρνηση προσπαθεί μέσα από αυτό να αναδείξει την Ελλάδα από τους ωραιότερους καταδυτικούς, αν θέλετε, χώρους και τουριστικούς προορισμούς. Είναι γεγονός, ότι έχουμε τεσσεράμισι εκατομμύρια (εκ των οποίων τριακόσιες χιλιάδες Ελληνες) που ασχολούνται με αυτό το είδος τουρισμού, κυρίως σε ολόκληρο τον ευρωπαϊκό χώρο. Αν πάρουμε ένα μέρος από αυτό, τουλάχιστον το ένα εκατομμύριο που ταξιδεύουν ετησίως στο εξωτερικό, αντιλαμβάνεστε πόση σημασία έχει για την Ελλάδα,  αφού τελικά αριθμούν πάνω από οκτώ – δέκα  διανυκτερεύσεις σε κάθε τουριστική τους επίσκεψη. 
     Παράλληλα, μέσα από αυτό το νομοσχέδιο (άρθρο 11) δίνεται η ευκαιρία προστασίας του ενάλιου χώρου και δίνεται όχι απλά η εντύπωση, αλλά η δυνατότητα μέσω όχι μόνο από τις απαγορεύσεις, αλλά και από αυτό πού λέει ότι επιτρέπεται. Ζητώ όμως εκεί, κύριοι Υπουργοί, να προστεθεί μια παράγραφος ως ζ΄, στο άρθρο 11, παράγραφος 2, ότι οι καταδύσεις δεν πρέπει να είναι κοντά ή τουλάχιστον να απέχουν  εκατόν πενήντα με διακόσια μέτρα από τις εγκαταστάσεις ιχθυοτροφίας. Αυτό δεν περιλαμβάνεται. Και γνωρίζετε πολύ καλά ότι έχουμε σημαντικές τέτοιες μονάδες οι οποίες θα ενοχλούνται και κυρίως θα έχουν θέμα κινδύνου από πλευράς όρων υγιεινής. 
     Θα παρακαλούσα λοιπόν αυτό να προστεθεί. Όπως, επίσης, πρέπει να δείτε και μια άλλη παράγραφο, δηλαδή να απαγορεύεται τελικά αυτή η δραστηριότητα εκεί που βρίσκονται σε λειτουργία  αλιευτικά εργαλεία. Ούτε αυτό περιλαμβάνεται. Αυτό για προστασία και των καταδυτών, αλλά κυρίως των μονάδων που λειτουργούν όπως σας είπα στον ενάλιο  χώρο. 
     Τέλος, κύριε Πρόεδρε, πρέπει να πω ότι το νομοσχέδιο αυτό θα έχει κάποιο αποτέλεσμα, εφόσον πράγματι μετά την ψήφιση και τη δημοσίευση τεθούν σε ενέργεια και σε δραστηριοποίηση οι σχετικές υπηρεσίες χωρίς να αγνοούν, όπως δεν φαίνεται, αλλά εν πάση περιπτώσει, έμμεσα φαίνεται ότι λαμβάνει υπ’ όψιν του το Υπουργείο Αγροτικής Ανάπτυξης και Τροφίμων. Οι υπηρεσίες εκεί πρέπει να είναι πράγματι συμπληρωματικές και θα πρέπει να προβλεφθεί η συνεργασία όλων των υπηρεσιών με αποδοτικό τρόπο.
     Ευχαριστώ πολύ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βεργίνη. Το λόγο έχει ο κ. Γεώργιος Βασιλείου.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Πρόεδρε. Βεβαίως.
     Κύριε Βασιλείου, επιτρέπετε να παρέμβη ο κύριος Πρόεδρος;
     ΓΕΩΡΓΙΟΣ ΒΑΣΙΛΕΙΟΥ: Βεβαίως, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ:  Κύριε Πρόεδρε, στην προηγηθείσα συζήτηση άκουσα ότι η φρουρά της Βουλής, το Φρουραρχείο ανακοινώνει σε όποιον ζητήσει ονόματα πολιτών που εισέρχονται στο Κοινοβούλιο. Η καταγραφή των εισερχομένων και τα άλλα μέτρα ασφάλειας που είχαμε πάρει τα τελευταία χρόνια αφορούν την ασφάλεια της Βουλής και μόνο. Εάν οι καταχωρούμενοι εκεί ως εισερχόμενοι στη Βουλή πολίτες είναι στη διάθεση οποιουδήποτε, ακόμη και ημών των Βουλευτών, αυτό αποτελεί και πειθαρχικό παράπτωμα του όποιου έχει την ευθύνη και του συγκεκριμένου οργάνου. Επειδή έχει επαναληφθεί αυτό το θέμα, θέλω να πω ότι οι πολίτες είναι ελεύθεροι να εισέρχονται στη Βουλή χωρίς τα στοιχεία τους ή ο σκοπός της επισκέψεώς τους να ανακοινώνονται. Αλίμονο! Δηλαδή, αν έλθει ένας πολίτης και ανέβει στο ΠΑ.ΣΟ.Κ, στη Νέα Δημοκρατία, στο Κ.Κ.Ε., στο Συνασπισμό, θα καταγράφεται πού θα πάει;
     ΠΡΟΕΔΡΕΥΩΝ (Γεώργιος Σούρλας): Υπάρχει συγκεκριμένη περίπτωση;
     ΑΠΟΣΤΟΛΟΣ ΚΑΚΛΑΜΑΝΗΣ: Δεν μ’ ενδιαφέρει εμένα.
     ΠΡΟΕΔΡΕΥΩΝ (Γεώργιος Σούρλας): Ρωτώ αν έχετε κάποιο συγκεκριμένο στοιχείο.
     ΑΠΟΣΤΟΛΟΣ ΚΑΚΛΑΜΑΝΗΣ: Εμένα μ’ ενδιαφέρει τούτο το γεγονός, ότι τα στοιχεία πολίτη που ήρθε στο Κοινοβούλιο είναι στη διάθεση οποιουδήποτε. Δηλαδή, αν πάω τώρα εγώ στην έξοδο, φοβούμαι πως, αν ρωτήσω ποιοι μπήκαν σήμερα, θα μου δώσουν τα στοιχεία. Δεν είναι σωστό.
     ΠΡΟΕΔΡΕΥΩΝ (Γεώργιος Σούρλας): Θα το διερευνήσω και θα παρέμβει η Πρόεδρος της Βουλής, κύριε Πρόεδρε.
     ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ να το μεταφέρετε.
     ΠΡΟΕΔΡΕΥΩΝ (Γεώργιος Σούρλας): Θα ενημερώσω την κυρία Πρόεδρο, θα το διερευνήσει και θα παρέμβει προς την κατεύθυνση που σωστά υποστηρίζετε.
     Κύριε Βασιλείου, έχετε το λόγο.
     ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Γεώργιος Σούρλας): Κυρία Διαμαντοπούλου…
     ΑΝΝΑ ΔΙΑΜΑΝΤΟΠΟΥΛΟΥ: Επειδή έχουν γίνει πολλές αναφορές στο όνομά μου και πολλές φορές δημιουργούνται εντυπώσεις, θα ήθελα μισό λεπτό για τη διευκρίνιση. Το εννοώ όμως μισό λεπτό.
     ΠΡΟΕΔΡΕΥΩΝ (Γεώργιος Σούρλας): Κυρία Διαμαντοπούλου, γίνεται να μιλήσετε μετά από τον κ. Βασιλείου, επειδή είναι στο Βήμα τώρα;
     ΑΝΝΑ ΔΙΑΜΑΝΤΟΠΟΥΛΟΥ: Ρωτώ τον κ. Βασιλείου αν έχει πρόβλημα.
     ΠΡΟΕΔΡΕΥΩΝ (Γεώργιος Σούρλας): Μετά τον κ. Βασιλείου θέλετε; Έτσι, για την κοινοβουλευτική τάξη. Θα πάρετε το λόγο.
     ΑΝΝΑ ΔΙΑΜΑΝΤΟΠΟΥΛΟΥ: Εντάξει, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Βασιλείου.
     ΓΕΩΡΓΙΟΣ ΒΑΣΙΛΕΙΟΥ: Ευχαριστώ, κύριε Πρόεδρε. Επιτρέψτε μου όμως –και μη το μετρήσετε στο χρόνο μου- αυτήν την παρατήρηση που έκανα εκτός μικροφώνου, γιατί θέλω να γραφεί και στα Πρακτικά. Είπα ότι πρέπει να προστατευθούν οι κοινοί θνητοί, οι απλοί Βουλευτές. Έχει σταματήσει η ροή των ομιλητών από χθες στις δώδεκα το μεσημέρι. Δεν μιλώ για την τελευταία παρέμβαση του κυρίου Προέδρου, προς Θεού! Και βεβαίως, δεν μπορεί να περιφέρεται η συζήτηση μεταξύ πέντε-έξι ειδημόνων. Αφήστε και εμάς να καταθέσουμε τις ασημαντότητές μας. Ευχαριστώ δε τον Αντιπρόεδρο της Βουλής, κ. Τραγάκη, που επεσήμανε το πρόβλημα από την Έδρα πριν από λίγο.
      Κυρίες και κύριοι συνάδελφοι, η ταχύτητα με την οποία τρέχουν σήμερα οι εξελίξεις είναι τεράστια. Εξελίξεις σε όλους τους τομείς, στην οικονομία, στη βιομηχανία, στην ιατρική, στην τεχνολογία, στον τουρισμό, στις κοινωνίες και σε πολλούς ακόμα τομείς, ακόμα και στην αναψυχή μας. Σε όλες αυτές τις προκλήσεις όλοι εμείς ως φορείς αυτής της νέας κοινωνικοποίησης καλούμαστε να απαντήσουμε είτε την αποδεχόμαστε είτε όχι. Από την άλλη όμως πλευρά, οφείλει να απαντήσει το κράτος μέσα από τους μηχανισμούς του, οι οποίοι θα θέσουν ένα βασικό θεσμικό ρυθμιστικό πλαίσιο με το οποίο, αφ’ ενός θα εντάσσονται τα νέα δεδομένα στην ελληνική πραγματικότητα –θα τίθεται δηλαδή ένας έλεγχος- αφ’ ετέρου θα τίθενται όροι και προϋποθέσεις με σκοπό την προστασία κοινωνικών και δημόσιων συμφερόντων αλλά και την προστασία των πολιτών.
     Νέας μορφής προστασία είναι δυστυχώς και η ανάγκη του κράτους να παρεμβαίνει προληπτικά και κατασταλτικά, για να διαφυλάσσει τους καλοπροαίρετους πολίτες από απατεώνες, οι οποίοι πολλές φορές παίζουν όχι μόνο με την τσέπη συνανθρώπων μας αλλά και με τη ζωή τους. Νέας μορφής σύγχρονη δραστηριότητα αλλά και αναψυχή ακόμα είναι η υποβρύχια δραστηριότητα και οι καταδύσεις που χρόνο με το χρόνο κερδίζουν περισσότερους λάτρεις και φανατικούς οπαδούς, οι οποίοι μαγεύονται από την ασύγκριτη ομορφιά των ελληνικών θαλασσών. 
     Και σας καταθέτω και την προσωπική μου εμπειρία, καθώς ο ομιλών είναι λάτρης της θαλάσσιας κατάδυσης. Οι ελληνικές θάλασσες γνωρίζετε όλοι και όλες, κυρίες και κύριοι συνάδελφοι, ότι σε όλα τα μήκη και πλάτη είναι μοναδικές για την ομορφιά τους, την καθαρότητά τους και βέβαια, για τα μοναδικά στον κόσμο αλιεύματα. Και επιτρέψτε μου –προσωπική μου άποψη είναι αυτή- μπορεί η σοφή λαϊκή ρήση να λέει «στη στεριά δεν ζει το ψάρι», αλλά, καθώς φαίνεται, και στη θάλασσα δεν καλοπερνάει, καθώς ο θαυμαστός θαλάσσιος κόσμος συνεχίζει να είναι θαυμαστός, αλλά φοβάμαι ότι έχει δημογραφικό πρόβλημα λόγω της υπεραλίευσης.
     Βλέπετε τελικά ότι η θάλασσα είναι το διαμάντι της χώρας μας και η προσφορά της είναι τεράστια σε πολλούς τομείς, στην οικονομία, στον τουρισμό, στις τοπικές κοινωνίες, στην ανάπτυξη, στην εργασία, αλλά και σε προσωπικό επίπεδο. Ένα όμως στοιχείο το οποίο έλειπε από το χώρο αυτό ήταν η οργάνωση με τη θέσπιση ενός θεσμικού πλαισίου για την θεσμική οργάνωση των υποβρύχιων καταδύσεων. Τελευταία μάλιστα η υποβρύχια κατάδυση αρχίζει να μετατρέπεται σε πεδίο επιχειρηματικής εκμετάλλευσης. Και η ανάγκη παρέμβασης του κράτους με τη θέσπιση όρων και προϋποθέσεων, όρων για την ομαλή οργάνωση και ανάπτυξη της δραστηριότητας έτσι ώστε να μην είναι ξέφραγο αμπέλι και ο καθένας να κάνει ό,τι θέλει, να υπάρχει μέτρο και όριο, είναι πέρα από αναγκαία.
     Περαιτέρω επιβεβλημένη είναι και η θέσπιση προϋποθέσεων με σκοπό την προστασία των πολιτών που μετέρχονται τη δραστηριότητα της κατάδυσης. 
     Η Κυβέρνηση της Νέας Δημοκρατίας έχει βάλει στόχο να οργανώσει τέτοια φαινόμενα και πάνω απ’ όλα να προστατεύσει τον πολίτη και να το διασφαλίσει. Η ανάπτυξη δε του κλάδου αυτού είναι μία θετική συμβολή και στην ανάπτυξη του τουρισμού, καθώς ο υποβρύχιος τουρισμός είναι άκρως διαδεδομένος σε όλο τον κόσμο, ενώ στη χώρα μας τώρα δειλά κάνει τα πρώτα του βήματα. 
     Το πρώτο μεγάλο δείγμα γραφής δόθηκε απ’ όλους μας με την άρτια και ασφαλέστατη οργάνωση των Ολυμπιακών Αγώνων. Η δουλειά αυτή συνεχίζεται. Και συνεχίζεται σε όλους τους τομείς. Και δεν αφήνει στο έλεος κανενός επιτηδείου τίποτα, ούτε για να εξαπατήσει, πολύ δε περισσότερο για να ταλαιπωρήσει τους πολίτες.  
     Βασικός φορέας αυτής της προσπάθειας είναι ο Οργανισμός Πιστοποίησης Αυτοδυτών, ο οποίος καταρτίζει πρόγραμμα εκπαίδευσης, ελέγχει και εξουσιοδοτεί τους παροχείς καταδυτικών υπηρεσιών και εκδίδει τα πιστοποιητικά εκπαίδευσης. 
     Για τη χορήγηση της σχετικής αδείας πρέπει να τηρούνται αυστηροί όροι και ο έλεγχος που διενεργείται από τις αρμόδιες αρχές να είναι ενδελεχής και προσεκτικός, ενώ οι υποχρεώσεις που οφείλει να τηρεί απέναντι στην πολιτεία καθιστούν τη λειτουργία του διαφανή και την εγγυάται, καθ’ ότι υπάγεται στην εποπτεία του κράτους.
     Οργανώνονται γραφεία παροχής υπηρεσιών κατάδυσης, αναψυχής που δικαιούνται να παρέχουν υπηρεσίες εκπαίδευσης υποβρύχιας κατάδυσης για αναψυχή και εκμίσθωσης του απαιτούμενου τεχνικού εξοπλισμού. Η λήψη της σχετικής άδειας είναι το αποτέλεσμα μιας σύνθετης διοικητικής έρευνας με άπλετη διαφάνεια και μοναδικό γνώμονα την προστασία των πολιτών. 
     Ακούστηκε σ’ αυτήν την Αίθουσα από τους εισηγητές της Αντιπολίτευσης –όχι μόνο από τη μείζονα Αντιπολίτευση αλλά απ’ όλους τους Βουλευτές- ότι το νομοσχέδιο υπολείπεται ή μάλλον δεν προστατεύει επαρκώς τους χαρακτηρισμένους ως αρχαιολογικούς υποβρύχιους χώρους, ιδίως από τους επιτήδειους αρχαιοκάπηλους. Εγώ διαφωνώ ριζικά. Και διαφωνώ διότι το σχέδιο νόμου θέτει δύο βασικούς πυλώνες προστασίας, τόσο δηλαδή προληπτικά όσο και κατασταλτικά. Προληπτικά εξαιρούνται ρητά και κατηγορηματικά από το πεδίο εφαρμογής του νόμου οι χαρακτηρισμένοι από το νόμο ως αρχαιολογικοί υποβρύχιοι χώροι. Άρα, σ’ αυτούς δεν μπορούν να γίνονται καταδύσεις. Γιατί, αν γίνονται -και εδώ είναι η ρητή κατασταλτική κρατική παρέμβαση και προστασία- τότε οι κυρώσεις είναι πολλαπλές και βαρύτατες και αυτές του νόμου περί προστασίας των αρχαιοτήτων, αλλά και του παρόντος νόμου. 
     Άρα, το παρόν σχέδιο νόμου, όχι απλώς προστατεύει, όχι απλώς δεν αφήνει καμία σπιθαμή αμφιβολίας, αλλά αντίθετα επαυξάνει και ενισχύει τις ασφαλιστικές δικλείδες για τους χαρακτηρισμένους αρχαιολογικούς χώρους. 
     Θα συμφωνήσω δε στο σημείο αυτό με τη θετικότατη πρόταση που διατυπώθηκε στην Αίθουσα χθες από τους εξαιρετικούς συναδέλφους κυρίους Μητσοτάκη και Γεωργιάδη για την τουριστική εκμετάλλευση και προβολή των χώρων αυτών. Και μάλιστα ο ίδιος, ο κύριος Υπουργός –ακούστηκε δια στόματός του εδώ- είναι έτοιμος να αποδεχθεί την πρόταση εφόσον συμφωνεί η Βουλή των Ελλήνων, σε συνεργασία βέβαια με τα συναφή Υπουργεία και τους αρμόδιους φορείς.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αν μου επιτρέπετε μία διακοπή, θέλω να σας πω ότι έγιναν συνεννοήσεις με τα Κόμματα και νομίζω ότι όλοι συμφωνήσαμε να κάνουμε δεκτή την πρόταση για τα υποβρύχια μουσεία. 
     Όταν θα λάβω το λόγο, θα πω περισσότερες λεπτομέρειες.
     ΓΕΩΡΓΙΟΣ ΒΑΣΙΛΕΙΟΥ: Χειροκροτούμε, λοιπόν, την απόφαση αυτή του κυρίου Υπουργού. Συγχαρητήρια, κύριε Υπουργέ.
     Νομίζω ότι είναι ένα σπουδαίο βήμα, τόσο για την ανάδειξη στο ευρύ κοινό της κληρονομιάς μας που παραμένει μη προσβάσιμη, όσο και για τη διεύρυνση των γνώσεών μας για την πλούσια πολιτιστική μας ταυτότητα, αλλά και για τη διάθεση και διαφήμισή της παγκοσμίως. 
     	 Αναφέρω σ’ αυτό το σημείο, κυρίες και κύριοι συνάδελφοι, ότι στο εξώφυλλο του παγκοσμίως γνωστού γερμανικού περιοδικού «DER SPIEGEL» -αν το λέω καλά- ήταν αρχαίοι ελληνικοί προφανώς κίονες μέσα στη θάλασσα και ο τίτλος της διαφήμισης για τον τούρκικο τουρισμό ήταν φαρδιά-πλατιά: «Επισκεφθείτε την τουρκική ιστορία».
     	Κυρίες και κύριοι συνάδελφοι, κλείνω λέγοντας ότι το σχέδιο νόμου διαμορφώνει ένα υγιές, οργανωμένο και καίριο βασικό ρυθμιστικό «πυρήνα» για την οργάνωση των καταδύσεων αναψυχής. Βασικός γνώμονας είναι η τήρηση υψηλών όρων ασφαλείας, διαφάνειας και υψηλών στάνταρντς για την παροχή των σχετικών αδειών, τη λειτουργία και την παροχή υπηρεσιών υποβρύχιων καταδύσεων.
     Τέλος, οφείλω να συγχαρώ τη συνεχιζόμενη και επίμονη εξαιρετική προσπάθεια του κυρίου Υπουργού Εμπορικής Ναυτιλίας και των συνεργατών του σε ευαίσθητα εθνικά κεφάλαια. Συνεχίστε, κύριε Υπουργέ. Τιμάτε το βασικό άξονα της κεντρικής πολιτικής της Νέας Δημοκρατίας και του Κώστα Καραμανλή, που είναι ο πολίτης και η εξυπηρέτησή του. 
     Συγχαρητήρια.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βασιλείου.
     	Η κ. Διαμαντοπούλου έχει ζητήσει το λόγο.
     	ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, θα μιλήσω κυριολεκτικά για μισό λεπτό και αυτό γιατί νομίζω ότι όλοι μας πρέπει να είμαστε προσεκτικοί και στις αναφορές που κάνουμε σε συναδέλφους, αλλά και στη σοβαρότητα των εγγράφων τα οποία καταθέτουμε. 
     Κύριε Πρόεδρε, πράγματι εγώ και άλλοι συνάδελφοι έχουμε δεχθεί μία επιστολή, όπως δεχόμαστε όλοι οι Βουλευτές, όπου κάποιος ο οποίος ασχολείται με θέματα ακτοπλοΐας λέει την άποψή του για το τι πρέπει να κάνει το ΠΑ.ΣΟ.Κ., τι πρέπει να κάνει η Κυβέρνηση και εκφράζει και την άποψή του για μελέτες οι οποίες έγιναν στο παρελθόν. Η μόνη σχέση της επιστολής με μένα είναι ότι αναφέρεται και στο όνομά μου. Θεωρώ πραγματικά υπερβολικό εκ μέρους του κ. Παυλίδη το ότι χρησιμοποιεί τέτοιου είδους ντοκουμέντα στη συζήτηση στη Βουλή.
     ΠΡΟΕΔΡΕΥΩΝ (Γεώργιος Σούρλας): Νομίζω πως ο κ. Παυλίδης διευκρίνισε ότι δεν προσάπτει καμία κατηγορία, όμως μπορεί να τοποθετηθεί και πάλι, αφού εσείς του απαντήσατε.
     Ορίστε, κύριε Παυλίδη, έχετε το λόγο.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρία Διαμαντοπούλου, δεν έχω κανένα δισταγμό να δηλώσω ότι εκτιμώ την παρουσία σας στο Κοινοβούλιο ιδιαιτέρως. Κατά την κοινοβουλευτική πρακτική, εδώ αναγιγνώσκονται δημόσια έγγραφα και επιστολές πολιτών. Όταν μάλιστα οι πολίτες προέρχονται από χώρους που τους γνωρίζουν και τους κατέχουν, μπορούν οι γνώμες τους να λειτουργήσουν και ως σύμβουλοί μας. Μ’ αυτό το πνεύμα ανέγνωσα μέρος της επιστολής. Η αναφορά στο όνομά σας δεν ήταν μομφή, το επαναλαμβάνω.
     ΑΝΝΑ ΔΙΑΜΑΝΤΟΠΟΥΛΟΥ: Τώρα γίνεται σαφές, γιατί δημιουργήθηκε μία σύγχυση στην Αίθουσα.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Τη διέλυσα αυτόματα μόλις ο σεβαστός κ. Κακλαμάνης με διέκοψε. Δεν ήταν μομφή. Πάντως, επαναλαμβάνω: Εκτιμώ τη γνώμη –και είναι προσωπική μου αντίληψη αυτή- ανθρώπων της ακτοπλοΐας, ανέγνωσα μέρος των απόψεών τους που αναφέρονταν σ’ ένα συγκεκριμένο θέμα το οποίο κι εσείς γνωρίζετε κι εγώ. Πλέον τούτου, ουδέν.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έκανε καλά η κ. Διαμαντοπούλου και παρενέβη διότι κάθε αναφορά εκλαμβάνεται ως καταγγελία όταν αναφέρεται σ’ ένα συγκεκριμένο πρόσωπο. Εκεί έχουμε φθάσει, να μη θεωρείται απλά ως μία αναφορά, αλλά ως καταγγελία.
     Ο κ. Δερμεντζόπουλος έχει το λόγο.
     ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κύριε Πρόεδρε.
     Κύριοι Υπουργοί, κυρίες και κύριοι συνάδελφοι, το νομοσχέδιο αυτό του Υπουργείου Εμπορικής Ναυτιλίας που αφορά στις καταδύσεις αναψυχής συμπληρώνει το στρατηγικό σχεδιασμό του Υπουργείου για τη θαλάσσια εκπαίδευση, τη διαφύλαξη και την αξιοποίηση του φυσικού πλούτου της χώρας μας, την ανάδειξη των τουριστικών μας πλεονεκτημάτων και την προστασία της πολιτιστικής μας κληρονομιάς. Παράλληλα, με συνέπεια στο κυβερνητικό πρόγραμμα και στις εξαγγελίες του Πρωθυπουργού, προωθείται και η εναρμόνιση με τις κοινοτικές οδηγίες. 
     Είμαι Βουλευτής και κάτοικος του Νομού Έβρου. Όποιος επισκεφθεί το νομό δεν θα κρύψει το θαυμασμό του για τις ομορφιές που προσφέρει αυτός ο τόπος. Παράλληλα, όμως, θα βρεθεί και αντιμέτωπος με τα προβλήματα που αντιμετωπίζει αυτή η ευαίσθητη περιοχή. Κάθε προσπάθεια ανάπτυξης που επιχειρείται, λοιπόν, για τον τόπο αυτό δεν είναι απλά αξιόλογη, αλλά είναι και πολύτιμη.
     	Καθώς, λοιπόν, το νότιο άκρο αυτού του νομού είναι παραθαλάσσιο –ας μην ξεχνάμε το απείρου κάλλους νησί της Σαμοθράκης- το παρόν νομοσχέδιο έχει άμεσο αντίκτυπο και σ’ όλην την περιοχή, γι’ αυτό θεωρώ ότι είναι ένα πολύ σημαντικό εγχείρημα.
     Οι καταδύσεις είναι μια ενασχόληση, ένας τρόπος άθλησης και ψυχαγωγίας με τον οποίο σχετίζεται πλήθος ανθρώπων και κυρίως σε διεθνές επίπεδο. Για πολύ κόσμο μάλιστα συνιστά κριτήριο επιλογής του τόπου προορισμού του. Το φετινό καλοκαίρι, ας μην ξεχνάμε, ήταν μια πολύ πετυχημένη τουριστική περίοδος για τη χώρα μας. Στόχος λοιπόν πρέπει να είναι η διαρκής εύρεση και υιοθέτηση νέων τρόπων προσέλκυσης τουρισμού και ιδίως αλλοδαπού τουρισμού. 
     Η χώρα μας έχει την τύχη να διαθέτει τεράστιο φυσικό πλούτο, υπέροχες θάλασσες, με ανεξάντλητα περιθώρια εξερεύνησής τους. Είμαστε υποχρεωμένοι με σεβασμό προς τη φύση και με παράλληλη λήψη μέτρων προστασίας του περιβάλλοντος, να ενισχύσουμε όσο είναι δυνατό τις υπάρχουσες τουριστικές και γενικά αναπτυξιακές πρωτοβουλίες και να δημιουργήσουμε το θεσμικό πλαίσιο για καινούργιες. Είμαστε υποχρεωμένοι με σεβασμό προς την ιστορία μας να διαφυλάξουμε τον υποθαλάσσιο πολιτισμό μας, το παρελθόν μας, να αποτρέψουμε θωρακίζοντάς το με θεσμικό πλαίσιο από την αρχαιοκαπηλία και τις ληστρικές διαθέσεις των επίδοξων αρχαιοκάπηλων. 
     Το παρόν νομοσχέδιο, λοιπόν, αποτελεί ένα σημαντικότατο κίνητρο ανάπτυξης τουρισμού στη χώρα μας. Με την ανάδειξη της Ελλάδας ως έναν από τους ωραιότερους καταδυτικούς και εν γένει τουριστικούς προορισμούς. Συγκέντρωση καταδυτικού τουρισμού θα σημάνει άμεση εισροή συναλλάγματος. Δημιουργία συναφούς αντικείμενου επιχειρήσεων και δημιουργία νέων θέσεων εργασίας με το άνοιγμα της αγοράς των καταδύσεων. Το σύγχρονο αυτό νομοσχέδιο ενσωματώνει στην ελληνική νομοθεσία τα  ευρωπαϊκά πρότυπα καταδύσεων αναψυχής στα οποία έχουν εναρμονιστεί τα κράτη μέλη με την παράλληλη εφαρμογή των ισχυόντων εθνικών προτύπων. 
     Και κάτι άλλο. Χαρακτηρίζεται από μια εξαιρετική σαφήνεια, αποτρεπτική παντός είδους παρερμηνείας. Έτσι, λοιπόν, εισάγει το θεσμό του οργανισμού και ρυθμίζει το όλο σύστημα παροχής εκπαιδευτικών προγραμμάτων, ελέγχου και εξουσιοδότησης των παροχέων αναλόγων υπηρεσιών, της έκδοσης πιστοποιητικών εκπαίδευσης, της τήρησης μητρώου. Παρέχονται ακόμη οι αναγκαίες εκ του νόμου εγγυήσεις ότι οι παροχείς των καταναλωτικών υπηρεσιών θα είναι μόνο οι νομίμως κατέχοντες ειδική άδεια, με στόχο τον περιορισμό της αναρχίας και της αταξίας που επικρατούσαν μέχρι σήμερα και δημιουργούσαν στους πολίτες που ασχολούνται με τις συναφείς δραστηριότητες και αβεβαιότητα και ανασφάλεια δικαίου. Οριοθετεί υποχρεώσεις, οριοθετεί απαγορεύσεις. Με ακρίβεια, με σαφήνεια. Επιτέλους μπαίνει τάξη και σ’ αυτόν τον τομέα. 
     Η πραγματικότητα που αντιμετωπίζουμε όλοι μας, κυρίες και κύριοι συνάδελφοι, είναι σκληρή. Αυτή η Κυβέρνηση προσπαθεί βήμα-βήμα να οργανώσει και να αποκαταστήσει την τάξη σε όλα τα ζητήματα που αφορούν τους πολίτες. Από το πιο μικρό μέχρι το κορυφαίο, αν μπορεί να ισχύσει μια κλίμακα αξιολόγησης. Το νομοσχέδιο αυτό, λοιπόν, θεσπίζει ένα ολοκληρωμένο θεσμικό πλαίσιο, προσανατολίζεται στο άνοιγμα της αγοράς και στην απελευθέρωση της καταδυτικής δραστηριότητας με άμεσα και απτά οφέλη για τη χώρα μας. 
     Σε κάθε προσπάθεια ανάπτυξης, όμως, πρέπει να υπάρχει και η πρόνοια και για παράπλευρα ζητήματα που προκύπτουν. Έτσι με το νομοσχέδιο αυτό θεσπίζονται και ποικίλες απαγορεύσεις και αυστηρές ποινές για τη διασφάλιση της υγείας και της σωματικής ακεραιότητας των δυτών, της διεξαγωγής των ακτοπλοϊκών συγκοινωνιών και των λοιπών θαλάσσιων δραστηριοτήτων, της προστασίας των βιότοπων και των ενάλιων αρχαιολογικών χώρων, τόσο στην ανοιχτή όσο και στις περιοχές που υπάρχει προοπτική δημιουργίας καταδυτικών πάρκων. 
     Η χώρα μας, κύριες και κύριοι, έχει να επιδείξει ένα πλούσιο φυσικό, ιστορικό και πολιτιστικό περιβάλλον. Είναι ανεπίτρεπτο να μην καταβάλλουμε τη μέγιστη δυνατή προσπάθεια να καταστήσουμε την Ελλάδα πόλο έλξης με κάθε τρόπο. Οφείλουμε να δημιουργήσουμε τις ιδανικές συνθήκες για την αξιοποίηση της κάθε περιοχής. Για την ενασχόληση των πολιτών μας με νέες δραστηριότητες ή και για την διευκόλυνσή τους σ’ αυτές με τις οποίες ήδη ασχολούνται. Καμιά ευκαιρία δεν επιτρέπεται και δεν πρέπει να πάει χαμένη. Το νομοσχέδιο αυτό είναι ένα ολοκληρωμένο και σύγχρονο εργαλείο. Εξασφαλίζει όλες αυτές τις ευκαιρίες. Γι’ αυτό και το υπερψηφίζω. Και είναι εξαιρετικά σημαντικό ότι έχει τύχει και της συναίνεσης της μεγάλης Πλειοψηφίας της Βουλής, αλλά και της αποδοχής για κάθε τροποποίησή του προς το καλύτερο από την πολιτική ηγεσία Υπουργείου Εμπορικής Ναυτιλίας. 
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δερμεντζόπουλο.
     Το λόγο έχει ο συνάδελφος κ. Τσαντούλας.
     ΔΗΜΗΤΡΙΟΣ ΤΣΑΝΤΟΥΛΑΣ: Κύριε Πρόεδρε, κυρίες και κύριοι συνάδελφοι, νομοσχέδια σαν το σημερινό, που έρχονται να καλύψουν κάποιο νομοθετικό κενό και να ρυθμίσουν εκκρεμότητες σε θέματα παροχής υπηρεσιών για δημοφιλείς δραστηριότητες, αξίζουν ιδιαίτερης προσοχής. 
     Ειδικότερα, το ενδιαφέρον για το σημερινό νομοσχέδιο ενισχύεται από την άμεση συσχέτισή του με την προσπάθεια προώθησης των πολύ σημαντικών εναλλακτικών μορφών τουρισμού, μέσα στο πλαίσιο της μεγάλης εκστρατείας που γίνεται στη χώρα μας προς αυτήν την κατεύθυνση.
     Εγώ, οπαδός της επιφανειακής βουτιάς και μη έχοντας την εμπειρία του εισηγητού μας στο θέμα της κατάδυσης αναψυχής, αναζήτησα απαντήσεις σε δύο ερωτήματα. Πρώτον, πόσο είναι το μέγεθος του πληθυσμού που κυριολεκτικά μπαίνει στα βαθιά νερά και δεύτερον, ποιοι είναι οι παράγοντες που προσελκύουν αυτόν τον πληθυσμό. Πραγματικά, εντυπωσιάστηκα από τα αποτελέσματα. 
     Ήδη έχει αναφερθεί εδώ ότι στην Ευρώπη τρεισήμισι εκατομμύρια άνθρωποι είναι αυτοδύτες. Από αυτούς, το ένα εκατομμύριο περίπου περιοδεύει κάθε χρόνο και ταξιδεύει για να ικανοποιήσει αυτό το χόμπι. Η μέση διάρκεια παραμονής είναι δέκα ημέρες. 
     Ο σημαντικότερος παράγοντας που προσελκύει τον καταδύτη τουρίστα, μετά από σοβαρή έρευνα πριν από τέσσερα περίπου χρόνια από διεθνώς αναγνωρισμένο Οργανισμό Τουρισμού Κατάδυσης Αναψυχής, είναι η ενδιαφέρουσα υποβρύχια ζωή (με άλλα λόγια τα αξιοθέατα του βυθού) και η καθαρότητα του βυθού. 
     (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
     Θα ήταν πλεονασμός να αναρωτηθώ ή να αναρωτηθούμε, αν η χώρα μας, διαθέτοντας θάλασσες με ιδιαίτερες ομορφιές και κάτω από την επιφάνεια και με μοναδικό καθαρό γαλαζοπράσινο χρώμα και διαύγεια, ικανοποιεί τον καταδύτη. 
     Κυρίες και κύριοι συνάδελφοι, απ’ όσα ανέφερα πιστεύω πως είναι πολύ σαφές ότι το ποσοστό των τουριστών που ενδιαφέρονται για υποβρύχιες περιηγήσεις είναι υψηλό και ότι η χώρα μας προσφέρει ένα ευρύ και ιδιαίτερα ελκυστικό θαλάσσιο και υποθαλάσσιο περιβάλλον για τέτοιες δραστηριότητες. Παρ’ όλα αυτά, η σημερινή δραστηριότητα στη χώρα μας είναι πολύ μικρή σε σχέση με τις δυνατότητές της. 
     Σήμερα, ενώ επίσημα και με άδεια του Υπουργείου Εμπορικής Ναυτιλίας λειτουργούν περίπου εκατό κέντρα και σχολές καταδύσεων αναψυχής, στην πραγματικότητα λειτουργούν εποχικά ίσως τριακόσιες, πολλές στα πλαίσια εποχικών καταλυμάτων και με σοβαρό κίνδυνο της ασφάλειας των τουριστών.
     Σε αντιδιαστολή θα ήθελα να θυμίσω ότι η τουριστικά ανταγωνιστική μας Τουρκία έχει αναπτύξει και προβάλλει ιδιαίτερα δραστηριότητες στα παράλιά της, εκμεταλλευόμενη τη δική μας ολιγωρία σ’ αυτήν την εναλλακτική μορφή τουρισμού.
     Κυρίες και κύριοι συνάδελφοι, περιμένοντας επί πολλές ώρες να πάρω το λόγο και με πάρα πολλούς ικανούς συναδέλφους να έχουν μιλήσει έως τώρα, έχω καλυφθεί σε πολλά από τα σημεία που ήθελα να θίξω. 
     Θα πω, όμως, ότι το νομοσχέδιο, που συζητάμε, συμπληρώνει προηγούμενες διατάξεις για τη διαδικασία ίδρυσης και λειτουργίας των καταδυτικών πάρκων, που, όπως νομίζω, αποτελούν και πόλο έλξης τουριστών, αλλά και χώρους φυσικής περιβαλλοντικής προστασίας.
     Η Ισπανία, παραδείγματος χάρη, έχει εκμεταλλευτεί ιδιαίτερα αυτό το γεγονός και το παγκοσμίως γνωστό υποβρύχιο πάρκο «Μέντες» δέχεται εκατοντάδες χιλιάδες επισκεπτών το χρόνο.
     Επίσης θέλω να σημειώσω ότι κάθε καταδυτικό κέντρο αποτελεί επιχείρηση που απασχολεί τουλάχιστον πέντε έως επτά άτομα. Έτσι  δημιουργούνται νέες θέσεις εργασίας, για νεότερες κατά κύριο λόγο ηλικίες. Σημαντική θεωρώ επίσης τη ρύθμισης της διαδικασίας πιστοποίησης και αναγνώρισης των πιστοποιήσεων χιλιάδων τουριστών αυτοδυτών, που και έρχονται, αλλά και που θα μπορούσαμε να προσελκύσουμε ιδιαίτερα στην Ελλάδα.
     Ένα πολύ ενδιαφέρον σημείο, που έχει συζητηθεί εκτεταμένα, είναι η πιθανότητα να ενέχει η δραστηριότητα του τουρισμού καταδύσεων κινδύνους για τις ενάλιες αρχαιότητες. Οι προηγούμενες διατάξεις είχαν επιλέξει να κηρύξουν το σύνολο της χώρας απαγορευμένο και να ελευθερώνονται μόνο ορισμένες περιοχές. Η σημερινή επιλογή αντιμετωπίζει πιο σωστά το θέμα με την πρόβλεψη της οριοθέτησης των απαγορευμένων περιοχών και την απελευθέρωση των ακτών για καταδύσεις. Έχω ακούσει πρόταση από τους επαγγελματίες αυτοδύτες για φύλαξη των εναλίων αρχαιοτήτων, όπως φυλάσσονται οι άλλες αρχαιότητες στη χώρα μας. Σε κάθε περίπτωση συμφωνώ με την πρόταση, που διατυπώθηκε και που άκουσα με ευχαρίστηση ότι έγινε δεκτή από τον Υπουργό, για την επισκεψιμότητα αυτών των χώρων, που όπως είπε και ο κ. Μητσοτάκης θα αποτελέσει πολύ σημαντικό συγκριτικό πλεονέκτημα για τη χώρα μας.
     Θεωρώ επίσης -και από την πλευρά του γιατρού- ότι είναι πολύ σημαντικό στοιχείο η επέκταση και η ανάπτυξη τμημάτων υπερβαρικής ιατρικής, με την προϋπόθεση βέβαια το σύγχρονο εξοπλισμό και τη σωστή στελέχωσή τους. Ακόμα, θεωρώ απαραίτητο σ’ αυτό το πλαίσιο να γίνει εκπαίδευση όλων των εμπλεκομένων στην αρχική διαχείριση περιστατικών νόσου των δυτών, παραδείγματος χάρη, που απαιτεί βέβαια άμεση και πολύ προσεκτική αντιμετώπιση. Και ας μην ξεχνάμε ποτέ ότι ο σημερινός τουρίστας υπολογίζει πολύ τον παράγοντα «ασφάλεια» για την ταξιδιωτική του επιλογή. Μακάρι να μπορούσε να υλοποιηθεί αυτό που είπε ο κ. Πολύδωρας, όλα να γίνονται επί τόπου παρουσία ιατρικού ματιού, κάτι που δεν είναι εύκολο.
     Πιστεύω ακόμη ότι απαιτείται ευρύτερη ενημέρωση του πολίτη για τις προϋποθέσεις ασφαλούς άσκησης αυτών των δραστηριοτήτων, όπως και επαγρύπνηση των αρμοδίων αρχών, κυρίως του Λιμενικού. Θα ήταν πάρα πολύ λυπηρό η ανάπτυξη αυτής της δραστηριότητας να συνδεόταν με κάποια αύξηση των ατυχημάτων, κάτι που, προβαλλόμενο σε διεθνή Μέσα Μαζικής Ενημέρωσης, θα ήταν καταστροφικό όχι γι’ αυτήν τη δραστηριότητα μόνο, αλλά γενικά για τον τουρισμό μας.
     Ακούγοντας τον κ. Πολύδωρα, συνειδητοποίησα κι εγώ κάτι που ηχητικά με ενοχλούσε στο νομοσχέδιο: ήταν η λέξη «παροχέας». Όσο κι αν έψαξα όμως, δεν βρήκα μία άλλη λέξη. Ίσως ένας συνδυασμός λέξεων, όπως παραδείγματος χάρη φορέας παροχής καταδυτικών υπηρεσιών αναψυχής, να μπορούσε να δώσει μιαν απάντηση.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Κυρίες και κύριοι συνάδελφοι, προερχόμενος από ένα νομό που διαθέτει περίπου ογδόντα χιλιόμετρα ακτογραμμής, με μεγάλες δυνατότητες και υποβρυχίου τουρισμού, είμαι σε θέση να εκτιμήσω τις δυνατότητες που προσφέρει αυτό το νομοσχέδιο για την ενίσχυση μιας δραστηριότητας που, αν λειτουργήσει σωστά, θα έχει ιδιαίτερα σημαντικές και πολλαπλές επιπτώσεις στην τουριστική και οικονομική ανάπτυξη της ελληνικής περιφέρειας. Γι’ αυτό και το υπερψηφίζω. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κ. Πρωτόπαπας.
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, όπως έχει πει ο εισηγητής μας και η Κοινοβουλευτική μας Εκπρόσωπος, ψηφίσαμε ήδη επί της αρχής το νομοσχέδιο για τον καταδυτικό τουρισμό. Και θα ψηφίσουμε και τα άρθρα, τα οποία αφορούν το θέμα αυτό. Είναι ένα ζήτημα που πιστεύω ότι αποτελεί μια εναλλακτική πηγή για τον ελληνικό τουρισμό, έναν εναλλακτικό δρόμο, που θα συμβάλει στην ανάπτυξη του τουρισμού μας. Και αυτό είναι θετικό.
     Θέλω όμως βεβαίως να σημειώσω με τη σειρά μου ότι ήταν μια δουλειά που είχε ξεκινήσει από τους Υπουργούς των κυβερνήσεων του ΠΑ.ΣΟ.Κ., ιδιαίτερα δε -αν δεν κάνω λάθος- τον κ. Ανωμερίτη και από την εποχή του Χρήστου Παπουτσή και νομίζω ότι καλά κάνει ο Υπουργός -έστω και με μία μικρή καθυστέρηση- και το φέρνει στη Βουλή. 
     Θέλω όμως με την ευκαιρία της παρέμβασής μου αυτής να αναφερθώ πιο πολύ στα άρθρα του δευτέρου μέρους μετά το άρθρο 18 και βεβαίως να πω και ορισμένα πράγματα που αφορούν και τις τροπολογίες, έστω αν χρειαστεί να πάρω το λόγο και σε κάποια από αυτές. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, μπορούμε να συζητούμε και τις τροπολογίες μαζί.
     ΧΡΗΣΤΟΣ ΠΡΩΤΟΠΑΠΑΣ: Κοινοβουλευτικά όχι, αλλά εν πάση περιπτώσει στο πνεύμα μπορούμε. 
     Όλοι γνωρίζουμε τι έγινε το καλοκαίρι και όλοι γνωρίζουμε ότι η κατάσταση αυτή δεν μπορεί και δεν πρέπει να επαναληφθεί. Και αντικειμενικά για αυτό που έγινε το καλοκαίρι υπάρχει και η ευθύνη της πολιτικής του Υπουργείου Εμπορικής Ναυτιλίας και του κυρίου Υπουργού. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Διαχρονικά υποθέτω!
     ΧΡΗΣΤΟΣ ΠΡΩΤΟΠΑΠΑΣ: Τη δική σας εννοώ.
     Κατά τη γνώμη μου, κύριε Υπουργέ, πληρώσατε την κατάργηση της Ρ.Α.Θ.Ε., πληρώσατε ορισμένες επιλογές να προσπαθήσετε να ισορροπείτε σε τεντωμένο σκοινί. Μερικές φορές υπήρξαν πολιτικές παλινωδίες μεταξύ της πίεσης των εφοπλιστών να καταργηθεί ο ν. 2932 και των δικών σας διαβεβαιώσεων ότι όχι μόνο δεν καταργείται αλλά ότι θα παρέμβετε στην Ευρωπαϊκή Επιτροπή για να τον προστατεύσετε. Αυτό το πράγμα,  από τη μία η προσπάθεια να έχουμε και τον σκύλο χορτάτο αλλά να έχουμε και την πίτα ολόκληρη, δημιούργησε αυτήν την κατάσταση. Εφαρμόζουμε το νόμο, αλλά ταυτόχρονα δεν τον εφαρμόζουμε, τον αφήνουμε να παραβιαστεί. Αφού τον αφήνουμε και έχουμε κλείσει το μάτι να παραβιαστεί, εν συνεχεία ερχόμαστε και κάνουμε δίμηνες συμβάσεις, τρίμηνες συμβάσεις, μηνιαίες συμβάσεις, να είναι όλοι ευχαριστημένοι. Ναι, αλλά οι μόνοι που δεν ήταν ευχαριστημένοι ήταν οι νησιώτες και οι οικονομίες τους, ιδιαίτερα στην πιο ευαίσθητη, στην τουριστική περίοδο.
     Δεν μπορεί, κύριε Υπουργέ, να εμφανίζεται μια κατάσταση στην Ελλάδα του 21ου αιώνα όπου να είναι εφιάλτης –εφιάλτης, πιστέψτε με- για τον απλό πολίτη η μετάβαση στον τόπο των διακοπών του. Και βεβαίως αναπτύχθηκε και ένας αθέμιτος ανταγωνισμός με αυτήν την ιστορία. Γιατί ήταν ο αθέμιτος ανταγωνισμός που αναπτύχθηκε; Διότι ήξερε ο άλλος ότι μπορεί να πιέσει, μπορεί να ασκήσει την πίεσή του να ξεπεράσει τις διατάξεις του νόμου και έβαζε μετά το πλοίο του είκοσι τέσσερις ώρες το εικοσιτετράωρο, ένα πλοίο τριάντα ετών, το οποίο δεν μπορεί να αντέξει είκοσι τέσσερις ώρες το εικοσιτετράωρο τα δρομολόγια με τον τρόπο που έμπαιναν. Ήταν λογικό ότι θα παρουσιάζονταν οι βλάβες, ήταν λογικό ότι οι βλάβες δεν θα μπορούσαν να διορθωθούν, ήταν λογικό ότι θα φτάναμε σε αυτήν την κατάσταση. Και εν πάση περιπτώσει φτάσαμε. Ωραία. Τώρα χρειάζεται να γίνουν δύο πράγματα, αφού τα συμπεράσματα βγήκαν και τα έχουμε συζητήσει, γι’ αυτό δεν τα επαναλαμβάνω, τόσο στη Βουλή στη διάρκεια της επιτροπής όσο και στη σχετική επερώτηση που κάναμε. 
     Τώρα τι πρέπει να κάνουμε; Πρώτον, πρέπει να τιμωρηθούν οι υπεύθυνοι, κύριε Υπουργέ, τουλάχιστον εκείνοι από τους πλοιοκτήτες, αυτοί οι –επιτρέψτε μου τη λέξη- εραστές του αθέμιτου ανταγωνισμού και της ασυδοσίας, όπερ σημαίνει –και γι’ αυτό σας κάναμε την ερώτηση την άλλη φορά- ότι πρέπει τα πρόστιμα που εξαγγείλατε και να τηρηθούν και να πληρωθούν. Δεν υπάρχουν πρόστιμα του αέρα. Υπάρχουν πρόστιμα της πραγματικότητας και αυτά πρέπει να πληρωθούν και βέβαια να εποπτεύσετε και προσωπικά τις διαδικασίες αυτές για την επιβολή τους και την τελική είσπραξή τους, να καταλάβουν ότι υπάρχει πολιτεία οργανωμένη, να καταλάβουν ότι του χρόνου το καλοκαίρι δεν μπορούν να ταλαιπωρηθούν οι πολίτες και τα νησιά. Αυτή είναι η αγωνία μας. 
     Από εκεί και πέρα, πρέπει να δούμε και πώς προχωράμε από εδώ και πέρα. Φέρνετε μερικές τροπολογίες και εμμέσως αναγνωρίζετε αυτά που σας είπαμε, έχετε αναγνωρίσει αυτά που σας είχαμε εγκαίρως υποδείξει και λέτε ότι προσπαθείτε να διορθώσετε κάποια πράγματα. Τα διορθώνετε, κύριε Υπουργέ; Η γνώμη μου είναι στο σύνολό τους όχι. Κάποια πράγματα γίνονται, αυτό είναι μια αλήθεια. Και όσα από αυτά είναι θετικά να είστε βέβαιος ότι δεν θα έχουμε κανένα πρόβλημα να τα ψηφίσουμε, γιατί μας ενδιαφέρει να είναι καλύτερη η κατάσταση στην εμπορική ναυτιλία. Είναι η εικόνα της Ελλάδας και τελικά έχει να κάνει με τον πολίτη και τις νησιωτικές περιοχές που δικαιούνται μια ασφαλή, σωστή και οικονομική ακτοπλοΐα. Είναι Έλληνες και το δικαιούνται με βάση το Σύνταγμά μας. Όμως, κάποιες άλλες διατάξεις μπαίνουν στην ίδια λογική, στη λογική της διαπραγμάτευσης, στη λογική της πολιτικής παλινωδίας και δεν είναι σωστό, δεν μπορούμε να προχωρήσουμε έτσι. 
     Στο άρθρο 18, για παράδειγμα, λέτε ναι μεν «δεκάμηνες συμβάσεις», αλλά από την άλλη ξεχνάτε ότι το πρώτο καθήκον σας δεν είναι να δείτε το χρόνο των συμβάσεων, το πρώτο καθήκον σας είναι να εφαρμόσετε -εφόσον διακηρύσσετε ότι το πιστεύετε και εμείς λέμε «καλά κάνετε» στο σημείο αυτό- το νόμο Παπουτσή, το ν. 2932/2001. Με το να έρχεστε και να συζητάτε πόσους μήνες σύμβαση θα υπογράψουμε, αφού δεν τηρηθεί ο νόμος, διότι αυτό συζητάει το άρθρο 18, ουσιαστικά κλείνετε το μάτι.
     «Μην το τηρήσετε, δεν πειράζει. Εμείς θα υπογράψουμε βεβαίως μια δεκάμηνη σύμβαση για να βάλουμε κάποια στοιχειώδη τάξη, αλλά από την άλλη πλευρά ο Υπουργός θα κρίνει.». Ξανά το χέρι του Υπουργού, ξανά το χέρι του Υπουργείου. Εσείς θα μας πείτε ότι έχετε τις καλύτερες προθέσεις. Μπορεί να τις έχετε. Αλλά μπορείτε να εγγυηθείτε τι θα κάνει ο επόμενος Υπουργός ή κάποιος Υπουργός στο μέλλον; Όχι φαντάζομαι.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Βιάζεστε να φύγω;
     ΧΡΗΣΤΟΣ ΠΡΩΤΟΠΑΠΑΣ: Άρα, υπάρχει θέμα κανόνων. Κανόνες πρέπει να βάζουμε. Κανόνες έχει ανάγκη η πολιτική μας ζωή και ιδιαίτερα σε ευαίσθητα θέματα για τον πολίτη. Τι σημαίνει λοιπόν αυτό; Σημαίνει ότι δεν πρέπει να δούμε τι θα κάνουμε εάν «δεν». Πρώτα πρέπει να δούμε πώς θα εφαρμόσουμε το νόμο. Ο νόμος είναι σαφής. Έχει τις συγκεκριμένες αιτήσεις, τις διατάξεις, τις τρεις συγκεκριμένες κατηγορίες. Δεν μπορούμε εμείς να ερχόμαστε και να συζητάμε πως δεν θα εφαρμοστεί. Εμείς θέλουμε να συζητάμε πως θα εφαρμοστεί και να δούμε ένα Υπουργείο αποφασισμένο, πραγματικά αποφασισμένο, να προχωράει προς αυτήν την κατεύθυνση. Δεν το έχουμε δει μέχρι τώρα.
     Υπάρχει το άρθρο 19. Έρχεστε εδώ και κάνετε μια σωστή κίνηση. Λέτε, μέχρι πενταετία. Κατανοώ ότι το κάνετε για να μπουν και νεότευκτα πλοία. Ωραία. Διότι αν δεν έχει ο άλλος ισχυρότερο κίνητρο να βάλει ένα πλοίο νεότευκτο ή εν πάση περιπτώσει σχετικά νέο, στη γραμμή αυτή τότε λογικό είναι να μην το θέλει, να μην το κάνει.
     Γιατί μόνο μειοδοτικός διαγωνισμός, κύριε Υπουργέ; Γιατί δεν βάζετε μέσα για παράδειγμα και ζητήματα που έχουν να κάνουν με τη σωστή εξυπηρέτηση του πολίτη στο διαγωνισμό; Γιατί δεν βάζετε και θέματα ποιότητας στο διαγωνισμό; Στην εξουσιοδότηση που θα ζητάτε για κάποια υπουργική απόφαση, βάλτε και κριτήρια ποιότητας. Δεν αρκεί να έχουμε, δηλαδή, ένα καράβι που ίσα-ίσα πλέει, ίσα-ίσα βγαίνει με πιστοποιητικό αξιοπλοϊας για να πάρει πενταετή σύμβαση οπότε ουσιαστικά σε τέτοιες γραμμές και για πέντε χρόνια θα φθάσει στο σημείο να έχει γίνει εφιάλτης για τους πολίτες. Βάλτε και άλλα κριτήρια. Εμείς να βοηθήσουμε θέλουμε.
     Όσον αφορά τις τροπολογίες, κοιτάξτε κύριε Υπουργέ, κάποια σημεία είναι σωστά, αλλά και για κάποια σημεία η πολιτεία πρέπει να αναλαμβάνει τις ευθύνες της. Όταν κάνετε επιδότηση εργασίας –και είμαστε θετικοί, δεν είμαστε καθόλου αντίθετοι- αυτή θα πρέπει να έχει δύο κυρίες παραμέτρους: 
     Η πρώτη κύρια παράμετρος είναι το να δημιουργεί πραγματικά θέσεις εργασίας και να μη δίνετε πληρώματα με πάρα πολλούς ξένους μέσα, όταν τους πληρώνουμε. 
     Η δεύτερη παράμετρος είναι να πληρώνει το δημόσιο, να αναλαμβάνει τις ευθύνες του. Δεν θα πληρώσουν τα ασφαλιστικά ταμεία. Διότι αν πληρώσουν τα ασφαλιστικά ταμεία, θα έρθει αύριο ο κ. Αλογοσκούφης με τον κ. Παναγιωτόπουλο και θα πουν «ξέρετε, δεν βγαίνουν, πρέπει να περικόψουμε τις συντάξεις και να αυξήσουμε τα όρια ηλικίας». 
     Δεν υπονομεύουμε το κοινωνικό ασφαλιστικό σύστημα για να κάνουμε επιδότηση εργασίας, κύριε Κεφαλογιάννη. Όταν θέλει ο προϋπολογισμός να επιδοτήσει κάτι –και εγώ λέω καλά θα κάνει- να το επιδοτήσει με το όνομά του και όχι μέσω τρίτου και ιδιαίτερα όχι μέσω της κοινωνικής ασφάλισης. 
     Κλείνω λέγοντας, κύριε Πρόεδρε, ότι γι αυτά τα ζητήματα της ακτοπλοΐας πρέπει να γίνει ένας διάλογος αναμφίβολα.  Αλλά ο χώρος του διαλόγου είναι εδώ, δεν είναι τα κλειστά γραφεία.
     Τολμήστε και πάρτε πρωτοβουλίες. Υπάρχει η Επιτροπή Παραγωγής και Εμπορίου. Εμείς επανειλημμένα έχουμε καταθέσει αίτηση για να γίνει κουβέντα σε μια σειρά θέματα. Φέρτε τις προτάσεις σας. Καταθέστε συγκεκριμένες εισηγήσεις. Πρέπει να γίνει διάλογος μπροστά σε όλο τον ελληνικό λαό. Αλλά ο διάλογος κάπου πρέπει να καταλήγει. Δεν μπορεί να είναι κουρτίνα για να κρύβουμε κάτι. Όταν, λοιπόν, σεβόμαστε τον ν. 2932 πρέπει να το αποδεικνύουμε. Όταν είμαστε αποφασισμένοι να χτυπήσουμε την ασυδοσία και τον αθέμιτο ανταγωνισμό, πρέπει να τον αποδεικνύουμε. Πρέπει να επανεξεταστεί η κατάργηση της Ρ.Α.Θ.Ε.. Έβλαψε ιδιαίτερα αυτή η πράξη. Και βεβαίως πρέπει να αποδεικνύουμε πάνω απ’ όλα ότι θα κάνουμε ό,τι είναι δυνατόν όχι για τα μεγάλα λόγια που μετά καταντούν τραγωδία στην πράξη, αλλά για την εξυπηρέτηση του πολίτη και των νησιωτικών περιοχών.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, το λόγο για μια παρέμβαση.
     ΠΡΟΕΔΡΕΥΩΝ (Φίλιππος Πετσάλνικος): Ορίστε, έχετε το λόγο για τρία λεπτά.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, κατανοώ τον κ. Πρωτόπαπα. Δεν ήταν στο τελευταίο Τμήμα και στην ανάπτυξη της επερώτησης του κόμματός του και τον πνίγει το δίκιο. Ήθελε να πει μερικά πράγματα  και βρήκε την ευκαιρία σήμερα να τα πει.
     ΧΡΗΣΤΟΣ ΠΡΩΤΟΠΑΠΑΣ: Παρών ήμουν σε όλα.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου δίνει μια αφορμή να πω δύο-τρία πράγματα που σχετίζονται περισσότερο με το νομοσχέδιο και λιγότερο με τον κοινοβουλευτικό έλεγχο. Άλλωστε το ΠΑ.ΣΟ.Κ. έχει την ευκαιρία οποιαδήποτε στιγμή να καταθέσει στο Κοινοβούλιο μια ερώτηση, μια επίκαιρη ερώτηση, μια επερώτηση και να γίνει συζήτηση.
     Για ένα πράγμα όμως, κύριε συνάδελφε, δεν μπορείτε να με κατηγορήσετε, ότι δεν είμαι πάντα παρών στις συζητήσεις. Και μάλιστα με πρωτοβουλία του Υπουργείου Εμπορικής Ναυτιλίας στην Επιτροπή Παραγωγής και Εμπορίου έχει γίνει πέντε φορές συζήτηση για όλα τα θέματα, δύο από τις οποίες για την ακτοπλοΐα.
     Σας έχω καλέσει στο Εθνικό Συμβούλιο Ναυτιλιακής Πολιτικής για διάφορα θέματα. Την πρώτη φορά για την ακτοπλοΐα δεν με τιμήσατε. Ήταν το Δεκέμβριο του 2004. Ελπίζω μετά από την πρόταση του κ. Σγουρίδη και την αποδοχή της από την ηγεσία του Υπουργείου Εμπορικής Ναυτιλίας στις 18 ή στις 20 του μηνός –όποτε συμφωνήσουν τα κόμματα- όταν θα γίνει η νέα συζήτηση για την ακτοπλοΐα να έρθει και το κόμμα της Αξιωματικής Αντιπολίτευσης. Και να έρθει με συγκεκριμένες πια προτάσεις. Θα είμαι στη διάθεση της Επιτροπής Παραγωγής και Εμπορίου για να συνεχίσουμε αυτήν τη συζήτηση.
     Αναφερθήκατε πάλι στο θέμα των προστίμων. Σας απαντώ ότι από το 1981 μέχρι το 2003 τα πρόστιμα που επιβλήθηκαν δεν ξεπερνούν τις 880.000 ευρώ. Από τον Απρίλιο του 2004 μέχρι σήμερα έχουν επιβληθεί πεντέμισι χιλιάδες πρόστιμα. Επειδή οι περισσότεροι έχουν πια μια μακρά παρουσία στο Κοινοβούλιο γνωρίζουν ότι δεν εισπράττει το Υπουργείο το οποίο επιβάλλει τα πρόστιμα. Αυτά επιβάλλονται με βάση συγκεκριμένο νόμο του 1974 ο οποίος τροποποίησε νόμο που υπήρχε από συστάσεως του ελληνικού κράτους, το νόμο περί εισπράξεως δημοσίων εσόδων. Αλίμονο αν τώρα εδώ κάνουμε αριθμητική γι’ αυτά τα θέματα. Αυτά είναι το αλφαβητάριο της πολιτικής. Το γνωρίζουν όλοι οι συνάδελφοι. Αν λέγονται για εντυπώσεις, είναι άλλο θέμα.
     Λοιπόν, όχι μόνον τηρείται η νομοθεσία αλλά και εισπράττονται τα πρόστιμα. Έψαξα να βρω τα πρόστιμα από το 1981 μέχρι το 2003. Αμφιβάλλω αν εισπράχθηκαν κάποια. Εμείς όμως και τα επιβάλλουμε και τα εισπράττουμε. Αυτό που λέμε το εννοούμε και το υπογραμμίζουμε.
     Αναφερθήκατε στην πενταετία. Συμφωνούμε με την πενταετία. Αν θέλετε μπορούμε να βάλουμε στη διάταξη νόμου δημιουργικά και μια πρόσθετη διάταξη που να λέει ότι αν έχετε νεότευκτο πλοίο..
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
     Σας παρακαλώ, δώστε λίγο χρόνο ακόμα, κύριε Πρόεδρε, από την πρωτολογία μου, από τη δευτερολογία μου, από την τριτολογία μου.
     ΠΡΟΕΔΡΕΥΩΝ (Φίλιππος Πετσάλνικος): Είπατε όμως, ότι τρία λεπτά σας αρκούν. Εάν δεν κάνετε τώρα τη βασική σας τοποθέτηση, σας φθάνουν δύο λεπτά ακόμη;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δώστε μου δύο λεπτά ακόμη.
     Μιλάτε για την πενταετία. Σας λέω ότι είμαι διατεθειμένος, αν συμφωνούν τα κόμματα, για να δώσουμε και ένα πρόσθετο κίνητρο, να είναι πέντε χρόνια συν δύο, εναλλακτικά επτά, εάν έρθουν νέα πλοία νέας κατασκευής, πλοία που ναυπηγήθηκαν τώρα για να πάνε στην άγονη γραμμή. Χρειαζόμαστε δώδεκα νέα πλοία. Η επένδυση είναι 500.000.000 ευρώ. Όσοι πιστοί προσέλθετε. Εάν η Βουλή συμφωνεί, το Υπουργείο Εμπορικής Ναυτιλίας θα συμφωνήσει και αυτό.
     Μου λέτε να βάλω ποιοτικά κριτήρια. Γνωρίζετε ότι οι δημόσιοι διεθνείς διαγωνισμοί υπόκεινται στις οδηγίες της Ευρωπαϊκής Ένωσης. Οι προδιαγραφές ποιότητας, τις οποίες ανακοίνωσα και στην επιτροπή, είναι ότι κανένα πλοίο, τουλάχιστον από αυτά που επιδοτούνται στην άγονη γραμμή ή στις προκηρύξεις, δεν θα είναι πάνω από μια συγκεκριμένη ηλικία που θα είναι ο μέσος όρος ηλικίας των πλοίων. 
     Και βεβαίως θέλουμε να επιλύσουμε και ένα άλλο τεράστιο θέμα που μας κληρονομήσατε μαζί με τα προβλήματα των χρεοκοπημένων εταιρειών να λύσουμε το θέμα των προγνώσεων του καιρού της Μετεωρολογικής Υπηρεσίας (ΕΜΥ), που σε πολλές περιπτώσεις –το ξέρουν οι νησιώτες Βουλευτές- κινείται στα όρια του παραλόγου, θέλουμε πλοία μεγαλύτερα από εβδομήντα πέντε μέτρα για να μπορούν να κυκλοφορούν στις ελληνικές θάλασσες και όταν έχει οκτώ και εννέα μποφόρ. Αυτό το νόημα έχουν οι τροποποιήσεις. Είναι συμβατές με το δίκαιο. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
     Κύριε Πρόεδρε, μ’ έχει ζαλίσει το κουδούνι σας.
     Υπάρχει μια συζήτηση. Οι εισηγητές πήραν δέκα λεπτά. 
     ΠΡΟΕΔΡΕΥΩΝ (Φίλιππος Πετσάλνικος): Κύριε Κεφαλογιάννη, σας παρακαλώ να ολοκληρώσετε γιατί είπατε ότι κάνετε μια παρέμβαση. Δεν είναι η κεντρική σας ομιλία.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ολοκληρώνω, κύριε Πρόεδρε!
     ΠΡΟΕΔΡΕΥΩΝ (Φίλιππος Πετσάλνικος): Ζητήσατε μία παρέμβαση. Δεν είναι η κυρίως ομιλία σας!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θεωρείστε τη ως πρωτολογία επί των άρθρων, κύριε Πρόεδρε. Έχω χρόνο να πω αυτά που θέλω;
     ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ πολύ! Έπρεπε να το ζητήσετε από την αρχή! Θα σας παρακαλέσω να ολοκληρώσετε τώρα την παρέμβασή σας, γιατί αν από την αρχή μου είχατε πει ότι θα πρωτολογήσετε κανονικά, θα είχαμε κανονίσει το χρόνο διαφορετικά. 
     Ολοκληρώστε, σας παρακαλώ!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μη με διακόπτετε όμως συνέχεια, σας παρακαλώ!
     ΠΡΟΕΔΡΕΥΩΝ (Φίλιππος Πετσάλνικος): Μα, δεν σας διακόπτω εγώ! Σας διακόπτει το χρονόμετρο, όπως ακριβώς είχατε ζητήσει! Σας παρακαλώ, κύριε Υπουργέ!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, οφείλετε να δείτε…
     ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, σας παρακαλώ. 
     Θα σας παρακαλέσω να κάνετε την παρέμβαση για την οποία είπατε ότι σας αρκούν τρία λεπτά. Μετά, σας προσθέσαμε και άλλα δύο λεπτά. Θα σας παρακαλέσω να ολοκληρώσετε την παρέμβασή σας και θα έχετε όλη την άνεση, αφού ακούσετε και τους άλλους συναδέλφους που είναι αμέσως επόμενοι στον κατάλογο, να κάνετε την πρωτολογία σας. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, είστε Πρόεδρος όλων των Βουλευτών!
     ΠΡΟΕΔΡΕΥΩΝ (Φίλιππος Πετσάλνικος): Γι’ αυτό ακριβώς παρακαλώ και εσάς, κύριε Κεφαλογιάννη, να σέβεστε τον Κανονισμό και αυτά τα οποία μόλις πριν συμφωνήσαμε. Μου είπατε ότι θέλετε να κάνετε μία σύντομη παρέμβαση. Αν μου λέγατε ότι ζητάτε να κάνετε την πρωτολογία σας…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, με έχετε διακόψει τρεις φορές.
     ΠΡΟΕΔΡΕΥΩΝ (Φίλιππος Πετσάλνικος): Κύριε Κεφαλογιάννη, κατ’ αρχήν ηρεμήστε και ακούστε, διότι αν ακούσετε θα μπορείτε και να απαντήσετε. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, μόνο…
     ΠΡΟΕΔΡΕΥΩΝ (Φίλιππος Πετσάλνικος): Θα σας παρακαλέσω –επαναλαμβάνω- να θυμηθείτε εσείς τι ακριβώς ζητήσατε. Εάν ζητούσατε την πρωτολογία σας, θα είχατε τη δυνατότητα να μιλήσετε με όλη την άνεση χρόνου. Άρα, θα κάνετε πρωτολογία σε λίγο. Γι’ αυτό σας παρακαλώ, ολοκληρώστε την παρέμβασή σας!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σταματώ εδώ, κύριε Πρόεδρε, αλλά σας λέω ότι και εγώ κρίνομαι και εσείς κρίνεστε! 
     ΠΡΟΕΔΡΕΥΩΝ (Φίλιππος Πετσάλνικος): Σαφώς, κύριε Κεφαλογιάννη, αλλά θα σας παρακαλέσω και πάλι να ολοκληρώσετε…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ολοκλήρωσα!
     ΠΡΟΕΔΡΕΥΩΝ (Φίλιππος Πετσάλνικος): Ούτε εγώ έχω δικαίωμα να αλλάζω ούτε να παραβιάζω τον Κανονισμό, ούτε εσείς ούτε κανείς άλλος! 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ολοκλήρωσα και δεν θα συνεχίσω, αλλά ολοκληρώνω λέγοντάς σας -σε σας προσωπικά που προεδρεύετε- ότι αν δείτε τους χρόνους που οφείλετε να έχετε στο χαρτί σας για τη σημερινή συνεδρίαση, δηλαδή, πόσο χρόνο πήραν οι εισηγητές πάνω από αυτόν που δικαιούνται, τότε δεν θα με διακόπτατε τρεις φορές. 
     Εγώ σταματώ εδώ, αλλά κρίνεστε και εσείς και ασφαλώς, κρίνεστε πολύ αυστηρά!
     ΠΡΟΕΔΡΕΥΩΝ (Φίλιππος Πετσάλνικος): Κάνετε μεγάλο λάθος και αποδεικνύετε και μια άγνοια του Κανονισμού και των διαδικασιών, παρ’ ότι δεν είστε νέος Βουλευτής σ’ αυτήν την Αίθουσα! 
     Θα μου επιτρέψετε, λοιπόν, να σας ξαναθυμίσω ότι σας ρώτησα αν θέλετε να κάνετε σύντομη παρέμβαση. Σας ρώτησα εάν τα  τρία λεπτά αρκούν και μου είπατε ότι είναι υπεραρκετά. Δεν ολοκληρώσατε στα τρία λεπτά. Σας ρώτησα ξανά εάν αρκούν άλλα δύο λεπτά. Προσετέθησαν και αυτά, γιατί από την αρχή δεν είχατε ζητήσει να πρωτολογήσετε. Σαφώς, εάν ζητούσατε πρωτολογία, θα είχατε όλη τη δυνατότητα του χρόνου που προβλέπει ο Κανονισμός και μάλιστα, με μία ανοχή σ’ αυτές τις περιπτώσεις για να ολοκληρώσετε τα επιχειρήματά σας. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έχετε άδικο, κύριε Πρόεδρε!
     ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριε Κεφαλογιάννη. Κατά τον Κανονισμό, τη διεύθυνση της συζήτησης την έχει το Προεδρείο και όχι εσείς!
     Το λόγο έχει ο κ. Καΐσερλης.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το Προεδρείο, κύριε Πρόεδρε, δεν κοιτάζει ποια είναι η πολιτική ταυτότητα…
     ΠΡΟΕΔΡΕΥΩΝ (Φίλιππος Πετσάλνικος): Κύριε Κεφαλογιάννη, μην συνεχίζετε να εκτίθεστε! 
    Στα έδρανα εκεί, έχουμε καθίσει πολλοί και σεβόμασταν όλοι τον Κανονισμό και το Προεδρείο! Αυτό να το μάθετε και εσείς!
     
    Κύριε Καΐσερλη, έχετε το λόγο.
    ΚΩΝΣΤΑΝΤΙΝΟΣ ΚΑΪΣΕΡΛΗΣ: Σας ευχαριστώ, κύριε Πρόεδρε. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, οι εισηγητές μίλησαν δεκατέσσερα λεπτά παραπάνω και εσείς σταματάτε τον Υπουργό! 
     ΠΡΟΕΔΡΕΥΩΝ (Φίλιππος Πετσάλνικος): Μην συνεχίζετε! Σας επαναλαμβάνω ότι εκτίθεστε! 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Πρόεδρε, ας μιλήσει επιτέλους και ένας νησιώτης!
     Αγαπητοί συνάδελφοι, χαρμόσυνα ηχούν οι σειρήνες των πλοίων στον Πειραιά, γιατί μετά από είκοσι ολόκληρους μήνες ο κύριος Υπουργός Εμπορικής Ναυτιλίας εισηγείται το πρώτο του σχέδιο νόμου. 
     Έναν χειμώνα και δύο ολόκληρα καλοκαίρια, οι νησιώτες βρίσκονται στους δρόμους και φωνάζουν. Βλέπουν τους κόπους τους να χάνονται. Την ανασφάλεια για την υγεία και τη ζωή τους να μεγαλώνει. Ψάχνουν να μάθουν το ετήσιο πρόγραμμα των ακτοπλοϊκών συγκοινωνιών. Ψάχνουν να βρουν κάποιο πλοίο και παράλληλα, ψάχνουν να βρουν και τον κύριο Υπουργό Εμπορικής Ναυτιλίας για να μάθουν τι θα γίνει. Να ελπίζουν στη ζωή ή να μετοικήσουν στην ηπειρωτική χώρα; 
     Και επιτέλους, ο κύριος Υπουργός εμφανίζεται στη Βουλή και εμβρόντητοι οι νησιώτες πληροφορούνται μετά από είκοσι ολόκληρους μήνες ότι ο κύριος Υπουργός και το πολυπληθές επιτελείο του ασχολούνται με τον καταδυτικό τουρισμό. 
     Καλά, αγαπητοί συνάδελφοι, βρισκόμαστε σε άλλη χώρα; Δεν έμαθαν και δεν είδαν ότι τα νησιά στενάζουν; Δεν είδαν ότι η ζωή τους και οι περιουσίες τους εξαρτώνται από τις ακτοπλοϊκές συγκοινωνίες και ότι αυτές είναι ανύπαρκτες; Ο καταδυτικός τουρισμός τους μάρανε; 
     Αγαπητοί συνάδελφοι, υπογράφηκε το σχέδιο νόμου από τον κύριο Υπουργό Αγροτικής Ανάπτυξης και Αλιείας αλλά δυστυχώς σε κανένα από τα άρθρα του δεν εμφανίζεται ως συμμέτοχος. Απουσιάζει παντελώς αν και γνωρίζουμε ότι οι καταδύσεις στις χώρες που αναπτύχθηκαν ως τουριστικό προϊόν στη Μαλαισία για παράδειγμα όπως αναφέρει και η εισηγητική έκθεση δεν υπάρχουν αρχαίοι αμφορείς, αλλά ψάρια που θέλουν να δουν οι τουρίστες. Ψάρια που δυστυχώς στο Αιγαίο δεν υπάρχουν γιατί η αστυνόμευση για την παράνομη υπεραλίευση είναι αδύνατον να γίνει από τις λιμενικές υπηρεσίες που είναι ελάχιστα στελεχωμένες και που τα περιπολικά σκάφη αντί να βρίσκονται στη θάλασσα είναι στη στεριά και δεν επισκευάζονται.
     Τώρα επί της ουσίας. Για να δικαιολογήσουν την απραξία τους οι Υπουργοί Εμπορικής Ναυτιλίας και Νησιωτικής Πολιτικής –εγώ δεν ξέρω αν υπάρχει τέτοιο Υπουργείο- λένε ότι παρέλαβαν από τις κυβερνήσεις του ΠΑ.ΣΟ.Κ. το Αιγαίο αβάπορο και αλίμενο. 
     Θα καταθέσω κύριε Πρόεδρε, στα Πρακτικά της Βουλής καταστάσεις με τα λιμενικά έργα που έγιναν τα τελευταία χρόνια μόνο στο Νομό Δωδεκανήσου. Τριάντα μεγάλα έργα σε δεκατέσσερα νησιά της Δωδεκανήσου ύψους προϋπολογισμού και πιστώσεων άνω των 20.000.000.000 δραχμών για να συμπληρώσω ότι σήμερα μετά από είκοσι μήνες κανένα καινούργιο έργο δεν κατασκευάζεται.
     (Στο σημείο αυτό ο Βουλευτής κ. Κωνσταντίνος Καΐσερλης καταθέτει για τα Πρακτικά τις προαναφερθείσες καταστάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για να δικαιολογήσουν την τραγική κατάσταση της ακτοπλοΐας το καλοκαίρι του 2004 έβγαλαν άγνωστο το νόμο Παπουτσή. Ο ν.2932/2001 ήταν όπως έλεγαν αποκλειστικά υπεύθυνος για τα δεινά που εμφανίστηκαν στα νησιά το 2004. Και αφού τον μελέτησαν και είδαν ότι δεν τους έπαιρνε να τον αλλάξουν ενημέρωσαν την Ευρωπαϊκή Ένωση ότι ήταν ο καλύτερος νόμος και μετά από είκοσι μήνες καταστροφής έρχονται σήμερα να αλλάξουν μόνο δύο παραγράφους και αυτές για να ενισχύσουν την παρεμβατική τους πολιτική. 
     Για να δικαιολογήσουν τις προθέσεις τους και να καλύψουν τις υποσχέσεις τους ονόμασαν το Υπουργείο Αιγαίου, Υπουργείο Νησιωτικής Πολιτικής και ω, του θαύματος η μόνη δράση τους στους είκοσι μήνες είναι να αναγραφεί –και το ξέρει ο συνάδελφος ο κ. Καραμάριος- στο  εθνικό σχέδιο των μεταρρυθμίσεων 2005-2008 της Λισαβόνας αυτό το τόσο σοβαρό σχέδιο μία παράγραφος από τις πενήντα τέσσερις σελίδες ως δράση η άδεια για τις πενταετείς συμβάσεις. Τίποτε άλλο δεν υπάρχει σ΄ αυτό το σχέδιο.
     Για να δικαιολογήσουν την ανύπαρκτη πολιτική τους αναφέρουν με καμάρι τα δισεκατομμύρια που δίνουν στα σαπιοκάραβα και στα καΐκια χωρίς να ρωτάνε αν καλύπτονται οι ανάγκες των νησιωτών, αν οι γραμμές που επιδοτούν είναι οι καλύτερες, αν υπάρχει σπατάλη του δημοσίου χρήματος. Για να εμφανίσουν νέα προγράμματα μίλησαν για γιατρούς στα πλοία αντί να τους βάλουν στα λιμάνια για να περιθάλπουν τους ταξιδιώτες που βγαίνουν ζαλισμένοι από την ταλαιπωρία του ταξιδιού ή που τους βγαίνει η ψυχή από την αγωνία αν θα φθάσουν και πότε θα φθάσουν στον προορισμό τους.
     Άλλαξαν αγαπητοί συνάδελφοι ακόμη και οι ταμπέλες ανακοινώσεων των αφίξεων των πλοίων στα λιμάνια. Το 1950, αγαπητέ κύριε Υπουργέ, οι ταμπέλες έγραφαν «QUEEN  MARY άφιξη στις 8.13΄» «ΜΥΡΤΙΔΙΩΤΙΣΣΑ από τις 8 μέχρι τις 12 το μεσημέρι» «ISTANBUL PAPOR μπορεί να έλθει και μπορεί να μην έλθει».
     Το 2005, δυστυχώς, οι ανακοινώσεις γράφουν: «QUEEN MARY». Άφιξη στις 8.13΄. «ISTANBUL PAPOR». Άφιξη από τις 8 μέχρι τις 12. Μας πέρασαν δυστυχώς οι Τούρκοι! Και το κακόμοιρο το «ΜΥΡΤΙΔΙΩΤΙΣΣΑ» –για να μην ονομάσω συγκεκριμένα πλοία- μπορεί να έρθει και μπορεί να μην έρθει! Εκεί καταντήσατε την ελληνική ακτοπλοΐα!
     Για να σπιλώσουν τους Υπουργούς του ΠΑ.ΣΟ.Κ., μίλησαν για τις άχρηστες και ακριβοπληρωμένες μελέτες και σήμερα, μετά από είκοσι μήνες, τους καλούν στο Υπουργείο, για να κατανοήσουν τη σκοπιμότητα των μελετών και να χρησιμοποιήσουν τις προτάσεις τους που αποδέχθηκε η Ευρωπαϊκή Ένωση για την πενταετία των συμβάσεων, την επιδότηση των πλοίων και την κατασκευή τους με συμπράξεις του δημόσιου και ιδιωτικού τομέα. 
     Αγαπητοί συνάδελφοι, η πρώτη ναυμαχία κατά των «νταβατζήδων» ναυάγησε στα ρηχά. Η δεύτερη ναυμαχία στο Αιγαίο συνεχίζεται με θύματα, δυστυχώς, τους νησιώτες. Όχι γιατί το Αιγαίο είναι αβάπορο, όχι γιατί το Αιγαίο είναι αλίμενο, αλλά, δυστυχώς, γιατί το Αιγαίο είναι ακυβέρνητο! 
     Γι’ αυτό, αγαπητοί συνάδελφοι, και σε ένδειξη αγανάκτησης και διαμαρτυρίας εγώ δεν ψηφίζω επί της αρχής το παρόν σχέδιο νόμου. 
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, μπορώ να έχω το λόγο; 
     ΠΡΟΕΔΡΕΥΩΝ (Φίλιππος Πετσάλνικος): Παρακαλώ, κύριε Υπουργέ. 
     Θα πρωτολογήσετε ή απλώς θα κάνετε παρέμβαση; Έχετε πρωτολογήσει - εάν δεν κάνω λάθος-  όταν δεν ήμουν στην Έδρα. Θέλετε, λοιπόν, μία παρέμβαση; 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Μάλιστα, κύριε Πρόεδρε.
     ΠΡΟΕΔΡΕΥΩΝ (Φίλιππος Πετσάλνικος): Ορίστε, έχετε το λόγο για μια τρίλεπτη παρέμβαση που δικαιούσθε. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Είμαι βέβαιος ότι ο συνάδελφος κ. Καΐσερλης και συμπατριώτης μου και επί χρόνια Δήμαρχός μας -κύριε Σκανδαλίδη, δικός σου και δικός μου- θα ανέμενε την αντίδρασή μου. 
     ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ: … (Δεν ακούστηκε)
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Όταν λέγω «δήμαρχός μας», δεν εννοώ πως τον ψηφίσαμε και έχω αμφιβολίες, εάν τον ψήφισες και εσύ, κύριε Σκανδαλίδη. 
     Κύριε Καΐσερλη, ήταν γοητευτική η περιγραφή που κάνατε. 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Δυστυχώς η πραγματικότητα είναι αυτή. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ευτυχώς που τη συνεδρίασή μας τη μεταδίδει και η τηλεόραση, διότι την παρακολουθούν οι συμπατριώτες μας. 
     Το «αβάπορο» και «αλίμενο», κύριοι συνάδελφοι, είναι δική μου έκφραση. Το «αβάπορο» αποδεικνύεται από τα πράγματα. 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Δυστυχώς, είναι ακυβέρνητο. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Όσα βαπόρια παρελάβαμε αυτά κρατήσαμε, συν δέκα που μπήκαν στο στόλο μας μέσα σ’ ένα χρόνο. Δέκα καράβια: επτά ταχύπλοα, τρία συμβατικά. Επί ημερών σας ναυάγησε η «ΔΑΝΕ». Όχι επί ημερών μας. Εσείς την αφήσατε και ναυάγησε. 
     Κύριοι συνάδελφοι, βλέπω τον πίνακα των έργων που παρουσίασε ο κ. Καΐσερλης. Την «κάτσατε» τη βάρκα, μάλλον, κύριε συνάδελφε. 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Γιατί, κύριε Υπουργέ;
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ποια είναι αυτή η προέκταση της υπάρχουσας αποβάθρας της Καμείρου Σκάλας…
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν έχετε πάει φαίνεται. Ωραιότατη είναι και φωτισμένη!
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Θέλω, όμως, να σας πω ότι κάθε χρόνο οι πλοίαρχοι του Εμπορικού Ναυτικού δημοσιεύουν την έκθεσή τους για την κατάσταση των λιμανιών. Αν δεν τη διαβάσατε, κύριε Καΐσερλη, φροντίστε το ΚΤΕ, όπου μετέχετε, να σας τη δώσει. Έχουν λιμάνια σε κατάλογο που επί χρόνια παραμένουν ακατάλληλα για «άνετη» προσέγγιση.
     Και αυτό που αναφέρετε για τη γενέτειρά μας την Κω, το Δήμο σας, την περίφημη διεύρυνση της οδού του Κάστρου, τώρα γίνεται, κύριε Καΐσερλη! Το πιλατεύατε χρόνια, κύριε Καΐσερλη. Τώρα, επίσης, τελειώνει το λιμάνι της Κάσου, κύριε Καΐσερλη!
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Να μας πείτε τι ξεκινάτε εσείς!
     ΡΟΔΟΥΛΑ ΖΗΣΗ: Δεν είναι επερώτηση.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Όλα αυτά τα γοητευτικά που μας περιγράψατε είναι μόνο για «λαϊκή» κατανάλωση!
     Ποια είναι η ουσία; Ακτοπλοϊκό πρόβλημα παρεδόθη από τα χέρια σας. Αν έχετε ενδιαφέρον για την επίλυσή του, που το έχετε, πέστε μας από εδώ και πέρα, μετά τη διάταξη που αρνείσθε να ψηφίσετε, πώς είναι δυνατόν να εφαρμοσθεί κατά τον καλύτερο τρόπο.
     (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
     Κατά τα υπόλοιπα, κύριε Καΐσερλη, γοητευτική μεν η παρουσία σας, αλλά εκτός πραγματικότητας. 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Αν θέλετε τη βοήθειά μας, ευχαρίστως να την έχετε!
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αν τα λιμάνια σήμερα έχουν πρόβλημα, το έχουν λόγω της αργοπορίας σας και αν τα καράβια είναι ακατάλληλα, δεν είναι κατάλληλα γιατί αυτά παραδώσατε! 
     ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Ρήγας έχει το λόγο.
     Ορίστε, κύριε Ρήγα.
     ΠΑΝΑΓΙΩΤΗΣ ΡΗΓΑΣ: Κυρίες και κύριοι συνάδελφοι, είναι πράγματι ένα ιδιαίτερα σημαντικό γεγονός για το Υπουργείο Εμπορικής Ναυτιλίας ότι κάνει την παρθενική του νομοθετική πρωτοβουλία σήμερα, μ’ ένα νομοσχέδιο, του οποίου η ιστορία ακούστηκε και δεν θα την επαναλάβω, ένα νομοσχέδιο, το οποίο το κόμμα μας ψήφισε επί της αρχής και οι παρατηρήσεις έγιναν.
     Θα τοποθετηθώ, λοιπόν, αποκλειστικά και μόνο στα συγκεκριμένα άρθρα, τα οποία αφορούν την ακτοπλοΐα και βεβαίως έχουν να κάνουν με την αναβάθμιση των ακτοπλοϊκών συγκοινωνιών στο νησιωτικό χώρο.
     Αναφέρθηκε ήδη από τους ομιλητές του κόμματός μας ότι η πολιτική του Υπουργείου πέρασε από διάφορα στάδια. Αφού προεκλογικά και στις προγραμματικές δηλώσεις κατηγόρησαν τον ν. 2932 ως ένα νόμο «ταφόπετρα» για την ακτοπλοΐα και την απελευθέρωση των ακτοπλοϊκών συγκοινωνιών, στη συνέχεια –προφανώς όταν τον ξαναδιάβασαν και είδαν ότι ήταν ένας νόμος, ο οποίος ήταν ουσιαστικά η βέλτιστη μεταφορά του κοινοτικού δικαίου στην εθνική μας νομοθεσία- ήταν υποχρεωμένοι να τον υιοθετήσουν και να τον εφαρμόσουν, πράγμα το οποίο δεν έγινε.
     Οι παρεμβάσεις αυτές που γίνονται σήμερα με τα άρθρα 18 και 19 είναι ουσιαστικά καταστρατήγηση συγκεκριμένων διατάξεων, με στόχο την αύξηση της παρεμβατικής ικανότητας του Υπουργού, για να ελέγξει καλύτερα το παιχνίδι. Και εξηγούμαι αμέσως. Μας λέει πάρα πολύ αθώα και πρόσχαρα ο κ. Κεφαλογιάννης ότι πάει να τακτοποιήσει τα πράγματα, γιατί κάποιοι έμπαιναν ως «πειρατές» για κάποιους μήνες, αναγκαζόμασταν να τους βάλουμε στις γραμμές και στη συνέχεια έφευγαν. Εμείς, λοιπόν, για να μπορέσουμε να χτυπήσουμε αυτό το σύστημα, τους υποχρεώνουμε, εάν κατ’ εξαίρεση τους δρομολογήσουμε σε κάποια γραμμή, δηλαδή αν υποβάλουν τη δήλωση δρομολόγησης μετά τις 31 Ιανουαρίου, να κρατήσουν για δέκα μήνες το πλοίο στη γραμμή.
     Δεν σταματάει όμως εδώ το άρθρο. Λέει το εξής: εσύ, κύριε, που ήρθες μετά την καθορισμένη από το νόμο ημερομηνία, έχεις και ένα προνόμιο επιπλέον, να το βάλεις για δέκα μήνες και εάν δεν δεήσεις να κάνεις δήλωση τον επόμενο χρόνο, για να δρομολογήσεις το πλοίο, σου δίνουμε τη δυνατότητα να συνεχίσεις να το δρομολογείς στη γραμμή που εκτάκτως το δρομολόγησες. Εάν βεβαίως κάνεις τη δήλωση, θα πας στη γραμμή που θέλεις.
     Με αυτόν τον τρόπο, λοιπόν, πολύ εύκολα κάποιος δεν θα κάνει ποτέ δήλωση δρομολόγησης και θα εξακολουθήσει, εκμεταλλευόμενος τη συγκεκριμένη διάταξη του νόμου, να δρομολογεί το πλοίο του στη συγκεκριμένη γραμμή. Και κάποιοι άλλοι βεβαίως θα πηγαίνουν μέσα στις συγκεκριμένες ημερομηνίες, θα καταθέτουν μέχρι τις 31 Ιανουαρίου τις δηλώσεις τους και αυτοί βεβαίως θα σέβονται το νόμο. Ο άλλος, αφού ήρθε και καθυστερημένος, του δίνουμε και τη δυνατότητα να μείνει εσαεί στη συγκεκριμένη γραμμή, αφού δεν θα θελήσει ποτέ να κάνει αίτηση, για να πάρει τη συγκεκριμένη γραμμή.
     Όμως, κάνετε και κάτι άλλο. Δεν καταργείτε το άρθρο 7, που αναφέρεται στις έκτακτες δρομολογήσεις. Αυτό υποτίθεται ότι έρχεστε να χτυπήσετε τώρα. Λέτε όμως ότι βάζετε αυτήν τη διάταξη, για να τους επιβάλλουμε να καθίσουν για δέκα μήνες, πράγμα το οποίο δεν είναι αληθές, όπως σας απέδειξα, όμως έχετε και τη δυνατότητα της εφαρμογής του άρθρου 7 για τις έκτακτες δρομολογήσεις.
     Αυτές, λοιπόν, οι έκτακτες δρομολογήσεις τι διαφορετικό έχουν απ’ αυτά που αναφέρατε παραπάνω; Γιατί δεν καταργείτε, λοιπόν, το άρθρο 7, το οποίο εξακολουθεί να επιτρέπει αυτήν την τυχοδιωκτική δρομολόγηση πλοίων για κάποιους μήνες; Άρα, θα πρέπει να μας εξηγήσετε και θα πρέπει να πείτε την αλήθεια για το τι σκοπεύετε να κάνετε με αυτήν τη διάταξη.
     Θεωρούμε ότι αυτό ανοίγει το δρόμο για την κατά βούληση των εφοπλιστών δρομολόγηση των πλοίων τους στις γραμμές. Γιατί από τη στιγμή που τους δίνετε αυτήν τη δυνατότητα, με μαθηματική ακρίβεια δεν θα βρεθεί εφοπλιστής να πάει μέχρι τις 31 Ιανουαρίου να υποβάλει πρόταση. Θα υπάρξει συμφωνία, θα υπάρξει εναρμονισμένη πρακτική, θα γίνει κανόνας να αξιοποιούν οι πάντες τη συγκεκριμένη διάταξη. Κοιτάξτε το, γιατί σε λίγο, με την κερκόπορτα που ανοίγετε, θα οδηγήσετε τα πράγματα σε πολύ χειρότερη κατάσταση απ’ ό,τι είναι σήμερα.
     Όσον αφορά το άρθρο 19, με τυμπανοκρουσίες ανακοινώνετε τη δυνατότητα πενταετούς σύμβασης για την υπογραφή ανάθεσης δημόσιας υπηρεσίας. Είναι κάτι το οποίο πρέπει να θυμίσουμε ότι επιτεύχθηκε μετά από σκληρές διαπραγματεύσεις που έγιναν την προηγούμενη περίοδο, όπου η Ευρωπαϊκή Επιτροπή επέτρεψε τη δυνατότητα συμβάσεων για έξι και δώδεκα χρόνια. 
     Αυτό όμως που δεν κατοχυρώνετε, κύριοι Υπουργοί, είναι αυτό που είναι το ζητούμενο, δηλαδή η εξασφάλιση υπηρεσιών ποιότητας. Και μας λέτε βεβαίως ότι μέσα στο διαγωνισμό θα συμπεριλάβετε και κριτήρια ποιότητας. Να το δεχθώ, όμως μπαίνει ένα ερώτημα. 
     Εάν αυτά τα κριτήρια ποιότητας, παρά τις επαναλήψεις των διαγωνισμών 
     -αν βγουν άγονοι- δεν καλύπτονται, θα υπάρχει ένα διαζευκτικό που θα επιτρέπει και σε πλοία με πιο υποβαθμισμένες δυνατότητες να δρομολογηθούν στις συγκεκριμένες γραμμές; Γιατί θα μας πείτε: Τι θα κάνουμε; Θα αφήσουμε τις γραμμές αυτές χωρίς κάλυψη; Δεν πληρούνται λοιπόν τα κριτήρια από αυτούς που προσέρχονται. Θα αναγκαστούμε λοιπόν να υποβαθμίσουμε λίγο τις απαιτήσεις μας. Θα ισχύσει και τότε η πενταετία; 
     Μήπως θα έπρεπε να υπάρχει μια εναλλακτική λύση μέχρι τη στιγμή που θα μπορέσουμε να επιτύχουμε τα ποιοτικά κριτήρια, αυτά που ζητάμε, να μη δεσμεύουμε τις γραμμές για μια πενταετία σε πλοία τα οποία και σήμερα κυκλοφορούν; Καλή η πενταετία, αλλά με την προϋπόθεση ότι έχουμε να κάνουμε με επενδυτές και με πλοία, τα οποία θα μπορέσουν να εξασφαλίσουν το κριτήριο ποιότητας που είναι το ζητούμενο. Γιατί αλλιώς δεν υπάρχει λόγος να κατοχυρώσουμε κάποιους που έχουν σαπιοκάραβα για μια πενταετία.   
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, θα μπορούσα να πω κάτι; 
     ΠΑΝΑΓΙΩΤΗΣ ΡΗΓΑΣ: Κύριε Πρόεδρε, εγώ δεν έχω αντίρρηση. Θέλει να παρέμβει ο κύριος Υπουργός. 
     ΠΡΟΕΔΡΕΥΩΝ (Ιωάννης Τραγάκης): Σταματώ λοιπόν το χρόνο. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Πολύ πρακτική η παρατήρησή σας. Αυτό το νόημα έχει η πρόσκλησή μας αύριο, τέτοιες προτάσεις να τις συζητήσουμε.  
     ΠΑΝΑΓΙΩΤΗΣ ΡΗΓΑΣ: Κύριε Υπουργέ, δεν είναι εδώ ο κ. Κεφαλογιάννης για να ακούσει δύο πράγματα. Μας είπε χθες ότι συζήτησε με τον κ. Μπαρό το μεσημέρι της Κυριακής και ο κ. Μπαρό εξεπλάγη γιατί για πρώτη φορά άκουσε ότι δεν μπορούμε να χρηματοδοτήσουμε τον ξενοδοχειακό εξοπλισμό των πλοίων. 
     Προφανώς ο κύριος Υπουργός δεν έχει διαβάσει τον αναπτυξιακό νόμο, τον ν. 3299 που αναφέρεται στα επενδυτικά σχέδια των επιχειρήσεων εκμεταλλεύσεων μέσων μεταφοράς, ανθρώπων και εμπορευμάτων σε απομονωμένες, δυσπρόσιτες, απομακρυσμένες και παραλίμνιες περιοχές με κοινή απόφαση των Υπουργών Οικονομίας και Οικονομικών και Εμπορικής Ναυτιλίας. 
     Ο αναπτυξιακός νόμος τι δεν επιτρέπει; Δεν επιτρέπει επιδοτήσεις για ναυπήγηση πλοίων, για ξενοδοχειακό εξοπλισμό επιτρέπει. Απλώς χρειάζεται να βγει μια κοινή υπουργική απόφαση. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Απομακρυσμένων περιοχών. 
     ΠΑΝΑΓΙΩΤΗΣ ΡΗΓΑΣ: Και νησιώτικων περιοχών. 
     Άρα για τα πλοία της άγονης γραμμής προφανώς ο ξενοδοχειακός εξοπλισμός επιδοτείται. Δεν είναι, δηλαδή, καμία κατάκτηση και μάλλον γι’ αυτό ο κ. Μπαρό εξεπλάγη, γιατί προφανώς ήξερε ότι επιδοτούνται οι ξενοδοχειακοί εξοπλισμοί. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ο κ. Κεφαλογιάννης ήταν σαφέστατος σε αυτό. 
     ΠΑΝΑΓΙΩΤΗΣ ΡΗΓΑΣ: Και το τελευταίο, όσον αφορά το χρηματοδοτικό πρωτόκολλο που μας είπε ότι θα χρηματοδοτήσει την κατασκευή πλοίων, όσο και αν προσπάθησα να το διαβάσω ανάποδα, πλάγια και όρθια, πουθενά δεν φαίνεται ότι εκτός από λιμενικά έργα είναι δυνατόν να χρηματοδοτήσει τίποτε άλλο. 
     Είναι σαφέστατο από την αρχή μέχρι το τέλος ότι αυτό το χρηματοδοτικό πρωτόκολλο αφορά τη χρηματοδότηση σχεδίων που έχουν να κάνουν με τον Εθνικό Σχεδιασμό Λιμένων και έχουν να κάνουν με την εθνική μας πολιτική για τα λιμάνια. Πουθενά δεν φαίνεται ότι θα χρηματοδοτηθούν πλοία. Δεν μπορεί λοιπόν να έρχεται εδώ ο κ. Κεφαλογιάννης και να μας λέει ότι βρήκε και το χρηματοδοτικό μέσο, βρήκε και τον τρόπο να χρηματοδοτήσει τα πλοία. 
      Τελειώνω, λέγοντας ότι αυτά τα δύο άρθρα θα πρέπει να επανεξεταστούν. Βεβαίως καλώς κάνει ο κ. Κεφαλογιάννης και τα παντρεύει με τον καταδυτικό νόμο. Γιατί, κύριε Υπουργέ, δυστυχώς οι μελλοντικές καταδύσεις θα έχουν και σαν στόχο να βρουν το ναυάγιο της πολιτικής του Υπουργείου Εμπορικής Ναυτιλίας στο Αιγαίο. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Το λόγο έχει ο συνάδελφος κ. Λιντζέρης. 
     ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, συζητάμε σήμερα ένα σημαντικό, θα έλεγα, νομοσχέδιο με αναπτυξιακές αλλά και γενικότερες προεκτάσεις και αισθάνομαι πως έχω κι εγώ προσωπική συμμετοχή σ’ αυτό το νομοσχέδιο, όπως και στην ωρίμανση των συνθηκών και στην άμβλυνση των αντιρρήσεων που μέχρι σήμερα δεν άφηναν να έρθει ένα τέτοιο νομοθέτημα. Το λέω αυτό γιατί πριν από πολλά χρόνια συμμετείχα σε μια διακομματική επιτροπή για την απελευθέρωση των θαλασσών, -θα θυμάστε ότι ήταν επίσης ο κ. Καμμένος, η κ. Αρσένη, που δεν βρίσκεται σ’ αυτό το Κοινοβούλιο, ο κ. Παπουτσής, ο κ. Σγουρίδης- όπου προσπαθούσαμε να ενημερώσουμε το σύνολο της κοινής γνώμης αλλά και την πολιτική ηγεσία για τα θετικά που είχαν να προκύψουν από την ψήφιση ενός τέτοιου νόμου. Υπ’ αυτήν την έννοια, κύριε Υπουργέ, έχω θετικά να πω για την πρωτοβουλία σας και δεν σας κρύβω ότι θα ήμουν πιο χαρούμενος εάν αυτή η νομοθετική παρέμβαση ευοδωνόταν επί των ημερών μας. 
     Αλλά αυτή η συμφωνία μας, κυρίες και κύριοι της Νέας Δημοκρατίας, αποδεικνύει και κάτι ακόμα: ότι δεν έχετε καθόλου δίκιο, εσείς της Κυβέρνησης, να λέτε ότι εμείς αντιπολιτευόμαστε επί παντός επιστητού. Όπου υπάρχει θετικό στην πολιτική σας εμείς –ο Πρόεδρός μας το έχει δηλώσει κατ’ επανάληψη- είμαστε υπέρ της δημιουργικής αντιπολίτευσης. Εδώ, λοιπόν, που έχουμε ένα θετικό νομοσχέδιο λέμε «ναι». Δεν θα μπορούσαμε να πούμε το ίδιο για τη λαίλαπα ενάντια στις εργασιακές σχέσεις και ενάντια στις κατακτήσεις όλων των εργαζομένων, δηλαδή αυτά που επεξεργάστηκαν το καλοκαίρι οι Υπουργοί Ανάπτυξης και Οικονομίας. 
     Σ’ αυτό το νομοσχέδιο καταθέσαμε και συγκεκριμένες βελτιωτικές προτάσεις. Και εδώ έχω να πω κάτι, κύριε Υπουργέ. Το κείμενο το οποίο ήρθε, μετά την επεξεργασία από την επιτροπή, είναι ακριβώς ίδιο με το νομοσχέδιο όπως κατετέθη αρχικά. Και μόλις χθες μας καταθέσατε μια σειρά τροποποιήσεων, μια σειρά τροποποιημένων διατάξεων, τις οποίες δεν είχαμε και χρόνο να τις μελετήσουμε απολύτως και πάντως θα ήταν πολύ πιο χρήσιμο αυτό το πράγμα να είχε γίνει σαν αποτέλεσμα των εργασιών της επιτροπής. Δεν ξέρω εάν είναι δική σας ευθύνη ή των υπηρεσιών της Βουλής που δεν πρόλαβαν να το ολοκληρώσουν. Πάντως, είναι ένα θέμα που πρέπει κανείς να το δει και για το μέλλον. Και το λέω αυτό πολλώ δε μάλλον διότι δεν επρόκειτο περί νομοτεχνικών βελτιώσεων, αλλά περί ουσιαστικών αλλαγών που άλλαξαν και την ουσία του νομοσχεδίου. 
     Αναφέρομαι, παραδείγματος χάρη, στο κομμάτι των καταδύσεων, όπου η μεν πρώτη προσέγγισή σας αναιρούσε πλήρως τις κατακτήσεις των Ελλήνων καταδυτών και των σχολών και όλα αυτά τα εκχωρούσε σε κάποια ξένη εταιρεία. Όμως τώρα, μετά τις παρεμβάσεις μας, –και χαίρομαι διότι κάνατε δεκτές αυτές τις βελτιώσεις- τουλάχιστον δημιουργείται μια κάποια ισορροπία. 
     Κύριε Πρόεδρε, οι ελληνικές καταδύσεις, με τη σύγχρονη μορφή τους, έχουν χρόνια στον τόπο μας. Δεν είναι εδώ ο κ. Πολύδωρας. Δεν αναφέρομαι για τον «δύτη της Σαντορίνης», που φαντάζομαι ότι ίσως είναι η πιο αρχαία απεικόνιση γι’ αυτού του τύπου τη δραστηριότητα. Αναφέρομαι για κάποιους ανθρώπους που χωρίς νόμο και μόνο με διατάξεις λιμενικού κανονισμού έφτασαν τις καταδύσεις μέχρι τις μέρες μας χωρίς καμία, μα καμία σοβαρή περίπτωση ατυχήματος να έχει αναφερθεί σ’ όλες αυτές τις μέρες. Αξίζει, λοιπόν, τον κόπο να πούμε ότι σήμερα στη χώρα μας εργάζονται και διευθύνουν καταδυτικά κέντρα τετρακόσιοι περίπου εκπαιδευτές: Από αυτούς, οι διακόσιοι πενήντα με πτυχία της Γενικής Γραμματείας Αθλητισμού, μετά από έξι χρόνια σπουδές προκειμένου να πάρουν πτυχία α΄ τάξης και οι υπόλοιποι είναι απόφοιτοι της Σχολής Βατραχανθρώπων του Πολεμικού Ναυτικού και εκπαιδευτές του Λιμενικού Σώματος. Και ήταν πολύ λυπηρή η πρώτη προσέγγιση του νομοσχεδίου –που ευτυχώς την αλλάξατε- που όλους αυτούς τους στέλνατε να πληρώνουν ξανά και να αναιρούν όλη τη μέχρι τώρα ιστορία τους και τους στέλνατε για να πάρουν καινούργιο know how από κάποια ξένη εταιρεία. 
     Κυρίες και κύριοι συνάδελφοι, επειδή ο χρόνος πιέζει θέλω να πω ότι στόχος του ΠΑ.ΣΟ.Κ. –και αυτή είναι η λογική που εμείς συμφωνούμε και συναινούμε με αυτό το νομοσχέδιο- είναι ότι οι όποιες αναπτυξιακές μας προτάσεις στο μέλλον οφείλουν να είναι έξυπνες και καινοτόμες και να αξιοποιούν τα συγκριτικά πλεονεκτήματα καθεμιάς περιοχής. 
     Και το φυσικό περιβάλλον στη χώρα μας είναι ένα από αυτά τα συγκριτικά πλεονεκτήματα. Όπως είναι γνωστό, η χώρα μας, θα μπορούσα να την χαρακτηρίσω ως την ευρωπαϊκή Πολυνησία, έχει δεκαεπτάμισι χιλιάδες χιλιόμετρα ακτών και δυόμισι χιλιάδες νησιά, χρυσοπράσινα φύλλα, ριγμένα στο πέλαγος ή το βασίλειο του απέραντου γαλάζιου. Το λέω αυτό γιατί έχουν απόλυτη σημασία σε όσους έχουν την τύχη να είναι αυτοδύτες και να μπορούν να βιώνουν και να χαίρονται αυτό το απέραντο γαλάζιο.
     Η χώρα μας έχει κάθε δυνατότητα για ανάπτυξη εξειδικευμένων μορφών τουρισμού όπως είναι ο ιαματικός τουρισμός, όπως εν προκειμένω είναι ο καταδυτικός τουρισμός. Ο τουρισμός βεβαίως αποτελεί τη βαριά βιομηχανία στη χώρα μας και θα πρέπει να συνυπολογίσουμε ότι στατιστικές προσεγγίσεις ανεβάζουν στα τρία εκατομμύρια περίπου αυτούς οι οποίοι ασχολούνται με τον καταδυτικό τουρισμό στον κόσμο και θα ήταν πολύ σημαντικό ένα μεγάλο μέρος από αυτούς να προσελκυθεί στη χώρα μας με ό,τι αυτό θα σήμαινε για την τοπική ανάπτυξη της κάθε περιοχής και για τη γενικότερη συναλλαγματική ανάπτυξη της χώρας μας.
     Όμως, εδώ θα ήθελα να πω, κύριε Υπουργέ, ότι αυτό το νομοσχέδιο είναι ένας μανδύας, ο οποίος μπορεί να προσφέρει ανάπτυξη στη χώρα μας. Κινδυνεύει όμως να μείνει γράμμα κενό περιεχομένου, αν δεν συνοδεύεται από συγκεκριμένες πράξεις. Θα περίμενα, δηλαδή, να δω αυτές οι μικρομεσαίες επιχειρήσεις, που αυτός ο νόμος δίνει τη δυνατότητα να δημιουργηθούν, να επιδοτηθούν από τον αναπτυξιακό νόμο. Θα μπορούσαμε να δούμε και τη δημιουργία καταδυτικών πάρκων.
     Κύριε Πρόεδρε, είμαστε από την ίδια περιοχή. Στο πέρασμα Σαλαμίνα - Πέραμα είναι ένα νεκροταφείο πλοίων. Θα μπορούσε ο κύριος Υπουργός να παρατείνει την ισχύ του νόμου, που η προηγούμενη κυβέρνηση είχε καταθέσει και ίσχυσε, προκειμένου να ανελκυστούν αυτά τα πλοία και –γιατί όχι;- να δει κανείς αλλού πλέον κατόπιν μελέτης τη δημιουργία συγκεκριμένου καταδυτικού πάρκου από αυτά τα πλοία. «Με ένα σμπάρο, δυο τρυγόνια» λέμε στη γειτονιά μας, κύριε Πρόεδρε. Έτσι δεν είναι; 
     ΠΡΟΕΔΡΕΥΩΝ (Ιωάννης Τραγάκης): Έτσι είναι. 
     ΔΗΜΗΤΡΙΟΣ ΛΙΝΤΖΕΡΗΣ: Τέλος, θα ήθελα να πω –και συγχωρέστε με για μισό λεπτό- για την Αρχαιολογική Υπηρεσία. Κοιτάξτε, η χώρα μας έχει πολύ μεγάλη ιστορία, για την οποία όλοι οφείλουμε να είμαστε υπερήφανοι και οφείλουμε να την προασπίζουμε. Υπάρχουν πολλά αρχαία ναυάγια που έχουν εντοπιστεί και πολλά ακόμα που δεν έχουν εντοπιστεί. 
     Είναι όμως αυτό επιχείρημα ενός σύγχρονου κράτους για να απαγορευθούν συλλήβδην οι καταδύσεις; Ασφαλώς όχι, για δύο λόγους: Πρώτον, οι αυτοδύτες δεν είναι εν δυνάμει αρχαιοκάπηλοι και, δεύτερον, οφείλει το κράτος να αναβαθμίσει και να εκσυγχρονίσει τις υπηρεσίες εναλίων αρχαιοτήτων. Είναι απαράδεκτο μέχρι τις μέρες μας να έχουν οριοθετηθεί μόνο εβδομήντα περιοχές με αρχαιότητες στις θάλασσες της χώρας μας.
     Να πω και κάτι ακόμα. Η κάθε υπόθεση διεκπεραίωσης στο Υπουργείο Πολιτισμού καθυστερεί τρία με τέσσερα χρόνια. Εάν, λοιπόν, κύριε Πρόεδρε και κύριε Υπουργέ, επιθυμείτε ειλικρινά να προχωρήσετε αυτό το ζήτημα, θα περιμένω στον προϋπολογισμό που θα καταθέσει η Κυβέρνηση να δημιουργήσετε θέσεις εργασίας ακριβώς για τέτοια εξειδικευμένα στελέχη, τα οποία θα μπορέσουν να προωθήσουν την εφαρμογή του νόμου.
     Αυτές είναι οι πραγματικές ανάγκες της ανάπτυξης του τόπου μας και όχι κάποιες θέσεις αγροφυλακής που ετοιμάζεστε να συστήσετε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     ΔΗΜΗΤΡΙΟΣ ΛΙΝΤΖΕΡΗΣ: Μόνο μία φράση για τους γιατρούς, κύριε Πρόεδρε, επειδή είμαι και εγώ γιατρός. 
     Κύριε Υπουργέ, θα πρέπει να προσδιορίσετε περισσότερο στο νομοσχέδιό σας τι σημαίνει είκοσι αγροτικοί γιατροί να καλύπτουν υγειονομικά τους επιβάτες των πλοίων. Το καλοκαίρι, όταν έχετε πενήντα γραμμές, οι είκοσι μόνο ρουσφετολογικά θα μπορούσαν να διατεθούν. Ή θα τους αυξήσετε, λοιπόν, και θα αντιστοιχίσετε έναν γιατρό σε κάθε μία γραμμή, σε κάθε ένα πλοίο, άλλως –γιατί όχι;- μπορώ να πω ότι δεν κάνετε τίποτε άλλο παρά συγκεκριμένα ρουσφέτια σε συγκεκριμένους εφοπλιστές. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, το λόγο. 
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, προτού σας δώσω το λόγο, επειδή διάβαζα τα Πρακτικά και είδα ότι δημιουργήθηκε μία παρεξήγηση προηγουμένως με το Προεδρείο σε ότι αφορά το αν θα πρωτολογούσατε ή αν είχατε ζητήσει το λόγο για παρέμβαση, θα ήθελα να γνωστοποιήσω στο Σώμα ότι ο Υπουργός μπορεί να έχει τρίλεπτη παρέμβαση όποτε ζητήσει το λόγο. Ο χρόνος όμως είναι περιορισμένος. 
     Βέβαια σήμερα σε ό,τι αφορά το χρόνο, θα ήθελα να πω ότι υπήρξε μία παρέκκλιση χρόνου, η οποία ξεκίνησε από τους κυρίους εισηγητές και συνεχίστηκε από αρκετούς συναδέλφους λόγω του ότι το νομοσχέδιο βλέπω ότι έχει αρκετό ενδιαφέρον. 
     Θα ήθελα, λοιπόν, κύριε Υπουργέ, να σας παρακαλέσω να θεωρηθεί το θέμα λήξαν σε ό,τι αφορά το Προεδρείο. Δεν υπήρχε καμία πρόθεση ούτε να σας στερηθεί ο λόγος ούτε να δημιουργηθεί κάποιο πρόβλημα. 
     Εσείς τώρα θέλετε να πρωτολογήσετε. Έτσι δεν είναι; 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ναι, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Θα σας δώσω το λόγο για τα προβλεπόμενα οκτώ λεπτά, αλλά θα σας αφήσω και άνεση χρόνου, όπως δόθηκε άνεση χρόνου και στους εισηγητές. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν θέλω άνεση χρόνου, κύριε Πρόεδρε, θέλω η Βουλή να τηρεί τον Κανονισμό και όσον αφορά τους Βουλευτές αλλά και όσον αφορά τους Υπουργούς. 
     Πιστεύω ότι δεν υπήρχε σκοπιμότητα από τον Προεδρεύοντα τον κ. Πετσάλνικο. Όμως, οφείλει ο κ. Πετσάλνικος να γνωρίζει το άρθρο 66 παράγραφος 2 του Συντάγματος που λέει ότι οι Υπουργοί και οι Υφυπουργοί έχουν ελεύθερη είσοδο στις συνεδριάσεις της Βουλής και ακούγονται όποτε ζητήσουν το λόγο. 
     Εγώ τι έκανα, κύριε Πρόεδρε; Ζήτησα τρίλεπτη παρέμβαση. Μίλησα και παρακάλεσα το Προεδρείο να συνεχίσω με την πρωτολογία μου και το Προεδρείο αρνήθηκε. Πιστεύω ότι η συμπεριφορά του Προεδρείου δεν είναι αυτή που αρμόζει στο Κοινοβούλιο και σε έναν Υπουργό. 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν είναι έτσι ακριβώς. 
     ΠΡΟΕΔΡΕΥΩΝ (Ιωάννης Τραγάκης): Νομίζω ότι έγινε παρεξήγηση, κύριε Υπουργέ. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν καταλογίζω σκοπιμότητα στον κ. Πετσάλνικο, αλλά θα όφειλε να τηρεί αυτό που ξεκίνησε ως παράδοση από το 1974 μέχρι σήμερα. 
     ΠΡΟΕΔΡΕΥΩΝ (Ιωάννης Τραγάκης): Έγινε παρεξήγηση και δεν αφορά το πρόσωπό σας. 
     ΔΗΜΗΤΡΙΟΣ ΛΙΝΤΖΕΡΗΣ: Δεν έγινε έτσι. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Συνεχίζω, λοιπόν, την παρέμβασή μου, που εξελίχθηκε σε πρωτολογία από την απάντηση που ήθελα να δώσω στο συνάδελφο κ. Πρωτόπαπα, ο οποίος βεβαίως αποχώρησε. 
     Σας είπα τι έγινε με τα πρόστιμα. Σας είπα ότι κάποια στιγμή πρέπει να γνωρίζει η Βουλή ότι τα πρόστιμα εισπράττονται από το νόμο περί εισπράξεων δημοσίων εσόδων του 1974, ο οποίος τροποποίησε νόμο που υπάρχει από συστάσεως του ελληνικού κράτους. Σας είπα ότι από το 1981 μέχρι το 2003 όλα τα πρόστιμα που επέβαλαν οι κυβερνήσεις του ΠΑ.ΣΟ.Κ., με την παρένθεση των τριών χρόνων της Νέας Δημοκρατίας, ήταν 880.000 ευρώ και σας είπα ότι το εικοσάμηνο της διακυβέρνησης της Νέας Δημοκρατίας επιβλήθηκαν πρόστιμα 5,5 εκατομμυρίων ευρώ. Αυτό σε ό,τι αφορά τα πρόστιμα.
     Σας είπα, επίσης, για τους μειοδοτικούς διαγωνισμούς ότι πάντα οι συνάδελφοι της Βουλής πρέπει να έχουν κατά νου ότι αυτά γίνονται με οδηγίες της Ευρωπαϊκής Ένωσης και με συγκεκριμένη διαδικασία. Τα ποιοτικά κριτήρια, όπως δεσμεύτηκα και στην επιτροπή μετά από συζήτηση που έγινε, θα μπουν στις συμβάσεις δημόσιας υπηρεσίας και συζητούμε με τους συναρμόδιους Υπουργούς αν η αναφορά για την πενταετία γίνεται για νεότευκτα πλοία, δηλαδή για πλοία που θα βγουν από το ναυπηγείο και το μόνο που θα κάνουν είναι να εξυπηρετούν την άγονη γραμμή. Βεβαίως να συζητήσουμε. Αν η Βουλή θέλει, είναι ανοικτή η Κυβέρνηση να δεχθεί ένα ή δύο χρόνια παραπάνω. 
     Έρχομαι στο δεκάμηνο. Κατηγορήθηκα ότι κλείνω το μάτι –μάλιστα άκουσα πάλι και μία βαριά έκφραση- στους εφοπλιστές. Μην τα λέτε μπροστά μου αυτά τα περί εφοπλιστών. Θα παίρνετε σκληρές απαντήσεις και το νομοσχέδιο δεν βοηθάει για τέτοιες απαντήσεις. Άλλοι έκαναν κολιγιές με εφοπλιστές. Άλλοι έκαναν χατίρια σε εφοπλιστές …
     ΙΩΑΝΝΗΣ ΔΙΑΜΑΝΤΙΔΗΣ: Ονόματα! 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …και άλλοι έκαναν χρηματιστηριακά παιχνίδια με εφοπλιστές στην ακτοπλοΐα. 
     Αυτό, έτσι, σαν μία απάντηση, η οποία πρέπει να ειπωθεί για να καταγραφεί και στα Πρακτικά. 
     Λοιπόν, τι κάνουμε εμείς; Δεν κλείνουμε με το δεκάμηνο το μάτι, κλείνουμε την πόρτα στους εφοπλιστές. 
     Και τι κάνουμε; Αυτό που γίνεται τόσα χρόνια. Πλοία στην ακτοπλοΐα χρειάζονται. Και την εποχή των κυβερνήσεων του ΠΑ.ΣΟ.Κ. και με τον κ. Παπουτσή και με τον κ. Ανωμερίτη που παρευρίσκεται, γίνονταν αιτήσεις για να μπουν έκτακτα δρομολόγια. Τα δρομολόγια αυτά δεν μπορούν να είναι για τρεις μήνες, δηλαδή για τον Ιούλιο, τον Αύγουστο και Σεπτέμβριο ή Ιούνιο αντίστοιχα, διότι έτσι γίνεται αθέμιτος ανταγωνισμός. 
     Εμείς λοιπόν τι λέμε τώρα; Λέμε ότι η δεκάμηνη υπηρεσία, αυτή που προβλέπεται για όλα τα δρομολόγια, ισχύει και για τα έκτακτα. Οπότε, εσείς έχετε δύο επιλογές: Ή θα μας πείτε «καταργήστε τα έκτακτα δρομολόγια» δηλαδή σε μία συγκυρία που θέλουμε πλοία στο Αιγαίο να έρθει το πλοίο, για παράδειγμα, με αγγλική σημαία που ήθελε να μπει στις Κυκλάδες και να του πούμε «όχι» -κάτι που δεν νομίζω ότι είναι αυτό το οποίο θέλει η Αξιωματική Αντιπολίτευση και η Εθνική Αντιπροσωπεία- ή θα προσδιορίσουμε ίσους όρους ανταγωνισμού για όλους.
     ΡΟΔΟΥΛΑ ΖΗΣΗ: Άλλο σας είπε, κύριε Υπουργέ.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτός, δηλαδή, που καταθέτει αίτηση στο Υπουργείο Εμπορικής Ναυτιλίας για τακτική δρομολόγηση, να ξεκινάει από τον Ιανουάριο, για παράδειγμα ή από Νοέμβριο σε Νοέμβριο. Αυτός ο οποίος έρχεται τον Ιούνιο ή έρχεται το Μάιο, θα έχει 10 μήνες υποχρέωση δρομολόγησης από Ιούνιο σε Ιούνιο. Τι πιο λογικό;
     ΠΑΝΑΓΙΩΤΗΣ ΡΗΓΑΣ: Το άρθρο 7 γιατί το κρατάτε, κύριε Υπουργέ
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα τα συζητήσουμε τα άρθρα 7 και 14 και όλα, κύριε συνάδελφε, αλλά με τη σειρά τους.
     Μου είπατε τι γίνεται με το Ν.Α.Τ. και την επιδότηση των ασφαλιστικών εισφορών –είναι στις τροπολογίες, ας πούμε και μερικά πράγματα εδώ τώρα- και να πληρώσει το δημόσιο. 
     ΡΟΔΟΥΛΑ ΖΗΣΗ: Να μην επιβαρυνθεί όμως…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Βεβαίως, το δημόσιο θα πληρώσει, αλλά ξεχνάει κανείς ότι για το Ν.Α.Τ. πληρώνει το ελληνικό δημόσιο 1.100.000.000; Το ελληνικό δημόσιο φέτος θα πληρώσει 1.100.000.000 ευρώ.
     ΡΟΔΟΥΛΑ ΖΗΣΗ: Θα τους επιβαρύνετε;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ξέρετε, αγαπητοί κύριοι συνάδελφοι και κυρία Κοινοβουλευτικέ Εκπρόσωπε της Αξιωματικής Αντιπολίτευσης, ότι το 1981 η κυβέρνηση του ΠΑ.ΣΟ.Κ. τότε παρέλαβε ένα Ν.Α.Τ. πλεονασματικό με 400.000.000 δολάρια; Και έγιναν επενδύσεις, όπως στο νοσοκομείο στα Μελίσσια, από τα χρήματα του Ν.Α.Τ. για την κοινωνική ασφάλιση και την περίθαλψη των ναυτικών. Πηγαίνετε να δείτε σε τι χάλια είναι σήμερα. Ερειπωμένο, λεηλατημένο, διαλυμένο!
     Η χωρίς λογική πολιτική –δεν θέλω να τη χαρακτηρίσω πιο σκληρά σ’ αυτό το νομοσχέδιο- και κυρίως στα μέσα της δεκαετίας του 1980 –όταν δηλαδή δεκαεπτά χιλιάδες άνθρωποι χωρίς ένα ένσημο στη θάλασσα, με μία μονοκονδυλιά των κυβερνήσεων του ΠΑ.ΣΟ.Κ., είχαν την πλήρη σύνταξη του Ν.Α.Τ.- ξεκίνησε απ’ αυτήν την πολιτική και ό,τι ακολούθησε μετά το ναυάγιο του Ν.Α.Τ..
     Και εγκαλείτε σήμερα την Κυβέρνηση που καταθέτει μία τροπολογία που στοιχίζει 400.000 ευρώ; Συγκρίνετε τα νούμερα. Η επιδότηση των ασφαλιστικών εισφορών των ναυτικών είναι 400.000 ευρώ, για να λύσουμε το 13% της ανεργίας των ναυτικών, το 32% των επιδοτούμενων ναυτικών, μέσα σε τέσσερις μήνες να έχουν έρθει τέσσερα πλοία και να υπάρχουν αιτήσεις και για άλλα πλοία με την επιδότηση των ασφαλιστικών εισφορών.
     ΡΟΔΟΥΛΑ ΖΗΣΗ: Γιατί δεν τα δίνετε από τον κρατικό προϋπολογισμό;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και μου λέτε τώρα «για κοιτάξτε να δείτε τι θα κάνετε με 400.000 ευρώ»; 
     Άνεργο ναυτικό δεν θέλουμε στο λιμάνι. Τα 400.000 ευρώ είναι χρήματα που πολύ εύκολα το Υπουργείο Ναυτιλίας και το Υπουργείο Οικονομίας μπορούν να εξοικονομήσουν για να λύσουν τα μεγάλα προβλήματα της ανεργίας των ναυτικών.
     Μας κατηγορείτε για τους γιατρούς στα πλοία. Μα, είναι δυνατόν να μας κατηγορείτε γιατί επιλύουμε ένα αίτημα που είκοσι χρόνια πηγαίνει από συρτάρι σε συρτάρι και από Υπουργείο σε Υπουργείο; Δώσαμε μία υπόσχεση και τηρήσαμε το λόγο μας. Εξοικονομήσαμε μόνο από το Υπουργείο Εμπορικής Ναυτιλίας το ποσό που χρειάζεται για τους είκοσι γιατρούς που λέτε, το βάζουμε στο νομοσχέδιο του Υπουργείου Ναυτιλίας. 
     Τι θέλετε να βάλουμε; Να βάλουμε δηλαδή γιατρό στο πλοίο που πηγαίνει από το Λαύριο στην Τζια; Δεν μπορεί, είναι μισή ώρα απόσταση. Σε ποια δρομολόγια θα μπουν, όπως σας είπα και προηγουμένως; Θα μπουν στα δρομολόγια των Δωδεκανήσων, που είναι δέκα, δώδεκα, δεκαοκτώ ώρες, αν πάει κανείς και μέχρι την Κάρπαθο.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Μέχρι την Κάρπαθο είναι τριάντα ώρες.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα μπουν στα δρομολόγια του βορείου Αιγαίου, στα δρομολόγια της Κρήτης, εκεί που υπάρχει ανάγκη, εκεί που δώδεκα ώρες είναι το πλοίο μέσα στη θάλασσα και μεταφέρει δύο και δυόμισι χιλιάδες επιβάτες.
     Πού θα τον βάλουμε; Μέχρι να εξετάσει κάποιον ο γιατρός από τον Πειραιά, παραδείγματος χάρη, μέχρι τη Σύρο με το ταχύπλοο, που είναι δυόμισι ώρες, θα έχει πάει σε νοσοκομείο στη Σύρο. Δεν πάμε να λαϊκίσουμε. 
     Τι πάμε να προστατεύσουμε; Πάμε να προστατεύσουμε την ανθρώπινη αξιοπρέπεια και υγεία και η λογική και η στατιστική, όπως και να τη διαβάσει κανείς, λέει ότι όταν δώδεκα εκατομμύρια άνθρωποι κινούνται με τα πλοία της ακτοπλοΐας και μικροτραυματισμούς θα έχουμε και ατυχήματα θα έχουμε και κάποια έκτακτα περιστατικά. Γι’ αυτά τα έκτακτα περιστατικά θέλουμε τους αγροτικούς γιατρούς. Τι θέλετε να βάλουμε; Καρδιοχειρουργό-διευθυντή κλινικής των Αθηνών; Αγροτικό γιατρό βάζουμε για τις πρώτες βοήθειες, για να μπορέσει αυτός να καλύψει τις πρώτες ανάγκες και μέσα σε τρεις, τέσσερις, πέντε ώρες….
     ΡΟΔΟΥΛΑ ΖΗΣΗ: Δεν διαφωνήσαμε, κύριε Πρόεδρε, σ’ αυτό.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): ….. αν στείλουμε ένα ελικόπτερο του Ε.Κ.Α.Β. ή ένα ελικόπτερο «SUPER PUMA» -όπως πολλές φορές γίνεται ευτυχώς- να μπορέσει να σώσει μια ανθρώπινη ζωή. Βάζουμε είκοσι και βεβαίως είμαστε ανοιχτοί και στα πλαίσια του ερχόμενου προϋπολογισμού θα πρέπει να αυξηθεί βεβαίως και αυτό το νούμερο και θα είμαστε σε συνεννόηση και με τα άλλα Υπουργεία. Θα τακτοποιήσει και το Υπουργείο Υγείας το δικό του προϋπολογισμό.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Στείλτε κανέναν και στα νησιά που δεν έχουν.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Θα ζητηθεί το ίδιο και από το Υπουργείο Οικονομίας και Οικονομικών. Ξεκινάμε τώρα με τους είκοσι και βεβαίως θα προχωρήσουμε και σε άλλους.
     Αυτή τη διάταξη περιμένουμε να την ψηφίσετε και βεβαίως ορθώς λέτε να την επεκτείνουμε και με άλλους γιατρούς. 
     ΙΩΑΝΝΗΣ ΔΙΑΜΑΝΤΙΔΗΣ: Θα πούμε τις απόψεις μας, όταν συζητήσουμε την τροπολογία, γιατί αυτή είναι τροπολογία, κύριε Υπουργέ. Τώρα δεν συζητάμε τροπολογίες. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Ας έρθουμε τώρα στα θέματα του νομοσχεδίου. 
     ΙΩΑΝΝΗΣ ΔΙΑΜΑΝΤΙΔΗΣ: Μιλάτε δέκα λεπτά και δεν είπατε τίποτα για το νομοσχέδιο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Κύριε συνάδελφε, εγώ σας  μίλησα για το δεύτερο μέρος του νομοσχεδίου. Αν θέλετε, μπορώ να σας πω και τα άρθρα για τα οποία σας μίλησα. 
     ΡΟΔΟΥΛΑ ΖΗΣΗ: Χάσαμε την οργάνωση της συζήτησης.
     ΙΩΑΝΝΗΣ ΔΙΑΜΑΝΤΙΔΗΣ: Το Ν.Α.Τ. είναι στο νομοσχέδιο;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Είναι το άρθρο 19 για την πενταετία, είναι το άρθρο 18 για τη δεκάμηνη υποχρεωτική υπηρεσία και βεβαίως είναι και οι τροπολογίες, για τις οποίες θα συζητήσουμε αργότερα.
     Κυρίες και κύριοι συνάδελφοι, η συζήτηση πηγαίνει καλά και χαίρομαι που τις περισσότερες διατάξεις τις ψηφίζουν και τα κόμματα της Αντιπολίτευσης. Τώρα αν έχετε κάποια ανάγκη να επιτεθείτε έστω κάπου και αν το βρήκατε αυτό στο κομμάτι της ακτοπλοΐας και των προβλημάτων του καλοκαιριού, αυτό δεν ακουμπά τόσο πολύ την Κυβέρνηση όσο την πολιτική σας τόσα χρόνια.
     ΡΟΔΟΥΛΑ ΖΗΣΗ: Κύριε Υπουργέ, αδικείτε το περιεχόμενο του νομοσχεδίου σας με αυτόν τον τρόπο συζητήσεως. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Εμείς προσπαθούμε να διορθώσουμε κατεστημένα, αδυναμίες και προβλήματα του παρελθόντος. Ο ελληνικός λαός δεν περιμένει από εμάς να βάλουμε δεκαοκτώ νέα βαπόρια σε δεκαοκτώ μήνες. Ζητά από μας να δημιουργήσουμε τις προϋποθέσεις και γι’ αυτό που δεν έγινε από την οδηγία του 1992…
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Τόσους μήνες περιμένετε να δημιουργήσετε προϋποθέσεις;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  … που υπέγραψε ο κ. Παυλίδης και σας έδωσε δωδεκαετή περίοδο χάριτος, η οποία έληξε τον Ιανουάριο του 2004 και από την ψήφιση του νόμου Παπουτσή, όπως λέγεται, το 2001, να είχατε μεριμνήσει για να γίνει έστω και μία παραγγελία.
     Με τη δική μας πολιτική, όπως σας είπε και ο κ. Παυλίδης, δέκα νέα πλοία έχουν έρθει στην ακτοπλοΐα. Αλλά τι να κάνουμε; Να αναστήσουμε τη «ΔΑΝΕ» που χρεοκόπησε από μία λάθος πολιτική του παρελθόντος; Να λύσουμε τα προβλήματα άλλων εταιρειών που το ένα πρόβλημα τελειώνει και το άλλο αρχίζει και λύνουμε το ένα πρόβλημα και βρίσκουμε άλλα δεκαπέντε; Γιατί με όλο αυτό το πλέγμα της πολιτικής και στο Χρηματιστήριο και με τις εταιρείες της υποτιθέμενης πολλές φορές λαϊκής βάσεως, ούτε τα στοιχειώδη μιας προσωπικής επιχείρησης δεν τηρήθηκαν. Δεν θέλω να πάω τώρα σε επιπλέον λεπτομέρειες. 
     Όποτε θέλετε, όπου θέλετε, είμαστε στη διάθεσή σας για τα θέματα της ακτοπλοΐας, είτε σε δημόσιο διάλογο στη Βουλή είτε στην Επιτροπή Παραγωγής και Εμπορίου είτε σε διάλογο και συζήτηση στο Υπουργείο Εμπορικής Ναυτιλίας. Σας είπαμε ότι ο κόσμος ξέρει τι γίνεται. Αυτό που ζητούμε από εσάς είναι οι δημιουργικές σας προτάσεις. Όπου έχει γίνει κάτι καλό από τις προηγούμενες κυβερνήσεις –δεν τα μηδενίζω όλα- το κρατάμε. Όπου υπάρχει ένα σχέδιο το προχωρούμε. 
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υπουργέ.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Τέλειωσα, κύριε Πρόεδρε;
     ΠΡΟΕΔΡΕΥΩΝ (Ιωάννης Τραγάκης):  Εσείς θα κρίνετε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν τέλειωσα, κύριε Πρόεδρε. Παρακαλώ να μου δοθεί ο χρόνος μου. 
     ΠΡΟΕΔΡΕΥΩΝ (Ιωάννης Τραγάκης):  Βλέπω ότι πλατειάζει η συζήτηση, κύριε Υπουργέ, πάντως όχι από σας ομολογουμένως. 
     ΓΕΩΡΓΙΟΣ ΑΝΩΜΕΡΙΤΗΣ: Είναι άλλοι έντεκα ομιλητές. 
     ΙΩΑΝΝΗΣ ΔΙΑΜΑΝΤΙΔΗΣ: Ο μισός χρόνος πήγε στις τροπολογίες.
     ΠΡΟΕΔΡΕΥΩΝ (Ιωάννης Τραγάκης): Θα του δοθεί χρόνος, όπως θα δοθεί και σε εσάς. 
     Συνεχίστε, κύριε Υπουργέ. Δεκαοκτώ λεπτά έχει ο κ. Διαμαντίδης.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, θέλω να κάνω μερικές διορθώσεις στο νομοσχέδιο. Στο άρθρο 17 στην παράγραφο 3 στη δεύτερη σειρά μετά από τη λέξη «με αριθμό 5» προστίθεται η λέξη «χορηγούνται» και αφαιρείται η λέξη «ισχύουν». 
     Επίσης, θέλω να δηλώσω προς το Σώμα ότι, μετά από συνεννόηση με τους αγαπητούς συναδέλφους όλων των κομμάτων, θα κάνω αποδεκτή την πρόταση των κυρίων Ανωμερίτη, Γεωργιάδη και Μητσοτάκη και κατ’ εξαίρεση με κοινή υπουργική απόφαση των Υπουργείων Πολιτισμού και Εμπορικής Ναυτιλίας θα κηρύσσονται ενάλιοι αρχαιολογικοί χώροι που μπορούν να χαρακτηριστούν ως υποβρύχια μουσεία, στα οποία και θα επιτρέπεται καθοδηγούμενη κατάδυση. Νομίζω ότι είναι μία καινοτομία που πάει το νομοσχέδιο λίγο πιο μπροστά.
     ΠΡΟΕΔΡΕΥΩΝ (Ιωάννης Τραγάκης): Πού ενσωματώνεται αυτό, κύριε Υπουργέ;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το ενσωματώνω στο άρθρο 11 παράγραφος 1 και το καταθέτω στα Πρακτικά.
     (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει για τα Πρακτικά την προαναφερθείσα παράγραφο, η οποία έχει ως εξής: 
     (ΝΑ ΜΠΕΙ Η ΣΕΛ. 235)
     ΙΩΑΝΝΗΣ ΔΙΑΜΑΝΤΙΔΗΣ: Θα είναι καθοδηγούμενη κατάδυση και πάντα με συνοδεία;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα είναι καθοδηγούμενη, όπως ακριβώς αναφέρεται στην τροπολογία που σας μοιράστηκε, κύριε συνάδελφε.
     Κυρίες και κύριοι συνάδελφοι, κλείνοντας την πρωτολογία μου και ελπίζοντας ότι δεν θα χρειαστεί να πάρω το λόγο ξανά για να δευτερολογήσω, θέλω να ευχαριστήσω, πέρα από τους συναδέλφους Βουλευτές όλων των κομμάτων για τη βοήθεια και τη συμβολή τους στη διαμόρφωση αυτού του νομοσχεδίου, ιδιαιτέρως τα στελέχη του Υπουργείου Εμπορικής Ναυτιλίας και του Υπουργείου Πολιτισμού για τη μακρά αλληλογραφία που είχαμε σε όλα τα θέματα. Νομίζω ότι, βλέποντας με επάρκεια και ανοιχτούς ορίζοντες τα νέα δεδομένα, όπως πρέπει να τα δούμε στο συγκεκριμένο νομοσχέδιο που έχει πολλές προεκτάσεις, δημιουργικές και θετικές και για την ελληνική οικονομία και για τον τουρισμό, πρέπει να ευχαριστήσω και τα στελέχη των άλλων Υπουργείων που ενεπλάκησαν στη νομοπαρασκευαστική πληρότητα αυτού του νομοσχεδίου. Η Κυβέρνηση σε όλα αυτά τα στελέχη και ιδιαιτέρως στα στελέχη του Υπουργείου Πολιτισμού, που βάλλονται καμιά φορά…
     ΠΡΟΕΔΡΕΥΩΝ (Ιωάννης Τραγάκης): Και τον κ. Παυλίδη.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Εσάς βάλλουμε, όχι τα στελέχη. Τι φταίνε τα στελέχη; 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πιστεύω ότι η Βουλή συνεκτίμησε όλα αυτά τα δεδομένα και αυτό που βγαίνει σήμερα είναι ένα νομοθέτημα που πιστεύω ότι θα έχει διάρκεια στο χρόνο. 
     Ιδιαιτέρως θέλω να ευχαριστήσω τον αγαπητό συνάδελφο, τον κ. Παυλίδη, για τη βοήθεια, τη συμβολή, τη συμπαράσταση και τη συνεισφορά του στη συζήτηση και ψήφιση του συγκεκριμένου νομοσχεδίου.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Το λόγο έχει η Κοινοβουλευτική Εκπρόσωπος του ΠΑ.ΣΟ.Κ. κ. Ζήση.
     ΡΟΔΟΥΛΑ ΖΗΣΗ: Κύριε Πρόεδρε, θεωρώ τελικά ότι η συζήτηση για τις καταδύσεις αναψυχής με την ομιλία του Υπουργού και τις παρεμβάσεις του, χωρίς την οργανωμένη συζήτηση όπως είθισται να γίνεται, κατήντησε μία εθιμοτυπία και μία αβρότητα. Τα αυτονόητα, δηλαδή το χρέος που εκτελούν όλοι οι υπάλληλοι της διοίκησης και όλα τα στελέχη των Υπουργείων διαχρονικά, ήρθε εδώ για να το αναδείξει ως το μείζον θέμα και για να συγχαρεί όλους τους ανθρώπους που έχουν δουλέψει χρόνια. 
     Από την άλλη πλευρά, η ίδια η Κυβέρνηση αδικεί όλα αυτά τα στελέχη, τα διώκει, για να τα αντικαταστήσει με τη γαλάζια πελατεία της σε όλα τα Υπουργεία και τη διοίκηση.
     ΠΡΟΕΔΡΕΥΩΝ (Ιωάννης Τραγάκης): Τι το χαλάτε τώρα; Μια χαρά τα πηγαίνετε. 
     ΡΟΔΟΥΛΑ ΖΗΣΗ: Κύριε Πρόεδρε, εδώ δεν είμαστε μικρά παιδιά. Μιλάμε στους Έλληνες πολίτες. Βεβαίως, έχουμε όλη την καλή διάθεση –και το είπα από την αρχή- να εμπλουτίσουμε, να διορθώσουμε, να παρατηρήσουμε, αλλά δεν μπορεί να μη σεβόμαστε το Κοινοβούλιο, το οποίο με την απόφαση των Προέδρων κάνει δύο συνεδριάσεις για ένα τέτοιο νομοσχέδιο. Δεν μπορεί να πηγαίνουμε σε άλλα ζητήματα. Εδώ τέθηκαν θέματα και μίλησε ο Υπουργός για τις τροπολογίες που έχουμε την επιφύλαξη και το χρόνο μας, για να μιλήσουμε στις τροπολογίες. 
     Τέθηκαν, όμως, άλλα θέματα πάρα πολύ σοβαρά, σε ό,τι αφορά τη νόθευση του ανταγωνισμού. Μιλώ για το άρθρο 18 και για τα άρθρα εκείνα που παραβιάζετε στο ν. 2932, κύριε Υπουργέ, με τη βοήθεια και της κατάργησης της Ρ.Α.Θ.Ε.. Γιατί η Ρ.Α.Θ.Ε. δεν βοηθούσε απλώς τον ανταγωνισμό, αλλά απέτρεπε και το Υπουργείο από το να παρεμβαίνει στην απελευθερωμένη αγορά.
     Καταργήσατε το πεδίο ανταγωνισμού, του υγιούς ανταγωνισμού με αυτή σας τη διάταξη και βεβαίως όλα αυτά για τα οποία μιλήσατε, δείχνουν ότι ένα χρόνο στην ουσία παρανομείτε, κύριε Υπουργέ, βάσει των έκτακτων δρομολογίων και βάσει των εθιμικών με τις δεκάμηνες συμβάσεις. Το φέρνετε δε αυτό και στη διάταξη και δεν παραδέχεστε εδώ ότι νοθεύετε τον ανταγωνισμό. Εγώ θα ήθελα εδώ, αυτήν τη λεβεντιά και τη γενναιότητα, να υπερασπιστείτε το ν. 2932, τον οποίο πολλές φορές επικαλείστε, αλλά στην πράξη δεν τον εφαρμόζετε. Και θέλω να πω, κύριε Πρόεδρε, ότι στο πεδίο της εφαρμογής κρίνονται οι καλές προθέσεις, διαθέσεις και τα συνθήματα. 
     Ο κύριος Υπουργός μας είπε εδώ μόλις τώρα ότι εμείς δεν θέλουμε την ανεργία, θέλουμε να επιδοτήσουμε την εργασία –το έλεγε και χθες και σήμερα- και από την άλλη ανακάλυψε τα ρετιρέ στους λιμενεργάτες και στο ναυτικό προσωπικό. Ο ίδιος ο κ. Κεφαλογιάννης είναι εκείνος που μας είπε πια να γίνουν όλοι λιμενεργάτες, γιατί παίρνουν τα 10.000 ευρώ το μήνα.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τώρα εσείς πάτε σε άλλα θέματα. 
     ΡΟΔΟΥΛΑ ΖΗΣΗ: Κύριε Υπουργέ, απαντώ σε αυτά που είπατε. Επειδή ακριβώς αποπροσανατολίσατε τη συζήτηση και βάλατε άλλα ζητήματα, θέλω να σας ρωτήσω –γιατί βάλατε και άλλα ζητήματα- το πλοίο που δεν έφτασε στην Αλόννησο, που έκανε δεκαοκτώ ώρες, από ποια χρήματα θα το χρηματοδοτήσετε; Από το δάνειο, απ’ αυτά που είπατε ότι θα κάνετε νεότευκτα πλοία; Ή από αυτά που είπατε ότι θα κάνετε καλύτερα λιμάνια; Πρέπει να ξέρουμε πια τι λέμε εδώ, γιατί δεν μπορεί να είμαστε αντιφατικοί σε μία περίοδο που οι πολίτες έχουν ταλαιπωρηθεί από την πολιτική της Κυβέρνησής σας και στα θέματα ακτοπλοΐας και στα θέματα γενικά υποδομών και στα θέματα λιμενικών και άλλων μεταφορών και άρα, θα έπρεπε εδώ να είστε πιο σοβαροί, πιο ειλικρινείς, με σαφή χρονοδιαγράμματα και με σαφείς απόψεις. 
     Επειδή δε αναφερθήκατε και στο μειοδοτικό διαγωνισμό, θέλω να σας πω ότι το ξέρουμε όλοι και δεν είπατε κάτι καινούργιο. Βεβαίως, υπάρχουν διεθνείς κανόνες των διαγωνισμών, αλλά πάντα εν είδει της βέλτιστης προσφοράς, όπως λέμε, μπορείτε να θεσπίσετε –μπορείτε να το κάνετε- προϋποθέσεις, κριτήρια ποιότητας στους μειοδοτικούς διαγωνισμούς. Βεβαίως, τα θέματα ασφάλειας καθορίζονται από τους διεθνείς κανονισμούς, αλλά για να είμαστε σίγουροι ότι τα τηρείτε όλα αυτά, θα θέλαμε –πάρα πολλές φορές σας το έχουμε ζητήσει και με ερωτήσεις- να μας πείτε για τους ελέγχους που γίνονται στα θέματα ακτοπλοΐας, σύμφωνα με τους κανόνες ασφάλειας που υπάρχουν πια διεθνώς. 
     Γι’ αυτά τα ζητήματα δεν έχετε απάντηση, κύριε Υπουργέ και βεβαίως, πρέπει να πούμε, ότι δεν μας είπατε τίποτε για όλα αυτά που αφορούν στα άρθρα του νομοσχεδίου, πώς προστατεύονται τα ζητήματα, όπως είπαμε, πολιτισμού, αειφορίας, πώς προστατεύεται η αλιεία, πώς προστατεύονται όλες αυτές οι αξίες και δεν μας είπατε ποιες είναι οι υποδομές που θα συνοδεύουν όλες αυτές τις ρυθμίσεις. Ποιες είναι οι υποδομές σε ό,τι αφορά και το προσωπικό, σε ό,τι αφορά τη φύλαξη, σε ό,τι αφορά τη θωράκιση της εφαρμογής αυτού του νόμου και αυτών των ρυθμίσεων. Και σίγουρα, εμείς θέλουμε, κύριε Υπουργέ, τα κεκτημένα και τις μέχρι σήμερα κατακτήσεις να τις διασφαλίσουμε, γι’ αυτό σας ζητούμε τη διασφάλιση του τακτικού προσωπικού της πλοηγικής υπηρεσίας, όλων αυτών των θεσμών που υπάρχουν, γιατί φοβάμαι ότι -χωρίς να θέλω να υπερασπιστώ αυτό που είπε ο κ. Κουβέλης, ούτε μοιράζονται τους φόβους του- αν δεν έχει διασφαλίσει όλους εκείνους τους κανόνες, τις υποδομές, το προσωπικό, δεν θα μπορέσετε να εφαρμόσετε –μιλάω για το συγκεκριμένο νόμο- τις διατάξεις αυτού του νομοσχεδίου. 
     Γι’ αυτά, λοιπόν, σας ζητούμε να δεσμευθείτε γιατί, κύριε Υπουργέ, έχετε πάντα αυτήν την τάση. Το κάνετε δεκαεννέα μήνες. Σε δεκαεννέα μήνες φέρνετε το πρώτο νομοσχέδιο. Δεκαεννέα μήνες όμως επικαλείστε τις κυβερνήσεις του ΠΑ.ΣΟ.Κ., που αν μη τι άλλο, κύριε Υπουργέ, όλος ο κόσμος και ο ελληνικός λαός τούς έδειχνε την εμπιστοσύνη του, όλα αυτά τα είκοσι χρόνια, που εσείς επικαλείστε, γιατί ακριβώς έκανε πολλά σωστά πράγματα και ήταν περισσότερα τα σωστά και τα μεγάλα για τους πολίτες, για τις αυξήσεις των μισθών, για τη διασφάλιση της εργασίας και του δικαιώματός τους, για τα ασφαλιστικά τους ταμεία και τις συντάξεις τους. Κι έρχεστε τώρα να μη μας λέτε τίποτα συγκεκριμένο, τίποτα στην ουσία. Γιατί δεν μπορείτε; Δεν ξέρω, υπάρχουν στον προϋπολογισμό, κύριε Υπουργέ –γιατί δεν μας έχουν έρθει τα σχετικά στοιχεία- αυτά τα νούμερα που μας είπατε εδώ ή θα τα επωμιστεί το Ν.Α.Τ., οι ναυτικοί μας και οι συνταξιούχοι μας, για να μπορέσετε εσείς να κάνετε αυτές τις επιδιώξεις σας πραγματικότητα, χωρίς να βάζετε το χέρι στην πολιτική και στη στρατηγική ενός προϋπολογισμού, που διασφαλίζει τελικά τις πολιτικές με σαφείς όρους, με σαφείς πιστώσεις και με χρονοδιαγράμματα;
     Πιστεύω, κύριε Υπουργέ, ότι έχετε την καλή διάθεση, παρασύρεστε όμως από την επικοινωνιακή σας σκοπιμότητα. Και αυτό κάνει πολύ κακό και στο Εθνικό Κοινοβούλιο, και στην Κυβέρνησή σας, και στο Υπουργείο σας, αλλά και σε όλους τους εμπλεκόμενους σε αυτήν την ιστορία της ναυτιλίας, της ακτοπλοΐας, του καταδυτικού τουρισμού και όλων των άλλων εναλλακτικών μορφών τουρισμού και ανάπτυξης. 
     Για μας δεν είναι ζητούμενο αυτό. Για μας είναι ζητούμενο να αναπτυχθεί και να διευρυνθεί ο καταδυτικός τουρισμός και όλες οι άλλες εναλλακτικές μορφές τουρισμού με σεβασμό στο περιβάλλον, με σεβασμό στην εργασία, με σεβασμό στη στρατηγική της Λισαβόνας και στο σχέδιο μεταρρυθμίσεων, που όντως, όπως είπε και ο κ. Καΐσερλης, δεν περιλαμβάνει τίποτα για τη νησιωτική πολιτική, κύριε Παυλίδη, που ήρθατε εδώ βεβαίως -και πολύ καλά κάνατε- να μας αναφέρετε πάρα πολλά έντυπα που έρχονται και σε εμάς και έχουν παράπονα για το Υπουργείο και για το Εμπορικής Ναυτιλίας και ζητούν, οι εμπλεκόμενοι σε αυτό το ενδιαφέρον, πάρα πολλές φορές την παρέμβαση μας ως Αξιωματική Αντιπολίτευση για να διορθώσουμε τις κακές πολιτικές της Κυβέρνησης και των Υπουργείων σας. 
     Άρα, λοιπόν, απαντήστε μας συγκεκριμένα στα θέματα που αφορούν τη νόθευση του ανταγωνισμού, τη μη εξασφάλιση των δικαίων των εργαζομένων και των ναυτεργατών και μετά στις τροπολογίες θα μιλήσουμε για τις αντιρρήσεις και τις επιφυλάξεις που έχουμε, αλλά και τη θετικότητά μας πάνω στην ουσία ορισμένων πραγμάτων. Γιατί και για τους γιατρούς, κύριε Υπουργέ, υπάρχουν δικές μας ερωτήσεις, αλλά και για τα πρόστιμα που μας απαντήσατε με άλλα νούμερα και όχι με τα νούμερα που υποσχεθήκατε ή εξαγγείλατε πάρα πολλές φορές από μικροφώνου ή από του Βήματος της Βουλής και της επιτροπής.
     Τέλος, κύριε Πρόεδρε, θα ήθελα να πω το εξής. Ο κύριος Υπουργός είπε ότι είναι πάντα παρών. Ναι, κύριε Υπουργέ, σας έχουμε κάνει πάρα πολλές προσκλήσεις να έρθετε στην επιτροπή της Βουλής και -δεν μπορώ να πω- είσαστε πάντοτε παρών. Απαντάτε με τον τρόπο που απαντάτε και είστε πάντα παρών. Εδώ όμως δεν είμαστε για να ανταλλάξουμε προσκλήσεις και αβρότητες και φιλοφροσύνες. Γιατί μας καλείτε στο Υπουργείο και λέτε:  «Ελάτε να τα πούμε εκεί». Και επειδή το αναφέρατε, την πρώτη φορά που κληθήκαμε μιλήσατε μόνο εσείς, πέντε-έξι ώρες με όλους τους φορείς της χώρας και δεν μίλησε ούτε ένας φορέας. Δεν αφήσατε δηλαδή ούτε τους δημάρχους ούτε τους ναυτιλιακούς φορείς ούτε τους φορείς της ακτοπλοΐας να μιλήσουν. Και σας ρωτώ, υπάρχει καλύτερο βήμα από το Βήμα του ελληνικού λαού; 
     Ελάτε λοιπόν εδώ, στις Διαρκείς Επιτροπές της Βουλής, και αφήστε τις συναντήσεις μας στα Υπουργεία. Πολλές φορές μπορεί να μη φέρνουν καλό αποτέλεσμα, γιατί αλλιώς διαχέονται, λόγω της επικοινωνιακής σκοπιμότητας, στον Τύπο και τις εφημερίδες. Ελάτε εδώ ευθαρσώς και διαφανώς να πούμε τις σκέψεις και τις απόψεις μας και έτσι να κριθούμε από τον ελληνικό λαό. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν θα παρασυρθώ απ’ αυτό που είπε η συνάδελφος κ. Ζήση, ότι δεν πρέπει να φεύγουμε από το νομοσχέδιο. Βεβαίως ότι είναι να συζητήσουμε να το συζητήσουμε σε μια άλλη περίπτωση και σε ένα άλλο θέμα. 
     Για το διάλογο, το μόνο που θέλω να σας πω είναι ότι ο διάλογος δεν μπορεί να συνεχιστεί επ’ αόριστον στην Επιτροπή Παραγωγής και Εμπορίου. Ξέρετε ότι είναι δύσκολο να πείσουμε και τη Βουλή να δώσει περισσότερο χρόνο σε αυτήν τη συζήτηση. Γι’ αυτό η συζήτηση η οποία θα γίνει και δεν είναι πρόταση δική μου, αλλά του συναδέλφου κ. Σγουρίδη, δικού σας Βουλευτή, να γίνει μεταξύ Βουλευτών, πρώην Υπουργών και του Υπουργείου Εμπορικής Ναυτιλίας. Να γίνει δηλαδή μια άτυπη συζήτηση και όχι θεσμοθετημένη για όσους θέλουν να έρθουν και να συνεισφέρουν με προτάσεις. 
     Όσον αφορά την πρώτη συζήτηση στο Εθνικό Συμβούλιο Ναυτιλιακής Πολιτικής, που αυτό είναι μια πρωτοβουλία της προηγούμενης κυβέρνησης και εμείς υιοθετούμε και αξιοποιούμε, γιατί μέχρι τότε μόνο η πανηγυρική συνεδρίαση είχε γίνει, δεν μπορεί να ξέρετε εσείς τι είχε γίνει εκεί, γιατί ήσασταν απόντες. Αν ήσασταν παρόντες, θα ξέρατε ότι η συζήτηση ξεκίνησε νωρίς το πρωί και τέλειωσε αργά το βράδυ. Δεν ήταν μόνο οι Κοινοβουλευτικοί Εκπρόσωποι που παρευρέθησαν μέσα αλλά και όλοι οι φορείς. 
     Στο άρθρο 18 το οποίο επικαλείστε δεν αλλάζουμε το νόμο του κ. Παπουτσή που παρευρίσκεται εδώ. Τον συμπληρώνουμε.
     Στο άρθρο 4 του ν. 2932 δεν υπήρχε πρόνοια για τη δεκάμηνη υπηρεσία για τα έκτακτα δρομολόγια. Τι να κάνουμε τώρα; Και ο ίδιος αν του το είχε πει κάποιος ή είχε έλθει στη Βουλή ως θέμα, θα το είχε συμπεριλάβει. Αυτό κάνουμε. Τίποτα παραπάνω, τίποτα λιγότερο. Και αυτό βοηθάει σε αυτό που όλες οι πτέρυγες της Βουλής αναφέρουν στις τοποθετήσεις τους. Δηλαδή ότι πρέπει να υπάρχουν ίσοι όροι παραδείγματος χάρη ανταγωνισμού μεταξύ των εταιρειών, πλοία στη θάλασσα για να εξυπηρετούν το επιβατικό κοινό και θέσεις εργασίας για τους Έλληνες ναυτικούς. Πού είναι δηλαδή η διαφωνία μας; 
     Το άρθρο 7 που αναφέρεται στις έκτακτες δρομολογήσεις, δεν τροποποιείται. Αλλά καλό θα είναι να συνεννοείστε με τους πρώην Υπουργούς εδώ, που τα ξέρουν πάρα πολύ καλά, όταν μέμφεστε την Κυβέρνηση για συγκεκριμένα θέματα στα οποία συμφωνούμε και πηγαίνουμε μαζί και να μη γίνεται διάλογος για θέματα για τα οποία...
     ΡΟΔΟΥΛΑ ΖΗΣΗ: Τα έχουμε συζητήσει.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ε, αφού έχετε συζητήσει, θα πρέπει να ξέρατε ότι δεν τροποποιείται το άρθρο 7 για τις έκτακτες δρομολογήσεις, αλλά το άρθρο 4 που συμπληρώνει και επεκτείνει αυτό που προέβλεπε ο προηγούμενος νόμος. 
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θα ήθελα να σας παρακαλέσω να περιορίσετε τις παρεμβάσεις σας. Να μαζέψετε όλα τα στοιχεία που έχετε για όλες τις παρεμβάσεις που θέλετε να κάνετε και να το κάνετε μια και καλή. Γιατί έτσι δεν θα τελειώσουμε.
     Τον κ. Σαμπαζιώτη τον έχουμε καλέσει τρεις φορές στο Βήμα και δεν μπόρεσε να μιλήσει.
     Ορίστε, κύριε Σαμπαζιώτη τώρα είναι η σειρά σας.
     ΔΗΜΗΤΡΙΟΣ ΣΑΜΠΑΖΙΩΤΗΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, ο καταδυτικός τουρισμός αναπτύσσεται ταχύτατα σε παγκόσμιο επίπεδο. Είναι εξ ορισμού τουρισμός υψηλού εισοδήματος και αποτελεί πλέον από τους σοβαρότερους κλάδους της διεθνούς οικονομίας με ετήσιο τζίρο πολλά δισεκατομμύρια δολάρια.
     Οι καταδύσεις αποτελούν αναμφισβήτητα μία από τις ωραιότερες και πλέον ενδιαφέρουσες ψυχαγωγικές δραστηριότητες, προσφέροντας ταυτόχρονα άθληση, γνώσεις και ψυχική ηρεμία. Οι υποβρύχιες δραστηριότητες αναψυχής είναι πολύ ελκυστικές, κυρίως για τους νέους και αυτός είναι ο λόγος που χώρες χωρίς θάλασσα, όπως είναι η Ελβετία και η Αυστρία, παρουσιάζουν μεγάλη ανάπτυξη με λέσχες, με σχολές εκμάθησης και με οργανωμένο τουρισμό. Η Αυστρία έχει πενήντα λέσχες και η Ελβετία εκατό. Η Ελλάδα, λοιπόν, μπορεί να αποτελέσει έναν υποβρύχιο παράδεισο για ερασιτεχνικές και επαγγελματικές καταδύσεις. Είναι μέλος της Ευρωπαϊκής Ένωσης, είναι ασφαλής και υπάρχει ανεπτυγμένη τουριστική υποδομή. Λόγώ δε των ευνοϊκών κλιματολογικών συνθηκών που επικρατούν, παρέχει τη δυνατότητα διενέργειας καταδύσεων για περίοδο τουλάχιστον οκτώ μηνών ετησίως. Ο βραχώδης βυθός με τις σπηλιές και τις χαράδρες, σε συνδυασμό με την πλούσια πολιτιστική παράδοση και την ιστορικότητα της περιοχής αποτελεί ένα σημείο έλξης για τους αυτοδύτες.
     Κυρίες και κύριοι συνάδελφοι, οι προοπτικές ανάπτυξης του καταδυτικού τουρισμού θα μπορούσαν να φέρουν τεράστιο συνολικό εισόδημα, όχι μόνο στους άμεσα ασχολούμενους με αυτόν, αλλά το σημαντικότερο για το σύνολο της ελληνικής τουριστικής βιομηχανίας. Δυστυχώς όμως μέχρι σήμερα τα μεγάλα αυτά πλεονεκτήματα της χώρας μας δεν έχουν αξιοποιηθεί για τον καταδυτικό τουρισμό και εξαιτίας της ανυπαρξίας συγκεκριμένης αναπτυξιακής πολιτικής.
      Ο νόμος αυτός που συζητάμε επιδιώκει τη δημιουργία του κατάλληλου νομοθετικού πλαισίου για την ανάπτυξη του καταδυτικού τουρισμού με προφανή τα ευεργετικά αποτελέσματα για την εθνική μας οικονομία.
     Με τις διατάξεις του νόμου που θεσπίζονται δημιουργούνται κανόνες που επιβάλλονται από τις σύγχρονες ανάγκες και απαιτήσεις και συμπορεύονται με το κοινοτικό νομικό καθεστώς. Εφαρμόζονται και ενσωματώνονται στην εθνική νομοθεσία τα ευρωπαϊκά πρότυπα καταδύσεων, όπως έχουν υιοθετηθεί από όλες τις χώρες της Ευρωπαϊκής Ένωσης. Εισάγεται ο θεσμός του οργανισμού, ο οποίος έχει υιοθετηθεί από την Ευρωπαϊκή Επιτροπή Τυποποίησης και είναι το νομικό πρόσωπο που παρέχει εκπαιδευτικό πρόγραμμα για καταδύσεις αναψυχής στους αναγνωρισμένους από αυτόν παροχείς, ελέγχει και εξουσιοδοτεί τους παροχείς για παροχή καταδυτικών υπηρεσιών, εκδίδει πιστοποιητικά εκπαίδευσης στους εκπαιδευόμενους ερασιτέχνες και εκπαιδευτές αυτοδύτες που έχουν ολοκληρώσει την εκπαίδευση σύμφωνα με το εκπαιδευτικό πρόγραμμα. Τηρεί δε τους καταλόγους των παροχέων και των κατόχων πιστοποιητικών εκπαίδευσης.
     Επίσης, ορίζονται ρητά οι υποχρεώσεις του οργανισμού και η εποπτεία του Υ.Ε.Ν. στη δραστηριότητά του. Για την προστασία δε της ενάλιας πολιτιστικής κληρονομιάς, της θαλάσσιας χλωρίδας και πανίδας και για την προστασία και ασφάλεια των αυτοδυτών και τη μη παρεμπόδιση της ναυσιπλοΐας, θεσπίζονται απαγορεύσεις στην άσκηση υποβρύχιας δραστηριότητας χάριν αναψυχής και καθορίζεται η διαδικασία οριοθέτησης των εν λόγω περιοχών. 
     Προβλέπεται δε η δημιουργία περιοχών οργανωμένης ανάπτυξης καταδυτικών πάρκων για τη διενέργεια των καταδύσεων αναψυχής, εκπαίδευσης αυτοδυτών, επιστημονικής έρευνας ή έρευνας άλλης μορφής. Τα θαλάσσια καταδυτικά πάρκα είναι κατάλληλα προστατευόμενοι θαλάσσιοι βιότοποι, στους οποίους ο ζωντανός κόσμος και κυρίως τα ψάρια εξοικειώνονται με τους καταδυόμενους επισκέπτες και τους χαρίζουν σημαντικές γνώσεις και εμπειρίες για τη ζωή τους. Το δε καταδυτικό πάρκο χαρακτηρίζεται από την πληθώρα της χλωρίδας και της πανίδας που υπάρχει ή έχει δημιουργηθεί με μέτρα αναβάθμισης σε υποβαθμισμένη θαλάσσια περιοχή. Επίσης, αναπτύσσονται και άλλες παραγωγικές δραστηριότητες, όπως υδροβιολογικές και οικολογικές έρευνες, ξενάγηση και ενημέρωση σε διάφορα θεματικά τμήματα του πάρκου. 
     Εδώ, κύριε Υπουργέ, θα μου επιτρέψετε ως Βουλευτής του Νομού Μεσσηνίας -ενός νομού που αφέθηκε τα τελευταία είκοσι χρόνια από τις προηγούμενες κυβερνήσεις να καταρρέει αναπτυξιακά, φθάνοντας δυστυχώς στην τεσσαρακοστή ένατη θέση στη γενική κατάταξη των νομών της πατρίδας μας- να πω το εξής. Νομίζω ότι ευλόγως έχω το δικαίωμα ως Βουλευτής της Κυβέρνησής μας να διεκδικώ και για το Νομό Μεσσηνίας αλλά και για τους άλλους νομούς που εγκαταλείφθηκαν σκοπίμως ή ασκόπως εκείνες τις αναπτυξιακές ευκαιρίες, για να μπορέσουμε κάποια στιγμή να πάμε και στην εξάλειψη των ενδοπεριφερειακών ανισοτήτων. 
     Στα πλαίσια λοιπόν αυτά θα ήθελα να σας κάνω μία πρόταση την οποία θα παρακαλούσα να τη δείτε με μεγάλη σοβαρότητα. Αυτή η πρότασή μου αφορά τη δημιουργία καταδυτικού πάρκου στον κόλπο του Ναυαρίνου, στην περιοχή της Πυλίας. Είναι μία περιοχή που βρίθει από ναυάγια μεγίστης ιστορικής σημασίας, γεγονός που αναδεικνύει την περιοχή από πλευράς ενάλιας πολιτιστικής κληρονομιάς σε πρωτεύουσα θέση. Νομίζω ότι σε ένα καταδυτικό πάρκο είναι δύσκολο να προκύψουν διαδικασίες αρχαιοκαπηλίας. Αν όμως αυτό εμπεριέχει το συγκεκριμένο κίνδυνο, ας μπει η ευρύτερη περιοχή του κόλπου του Ναυαρίνου στα πλαίσια της τροπολογίας που έφερε ο κύριος Υπουργός πριν από λίγο για τη δημιουργία ενάλιων αρχαιολογικών μουσείων με καθοδηγούμενες καταδύσεις. 
     Νομίζω ότι μία τέτοια προοπτική και εξέλιξη θα είχε σαν αποτέλεσμα αναμφισβήτητα να αναδείξει τον τόπο της Μεσσηνίας και ιδιαίτερα τον τόπο της Πυλίας σε πρωτεύον σημείο προορισμού γι’ αυτό το εξειδικευμένο κομμάτι του τουρισμού, κάτι που θα βοηθούσε πάρα πολύ στην προσπάθεια που κάνουμε όλοι οι φορείς και θεσμικοί παράγοντες του νομού μας επιτέλους να κάνουμε εκείνα τα αναπτυξιακά βήματα, για να συμβαδίσουμε με τις άλλες περιοχές της χώρας. Νομίζω ότι αναπτυξιακά πρέπει να κινηθούμε σαν ένα ενιαίο σύνολο. 
     Μετά την ψήφιση αυτού του νομοσχεδίου, θα επανέλθω και στο Υπουργείο σας και θα σας φέρω συγκεκριμένη εμπεριστατωμένη πρόταση γι’ αυτό το θέμα. Θα σας παρακαλούσα πάρα πολύ να έχετε θετική στάση. 
     Σε ό,τι αφορά, κυρίες και κύριοι συνάδελφοι, τις υπόλοιπες διατάξεις του νομοσχεδίου, ρυθμίζονται ζητήματα προσλήψεων στον Ο.Λ.Π. και δίνεται προτεραιότητα στην πρόσληψη εκτάκτου προσωπικού πλωτών μέσων, στους ανέργους ναυτικούς, οι οποίοι εξακολουθούν να ασφαλίζονται υποχρεωτικά στο Ν.Α.Τ.. Έτσι δίνουμε έναν εναλλακτικό τρόπο εργασίας, καλύτερο από ό,τι είναι στη θάλασσα, στους ναυτικούς μας και βεβαίως μειώνουμε δραστικά την ανεργία στον τομέα της ναυτιλίας. 
     Τέλος, αυξάνονται από ένα σε πέντε τα χρόνια των συμβάσεων που υπογράφονται με τις ακτοπλοϊκές εταιρείες για την πραγματοποίηση δρομολογίων σε άγονες γραμμές. Έτσι, ο κάθε σοβαρός επιχειρηματίας έχει στα χέρια του ένα συμβόλαιο με το κράτος και μπορεί να δανειοδοτηθεί από τις τράπεζες καλύτερα, για να προσφέρει ποιοτική ακτοπλοΐα με νέα πλοία και στην άγονη γραμμή με στόχο βεβαίως την καλύτερη εξυπηρέτηση του επιβατικού κοινού.
     Ο νόμος αυτός προσανατολίζεται, κυρίες και κύριοι συνάδελφοι, στο άνοιγμα της αγοράς και στην απελευθέρωση της καταδυτικής δραστηριότητας, δίνοντας έτσι ένα σημαντικότατο κίνητρο ανάπτυξης του τουρισμού στη χώρα μας με την ανάδειξη της Ελλάδας σαν έναν από τους ωραιότερους καταδυτικούς και εν γένει τουριστικούς προορισμούς, με την εισροή συναλλάγματος και με τη δημιουργία νέων θέσεων εργασίας από το άνοιγμα της αγοράς των καταδύσεων. Στόχος, λοιπόν, είναι η εκμετάλλευση των ευνοϊκών κλιματολογικών συνθηκών που επικρατούν οκτώ μήνες ετησίως στη χώρα μας για την ανάδειξη του φυσικού, ιστορικού και πολιτιστικού περιβάλλοντος και τη μεγίστη δυνατή αξιοποίηση του εθνικού μας πλούτου μέσω της διενέργειας συστηματικών ψυχαγωγικών καταδύσεων.
     	Θεωρώ, λοιπόν, ότι το νομοσχέδιο αυτό αποτελεί την καλύτερη δυνατή δίοδο για την επίτευξη του εθνικού αυτού στόχου και γι’ αυτό, κυρίες και κύριοι συνάδελφοι, το ψηφίζω ανεπιφύλακτα.
     (Χειροκροτήματα από την πτέρυγα της Νέας Δημοκρατίας)
     	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο συνάδελφο.
     	Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα πέντε μαθητές και δύο συνοδοί δάσκαλοι από το 160ο Δημοτικό Σχολείο Αθηνών.
     	Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     	ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, μπορώ να έχω το λόγο;
     	ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ.
     	ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ο κ. Σαμπαζιώτης έκανε μία πρόταση όχι μόνο θελκτική αλλά και ρεαλιστική για το αρχαιολογικό πάρκο της Πύλου. Αλίμονο αν δεν αρχίσει να αναπτύσσεται αυτή η δραστηριότητα στην Πύλο με την ιστορία που έχει και με τα ναυάγια που εδώ και χρόνια εξερευνούμε.
     (Χειροκροτήματα από την πτέρυγα της Νέας Δημοκρατίας)
     	ΔΗΜΗΤΡΙΟΣ ΣΑΜΠΑΖΙΩΤΗΣ: Σας ευχαριστώ πάρα πολύ, κύριε Υπουργέ.
     	ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Βαρβιτσιώτης.
     	ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, λυπάμαι που θα ξεκινήσω έτσι κι αυτό δεν είναι μομφή ιδιαίτερα προς το δικό σας πρόσωπο, το οποίο και εκτιμώ και σέβομαι απεριόριστα, αλλά έχει σχέση με τον τρόπο με τον οποίο έχει διενεργηθεί αυτή η συζήτηση. Έχει σχέση με το ρόλο που επιφυλάσσει ο Κανονισμός της Βουλής στο Βουλευτή. 
     Με συγχωρείτε, κύριε Πρόεδρε, αλλά εγώ ντρέπομαι. Είμαι γραμμένος από χθες να μιλήσω για το νομοσχέδιο κι έρχομαι μετά από τέσσερις ώρες που έχει ξεκινήσει η σημερινή συνεδρίαση για να λάβω τελικά το λόγο. Αυτό σημαίνει ότι κανένας δεν σέβεται ούτε το πρόγραμμά μου ούτε τις υποχρεώσεις που ενδεχομένως ο καθένας μας αναλαμβάνει. 
     Πιστεύω ότι θα πρέπει να γίνει μία βαθιά συζήτηση για τον τρόπο με τον οποίον οργανώνουμε τις συζητήσεις μας. Δεν μπορεί να υπάρχει αυτή η απεριόριστη μανία των Υπουργών να μιλάνε για το οτιδήποτε, δεν μπορεί να χαριζόμαστε στο χρόνο σε κανέναν γιατί ο χρόνος δεν ανήκει ούτε στους εισηγητές ούτε στους Κοινοβουλευτικούς Εκπροσώπους. Είναι χρόνος όλων των συναδέλφων, γι’ αυτό οφείλουμε να τηρούμε τους χρόνους μας.
     	Οφείλουμε και κάτι άλλο, κύριε Πρόεδρε, οφείλουμε μετά από πενήντα χρόνια…
     	ΠΡΟΕΔΡΕΥΩΝ (Ιωάννης Τραγάκης): Έχετε απόλυτο δίκιο και πρώτος εγώ εντόπισα το θέμα για το σεβασμό προς τους συναδέλφους που είναι εγγεγραμμένοι.
     	ΜΙΛΤΙΑΔΗΣ ΒΑΡΒΙΤΣΙΩΤΗΣ: Το ξέρω, γι’ αυτό σας είπα ότι εσείς κάνετε με τον καλύτερο δυνατό τρόπο τη δουλειά σας και ασκείτε τα καθήκοντά σας με τρόπο ώστε να είστε αναγνωρισμένος απ’ όλες τις πτέρυγες του Κοινοβουλίου και να χαιρόμαστε όταν διευθύνετε τη συζήτηση.
     	Όμως, κύριε Πρόεδρε, νομίζω ότι μετά από πενήντα χρόνια στο Συμβούλιο της Ευρώπης και μετά από περίπου τριάντα χρόνια στην Ευρωπαϊκή Ένωση θα πρέπει να μάθουμε κάτι για τον τρόπο με τον οποίο γίνονται οι συζητήσεις σε άλλα κοινοβουλευτικά σώματα και να μη δίνουμε την εικόνα ενός Κοινοβουλίου που παραμένει κολλημένο σε κάποιες λογικές συζητήσεων της δεκαετίας του ’50 ή του ’60. Αυτά σε ό,τι αφορά στη συζήτηση. Νομίζω ότι θα μας δοθεί η ευκαιρία –το ελπίζω- τουλάχιστον να ανοίξει μία σοβαρή συζήτηση γύρω από τον Κανονισμό και τις αλλαγές που πρέπει να γίνουν.
     	Σ’ ό,τι αφορά το νομοσχέδιο, νομίζω ότι έχουν ειπωθεί πολλά. Εγώ με τη σειρά μου θέλω να συγχαρώ την ηγεσία του Υπουργείου Εμπορικής Ναυτιλίας, αλλά και το σύνολο της Κυβέρνησης σχεδόν που προσυπογράφει το νομοσχέδιο για το θάρρος τους, την αποφασιστικότητά τους και πάνω απ’ όλα την ετοιμότητά τους να φέρουν επιτέλους αυτό το νομοσχέδιο που τόσο καιρό έχουμε προσπαθήσει πολλοί συνάδελφοι να πείσουμε τις διάφορες πολιτικές ηγεσίες να το κάνουν δεκτό. Είχε προετοιμαστεί από προηγούμενες ηγεσίες οι οποίες όμως ποτέ δεν το έφεραν προς συζήτηση στη Βουλή. Νομίζω ότι αξίζουν τα συγχαρητήριά μας και ότι αξίζουν τη στήριξή μας. Βλέπω ότι οι πτέρυγες της Βουλής -τουλάχιστον τα δύο μεγάλα κόμματα- δίνουν αμέριστα την υποστήριξή τους στο πλαίσιο αυτό και πολύ σωστά κάνουν.
     	Δεν θα μπω στα θετικά. Θα ήθελα να κάνω μόνο δύο παρατηρήσεις επειδή είμαι απ’ αυτούς που ασχολήθηκαν με το θέμα και ασχολήθηκα πριν ακόμα γίνω Βουλευτής με το πλαίσιο με το οποίο λειτουργεί ο καταδυτικός τουρισμός στη χώρα. Κάθισα και το συζήτησα και με τον εαυτό μου και ενημερώθηκα από τη μέρα που κάναμε τη συνεδρίαση στην επιτροπή μέχρι σήμερα. Φοβάμαι ότι η απόλυτη απελευθέρωση με όλα τα μέσα κατάδυσης ενδεχομένως ανοίγει μία κερκόπορτα. 
     	Θα ήθελα, λοιπόν, στο άρθρο 11 -αν μπορούμε -να περιορίσουμε τις καταδύσεις μόνο με τις αυτόνομες καταδυτικές συσκευές και να μην μπούμε στη λογική των ρομποτικών ή άλλων μέσων, τα οποία μπορούν να επισκέπτονται το βυθό μας, διότι αυτό μπορεί να δημιουργήσει ή να οδηγήσει σε ορισμένες περιπτώσεις σε φαινόμενα άκρατης δημοσιοποίησης αρχαίων θησαυρών που βρίσκονται στο υποθαλάσσιο περιβάλλον.
     Το δεύτερο που θα ήθελα να επισημάνω αφορά το άρθρο 13. Και πιστεύω ότι για τη χωροθέτηση των υποθαλάσσιων πάρκων είναι απαραίτητη και επιβάλλεται η σύμφωνη γνώμη του Υπουργείου Πολιτισμού. Δεν αρκεί το Υπουργείο Εμπορικής Ναυτιλίας με το Υ.ΠΕ.ΧΩ.Δ.Ε. να χωροθετούν τα υποθαλάσσια πάρκα. Πριν από λίγο μίλησε ο αγαπητός και εκλεκτός συνάδελφος κ. Σαμπαζιώτης  για ένα πολύ δίκαιο και εύλογο αίτημα αλλά δεν νομίζω ότι κανένας σ’ αυτήν την Αίθουσα θα ήθελε την απόφαση αυτή, για το άνοιγμα δηλαδή της Πύλου, να τη λάβει ο κατά τόπους λιμενάρχης, αλλά να συμμετέχει και να συναποφασίζει και η Αρχαιολογική Υπηρεσία που έχει την ευθύνη μέχρι τώρα και με την παρουσία της με την ιστορία της, την υπερεκατοντάχρονη ιστορία της μας έχει αποδείξει ότι μπορεί να προασπίζει την πολιτιστική μας κληρονομιά. 
     Έρχομαι στις τροπολογίες και στα θέματα που δεν αφορούν τον καταδυτικό τουρισμό. Και θα ήθελα να επισημάνω ορισμένα τα οποία θεωρώ θετικά ότι γίνονται. Απορώ γιατί σηκώνονται οι τόνοι για την ακτοπλοΐα ιδιαίτερα από ανθρώπους που μέχρι τώρα φαίνεται δεν έχουν καταλάβει πλήρως το εύρος και του προβλήματος και του θέματος αλλά και του νομοθετικού πλαισίου στο οποίο λειτουργούμε. Η επέκταση σε πενταετή, αντί για μονοετή, της συμβάσεως παραχώρησης είναι κάτι το οποίο στην πράξη φάνηκε ότι είναι πολύ λειτουργικό και είναι αναγκαίο για να προβούν ορισμένοι σε επενδύσεις σε καινούργια πλοία για να τα δρομολογήσουν σε μικρότερες γραμμές. Νομίζω ότι γίνεται απόλυτα δεκτό και από τον εμπνευστή του νόμου, τον παριστάμενο κ. Παπουτσή, η επέκταση μέχρι και πέντε χρόνια των συμβάσεων παραχώρησης. 
     Το δεύτερο αφορά στις έκτακτες δρομολογήσεις. Εγώ προσωπικά έχω εκφραστεί σε όλους τους τόνους και πιστεύω ότι ο κρατικός παρεμβατισμός θα πρέπει να έχει ημερομηνία λήξεως στην ακτοπλοΐα. Και πιστεύω ότι θα πρέπει να αλλάξουμε το καθεστώς, να προβούμε σε πιο γενναία απελευθέρωση και πιστεύω ότι ο τρόπος με τον οποίο σήμερα προασπιζόμαστε αυτόν το νόμο δεν είναι αυτός που δίνει τη δυνατότητα για την ανάπτυξη του ελεύθερου ανταγωνισμού, κάτι το οποίο άκουσα πάρα πολλές φορές να υπερασπίζεται ο Υπουργός Εμπορικής Ναυτιλίας και ο Υπουργός Αιγαίου σε διάφορες ανακοινώσεις τους αλλά ακόμα δεν έχουμε δει –φαντάζομαι ότι η διαπραγμάτευση με την Ευρωπαϊκή Επιτροπή συνεχίζεται- ένα σχέδιο συνολικής πρότασης. 
     Πάντως οι έκτατες δρομολογήσεις είναι σωστό να γίνονται με φειδώ πάνω απ’ όλα. Είναι κρατική παρέμβαση σε ένα πλαίσιο ανταγωνισμού. Το αν θα γίνει η έκτακτη δρομολόγηση για δέκα μήνες ή για δυο μήνες δεν αφορά τόσο πολύ όσο αφορά στο ότι δεν θα πρέπει να γίνονται έκτακτες δρομολογήσεις. Γιατί αν μια αγορά είναι τόσο επικερδής ώστε να επιτρέπει έκτακτη δρομολόγηση, τότε με την έκτακτη δρομολόγηση και μάλιστα τη δωδεκάμηνη ενδεχομένως αυτό που κάνουμε είναι ότι παρακάμπτουμε τις περιπτώσεις στις οποίες θα μπορούσε να υπάρχει ανταγωνισμός και τις βάζουμε και αυτές σε ένα καθεστώς ελέγχου. 
     Σε ό,τι αφορά στην επιδότηση των εργοδοτικών εισφορών για την κρουαζιέρα, νομίζω ότι είναι ένα πάρα πολύ σωστό μέτρο. Είναι ένα μέτρο το οποίο πολλές φορές είχαμε επισημάνει ότι θα έπρεπε να είχε ληφθεί από το 2001, όταν έγιναν οι τρομοκρατικές επιθέσεις, όταν μειώθηκε το παγκόσμιο τουριστικό ρεύμα, όταν κατέρρευσαν ή άρχισαν να καταρρέουν οι ελληνικές εταιρείες κρουαζιέρας. Νομίζω ότι αυτό θα μπορούσε να επεκταθεί σε κάποιο βαθμό και στα χαμηλότερα πληρώματα για τα υπόλοιπα πλοία της ελληνικής σημαίας. Και αυτό για να μπορέσουμε να φέρουμε περισσότερα πλοία στην ελληνική σημαία. Σε μια εποχή άνθησης της ελληνικής πλοιοκτησίας συρρικνώνεται ο στόλος των υπό ελληνική σημαία πλοίων. Και αυτό σημαίνει ότι κάποιοι μετράνε αφ’ ενός το κόστος, αφ’ ετέρου βρίσκουν ότι υπάρχουν λιγότερα διαθέσιμα πληρώματα. Μέσα από την επιδότηση των εργοδοτικών εισφορών ιδιαίτερα για τα κατώτερα πληρώματα νομίζω ότι θα μπορέσουμε να λύσουμε ουσιαστικά το πρόβλημα της ανεργίας των ναυτικών. 
     Σε ό,τι αφορά στους άνεργους ναυτικούς και την προτίμησή τους για πρόσληψη στους Οργανισμούς Λιμένων θα ήθελα να πω ότι στη συζήτηση στην επιτροπή αναφερόμενος στο θέμα των τηλεγραφητών πίστευα ότι είχε γίνει πρόνοια για τους τηλεγραφητές στον ασφαλιστικό νόμο των ναυτικών επί Γιώργου Ανωμερίτη. Δυστυχώς κάτι τέτοιο δεν είχε προβλεφθεί.
     Νομίζω ότι στην επόμενη νομοθετική πρωτοβουλία του ΥΕΝ θα πρέπει να βρούμε έναν τρόπο, τουλάχιστον γι’ αυτούς τους τελευταίους εναπομείναντες –περίπου τριάντα επτά- ραδιοτηλεγραφητές, ώστε να τους δώσουμε το δικαίωμα να ολοκληρώσουν το χρόνο εργασίας τους και να πάρουν μία σύνταξη. Ενδεχομένως να είναι εξήντα και να μην είμαι σωστά πληροφορημένος.
     (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Τέλος, σε ό,τι αφορά την τροπολογία για τα πρόστιμα συμφωνώ απόλυτα και με το πνεύμα της και με την ουσία της. Βεβαίως, θα πρέπει να γίνουν συνυπόχρεοι αλληλέγγυα πλοιοκτήτης, εφοπλιστής, ναυλωτής, καπετάνιος, όλοι που βρίσκονται σε αυτήν την αλυσίδα.
     Αυτό, όμως, το οποίο ενδεχομένως να δημιουργεί πρόβλημα –και σωστή είναι η αύξηση των προστίμων ώστε να φτάσουμε στα 500.000 ευρώ, γιατί είδαμε την αδυναμία του κράτους να αντιδράσει εκεί που θα έπρεπε και χτυπήσαμε έναν καπετάνιο, ενώ θέλαμε να χτυπήσουμε τον εφοπλιστή- είναι το εξής: Μήπως τα 5.000 ευρώ κατώτατο όριο είναι πολλά; 
     ΠΡΟΕΔΡΕΥΩΝ (Γεώργιος Σούρλας): Κύριε Βαρβιτσιώτη, σας παρακαλώ ολοκληρώστε.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Μήπως για τον ψαρά τα 5.000 ευρώ είναι καταστροφή; Μήπως θα έπρεπε να διατηρήσουμε το κατώτερο, που είναι σήμερα τα 293 ευρώ, το οποίο να κάνουμε 300 ευρώ και να φτάσουμε στα 500.000 ευρώ για τα μεγάλα πλοία; 
     Αυτά, κύριε Πρόεδρε. Με συγχωρείτε και ευχαριστώ για την ανοχή σας.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβιτσιώτη.
     Το λόγο έχει ο συνάδελφος κ. Χρήστος Παπουτσής.
     Επαναλαμβάνω την παράκληση να μην υπερβαίνετε το οκτάλεπτο αν είναι δυνατόν, γιατί υπάρχουν ακόμα αρκετοί εγγεγραμμένοι συνάδελφοι. Και δεν αναφέρομαι προσωπικά σε εσάς, κύριε Παπουτσή, αλλά σε όλους τους συναδέλφους.
     ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε Πρόεδρε, αλλά πριν ξεκινήσετε το χρόνο μου, θα ήθελα να υπενθυμίσω σε εσάς –και ενδεχομένως θα αναζητήσετε τον κ. Τραγάκη, τον Πρόεδρο τον οποίο διαδεχθήκατε- την υπόσχεση η οποία δόθηκε, ότι λόγω της εκτεταμένης παραβίασης του χρόνου από την πλευρά των κυρίων Υπουργών, θα υπάρχει μία ευελιξία όσον αφορά τους πρώην Υπουργούς και ιδιαίτερα τους Βουλευτές, οι οποίοι έχουν εναπομείνει στην Αίθουσα.
     ΠΡΟΕΔΡΕΥΩΝ (Γεώργιος Σούρλας): Το Προεδρείο, όπως και οι κυβερνήσεις, έχει συνέχεια…
     ΧΡΗΣΤΟΣ ΠΑΠΟΥΤΣΗΣ: Και ως εκ τούτου πρέπει να τηρεί τη δέσμευση.
     ΠΡΟΕΔΡΕΥΩΝ (Γεώργιος Σούρλας): Ισχύει η δέσμευση, αλλά αν είναι δυνατόν, να είστε σύντομοι.
     ΧΡΗΣΤΟΣ ΠΑΠΟΥΤΣΗΣ: Πολύ ωραία. Τότε, λοιπόν, σας παρακαλώ πολύ αφαιρέστε το χρόνο μου, για να είμαι κι εγώ ακριβής.
     Πρώτα απ’ όλα θα ήθελα να χαιρετίσω τη σημερινή συνεδρίαση όσον αφορά τη συζήτηση στη Βουλή του νομοσχεδίου το οποίο ανοίγει το δρόμο στον καταδυτικό τουρισμό στην Ελλάδα.
     Όταν παρουσίαζα εκ μέρους της Ευρωπαϊκής Επιτροπής την «Πράσινη Βίβλο» για τον τουρισμό στην Ευρωπαϊκή Ένωση και αργότερα όταν προωθούσαμε εκ μέρους της Ευρωπαϊκής Επιτροπής την ευρωμεσογειακή συνεργασία πάλι στον τομέα του τουρισμού, διαπίστωνα ότι ο καταδυτικός τουρισμός βρίσκεται σε άνθηση σε πολλές από τις ανταγωνίστριες χώρες της Ελλάδας, ιδιαίτερα όμως στη Μάλτα, στην Αίγυπτο, στο Ισραήλ και στην Τουρκία, όπου με βάση τον καταδυτικό τουρισμό ανέπτυσσαν παράλληλες μορφές τουρισμού, οι οποίες θεωρώ- ότι είναι ένας σημαντικός τομέας όπου μπορούμε πράγματι να δημιουργήσουμε τα δικά μας συγκριτικά πλεονεκτήματα στον τομέα του Τουρισμού.
     Στις 10 Μαΐου του 2000 -μετά τις εκλογές του 2000- παρουσιάζοντας το Πρόγραμμα Δράσης του Υπουργείου Εμπορικής Ναυτιλίας ως Υπουργός Εμπορικής Ναυτιλίας, ανακοίνωσα την προώθηση του καταδυτικού τουρισμού μαζί με το θαλάσσιο συνεδριακό τουρισμό ως τις βασικές προτεραιότητες που το Υπουργείο Εμπορικής Ναυτιλίας προωθούσε στον τομέα του τουρισμού. 
     Ήταν επίσης τότε -λίγο αργότερα- όπου ο συνάδελφος κ. Καμμένος, ο κ. Λιντζέρης, η συνάδελφος κ. Μαρία Αρσένη και πολλοί άλλοι συνάδελφοι είχαν αναλάβει μία διακομματική πρωτοβουλία προκειμένου να αναδείξουμε αυτήν την υπόθεση. 
     Γι’ αυτόν το λόγο τότε, με την απόλυτη συνεργασία και την πολύ θερμή και προσωπική δέσμευση τότε του υποναυάρχου του Λιμενικού Σώματος εν αποστρατεία κ. Αργυρακόπουλου, προωθήσαμε αυτήν την υπόθεση, την οποία στη συνέχεια παρέλαβε ο κ. Ανωμερίτης και το 2003 ανακοίνωσε το σχέδιο νόμου για τον καταδυτικό τουρισμό.
     Μία κουβέντα μόνο, γιατί ο χρόνος περνάει, αλλά αξίζει τον κόπο να μιλήσουμε γι’ αυτό.
     Πιστεύω ειλικρινά ότι ο καταδυτικός τουρισμός αποτελεί μία νέα, διαρκώς αναπτυσσόμενη μορφή τουρισμού, που έχουμε υποχρέωση όλοι να τη λάβουμε υπ’ όψιν μας. Κι όχι απλώς να τη λάβουμε υπ’ όψιν μας γενικώς και αορίστως, αλλά πιστεύω ότι η πολιτεία και οι φορείς όλης της χώρας -μη κυβερνητικές οργανώσεις, φορείς Τοπικής Αυτοδιοίκησης, επιμελητήρια- θα πρέπει να την εντάξουμε σε μία συνολική αναπτυξιακή στρατηγική για την παράκτια και τη νησιωτική Ελλάδα. 
     Πιστεύω ότι θα προσφέρει πολλές νέες δυνατότητες στην υπόθεση της ανάπτυξης της χώρας μας και κυρίως θα διαμορφώσει πολλές νέες θέσεις απασχόλησης, αναδεικνύοντας επαγγέλματα, δεξιότητες και αναγκαιότητες για κατάρτιση που τώρα δεν υπάρχουν, αλλά που θα δημιουργήσουν τοπικές οικονομίες κλίμακος πάρα πολύ σημαντικές.
     Η χώρα μας, επίσης, λόγω ακριβώς των κλιματολογικών συνθηκών που επικρατούν, δίνει τη δυνατότητα να έχουμε πολύ μεγάλα συγκριτικά πλεονεκτήματα από άλλες χώρες για πολύ μεγάλη περίοδο του χρόνου. Και ως εκ τούτου οφείλουμε να το εκμεταλλευτούμε.
     Έγινε μεγάλη συζήτηση σήμερα εδώ και μάλιστα υπήρξε αντιπαράθεση μεταξύ ορισμένων συναδέλφων της Πλειοψηφίας όσον αφορά το ρόλο του Υπουργείου Πολιτισμού και των υπηρεσιών της ενάλιας αρχαιολογίας. Πρέπει να πω ότι έχουν προσφέρει ένα σημαντικότατο έργο. Υπάρχουν άνθρωποι με προσωπική δέσμευση σ’ αυτήν την υπόθεση, με πολλά χρόνια δουλειάς και προσφοράς. Πρέπει να αποτίουμε φόρο τιμής σ’ αυτές τις υπηρεσίες και σ’ αυτά τα στελέχη της Δημόσιας Διοίκησης που πράγματι δουλεύουν σ’ αυτήν την κατεύθυνση. 
     Από την άλλη πλευρά, εγώ καταλαβαίνω τις ευαισθησίες, καταλαβαίνω τις δεσμεύσεις, καταλαβαίνω τις «δογματικές» προσεγγίσεις. Αλλά δεν πρέπει να ξεχνάμε ότι υπάρχει και η άλλη ανάγνωση των νομισμάτων. Δεν υπάρχει μόνο η μια πλευρά, υπάρχει και η άλλη. Και όταν δεν υπάρχουν κανόνες, όταν δεν υπάρχει οργανωμένη παρέμβαση, τότε η πλήρης ελευθερία και η ασυδοσία μπορεί να διευκολύνουν τις απόπειρες για αρχαιοκαπηλεία και να περιορίζουν τη δυνατότητα αξιοποίησης του θαυμάσιου πολιτιστικού πλούτου που έχει η χώρα μας. 
     Έρχομαι ευθύς αμέσως σε ορισμένες παρατηρήσεις που έχω να κάνω όσον αφορά τα άρθρα 18 και 19. 
     Όσον αφορά το άρθρο 18: Η Κυβέρνηση λέει ότι επιχειρεί να λύσει τα προβλήματα για το συμφέρον των νησιών. Στην πραγματικότητα όμως έχουμε την τροποποίηση της λειτουργίας του πλαισίου που ορίζει τους κανόνες του ανταγωνισμού στις ακτοπλοϊκές συγκοινωνίες. Στην πραγματικότητα νομιμοποιείται μια πρακτική οριακής νομιμότητας που εφάρμοσε η Κυβέρνηση με πρόθεση και με σχέδιο, φέτος το καλοκαίρι, με την πληθώρα των εκτάκτων δρομολογήσεων πλοίων κατά βούληση των αρμοδίων Υπουργών της Κυβέρνησης του κ. Καραμανλή. Με τη νέα διάταξη που εισάγεται νομιμοποιούνται δύο κατηγορίες πλοιοκτητών: οι επιμελείς και οι πονηροί. Οι επιμελείς καταθέτουν δηλώσεις και συμμετέχουν κανονικά στις διαδικασίες προ της 31ης Ιανουαρίου κάθε χρόνου και οι πονηροί περιμένουν πότε θα υπάρξουν τα κενά, πού θα είναι τα κενά στον ανταγωνισμό, για να μπουν στις γραμμές εκ του ασφαλούς και με προνομιακούς όρους, όχι μόνο για την τρέχουσα περίοδο αλλά με προνομιακούς όρους για τις επόμενες περιόδους. 
     Το ερώτημα που τίθεται είναι: πόσοι θα μείνουν στο τέλος οι επιμελείς και γιατί θα κάνουν δηλώσεις με τις κανονικές διαδικασίες; Μπορεί να διαβεβαιώσει το Σώμα ο αρμόδιος Υπουργός ότι οι δηλώσεις έγιναν κανονικά φέτος το καλοκαίρι, ότι δεν έγιναν δύο και τρεις ημέρες μετά τον ορισμό των δρομολογίων; Και πότε έκανε ο Υπουργός αποδεκτές τις δηλώσεις αυτές επισήμως, ως οφείλει, σύμφωνα με την ισχύουσα νομοθεσία; Τα λέω αυτά, γιατί η Βουλή πρέπει να γνωρίζει τις πραγματικές αιτίες των προβλημάτων για την υποτιθέμενη θεραπεία, την οποία καλείται σήμερα να νομοθετήσει. Η πραγματική αιτία είναι η πολιτική βούληση, είναι η συνέργεια της Κυβέρνησης με τα συμφέροντα εκείνα που επιδιώκουν την ασυδοσία στην ακτοπλοΐα, στην εκμετάλλευση της ανάγκης της νησιωτικής Ελλάδας για συγκοινωνιακές συνδέσεις προς όφελος αποκλειστικά των ιδιωτικών συμφερόντων και εις βάρος του δημοσίου συμφέροντος. Με τη νέα διάταξη του άρθρου 18 εισάγεται μια νέα έννοια. Δίδεται μια νέα διάσταση στον ευρωπαϊκό ορισμό περί ανταγωνισμού και ελεύθερης παροχής υπηρεσιών στις θαλάσσιες συγκοινωνίες. Νομιμοποιείται ο ανταγωνισμός «a la cart», ο ανταγωνισμός υπέρ των «ημετέρων» πλοιοκτητών του εκάστοτε Υπουργού. Και αφήνετε και πάλι εκτεθειμένες τις υπηρεσίες του Υπουργείου Εμπορικής Ναυτιλίας στις αφόρητες πιέσεις και στον πειρασμό για αλισβερίσι.
     Έχουμε υποχρέωση, κυρίες και κύριοι συνάδελφοι, να προστατέψουμε τον παρόντα Υπουργό και τους επόμενους Υπουργούς και βεβαίως και τις υπηρεσίες του Υπουργείου Εμπορικής Ναυτιλίας. Ο ανταγωνισμός προϋποθέτει ισότητα στις ευκαιρίες, ενιαία σημεία εκκίνησης, σταθερό πλαίσιο κανόνων, εποπτικό και ρυθμιστικό ρόλο του κράτους. Αυτό είναι το ευρωπαϊκό πνεύμα που διαπνέει το ισχύον νομοθετικό πλαίσιο του ν. 2932. 
     Η Κυβέρνηση, λοιπόν, της Νέας Δημοκρατίας, η φιλελεύθερη παράταξη του ελεύθερου ανταγωνισμού, τροποποιεί την ισχύουσα νομοθεσία, ενισχύοντας ακριβώς το αντίθετο από τις διακηρύξεις της -τον κρατικό παρεμβατισμό στις δρομολογήσεις των πλοίων- και περιορίζοντας και υπονομεύοντας στην ουσία την κανονικότητα και τη σταθερότητα του πεδίου ανταγωνιστικής λειτουργίας των ακτοπλοϊκών συγκοινωνιών. Ευελιξία στον Υπουργό για να μπορεί, συνεργαζόμενος με τις ακτοπλοϊκές εταιρείες, να κόβει και να ράβει τα δρομολόγια, όπως τον παλιό καιρό των κυβερνήσεων της Νέας Δημοκρατίας και βεβαίως τον παλιό καιρό των κυβερνήσεων του ΠΑ.ΣΟ.Κ., τον οποίο διορθώσαμε εμείς με δική μας πρωτοβουλία και διαμορφώσαμε το νέο σύγχρονο πλαίσιο.
     Ταυτόχρονα, η έννοια της απελευθέρωσης περιορίζεται μόνο στην ελεύθερη αύξηση των εισιτηρίων της οικονομικής θέσης, πράγμα το οποίο είδαμε όλο το καλοκαίρι. 
     Μπορεί, λοιπόν, να διαβεβαιώσει το Σώμα η Κυβέρνηση ότι έχει διαβουλευθεί με την Ευρωπαϊκή Επιτροπή γι’ αυτήν τη ρύθμιση, όπως οφείλει από τη συνθήκη; Όπως οφείλει η Κυβέρνηση πριν φέρει στο Εθνικό Κοινοβούλιο μια τροπολογία που αφορά τροποποίηση του νομοθετικού περιβάλλοντος που αφορά τον ανταγωνισμό; Υπάρχει τέτοια προδιαβούλευση; Υπάρχει έγγραφη συμφωνία της Ευρωπαϊκής Επιτροπής; 
     Και επιπλέον θα ήθελα να εκφράσω μία απορία: Πού είναι η Ένωση Εφοπλιστών Ακτοπλοΐας; Πού είναι οι συνάδελφοι της Νέας Δημοκρατίας που υπεραμύνονται των ιδεών του ελεύθερου ανταγωνισμού; Πού είναι οι απανταχού κήρυκες του ανταγωνισμού και της απελευθέρωσης που βάλλουν τόσα χρόνια ενάντια στο ισχύον θεσμικό πλαίσιο της ακτοπλοΐας; Γιατί άραγε σήμερα δεν λειτουργούν τα φιλελεύθερα αντανακλαστικά τους; Άραγε τώρα θα προσφύγουν στην Ευρωπαϊκή Επιτροπή; Θα προσφύγουν στο Ευρωπαϊκό Δικαστήριο εναντίον του νέου κρατικού παρεμβατισμού που επιχειρείται; Αυτά είναι ερωτήματα, τα οποία περιμένουν απαντήσεις.
     Όσον αφορά το άρθρο 19, κύριε Πρόεδρε, και ολοκληρώνω, η νέα διάταξη που εισάγεται έρχεται να ενσωματώσει στην εθνική νομοθεσία μία βασική και χρόνια επιδίωξη των κυβερνήσεων του ΠΑ.ΣΟ.Κ., το αποτέλεσμα μιας μακράς προσπάθειας που κάναμε προς την Ευρωπαϊκή Επιτροπή με πολύ συστηματικό και πολύ συντονισμένο τρόπο μάλιστα επί υπουργίας του κ. Ανωμερίτη και του κ. Σηφουνάκη ακριβώς για να έχουμε τη δυνατότητα από την ευρωπαϊκή νομοθεσία να υπάρχουν συμβάσεις δημοσίου συμφέροντος με μεγάλη διάρκεια. Μετά από συγκλίσεις, από συνεννοήσεις, μετά από πραγματικές αντιπαραθέσεις που κράτησαν πάνω από δύο χρόνια, στις 22 Δεκεμβρίου 2003 η Ευρωπαϊκή Επιτροπή εξέδωσε μία ανακοίνωση προς τις κυβερνήσεις των κρατών-μελών σχετικά με την επίσημη ερμηνεία -και ήταν η πρώτη φορά που γινόταν αυτό- του κανονισμού 3577/99, δηλώνοντας ότι με αυτόν τον τρόπο η Ευρωπαϊκή Επιτροπή ερμηνεύει τον κανονισμό, υποδεικνύοντας στα κράτη-μέλη με ποιον τρόπο θα μπορούν να τον εφαρμόζουν και πώς να τον ενσωματώνουν στην εθνική νομοθεσία. Αναφέρομαι συγκεκριμένα στο έγγραφο της Επιτροπής COM 2003/595. Σύμφωνα, λοιπόν, με την ερμηνεία αυτή οι συμβάσεις για υπηρεσίες δημοσίου συμφέροντος θα μπορούν να είναι μέχρι έξι ετών και για μικρά νησιά μέχρι δώδεκα χρόνια, διευκρινίζοντας μάλιστα ότι με τον όρο «μικρά νησιά» θεωρούνται εκείνα τα οποία δέχονται μέχρι εκατό χιλιάδες επισκέψεις το χρόνο.
     ΑΝΑΣΤΑΣΙΟΣ ΚΑΡΑΜΑΡΙΟΣ: Τροποποιήθηκε.
     ΧΡΗΣΤΟΣ ΠΑΠΟΥΤΣΗΣ: Και τίθεται λοιπόν το ερώτημα: Γιατί αναμείνατε δεκαεννέα μήνες για τη νομοθέτηση αυτής της ρύθμισης; Γιατί δεν αξιοποιήσατε αμέσως αυτήν τη διάταξη την οποία παραλάβατε αμέσως; Γιατί δεν το αξιοποιείτε τώρα με την ισχύουσα -αφού αυτή είναι η πρόθεσή σας, αφού θέλετε να δώσετε λύση στα νησιά- για τα μικρά νησιά με δώδεκα χρόνια; Ας είναι. Εάν η διάταξη περιορίζεται απλώς σε αυτήν τη ρύθμιση, θα μπορούσα να συμφωνήσω. Θα διαφωνήσω όμως, εάν επιχειρήσετε από την πίσω πόρτα να κάνετε δώρο στους πλοιοκτήτες των υπερήλικων πλοίων, καθιστώντας τα νησιά μας ομήρους των παλαιών πλοίων. 
     ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, τελειώνετε, σας παρακαλώ.
     ΧΡΗΣΤΟΣ ΠΑΠΟΥΤΣΗΣ: Τελειώνω, κύριε Πρόεδρε, με μία πρόταση. Δεν θα πάρω το λόγο επί των τροπολογιών. 
     Σύμφωνα, λοιπόν, με τη νέα διάταξη που εισάγεται στο άρθρο 19 στο διαγωνισμό μπορούν να υποβάλλουν προσφορά πλοία που πληρούν τα κριτήρια του άρθρου 3 του ν. 2932/2001, τα οποία όμως αναφέρονται και στην ηλικία των πλοίων. Και θέτω το απλό, το πραγματικό ερώτημα: Ένα πλοίο είκοσι οκτώ ετών, ένα πλοίο είκοσι εννέα ετών κατά τη στιγμή της διενέργειας του διαγωνισμού μπορεί να λάβει μέρος στο διαγωνισμό για πέντε έτη σύμβασης επιδοτούμενων δρομολογίων; Εάν η Κυβέρνηση δεν προβεί σε νέα ρητή διατύπωση, δημιουργείται νομικό κενό. Γιατί θα μπορούσε κάποιος να υποστηρίξει ότι πράγματι μπορεί να λάβει μέρος στο διαγωνισμό και από εκεί και πέρα δεν υπάρχει νόμος ο οποίος να απαγορεύει τις συμβάσεις στην πενταετία.
     ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, δεν υπάρχουν άλλα θέματα.
     ΧΡΗΣΤΟΣ ΠΑΠΟΥΤΣΗΣ:  Κύριε Πρόεδρε, τελειώνω την πρότασή μου.
     Επομένως, εφόσον η Κυβέρνηση σήμερα έχει την πρόθεση να λύσει το θέμα και θα ήθελε και τη συμφωνία όλων μας, θα έλεγα ότι αντί να υπάρχουν τα ερωτήματα αν το νομικό κενό δημιουργείται εσκεμμένα, αν δημιουργείται από πρόθεση, θα μπορούσε να αποδεχθεί μία τροποποίηση, μία προσθήκη στο συγκεκριμένο άρθρο η οποία να λέει το εξής:
     Προς το τέλος του άρθρου 19, εκεί που λέει «με την προκήρυξη του διαγωνισμού καλούνται να υποβάλουν προσφορά οι πλοιοκτήτες εκείνοι που οι ίδιοι και τα πλοία τους έχουν τις προϋποθέσεις οι οποίες ορίζονται στο άρθρο τρίτο», να προστεθεί η εξής φράση: «Και εφόσον διατηρούν τις προϋποθέσεις αυτές για όλο το χρονικό διάστημα που θα οριστεί στη σύμβαση». 
     Οι καθαρές εξηγήσεις νομίζω ότι οδηγούν και σε ουσιαστικές πολιτικές συζητήσεις. Όταν υιοθετηθεί ο νόμος θα ξεκινήσετε ένα διαγωνισμό για πενταετείς συμβάσεις. Εκείνη τη στιγμή όλα τα πλοία μπορούν να λάβουν μέρος που πληρούν τις προϋποθέσεις του τρίτου άρθρου του ν. 2932, δηλαδή και τα πλοία είκοσι εννέα ετών. Άρα θα μπορούσε να καταστεί κάποιος μειοδότης έχων το εικοστό ένατο έτος. Από εκεί και πέρα η σύμβασή του είναι πενταετής. Αυτό όμως δεν διευκρινίζεται. Ο ν. 2932 δεν απαγορεύει, ορίζει ηλικίες. Αν θέλουμε να είμαστε καθαροί σ’ αυτό, μία αποδοχή αυτής της πρότασης θα διευκόλυνε πράγματι την κατάσταση.
     Ευχαριστώ πολύ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Διατελέσατε και Υπουργός Εμπορικής Ναυτιλίας και έχετε απόψεις και προτάσεις, αλλά βλέπετε εδώ η κλεψύδρα είναι αμείλικτη.
     Ο κύριος Υπουργός έχει το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, μία σύντομη παρέμβαση θα κάνω.
     Οφείλει η Κυβέρνηση να απαντήσει και βλέπετε ότι οι απαντήσεις είναι άμεσες.
     Εγώ χαίρομαι που αναδεικνύουμε τα θέματα του Υπουργείου Εμπορικής Ναυτιλίας και τα θέματα ακτοπλοΐας και γενικότερα της ναυτιλίας, σε κυρίαρχα θέματα της πολιτικής συζήτησης καμιά φορά και αντιπαράθεσης. Θέλω λοιπόν και να δίνω αμέσως απαντήσεις ειδικά σε δημιουργικές προτάσεις.
     Ξεκινώ από το τελευταίο. Κύριε συνάδελφε, κύριε Παπουτσή, που διατελέσατε και Υπουργός Εμπορικής Ναυτιλίας, όχι είκοσι οκτώ ετών που λέτε εσείς, αλλά εμείς στις διακηρύξεις –σας το λέω τώρα, το είπα και επισήμως- θα βάλουμε το μέσο όρο ηλικίας των πλοίων. Δηλαδή στη διακήρυξη δεν θα λέμε είκοσι οκτώ ετών και πέντε ετών σύνολο τριάντα τρία, αλλά θα λέμε δεκαέξι ετών. Θα υπολογίζουμε και ταχύτητες. Αλλά αυτά είναι τα ποιοτικά κριτήρια που θα μπουν στη διακήρυξη. Η διακήρυξη θα είναι με βάση βέβαια αυτά που ορίζει η Ευρωπαϊκή Ένωση. 
     Ελπίζουμε ότι τα επιπλέον κίνητρα τα οποία δίνουμε –που είναι το χρηματοδοτικό πρωτόκολλο –όποιος θέλει μπορεί να τα εκμεταλλευτεί. Είναι αυτό που πιστεύω ότι θα κερδίσουμε στην Ευρωπαϊκή Ένωση γιατί έγινε συζήτηση με τον κ. Μπαρώ προχθές που επισκέφθηκε την Αθήνα ταξιδεύοντας προς την Κύπρο. Επίσης, είναι η επιδότηση του ξενοδοχειακού τμήματος της ναυπήγησης των πλοίων και βεβαίως οι πενταετείς συμβάσεις τις οποίες ήδη ορίζουμε στο νόμο.
     Ανοίγω παρένθεση και σας λέω ότι αν πραγματικά τα κόμματα της Αντιπολίτευσης και ιδιαίτερα οι πολύπειροι εκπρόσωποι της Αξιωματικής Αντιπολίτευσης στα θέματα της ναυτιλίας, μας προτείνουν για νέα πλοία η πενταετία να γίνει έξι χρόνια ή και παραπάνω ή για τα μικρά πλοία να πάει στα δώδεκα χρόνια, είμαστε πολύ ανοιχτοί να το συζητήσουμε. Συζητήστε το πρώτα μεταξύ σας. Σας το λέω διότι μπορεί να μας επηρεάσει αυτή η άποψη. Και μέχρι το τέλος της συζήτησης του νομοσχεδίου είμαστε στη διάθεση και των συναδέλφων της Αντιπολίτευσης να το ορίσουμε.
     Με ρωτήσατε αν για το δεκάμηνο υπάρχει σύμφωνη γνώμη της Ευρωπαϊκής Ένωσης. Κοιτάξτε, αυτό το θέμα πρέπει να το δούμε και από τις δυο του όψεις. Αν μας προτείνετε να ρωτούμε την Ευρωπαϊκή Ένωση για το τι γίνεται στα θέματα της ακτοπλοΐας, πρέπει να καταργήσουμε αύριο το πρωί το λεγόμενο νόμο Παπουτσή. Διότι οι αιτιάσεις της Ευρωπαϊκής Ένωσης είναι ακριβώς γι’ αυτόν το νόμο και για την αναντιστοιχία που υπάρχει με την οδηγία της Ευρωπαϊκής Ένωσης. Κάνουμε έναν τιτάνιο αγώνα. Από την πρώτη μέρα που ανέλαβα το Υπουργείο το πρώτο πράγμα που βρήκα στο γραφείο μου ήταν οι αιτιάσεις της κ. Ντε Παλάθιο ότι θα μας παραπέμψει στο Ευρωπαϊκό Δικαστήριο σε γράμμα που είχε στείλει στον κ. Γεώργιο Παπανδρέου στις 2.3.2004. Και δίνουμε έναν τιτάνιο αγώνα και τα θέματα να προσαρμόσουμε και συμφωνία με την Ευρωπαϊκή Ένωση να υπάρχει και να μη μας παραπέμψει στο Ευρωπαϊκό Δικαστήριο.
     Σε ένα θέμα τραβάμε ευθεία γραμμή. Είναι το θέμα της ελληνομάθειας, για λόγους ασφαλείας και γιατί θέλουμε Έλληνες ναυτικούς στα πλοία.
     Μου είπατε για το δεκάμηνο. Το δεκάμηνο είναι συμπλήρωση της ισχύουσας νομοθεσίας. Το είπα στην κ. Ζήση, το λέω σε όλους σας. Αλλά για να λέμε τα πράγματα όπως είναι, το δίκτυο πια με απόφαση της Ρ.Α.Θ.Ε. –δικό σας δημιούργημα, εμείς το καταργήσαμε κ. Ζήση και ίσως και γι’ αυτόν το λόγο- σε εισήγηση στον κ. Ανωμερίτη –θα το επιβεβαιώσει, υποθέτω, ο κ. Ανωμερίτης, ξέρει απ’ έξω τα θέματα της ναυτιλίας, όπως και ο κ. Παπουτσής- δεν είναι υποχρεωτικό, είναι ενδεικτικό.
     Να και ένας λόγος επιπλέον που σας λέω, γιατί καταργήσαμε τη Ρ.Α.Θ.Ε.. Και μάλιστα πρόεδρός της τότε ήταν ο σημερινός πρόεδρος της Επιτροπής Ανταγωνισμού. Και αυτός είναι ένας πρόσθετος λόγος για τον οποίο εντάξαμε τη Ρ.Α.Θ.Ε. στην ενισχυμένη πια ανεξάρτητη Αρχή Ανταγωνισμού που υπάγεται στο Υπουργείο Ανάπτυξης με όλους τους υπαλλήλους και τα στελέχη της. Η ΡΑΘΕ καταργήθηκε. Και γιατί καταργήθηκε, για να το λύσουμε αυτό άπαξ και διαπαντός; Γιατί κόστιζε στον ελληνικό λαό παραπάνω από 700.000 ευρώ, με παχυλούς μισθούς. Ήταν ένας οργανισμός, ο οποίος είχε «πεθάνει» πριν έρθει η Νέα Δημοκρατία στην εξουσία. Από τον Οκτώβριο του 2004 δεν είχε πρόεδρο και δεν είχε εκδώσει καμία απόφαση. Ήταν ένας οργανισμός σε ακινησία και δεν λειτουργούσε. 
     Εμείς θέλουμε δραστήριο Οργανισμό για τον ανταγωνισμό –όπως γίνεται τώρα σε κάποια θέματα που έχει εντοπίσει η Επιτροπή Ανταγωνισμού, η ανεξάρτητη αρχή- στο Υπουργείο Ανάπτυξης για όλα τα θέματα. Εμείς είμαστε φιλελεύθερη παράταξη και θέλουμε οι κανόνες του ανταγωνισμού να λειτουργούν κατά τον καλύτερο τρόπο.
     ΡΟΔΟΥΛΑ ΖΗΣΗ: Για την Επιτροπή Ανταγωνισμού έχουμε κανένα στοιχείο; 
     ΠΡΟΕΔΡΕΥΩΝ (Γεώργιος Σούρλας): Θα τα πείτε μετά, κυρία Ζήση. Είσθε Κοινοβουλευτικός Εκπρόσωπος και θα έχετε το χρόνο.
     Η κ. Διαμαντοπούλου έχει το λόγο. 
     ΑΝΝΑ ΔΙΑΜΑΝΤΟΠΟΥΛΟΥ: Ευχαριστώ, κύριε Πρόεδρε. Επειδή και ο εισηγητής της παράτάξης μας και η Κοινοβουλευτική Εκπρόσωπος έβαλαν όλα τα ζητήματα και των τροπολογιών και το πολιτικό πλαίσιο, θα ήθελα να κάνω δύο γενικότερες παρατηρήσεις, οι οποίες αφορούν την εξέλιξη των θεμάτων του Υπουργείου Ναυτιλίας και τον τρόπο με τον οποίο τα χειρίζεται ο κύριος Υπουργός. 
     Το νομοσχέδιο το οποίο συζητάμε σήμερα είναι ιδιαίτερα σημαντικό, περισσότερο απ’ όσο φαίνεται. Είναι σημαντικό και για την ανάπτυξη και για τον τουρισμό και για τα μικρά νησιά και για πολλές περιοχές της χώρας. Αυτό που διαφημίσατε, κύριε Υπουργέ, και στην πρωτολογία σας. Μετά είναι η συναίνεση, η οποία υπάρχει επί αυτού του νομοσχεδίου. Έτσι, το νομοσχέδιο ξεκινά πολύ θετικά. Απ’ αυτό πρέπει να βγουν κάποια συμπεράσματα και πρώτος απ’ όλους πρέπει να τα βγάλετε εσείς. 
     Γιατί υπάρχει συναίνεση; Ξεκίνησε από μια διυπουργική επιτροπή Βουλευτών. Δούλεψαν δύο Υπουργοί κυβερνήσεων ΠΑ.ΣΟ.Κ.. Έγινε πολύ μακρά διαβούλευση, λήφθηκαν υπ’ όψιν όλα τα προβλήματα και τα επί μέρους ζητήματα, έγινε εσωτερική διαβούλευση των προηγούμενων κυβερνήσεων για θέματα που υπήρχαν στον πολιτισμό, στην υγεία και αλλού. Εσείς βρήκατε ένα νομοσχέδιο πάνω στο οποίο δουλέψατε. Δεν μπήκατε στη γνωστή λογική να γκρεμίσετε τα πάντα. Πήρατε κάτι, δουλέψατε πάνω σ’ αυτό και το βελτιώσατε. Το φέρατε και σήμερα υπάρχει μια συναίνεση. Όποια επιπλέον ζητήματα πρέπει να μπουν συζητώνται και καλή τη πίστει προχωράμε. Αυτό είναι πολύ σημαντικό για τη χώρα. 
     Όσον αφορά το τελικό αποτέλεσμα του νομοσχεδίου, εάν συνδυάσουμε την υψηλή τεχνολογία που είναι απαραίτητη και για το Υπουργείο Πολιτισμού και για το Υπουργείο Εμπορικής Ναυτιλίας θα πρέπει να σκεφτείτε και να προτείνετε επενδύσεις και για τα δύο Υπουργεία. Εάν λάβουμε υπ’ όψιν και τα συγκριτικά πλεονεκτήματα της χώρας, τα οποία αναφέρθηκαν από τους συναδέλφους, θα έλεγα ότι αποδίδουν έναν τέλειο συνδυασμό που πολλές φορές έχω πει ότι έχει ανάγκη η χώρα, δηλαδή της έξυπνης Ελλάδας των έξυπνων λύσεων, διαφορετικών προσεγγίσεων για την ανάπτυξη που δεν μπορεί να είναι σαν το χθες.
     Εδώ υπάρχει ένα σοβαρό θέμα που νομίζω ότι πρέπει και αυτό να το δείτε αμέσως κυρίως με τον κ. Παναγιωτόπουλο. Το έθιξε και ο κ. Παπουτσής, ο οποίος γνωρίζει πολύ καλά τα ζητήματα. Είναι το θέμα του ανθρώπινου δυναμικού. Προηγουμένως, ο Βουλευτής μας κ. Λιντζέρης μίλησε για έναν τρομακτικό αριθμό επενδύσεων, οι οποίες είναι έτοιμες να γίνουν σε αυτόν τον τομέα. Πρόκειται για οκτακόσιες εβδομήντα πέντε αιτήσεις για καταδυτικά κέντρα και για αντίστοιχες επιχειρήσεις που είναι ένας τρομακτικός μεγάλος αριθμός για τη χώρα. Όμως, αυτού του είδους η ανάπτυξη δεν μπορεί να γίνει χωρίς το αντίστοιχο ανθρώπινο δυναμικό. Θα σας έλεγα λοιπόν ότι και μέσα από το κοινωνικό ταμείο θα πρέπει να συνοδευτεί αυτός το νόμος από προγράμματα. Υπάρχουν οι χρηματοδοτήσεις, υπάρχουν κονδύλια, τα οποία δεν έχουν απορροφηθεί, για να οργανωθεί η υποστήριξη και η κατάρτιση του ανθρώπινου δυναμικού που είναι απαραίτητο για να λειτουργήσουν οι επιχειρήσεις του ιδιωτικού τομέα. Πρέπει να γίνει και το αντίστοιχο για την κατάλληλη στελέχωση των δημοσίων υπηρεσιών. 
     Και εδώ, κύριε Υπουργέ, νομίζω ότι προβάλλει και έχει υπογραμμιστεί από πολλούς το θέμα της αρχαιολογίας, το θέμα της στελέχωσης με εξειδικευμένους αρχαιολόγους και δύτες φρουρούς –δύτες φύλακες απ’ ό,τι είπαμε- και εγώ θα σας έλεγα ότι το ΠΑ.ΣΟ.Κ. είναι έτοιμο να συναινέσει για προσλήψεις σ’ αυτόν τον χώρο, ώστε πράγματι να έχουμε αποτέλεσμα. 
     Δηλαδή, συνεννοηθείτε με τον κ. Τατούλη και τον κ. Αλογοσκούφη και φέρτε μία πρόταση για πρόσληψη του απαραίτητου αριθμού αρχαιολόγων, την οποία εμείς θα εγκρίνουμε αμέσως, ώστε αυτό το νομοσχέδιο να λειτουργήσει, να έχει τα αποτελέσματα που όλοι θέλουμε και να μη δημιουργήσει και κινδύνους σ’ αυτό που είναι ο μεγαλύτερος θησαυρός της χώρας, δηλαδή η κληρονομιά μας. 
     Φαίνεται, λοιπόν, ότι έτσι όπως περιέγραψα αυτό το νομοσχέδιο, έχει αυτά τα θετικά στοιχεία. Το συμπληρώνετε όμως με τροπολογίες και με ένα δεύτερο μέρος άρθρου στο οποίο έχουμε σοβαρές ενστάσεις, οι οποίες έχουν ήδη διατυπωθεί και αναπτυχθεί. Επιγραμματικά θα αναφερόμουν σε δύο ζητήματα.
     Το ένα είναι το θέμα του ανταγωνισμού. Νομίζω ότι θα πρέπει να διευκρινίσετε απολύτως με την Ευρωπαϊκή Επιτροπή τη λειτουργία σε αρκετά ζητήματα από αυτά τα οποία καταθέτετε. Το ένα είναι το θέμα το οποίο ανέπτυξε ο κ. Διαμαντίδης και αφορά τις κρουαζιέρες και τον τρόπο επιδότησης ή την επιλογή ενός κλάδου ο οποίος ενισχύεται. 
     Δεν διαφωνούμε καθόλου με την ανάγκη υποστήριξης αυτού του κλάδου και με κίνητρα, εφόσον είναι απαραίτητα για να είμαστε ανταγωνιστικοί. Όμως, αυτά πρέπει να γίνονται μέσα σε ένα πλαίσιο που επιτρέπει ο ανταγωνισμός των κλάδων και δεν θα μας δημιουργήσει περισσότερα προβλήματα απ’ αυτά που λύνει. 
     Το δεύτερο είναι το θέμα του ταμείου του Ν.Α.Τ., όπου εκεί δεν φαίνεται να έχετε λύσει το ζήτημα από τον κρατικό προϋπολογισμό. Θα ήθελα λοιπόν και θα σας παρακαλούσα να είστε πολύ πιο σαφής όσον αφορά τη διατύπωση που λέει ότι ο κρατικός προϋπολογισμός δεσμεύεται για τη χρηματοδότηση του Ν.Α.Τ., γι΄ αυτά τα 275.000 ευρώ ανά πλοίο, όπως φαίνεται στην οικονομική έκθεση.
     Έρχομαι τώρα στο δεύτερο θέμα που αφορά το πώς χρησιμοποιούμε και πώς χρησιμοποιείτε αυτήν την επιτευχθείσα συναίνεση σε ένα πολύ σοβαρό νομοσχέδιο, για να πάτε παραπέρα. 
     Εδώ, κύριε Υπουργέ, νομίζω ότι δεν έχετε διδαχθεί τίποτα απ’ αυτά που συνέβησαν και πετύχατε αυτό το νομοσχέδιο. Αυτές τις δύο μέρες, είδαμε στις εφημερίδες να υπάρχει η πρότασή σας για να αντιμετωπίσουμε με συναίνεση τα θέματα της ακτοπλοΐας. 
     Για όσους παρακολουθούν τα ζητήματα όλο αυτό το διάστημα, νομίζω ότι γίνεται σαφές ότι είναι μία παράσταση με την οποία θέλετε να μοιραστείτε τις ευθύνες αυτού που έρχεται, γιατί όλοι ξέρουμε ότι αν συνεχίσετε να κινείσθε σ’ αυτήν την κατεύθυνση, το 2006 θα είναι μια χρονιά με πάρα πολύ μεγάλα προβλήματα στη ναυτιλία. 
     Ποια ήταν λοιπόν η λογική που περιγράφτηκε στη συναίνεση; Όπως ξέρετε, υπάρχουν προϋποθέσεις για τη συναίνεση και βεβαίως, σε όλες τις ευνομούμενες πολιτείες όπου οργανώνεται εθνικός διάλογος, ο εθνικός διάλογος έχει οργανωτικό πλαίσιο και προϋποθέσεις. Δεν είναι «ελάτε να πιούμε τσάι και να συζητήσουμε τις απόψεις σας».
     Βλέπουμε λοιπόν έναν κατάλογο, μία ατζέντα την οποία δημοσιεύετε στις εφημερίδες όπου μέσα υπάρχουν τα πάντα, από τα λιμάνια και την ακτοπλοΐα μέχρι την ποιοτική εξυπηρέτηση των τουριστών και των επιβατών. Όλα αυτά όμως φύρδην-μίγδην. Χωρίς λοιπόν κανένα σχέδιο και χωρίς καμία πρόταση να έλθει η Αντιπολίτευση και να πει γενικώς τις απόψεις της. 
     Και αυτά μέσα σε τι κλίμα, κύριε Υπουργέ; Αφού από την πρώτη μέρα που έχετε πάει στο Υπουργείο σας, έχετε πυροδοτήσει το πολιτικό κλίμα, καταγγέλλοντας τους προηγούμενους Υπουργούς, δημιουργώντας ένα εξαιρετικά αρνητικό κλίμα και προσπαθώντας συνεχώς να φέρετε στην επιφάνεια ζητήματα που δεν έχουν άμεσα σχέση με το πολιτικό σας έργο, αλλά με την καταγγελία και το χτύπημα των πριν από σας Υπουργών ή γενικότερα της δημοκρατικής παράταξης. 
     Και αφού λοιπόν δημιουργείτε ένα τέτοιο κλίμα και πυροδοτείτε τα πάντα και αφού πριν λίγες μέρες αναγγέλλετε τα δέκα μέτρα για τη ναυτιλία –ούτε ένας μήνας δεν είναι από τότε που ανακοινώσατε τα δέκα μεγάλα βήματα για την επίλυση του θέματος της ναυτιλίας- φέρνετε μία σειρά από ζητήματα και τα προωθείτε από μόνος σας.
     Αφού τα κάνετε όλα αυτά και αφού έχετε δημιουργήσει το κλίμα που δημιουργείτε, μας στέλνετε μία ατζέντα, η οποία όπως είπα είναι φύρδην-μίγδην, όλα τα ζητήματα ανοιχτά και μας καλείτε να λύσουμε το θέμα της ακτοπλοΐας. 
     Με συγχωρείτε, αλλά αυτό δεν είναι διάλογος. Επαναλαμβάνω ότι είναι πρόσκληση σε τσάι, με συγκεκριμένο στόχο που είναι να μοιραστούμε όλοι μαζί τις ευθύνες τις οποίες έχετε ως Κυβέρνηση και τις οποίες βεβαίως δεν θα είχαμε κανένα πρόβλημα να μοιραστούμε και εμείς και να πάρουμε το μερτικό που μας αναλογεί ως Αντιπολίτευση εάν υπήρχε ένα καθαρό πολιτικό πλαίσιο με προτάσεις.
     Επειδή η ακτοπλοΐα είναι πολύ σοβαρό θέμα για την εθνική και οικονομική συνοχή μιας χώρας σαν την Ελλάδα, σας προειδοποιούμε για ακόμη μια φορά ότι το 2006 θα είναι μια χρονιά που κινδυνεύει να γραφτεί με μαύρα γράμματα στο χώρο της ακτοπλοΐας.  
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Διαμαντο-πούλου. 
     Ορίστε, κύριε Υπουργέ. Μόνο, σας παρακαλώ, να είστε σύντομος. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): 
     Άκουσα όσα είπε η κ. Διαμαντοπούλου στην πρώτη αποστροφή της τοποθέτησής της. Μάλιστα ανέφερε και εκφράσεις που θα τις επαναλάβω. Καλό είναι να γίνονται τέτοιες τοποθετήσεις, που θα προσδιορίζουν τους εθνικούς μας στόχους. Μου άρεσε πολύ η έκφραση «έξυπνη Ελλάδα και νέες τεχνολογίες». Να είστε βέβαιη –το είπα και στην πρωτολογία μου, αλλά ίσως να μην ήσασταν εδώ- ότι ακριβώς οι νέες τεχνολογίες μας βοηθούν να προχωρήσουμε και στην οριοθέτηση των υποβρύχιων μουσείων και ναυαγίων κ.λ.π.. 
     Βεβαίως, με το «VTMIS» -που είπα ότι δεν είναι ένα έργο της Νέας Δημοκρατίας, αλλά συνεχίζουμε ένα έργο που ξεκίνησε η προηγούμενη κυβέρνηση-  μας δίνεται η δυνατότητα να γνωρίζουμε πού κινείται κάθε σκάφος και στο Αιγαίο και στο Ιόνιο. Συμπληρώνουμε όλο τον ελλαδικό χώρο. Όπως είπατε, όντως αυτές τις νέες τεχνολογίες χρησιμοποιούμε, για να μπορέσουμε να πάμε αυτό το βήμα μπροστά. Χαίρομαι που η Βουλή –θα το πω ίσως για τελευταία φορά- συνηγορεί και συναινεί να κάνει ένα βήμα πολύ σημαντικό και για τον τουρισμό και για την οικονομία. 
     Θα πω ακόμη δυο πράγματα για το Ν.Α.Τ.. Κοιτάξτε, είναι απειροελάχιστες οι 270.000 ευρώ που λέτε για την επιδότηση της εργασίας στην κρουαζιέρα για κάθε κρουαζιερόπλοιο και πολύ μεγάλο το όφελος για τη ναυτική εργασία. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Αυτό το θέμα το λύνουμε. Βεβαίως, προβλέπεται στον προϋπολογισμό. Γι’ αυτό άλλωστε φέρει και την υπογραφή του Υπουργού Οικονομίας και Οικονομικών.
     ΠΡΟΕΔΡΕΥΩΝ (Γεώργιος Σούρλας): Θα τα πούμε αυτά στη συζήτηση της τροπολογίας. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ακριβώς γι’ αυτό το λόγο καθυστέρησε να κατατεθεί και κατατέθηκε ως τροπολογία και όχι ως συγκεκριμένο άρθρο. Είναι σαφές…
     ΑΝΝΑ ΔΙΑΜΑΝΤΟΠΟΥΛΟΥ: …
     ΧΡΗΣΤΟΣ ΠΡΩΤΟΠΑΠΑΣ: Πώς είναι σαφές, κύριε Υπουργέ; 
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όταν έχουμε 1,1 δισεκατομμύριο ευρώ, οι 200.000 είναι λιγότερο από μια μέρα χρέη του Ν.Α.Τ.. Αυτή τη μια μέρα επιπλέον χρέη του Ν.Α.Τ. θα την επωμιστεί η ελληνική Κυβέρνηση! 
     (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Υπουργού)
     ΧΡΗΣΤΟΣ ΠΡΩΤΟΠΑΠΑΣ: Πού το λέει; 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κλείνω, κύριε Πρόεδρε. Ο διάλογος για τη συναίνεση θα προβλεφθεί στο νέο προϋπολογισμό. Η συναίνεση για την ακτοπλοΐα και ο διάλογος, τον οποίο επικαλούμαστε, γίνεται. Έχει γίνει και στην Επιτροπή Παραγωγής και Εμπορίου και στο Εθνικό Συμβούλιο Ναυτιλιακής Πολιτικής. Η πρόσκληση είναι μια πρωτοβουλία του Υπουργείου Εμπορικής Ναυτιλίας μετά από εισήγηση του Βουλευτή της Αξιωματικής Αντιπολίτευσης κ. Σγουρίδη. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε παρακαλώ!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ο κ. Σγουρίδης είπε να κάνουμε αυτήν τη συζήτηση. Εμείς συμφωνούμε. Πιστεύουμε ότι θα είναι χρήσιμη. Εάν εσείς διαφωνείτε με την πρόταση του Βουλευτή σας, συνεννοηθείτε και μας λέτε. Εμείς το διάλογο θα τον κάνουμε και όποιος θέλει, ας έρθει!
     (Θόρυβος στην Αίθουσα από την πτέρυγα του ΠΑ.ΣΟ.Κ.)
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Μα, δεν ακούσατε την πρόταση; Το απαιτούμε!
     ΡΟΔΟΥΛΑ ΖΗΣΗ: Κύριε Πρόεδρε, μπορώ να έχω το λόγο; 
     ΠΡΟΕΔΡΕΥΩΝ (Γεώργιος Σούρλας): Ορίστε, κυρία Ζήση. 
     ΡΟΔΟΥΛΑ ΖΗΣΗ: Κύριε Πρόεδρε, σε μια άτυπη συζήτηση στην επιτροπή υπήρξαν προτάσεις, συζητήσεις και απόψεις πάρα πολλών Βουλευτών απ’ όλα τα κόμματα, μεταξύ των οποίων και ο κ. Σγουρίδης ο οποίος  τότε είπε: «Ναι, κύριε Υπουργέ, να έρθουμε και στο Υπουργείο». Όμως, δεν ήταν αυτή η επίσημη θέση του κόμματος. 
     ΠΡΟΕΔΡΕΥΩΝ (Γεώργιος Σούρλας): Ναι, είναι γεγονός ότι εκφράζονται επισήμως οι θέσεις δια των Κοινοβουλευτικών Εκπροσώπων και των εισηγητών. 
     ΡΟΔΟΥΛΑ ΖΗΣΗ: Δεν μπορεί ο κύριος Υπουργός να κάνει κατάχρηση, κατά το δοκούν, μιας άτυπης συζήτησης, όταν υπάρχουν όργανα, Κοινοβουλευτικοί Εκπρόσωποι και εισηγητές σε κάθε οργανωμένη συζήτηση στο ελληνικό Κοινοβούλιο! 
     ΠΡΟΕΔΡΕΥΩΝ (Γεώργιος Σούρλας): Ο Υπουργός απλώς το αναφέρει. 
     Κυρία συνάδελφε, το αναπτύξατε επαρκώς και είναι κατανοητό. 
     ΑΝΝΑ ΔΙΑΜΑΝΤΟΠΟΥΛΟΥ: Πάντως ο κ. Σγουρίδης είπε αυτό που είπα εγώ.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, …
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, πρέπει λίγο να προχωρήσουμε.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …για να κλείσει αυτή η συζήτηση.
     Πρώτα-πρώτα, στις επιτροπές δεν υπάρχουν Κοινοβουλευτικοί Εκπρόσωποι. Αυτό το ξέρουν όλοι οι Βουλευτές. 
     ΡΟΔΟΥΛΑ ΖΗΣΗ: Μόνο εισηγητές. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεύτερον, δεν έγινε μια άτυπη συζήτηση. Έγινε συζήτηση κατόπιν αιτήσεως και του Υπουργού Εμπορικής Ναυτιλίας και των συναδέλφων Βουλευτών της Αντιπολίτευσης για την ακτοπλοΐα. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ θέλω να δεχθώ την εισήγηση του κ. Σγουρίδη. Είναι παρών. Εάν το κόμμα δεν τη δέχεται, είναι δικό σας θέμα. Αποφασίστε και πράξτε κατά βούληση. 
     ΠΡΟΕΔΡΕΥΩΝ (Γεώργιος Σούρλας): Κοντός ψαλμός, αλληλούια!
     ΑΝΝΑ ΔΙΑΜΑΝΤΟΠΟΥΛΟΥ: Εγώ έβαλα τις προϋποθέσεις με τις οποίες ισχύει η πρόταση του κ. Σγουρίδη. 
     ΠΡΟΕΔΡΕΥΩΝ (Γεώργιος Σούρλας): Κυρία Διαμαντοπούλου, δεν κάνετε καλά τώρα…
     ΑΝΝΑ ΔΙΑΜΑΝΤΟΠΟΥΛΟΥ: …
     ΠΡΟΕΔΡΕΥΩΝ (Γεώργιος Σούρλας): …γιατί οι Κοινοβουλευτικοί Εκπρόσωποι εκφράζουν τις θέσεις των κομμάτων και μεταξύ των ομιλητών που θα ακολουθήσουν, θα είναι ο κ. Σγουρίδης. Πάρα πολύ απλά και εύκολα.
     Το λόγο τώρα έχει η κ. Χριστιάνα Καλογήρου. 
     ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε. 
     Συζητούμε, λοιπόν, σήμερα εδώ στο Κοινοβούλιο ένα νομοσχέδιο που πραγματικά για τα νησιά μας, κύριε Πρόεδρε, είναι σταθμός. Είναι ένα νομοσχέδιο που το υπαγόρευσε μια ανάγκη χρόνων, το να ανοίξουν, επιτέλους, οι θάλασσές μας. 
     Και αυτό είναι ανάγκη και για την ανάπτυξη του τουρισμού, αλλά και γενικότερα για την ανάπτυξη των νησιών μας.
     Μέχρι τώρα, το υφιστάμενο νομοθετικό πλαίσιο είχε αγκυλώσεις, είχε εμπόδια και πάρα πολλά αντικίνητρα. Και για να μπορέσω να επιχειρηματολογήσω πάνω σ΄ αυτό και για τα αντικίνητρα, τα οποία υπήρχαν μέχρι τώρα, θα σας μεταφέρω τις απόψεις συμπατριωτών μου, οι οποίοι είναι εκπαιδευτές καταδύσεων και εναγώνια μέχρι τώρα έλεγαν «Επιτέλους, ανοίξτε τις θάλασσες για καταδύσεις».
     Συγκεκριμένα, λοιπόν, έχει λεχθεί το εξής: «Υπάρχουν όμως και δεδομένα, που αποτελούν τροχοπέδη στην ανάπτυξη και διάδοση των καταδύσεων, που πλήττουν τόσο το ίδιο το άθλημα όσο και τον τουρισμό της χώρας. Μιλάμε για ένα άθλημα, το οποίο έχει πάρα πολλούς λάτρεις τον τελευταίο καιρό. Το σημαντικότερο ανασταλτικό δεδομένο είναι το υπάρχον νομικό πλαίσιο, που ισχύει για τις καταδύσεις».
     Άλλος εκπαιδευτής καταδύσεων από την ακριτική Λέσβο δήλωνε πριν από περίπου ένα μήνα το εξής: «Περιμένουμε από το κράτος να βοηθήσει με την αλλαγή του νόμου για τις καταδύσεις, για να ελευθερώσει το άθλημα από τους βραχνάδες του, διότι στη γειτονική Τουρκία πολλοί τουρίστες κάνουν καταδύσεις, για να δουν ολόκληρους υποβρύχιους πολιτισμούς, ενώ εδώ στην Ελλάδα, που έχουμε τόσα πολλά, είναι απαγορευμένο. Και δυστυχώς, δεν μπορούμε να τα απολαύσουμε ούτε εμείς οι ίδιοι ούτε οι τουρίστες».
     Αυτά που μόλις σας διάβασα, είναι οι απόψεις δύο ανθρώπων, νέων ανθρώπων, που ζουν στην ακριτική Λέσβο, ασχολούνται επαγγελματικά ως εκπαιδευτές καταδύσεων και εναγωνίως εδώ και αρκετά χρόνια ζητούσαν αλλαγή του νομοθετικού πλαισίου. Επιτέλους, να ελευθερωθούν οι θάλασσες.
     Και αυτό ακριβώς γίνεται με το συγκεκριμένο νομοσχέδιο που συζητούμε σήμερα, ένα νομοσχέδιο που πραγματικά είναι μοχλός ανάπτυξης για τα νησιά. Γιατί ο τουρισμός και ειδικά οι εναλλακτικές μορφές τουρισμού, όπως είναι οι καταδύσεις, ανοίγουν την πόρτα για τους τουρίστες. Και δεν είναι λίγοι. Χρόνο με το χρόνο, είναι όλο και περισσότεροι οι Ευρωπαίοι -και όχι μόνο- οι οποίοι είναι λάτρεις του καταδυτικού τουρισμού. Η Ελλάδα, μ΄ αυτόν τον εξαιρετικά μεγάλο υποβρύχιο πλούτο, κρατούσε τους πάντες μακριά.
     Έτσι, όλες αυτές οι αγκυλώσεις, τα εμπόδια αίρονται μ΄ αυτό το νομοσχέδιο, το οποίο υπερψηφίζει και η Αντιπολίτευση. Και είναι εξαιρετικά σημαντικό το ότι είμαστε ενωμένοι μπροστά στην ανάπτυξη του τόπου μας και το ότι το νομοσχέδιο που έφεραν ο Υπουργός Εμπορικής Ναυτιλίας και ο Υπουργός Αιγαίου και Νησιωτικής Πολιτικής της Κυβέρνησης της Νέας Δημοκρατίας, παίρνει και το «ναι» από τους συναδέλφους της Αξιωματικής Αντιπολίτευσης.
     Η Λέσβος λοιπόν, έχοντας υψηλούς στόχους, για να μπορέσει να αναπτυχθεί, για να μπορέσει να φύγει από την «άλλη Ελλάδα», στην οποία βρίσκεται, για να μπορέσει να τραβήξει μπροστά, έχει πάρα πολλές προσδοκίες από τον καταδυτικό τουρισμό. Και γι’ αυτόν το λόγο λέει ένα πολύ μεγάλο «ναι» και ένα πολύ μεγάλο «μπράβο» σ’ αυτήν τη συγκεκριμένη νομοθετική πρωτοβουλία.
     Ανοίγονται, λοιπόν, οι θάλασσες, απελευθερώνεται η καταδυτική δραστηριότητα, ενώ την ίδια στιγμή θεσπίζονται και εκείνες οι νομοθετικές διατάξεις, οι οποίες διασφαλίζουν και την υγεία των καταδυτών, αλλά και τον υποβρύχιο πλούτο μας.
     Επιτέλους, πρέπει να ξεφύγουμε από το παρελθόν και αυτό ακριβώς κάνουμε. Και γι’ αυτόν το λόγο, μεταφέροντας εδώ τις πολλές προσδοκίες που υπάρχουν από τη Λέσβο για την ανάπτυξη αυτής της μορφής τουρισμού, λέμε ένα πολύ μεγάλο «ναι» σ΄ αυτήν τη νομοθετική ρύθμιση, που αποδεικνύει έμπρακτα την πολιτική βούληση, η οποία υπάρχει, για να βοηθήσουμε τη χώρα και ειδικά τις απομακρυσμένες νησιωτικές περιοχές να αναπτυχθούν.
     Επισημαίνοντας αυτά για το θέμα των καταδύσεων, έρχομαι και σ΄ ένα άλλο πολύ μεγάλο θέμα, σ΄ αυτό της ακτοπλοΐας, στα γερασμένα σκάφη, στα γερασμένα πλοία, τα οποία έρχονται να εξυπηρετήσουν τις ανάγκες μετάβασης των νησιωτών, των ακριτών μας, προς την ηπειρωτική Ελλάδα.
     Το πρόβλημα είναι μεγάλο και είναι γνωστό. Τι μπορούμε να κάνουμε γι αυτό; Πολύ σημαντικό το μέτρο το οποίο πλέον θεσπίζεται: Η επέκταση των συμβάσεων παραχώρησης από ένα χρόνο σε πέντε, για να μπορούν πλέον να γίνονται επενδύσεις σε πλοία τα οποία θα είναι καινούργια, τα οποία θα είναι αξιόπλοα, θα είναι πλοία τα οποία μπορούν να παρέχουν υψηλής ποιότητας υπηρεσίες μεταφοράς στους νησιώτες μας. 
     Άλλο ένα, λοιπόν, μέτρο που έρχεται να βοηθήσει περαιτέρω την ανάπτυξη των νησιών μας. Γιατί όλοι γνωρίζουμε πάρα πολύ καλά ότι δεν πρόκειται ποτέ να αναπτυχθούν τα νησιά, αν δεν βελτιωθούν οι ακτοπλοϊκές συγκοινωνίες, αν δεν έχουν σύνδεση με την ηπειρωτική Ελλάδα τέτοια, που να είναι και σε κόστος προσιτή, αλλά και να έχει υψηλή ποιότητα. 
     Έτσι, λοιπόν, προσπαθώντας να πω όσο πιο γρήγορα μπορώ τις δικές μου επισημάνσεις, λέω ένα πολύ μεγάλο «ναι» στο συγκεκριμένο νομοσχέδιο και στους δύο Υπουργούς που συνέταξαν αυτό το νομοσχέδιο, λέω ότι πραγματικά οι νησιώτες έχουν πάρα πολλά να ωφεληθούν από αυτή εδώ τη νομοθετική ρύθμιση.
     Μεταφέρω επίσης από την ακριτική Λέσβο την πολύ μεγάλη ικανοποίηση όλων για το ότι, κύριε Υπουργέ της Εμπορικής Ναυτιλίας, κάνατε δεκτές τόσες πολλές μετατροπές επί τω βελτίω στο συγκεκριμένο νομοθέτημα και αυτήν τη στιγμή, αυτό που έχουμε στα χέρια μας, είναι σε πολύ μεγάλο ποσοστό αυτό που ζητούν οι άνθρωποι των καταδύσεων.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Καλογήρου.
     Το λόγο έχει ο συνάδελφος κ. Ανωμερίτης.
     ΓΕΩΡΓΙΟΣ ΑΝΩΜΕΡΙΤΗΣ:  Ευχαριστώ, κύριε Πρόεδρε.
     Θα αναφερθώ με λίγα λόγια και στα δύο μέρη του νομοσχεδίου, κάνοντας κάποιες παρατηρήσεις, πέρα από τις παρατηρήσεις που έχουν κάνει οι εισηγητές και οι άλλοι συνάδελφοι, τις οποίες φυσικά δεν θα επαναλάβω. 
     Στο πρώτο μέρος του νομοσχεδίου πρέπει να απαλειφθεί τελείως το άρθρο 16. Το άρθρο 16 με τίτλο «Ρύθμιση για το Ελληνικό Κέντρο Θαλασσίων Ερευνών» δεν έχει καμία σχέση με το νομοσχέδιο. Ο τίτλος του νομοσχεδίου είναι: «Καταδύσεις αναψυχής και άλλες διατάξεις». Επομένως, δεν αφορά τις καταδύσεις, τις ερευνητικές ή άλλες. 
     Το λέω αυτό επειδή έγινε σ’ αυτήν την Αίθουσα αρκετή συζήτηση για το θέμα των ευθυνών μας απέναντι στην πολιτιστική κληρονομιά και απέναντι στα θέματα των ενάλιων αρχαιοτήτων. Ασχολήθηκα και ασχολούμαι μ’ αυτό το άρθρο, γιατί αυτό το άρθρο δεν υπήρχε σε κανένα νομοσχέδιο μέχρι που ήρθε στη Βουλή, σε κανένα νομοσχέδιο από το 1999 μέχρι σήμερα.
     Αναγνωρίζω το σημαντικότατο έργο του ΕΛ.ΚΕ.Θ.Ε.. Είμαι επισκέπτης των σελίδων του και πιστεύω ότι κάνει ένα πολύ σημαντικό έργο. Εδώ, όμως, μιλάμε για καταδύσεις αναψυχής και για να διασκεδάσω και κάποιους φόβους, «καταδύσεις αναψυχής» σημαίνει το πολύ μέχρι είκοσι πέντε μέτρα, ενώ….
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Στα δεκαεννιά. Στον κύριο Καμμένο να τα λέτε αυτά. 
     ΓΕΩΡΓΙΟΣ ΑΝΩΜΕΡΙΤΗΣ: ... οι ερευνητικές καταδύσεις με επανδρωμένα βαθυσκάφη, αυτόνομα υποβρύχια οχήματα ή άλλα θαλάσσια μέσα είναι κάτι τελείως διαφορετικό. Επομένως, αυτό δεν έχει σχέση με το νομοσχέδιο και δεν έπρεπε να υπάρχει καθόλου. Είναι αυτονόητο, είναι εκτός πεδίου του παρόντος νομοσχεδίου. 
     Το πρόβλημα δημιουργείται από τη δεύτερη παράγραφο, που λέει: «Τα των ερευνητικών καταδύσεων ρυθμίζονται με κανονισμό, ο οποίος εγκρίνεται από τους Υπουργούς Εμπορικής Ναυτιλίας και Ανάπτυξης μετά από πρόταση του Ελληνικού Κέντρου Θαλασσίων Ερευνών».
     Εδώ, κύριε Υπουργέ, πηγαίνουμε στο άλλο άκρο. Δηλαδή, οι αρχαιολόγοι ή οι οποιοιδήποτε άλλοι θα πρέπει να περιμένουν από το ΕΛ.ΚΕ.Θ.Ε. να κάνει κανονισμό και να σας τον φέρει, για να κάνουν αρχαιολογικές ή άλλες έρευνες; Αυτό δεν νομίζω ότι μπορεί να σταθεί, γιατί πολύ περισσότερο, όπως φάνηκε από τις ομιλίες των άλλων εισηγητών της Αντιπολίτευσης, υπάρχει πάντα καχυποψία για εκείνους τους αυτοδύτες που χρησιμοποιούν μέσα. Ο αυτοδύτης, ο δύτης δηλαδή αναψυχής για τον οποίο μιλάμε, είναι αυτός που καταδύεται σε συγκεκριμένες περιοχές για αναψυχή. 
     Έτσι όπως είναι διατυπωμένο αυτό το άρθρο, ακόμη και το Υπουργείο Πολιτισμού θα πρέπει να παίρνει την έγκριση των δύο Υπουργών, μετά από πρόταση του ΕΛ.ΚΕ.Θ.Ε.. Και είναι γνωστό το τι έχει γραφτεί πρόσφατα -και μάλιστα στο «NATIONAL GEOGRAPHIC» το Μάιο του 2004- για όλους όσοι συνεργάζονται και σε άλλες χώρες με τέτοιου είδους μηχανήματα στο βυθό της κάθε χώρας. Αυτό το άρθρο είναι ξένο προς το νομοσχέδιο. Επαναλαμβάνω ότι παρά τη σημαντική δουλειά που κάνει το ΕΛ.ΚΕ.Θ.Ε., δεν χρειαζόταν να υπάρχει. Η δε δεύτερη παράγραφος θα λειτουργήσει προς την αντίθετη κατεύθυνση από αυτή που όλοι μας  αναφέραμε. Ξέρω ότι το άρθρο αυτό είναι από το Υπουργείο Ανάπτυξης, δεν είναι από το Υπουργείο Εμπορικής Ναυτιλίας.
     Όσον αφορά το δεύτερο μέρος: Για το άρθρο 21 δεν έχει κανείς αντίρρηση, αλλά είναι ημίμετρο. Το άρθρο 21 είναι ένα μέτρο προσωρινό, ημίμετρο και δεν πρόκειται να αποδώσει τίποτα. 
     Εγώ σας λέω, επίσης, το εξής: Όπως φέρατε τώρα το νομοσχέδιο για τον καταδυτικό τουρισμό, φέρτε και το νομοσχέδιο για τον Οργανισμό Απασχόλησης Εμπορικού Ναυτικού, που είχαμε ετοιμάσει –έχει γίνει ο διάλογος, ολοκληρώστε τον- για να αποκτήσει το δικό του Ο.Α.Ε.Δ. ο χώρος της ναυτιλίας, για να έχουμε και πόρους και κονδύλια από την Ευρωπαϊκή Ένωση, για να αντιμετωπίσουμε θέματα τα οποία έχουν σχέση και με το ξενοδοχειακό προσωπικό των πλοίων, που μπορούν να επιδοτούνται, αλλά ταυτόχρονα να μπορέσουμε να ενώσουμε το Γ.Ε.Ν.Ε., το Ε.Λ.Ο.Ε.Ν. και τα πάντα, για να έχουμε επιτέλους και στη ναυτιλία, όπως έχουμε και στα επαγγέλματα ξηράς, έναν οργανισμό απασχόλησης, ο οποίος με πόρους θα κάνει ουσιαστική δουλειά για τα θέματα της ανεργίας στο χώρο. 
     Και τέλος, επειδή έγινε λόγος και από το συνάδελφο, τον κ. Πολύδωρα και από άλλους συναδέλφους για τα θέματα της επισκόπησης και της γεωγραφικής επισκόπησης, πρέπει να σας πω ότι αυτά στον τόπο μας είναι λυμένα. Πρώτα απ’ όλα, με τα συστήματα  GIS έχουμε φωτογραφήσει όλη την ξηρά. Αυτήν τη στιγμή μπορούμε να σας πούμε, κύριε Πρόεδρε, κτήμα-κτήμα στην πατρίδα σας αν το οικόπεδο του τάδε έχει ογδόντα ελιές ή ογδόντα εννιά. 
     ΡΟΔΟΥΛΑ ΖΗΣΗ: Από το ’93 έχει γίνει αυτό στην πατρίδα του Προέδρου...
     ΓΕΩΡΓΙΟΣ ΑΝΩΜΕΡΙΤΗΣ: Αυτά έχουν γίνει. Δεν είμαστε μια μίζερη χώρα. Έχουμε προοδεύσει σ’ αυτά τα θέματα. 
     Ταυτόχρονα, υπάρχουν και οι αποτυπώσεις που έχουν γίνει και στη θάλασσα. Έχουμε πλήρες πεδίο. Ακόμη και όσοι με σκάφη αναψυχής κυκλοφορούν μες στη θάλασσα, ξέρουν το βυθό μέτρο-μέτρο. Υπάρχουν χάρτες, υπάρχουν αποτυπώσεις. Δεν υπάρχει, λοιπόν, κανένας κίνδυνος...
     ΠΡΟΕΔΡΕΥΩΝ (Γεώργιος Σούρλας): Αρκεί να μην είναι στη διάθεση των αρχαιοκαπήλων όλα αυτά.
      ΓΕΩΡΓΙΟΣ ΑΝΩΜΕΡΙΤΗΣ: Όχι, κύριε Πρόεδρε. Δεν υπάρχει κανένας κίνδυνος. Έχουν αλλάξει σήμερα τα πράγματα. Εγώ θα σας δώσω ένα site, για να πάτε μετά στο γραφείο σας, να μπείτε στο συγκεκριμένο site που θα σας δώσω και να δείτε τη βεράντα σας και πόσα φυτά έχει η βεράντα σας! Σήμερα δεν είναι κάτι κρυφό. Η τεχνολογία, λοιπόν, μας έχει οδηγήσει σε τέτοιες αποτυπώσεις, ώστε να μη φοβόμαστε πράγματα για τα οποία μπορούμε να έχουμε εγγυήσεις.
     Και τέλος, για την πενταετία υπό όρους, πέραν των όσων είπε ο κ. Παπουτσής, εμένα θα μου αρκούσε η δήλωση -η οποία νομίζω ότι έχει γίνει- ότι για την πενταετία, τουλάχιστον σ’ αυτήν τη φάση, μέχρι να υιοθετηθεί κάποια στιγμή, αφού τα συζητήσετε και τα βρείτε μεταξύ σας τα δύο Υπουργεία, για την υιοθέτηση...
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το έχει καταργήσει ο κ. Παυλίδης...
     ΓΕΩΡΓΙΟΣ ΑΝΩΜΕΡΙΤΗΣ: Για την υιοθέτηση της πρότασης που τα Υπουργεία Οικονομίας και Οικονομικών, Εμπορικής Ναυτιλίας και Αιγαίου είχαμε κάνει για το πρόγραμμα -για το οποίο αντιλαμβάνομαι ότι υπάρχουν διαστάσεις απόψεων, αλλά ήταν κάτι έτοιμο, έτσι πήραμε και τη δωδεκαετία, όταν πήγαμε και πείσαμε την κ. Παλάθιο και τους λοιπούς να μας τη δώσουν- νομίζω ότι μπορούμε να προχωρήσουμε το πρόγραμμα των νέων πλοίων στα μικρά νησιά, αρκεί να υπάρξει μία μεταξύ σας συζήτηση. Εξάλλου έχουν γίνει αρκετά βήματα και τους τελευταίους μήνες προς αυτήν την κατεύθυνση. Αρκεί, όμως, μία δήλωση για την πενταετία έστω, για να το δεχθούμε όπως είναι, δηλαδή, ότι θα μπουν κριτήρια ποιότητας στην προκήρυξή σας γι’ αυτόν που θα πάρει τη συγκεκριμένη γραμμή.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ανωμερίτη.
     Το λόγο έχει ο κ. Καραμάριος.
     ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, θα ομιλήσω, με βάση τον Κανονισμό, επί των άρθρων. 
     Εις ό,τι αφορά το πρώτο μέρος του συζητούμενου νομοσχεδίου, δεν έχω παρά να προσθέσω ότι είναι πάρα πολύ σωστές διατάξεις και καλύπτεται ένα μέρος της νομοθεσίας μας που δεν υπήρχε. 
     Εις ό,τι αφορά το δεύτερο μέρος, που είναι και το σπουδαιότερο, με το άρθρο 18 επιχειρείται η λύση του ακτοπλοϊκού μας προβλήματος, αυτού του προβλήματος που όλοι το ξέρουμε φέτος και προσπαθούμε να το αποφύγουμε για του χρόνου. Αρχίζοντας, λοιπόν, θα αναφέρω ότι το άρθρο 18 του νομοσχεδίου λέει: «Η παράγραφος 5 του άρθρου τέταρτου του ν. 2932/2001 (ΦΕΚ 145/Α΄) αντικαθίσταται ως ακολούθως». Έχω δε την εντύπωση –δεν ξέρω αν κάνω λάθος- ότι η παράγραφος 5 του άρθρου 4 δεν ομιλεί γι’ αυτό το άρθρο. 
     ΠΑΝΑΓΙΩΤΗΣ ΣΓΟΥΡΙΔΗΣ: Έτσι είναι.
     ΑΝΑΣΤΑΣΙΟΣ ΚΑΡΑΜΑΡΙΟΣ: Είναι η παράγραφος 3, η οποία πρέπει να διορθωθεί. 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Άλλα λέει η εισηγητική έκθεση και άλλα λέει στο άρθρο. Και αυτό πρέπει να το δείτε!
     ΑΝΑΣΤΑΣΙΟΣ ΚΑΡΑΜΑΡΙΟΣ: Σας παρακαλώ, το έχω διαβάσει. Στην εισηγητική έκθεση το έχω διαβάσει, αυτήν κρατάω. Λέει: «η παράγραφος 5 του άρθρου 4».
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, τα έχω πει αυτά στην επιτροπή. Στην επιτροπή άλλαξαν οι παράγραφοι και είναι ακριβώς όπως ορίζεται και στο νόμο.
     ΑΝΑΣΤΑΣΙΟΣ ΚΑΡΑΜΑΡΙΟΣ: Την έκθεση της επιτροπής διαβάζω, κύριε Υπουργέ μου. Δεν διορθώθηκε. 
     ΠΡΟΕΔΡΕΥΩΝ (Γεώργιος Σούρλας): Κύριε Καραμάριε, θα το δουν αυτό οι συνεργάτες των Υπουργών και οι Υπουργοί.
     ΑΝΑΣΤΑΣΙΟΣ ΚΑΡΑΜΑΡΙΟΣ: Θέλει διόρθωση, αυτό θέλω να πω, διότι η παράγραφος 5 λέει πράγματα άσχετα απ’ ό,τι συζητάμε. 
     Όμως για τη διατύπωση του άρθρου 18, όπως ομιλεί στη συνέχεια, δηλαδή για την υποβολή δήλωσης κ.λπ., έχω την εξής εντύπωση, κύριε Υπουργέ μου και αυτό πρέπει να το προσέξουμε, εφόσον είναι τροποποίηση ενός ισχύοντος νόμου. 
     Πράγματι στην παράγραφο όπου αναφέρεται: «Μετά το πέρας του χρόνου αυτού το πλοίο συνεχίζει τα δρομολόγια του σε γραμμή ή γραμμές για τις οποίες η αρμόδια Υπηρεσία έχει ανακοινώσει στον πλοιοκτήτη…» κ.λπ., υπάρχει μετά η προσθήκη «άλλως στην περίπτωση». Με αυτό θα εμπλακούμε πάρα πολύ στην πράξη, διότι εκείνο που προέχει αυτήν τη στιγμή, είναι ότι θέλουμε να δηλώσουμε, τροποποιώντας την αντίστοιχη διάταξη του υφισταμένου νόμου, πως αν δεν κάνει δήλωση, θα εξακολουθήσει να συνεχίζει τα δρομολόγια. 
     Το αντίθετο πρέπει να κάνουμε: Ότι, δηλαδή, αν δεν κάνει δήλωση, δεν θα μπορεί να συνεχίσει τα δρομολόγια. Διότι αν συνεχίζει μόνος του τα δρομολόγια, εκεί έχουμε εμπλοκή. Γιατί το λέω αυτό; Διότι πλέον, εφόσον το άρθρο 7 του ισχύοντος νόμου –και αυτό θέλω να προσέξετε περισσότερο- δεν τροποποιείται, έχουμε σύγχυση διατάξεων και δεν θα ξέρετε κι εσείς ο ίδιος τι θα κάνετε.
     Γι’ αυτό πρέπει…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε, κύριε συνάδελφε;
     ΑΝΑΣΤΑΣΙΟΣ ΚΑΡΑΜΑΡΙΟΣ: Βεβαίως, γι’ αυτό το λέω.
     ΠΡΟΕΔΡΕΥΩΝ (Γεώργιος Σούρλας): Και το Προεδρείο να ρωτάτε αν το επιτρέπει. Να μην το ξεχνάμε αυτό.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Βεβαίως, αν το επιτρέπει το Προεδρείο. Πάντα το Προεδρείο. 
     ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο, κύριε Υπουργέ. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Νομίζω ότι το θέμα είναι απλό. Εάν έλθει ένα νέο πλοίο, το οποίο θα ζητήσει εκτάκτως να δρομολογηθεί σε μια από τις γραμμές, θα είναι υπόχρεο να λειτουργήσει με δεκάμηνη υπηρεσία. Εάν ολοκληρώσει τη δεκάμηνη υπηρεσία, τότε μπορεί, όπως και τα πλοία τακτικής δρομολόγησης, να συνεχίσει να δρομολογείται στο ίδιο δρομολόγιο. 
     Έτσι κι αλλιώς ο ανταγωνισμός θα λειτουργήσει. Ενδεικτικά είναι τα δίκτυα. Δεν θα του πεις πού θα πάει. Εκεί που θέλει, θα πάει. Αυτό που καλύπτει, είναι κάτι συγκεκριμένο και μόνο. Αυτοί που μπαίνουν εκτάκτως…
     ΠΑΝΑΓΙΩΤΗΣ ΡΗΓΑΣ: Όχι, δεν είναι έτσι!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μα, το βλέπουμε κι εμείς εδώ τώρα.
     ΑΝΑΣΤΑΣΙΟΣ ΚΑΡΑΜΑΡΙΟΣ: Επιτρέψτε μου να συνεχίσω τη σκέψη μου και εσείς σκεφτείτε το μετά. Δεν μπορεί, δηλαδή, να αφήσεις στην κρίση του οιουδήποτε πλοιοκτήτου να συνεχίσει τα δρομολόγια για τα οποία υπέβαλε δήλωση ότι επιθυμεί να δρομολογηθούν και να του αφήσουμε στην κρίση του να συνεχίσει…
     ΠΑΝΑΓΙΩΤΗΣ ΡΗΓΑΣ: Έχει δίκιο ο κ. Καραμάριος.
     ΑΝΑΣΤΑΣΙΟΣ ΚΑΡΑΜΑΡΙΟΣ: …διότι μετά εσείς δεν θα μπορείτε πλέον να κάνετε χρήση του άρθρου 7, με το οποίο έχετε δικαίωμα σε έκτακτες περιστάσεις να παρεμβαίνετε. Έχω την εντύπωση ότι είναι λάθος διατύπωση. 
     Προχωρώ παρακάτω, κύριε Πρόεδρε. Στη συνέχεια, στο ίδιο πάλι άρθρο εμπλέκονται και οι περιπτώσεις α΄  και β΄ της παραγράφου 4. Η παράγραφος 4 του αυτού άρθρου τροποποιείται, γι’ αυτό πρέπει περιοριστικά να πούμε –αυτό επιτάσσει ο νόμος- ότι και η παράγραφος τάδε ή στο άρθρο τάδε προστίθεται διάταξη τάδε. Δεν μπορούμε, δηλαδή, σ΄ ένα άρθρο, όπου τροποποιούμε μόνο την παράγραφο 5, να αναφερθούμε τροποποιώντας και άλλες παραγράφους του αυτού άρθρου χωρίς να τις τροποποιήσουμε πρωτύτερα. Αυτό είναι λάθος. 
     Έρχομαι στο άρθρο 19. Είναι πολύ σωστή η διάταξη. Εδώ θα πρέπει να ξέρουν και οι συνάδελφοι της Αντιπολίτευσης ότι η τροποποίηση η οποία γίνεται στην περίπτωση μετατροπής της σύμβασης δημόσιας υπηρεσίας διάρκειας έως πέντε ετών, δεν είναι τίποτε άλλο από το ίδιο που και εσείς είχατε κάνει και ισχύει στο ν. 2932, αλλά εκεί ομιλείτε περί τριών μηνών μέχρι πέντε ετών. 
     Άρα, η πενταετία δεν είναι καινούργια, υπάρχει και από εσάς. Λοιπόν, δεν μπορεί να αιτιάται ο κ. Παπουτσής ότι αυτό πιθανόν να αντιφάσκει προς την Ευρωπαϊκή Ένωση. Δεν αντιφάσκει σε καμία περίπτωση και είναι σωστή η διατύπωση της διάταξης αυτής. 
     Στη συνέχεια λέτε ότι η προκήρυξη του διαγωνισμού θα γίνει σύμφωνα με την παράγραφο 2. Είναι σωστό. Αλλά παρακάτω λέτε ότι η προκήρυξη θα περιλαμβάνει, εκτός από τα στοιχεία της παραγράφου 3, όλα τα ουσιώδη στοιχεία που ορίζουν οι κείμενες διατάξεις για τις προσφορές στους δημόσιους διαγωνισμούς. Και εδώ πάλι θα πρέπει να γίνει ξεχωριστή διατύπωση, ότι και η παράγραφος 3 του άρθρου αυτού που τροποποιούμε, τροποποιείται και με το άρθρο 19. 
     Εκείνο που ήθελα ειδικότερα να προσθέσω εδώ, είναι το εξής, κύριε Υπουργέ και πρέπει να το λάβετε σοβαρά υπόψη σας, εφόσον το άρθρο 7 δεν το αγγίζουμε. Έχετε δυνατότητα πράγματι να κάνετε χρήση της διατάξεως. 
     Πρέπει στο άρθρο 19, το οποίο συζητάμε τώρα, στην εισαγωγή του, εκεί που λέει «αν δεν υποβληθούν προτάσεις», πριν από αυτό, να μνημονευτεί «πέραν των διατάξεων του άρθρου 7 ...», διότι με τις διατάξεις του άρθρου 7, θα εξακολουθήσετε να έχετε δικαίωμα και σωστά θα εξακολουθήσετε. Αλλά θα σας ρωτήσει ο οιοσδήποτε πλοιοκτήτης, ο οποίος θα έρθει να λάβει μέρος: «Ποιας διάταξης θα κάνετε χρήση, κύριε Υπουργέ; Του άρθρου 7 ή του τροποποιημένου άρθρου 19»; Πρέπει, δηλαδή, να μνημονεύσουμε ότι πέραν των διατάξεων του άρθρου 7, αν δεν υποβληθούν προτάσεις, ισχύουν όλα αυτά. 
     Θέλω, λοιπόν, να σας παρακαλέσω να δείτε αυτές τις διατάξεις, κύριε Υπουργέ. 
     Σε ό,τι δε αφορά τις δυο τροπολογίες –για να μην πάρω το λόγο μετά- θέλω να πω ότι η πρώτη τροπολογία που αφορά τη σύσταση των συνθέσεων …
     ΠΡΟΕΔΡΕΥΩΝ (Γεώργιος Σούρλας): Κύριε Καραμάριε….
     ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, δεν θα μιλήσω μετά. Μόνο τρεις κουβέντες. 
     Είναι σωστή η προσπάθεια, την οποία κάνετε, αλλά ξεχάσαμε το εξής. Αποφασίζουμε εμείς να προσλάβουμε είκοσι γιατρούς, που θα διατεθούν στα πλοία. Υπάρχει διάταξη υποχρέωσης των πλοίων να τους αποδεχθούν; Δεν το λέμε. Δεν λέμε ότι τα πλοία τα οποία θα προκριθούν, υποχρεούνται να τους διαθέτουν χώρο και να έχουν τα μηχανήματα. Εδώ πρέπει να μπει προσθήκη. Είναι πλέον αίολη η διάταξη αυτή, διότι θα έρθω εγώ, ο πλοιοκτήτης, να πω ότι εσείς αποφασίζετε, αλλά ποιος θα μου πληρώσει εμένα τη διαμόρφωση του χώρου ή τα μηχανήματα; 
     Τώρα, όσον αφορά την άλλη τροπολογία, θέλω να πω ότι πράγματι το πρόστιμο, το οποίο αναπροσαρμόζεται, είναι πέραν του κανονικού. Θα έχουμε πολλές παραβάσεις από μικρά νησιά, κύριε Παυλίδη. Μπορεί να λέμε για νησιωτική πολιτική, αλλά στα μικρά νησιά μας που μπορεί να κάμνουν καταδύσεις κάποιοι, ε, δεν θα τους βάλουμε και 5.000.000 ευρώ πρόστιμο. Προς Θεού! 
     Θέλω να καταλήξω, κύριε Πρόεδρε, λέγοντας ότι το νομοσχέδιο είναι προς τη σωστή κατεύθυνση. Δεν λύνεται, όμως,  το πρόβλημα της ακτοπλοΐας. Πολύ σωστά ο κύριος Υπουργός θέλει να συσκεφθούμε πάλι διακομματικά. Όλα αυτά που είπε η κ. Διαμαντοπούλου είναι σωστά, αλλά πρέπει να υπάρχει κοινή συναίνεση, την οποία θέλουμε και επιδιώκουμε. 
     ΠΡΟΕΔΡΕΥΩΝ (Γεώργιος Σούρλας): Να βοηθήσω τη συζήτηση επί της τροπολογίας που θα έρθει σε λίγο και να πω ότι στην άσκηση πρωτοβάθμιας φροντίδας δεν χρειάζεται και ιδιαίτερος εξοπλισμός και μεγάλη υποδομή …
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Πώς; Δεν θα έχει καμία καμπίνα; 
     ΠΡΟΕΔΡΕΥΩΝ (Γεώργιος Σούρλας): Δεν χρειάζεται. Σας μιλάει ένας γιατρός, ο οποίος ασκούσε χρόνια την ιατρική και έκανε και Υπουργός Υγείας. Εννοείται ότι υπάρχουν αυτοί οι χώροι. Και τα εργαλεία τα οποία χρειάζεται ο γιατρός, είναι τόσο λίγα που τα μεταφέρει ανά πάσα στιγμή μαζί του. 
     Εν πάση περιπτώσει, όταν έρθει η ώρα, θα το κουβεντιάσουμε.
     Το λόγο έχει τώρα ο κ. Παναγιώτης Σγουρίδης, με την αγόρευση του οποίου εξαντλείται και ο κατάλογος των πρωτολογιών. 
     ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
     Θα ξεκινήσω μιλώντας επί των άρθρων και μόνο επ’ αυτών, λέγοντας ότι το άρθρο 16, «Ρύθμιση για το Ελληνικό Κέντρο Θαλασσίων Ερευνών», από τη στιγμή που υπάρχει μέσα στο νομοσχέδιο, ανοίγει την πίσω πόρτα για την περίπτωση που το νομοσχέδιο θα επεκταθεί και στα θέματα των ερευνών. Από τη στιγμή που δεν το αποσύρετε, τότε για την αρτιότητα του νομοσχεδίου θα πρέπει και στο άρθρο 1, αλλά και στο άρθρο 6, να προσθέσετε κάποιες παραγράφους. 
     Θεωρώ ότι από τη στιγμή που το άρθρο 16 μένει στο νομοσχέδιο, θα πρέπει στο άρθρο 1, εκεί που προεκτείνετε τους σκοπούς και τα πεδία εφαρμογής και για αθλητικούς σκοπούς, να βάλετε ότι αυτό γίνεται και για επιστημονικούς σκοπούς, δηλαδή να προστεθεί η φράση «και επιστημονικοί σκοποί». 
     Στο άρθρο 6 δε που αναφέρεται στον Παροχέα Καταδυτικών Υπηρεσιών Αναψυχής, θα πρέπει στην παράγραφο 1, εκτός των περιπτώσεων α΄, β΄ και γ΄, να μπει και δ΄ παράγραφος, που να αναφέρεται σε επιστημονικές και ερευνητικές καταδύσεις. Το δε βάθος αυτών των καταδύσεων να πάει και πέραν των είκοσι πέντε μέτρων, με ιδιαίτερη μνεία. 
     Έρχομαι τώρα στο άρθρο 4. Δεν ξέρω, κύριε Υπουργέ, αν λάβατε υπόψη σας την έκθεση της Επιστημονικής Επιτροπής. Αν λάβατε υπόψη σας την έκθεση της Επιστημονικής Επιτροπής, λέει αυτή η έκθεση ότι στην παράγραφο 2 θα πρέπει να γίνει μνεία για τη αμελλητί επίδοση των χαρτιών στον Αρχηγό του Λιμενικού Σώματος. Αν δεν γίνει αυτό, τότε πώς εμπλέκεται; 
     Προσθέτω, λοιπόν, ότι για να γίνει αυτό σαφές, στην παράγραφο 2, εκεί που λέει «Με απόφαση του Υπουργού Εμπορικής Ναυτιλίας ορίζονται τα δικαιολογητικά που υποβάλλονται…», να λέει «…προς τον Αρχηγό του Λιμενικού Σώματος…» και να συνεχίζει το άρθρο.
     Η δεύτερη παρατήρηση που έχω να κάνω, είναι ότι στην παράγραφο 3 του άρθρου 2 λέτε: «Η απόφαση του Αρχηγού Λ.Σ. εκδίδεται εντός διμήνου…». Σύμφωνα με το ν. 3242/2004, η διοίκηση πρέπει να δώσει απάντηση σε όποιον προστρέχει προς αυτήν, το αργότερο μέσα σε πενήντα ημέρες. Δηλαδή, εσείς χαρίζετε ένα περιθώριο δέκα ημερών σ’ αυτόν ο οποίος πρέπει να πάρει απάντηση. Εγώ πιστεύω ότι θα πρέπει να εναρμονίσετε το νόμο τον οποίο ψηφίζουμε, με τη γενική διάταξη που υπάρχει, ώστε εντός πενήντα ημερών να παίρνει απάντηση.
     Έρχομαι στο άρθρο 7, στην παράγραφο 4. Θεωρώ ότι η πενταετής διάρκεια της άδειας είναι πολύ μεγάλο χρονικό διάστημα. Στα προσχέδια που είχε προετοιμάσει το ΠΑ.ΣΟ.Κ.–και δεν το λέω γιατί τα προετοίμασε το ΠΑ.ΣΟ.Κ.- ήταν δύο χρόνια. Τα δύο να γίνουν τρία, γιατί με το διπλάσιο πάμε στα έξι. Δέκα χρόνια είναι μία ολόκληρη ζωή, είναι πολύ μεγάλο χρονικό διάστημα. Κάντε το τρία, για να υπάρχει περισσότερος έλεγχος και με το διπλάσιο, να πάει έξι.
     Έρχομαι τώρα, κύριε Υπουργέ, στο δεύτερο μέρος, στο άρθρο 18, όπου έγινε πολλή συζήτηση. Και έρχεται και ο κ. Καραμάριος και προσθέτει σ’ αυτά που είπαν οι προλαλήσαντες συνάδελφοι, ότι «βάζετε τορπίλη στον ανταγωνισμό». 
     Εγώ, αν ήμουν πλοιοκτήτης, θα έβρισκα οποιονδήποτε τρόπο να μην υποβάλω τα χαρτιά μου στις 31 Ιανουαρίου. Θα πήγαινα πιο πριν από τις 31 Ιανουαρίου και θα μου έδιναν και το χρόνο να ξαναδρομολογώ το ίδιο πλοίο, για το χρόνο που δεν υποβάλλω χαρτιά. Πιστεύω, λοιπόν, ότι θα πρέπει οι διαδικασίες εμπρόθεσμης τακτικής δρομολόγησης να είναι ο γνώμονας του ανταγωνισμού. Δεν πρέπει να αφήνετε παράθυρο για κανένα λόγο. 
     Έρχομαι στο άρθρο 19. Στην παράγραφο 2 θα έλεγα, κύριε Υπουργέ, ότι καλώς καταργείτε κάποιες διαδικασίες, χαρτιά και παράβολα, τα οποία κατατίθενται. Συγχωνεύστε τα τουλάχιστον. Πείτε ότι τα παράβολα των διαδικασιών της παραγράφου 8 του άρθρου ογδόου του νόμου τάδε, αντί να καταργούνται, συγχωνεύονται με κάποια άλλα παράβολα. Μη δίνετε το δικαίωμα να πιστεύουν ότι εσείς τους χαρίζετε 1.000 ευρώ ή 2.000 ευρώ ή 3.000 ευρώ. 
     Το άρθρο 20 το ψηφίζουμε, αλλά είναι ντροπή –για όλους μας το λέω αυτό- τα κουφάρια και τα επιβλαβή λόγω ακινησίας πλοία να είναι στις διόδους των λιμανιών και διαύλων. Έπρεπε να τα είχαμε αποσύρει μέχρι τους Ολυμπιακούς Αγώνες. Τώρα τα αφήνουμε για μια τετραετία ακόμη. Τουλάχιστον στο τέλος αυτής της τετραετίας να φύγουν. Είναι ντροπή. Παράλληλα, οι προτάσεις που γίνονται απ’ αυτούς που ασχολούνται με τον καταδυτικό τουρισμό, είναι να βυθιστούν, για να δημιουργήσουν και πάρκα και αξιοθέατα γι’ αυτούς που θα τα επισκεφθούν. Να τα σύρουμε και να πάμε να τα βυθίσουμε, αφού δεν θέλουν να γίνουν παλιοσίδερα. 
     Έρχομαι στο άρθρο 21. Σύμφωνα με την έκθεση του Γενικού Λογιστηρίου του Κράτους, την επιβάρυνση που υπάρχει απ’ αυτές τις κρατήσεις που γίνονται, την επιβαρύνεται το Ι.Κ.Α.-Τ.Ε.Α.Μ. Είναι ντροπή. Δηλαδή είναι που είναι επιβαρυμένο το Ι.Κ.Α.-Τ.Ε.Α.Μ., να το επιβαρύνουμε και άλλο; Ας πληρώσουν κάτι παραπάνω. Το 16% που δίνουν οι πλοιοκτήτες, ας γίνει 17%, ας γίνει 18%. Γιατί να πληρώσει το Ι.Κ.Α.-Τ.Ε.Α.Μ.;
     Τέλος, κλείνω λέγοντας ότι χαίρομαι, κύριε Υπουργέ, που κάνατε αποδεκτή την πρόταση την οποία έκανα, δηλαδή να υπάρξει κάποιος διάλογος για τα θέματα της ακτοπλοΐας. Η πρόταση όμως την οποία έκανα, αν θα δείτε τα Πρακτικά της επιτροπής, έχει και κάποια συνέχεια. Ποτέ δεν γίνεται διάλογος χωρίς κανόνες. Ο διάλογος ξεκινάει με κανόνες. Και ποιοι είναι αυτοί οι κανόνες; Είναι να υπάρχει ατζέντα. Εγώ εάν ήμουν στη θέση σας, θα προσκαλούσα τα κόμματα, λέγοντας: «Έχουμε να συζητήσουμε αυτά τα θέματα και οι προτάσεις μου γι’ αυτά τα θέματα είναι αυτές. Ελάτε να βρούμε τη χρυσή τομή». Εσείς λέτε «Ελάτε να συζητήσουμε», χρησιμοποιώντας το ως πυροτέχνημα. Τι να συζητήσουμε για την ακτοπλοΐα; Έτσι, στα καλά καθούμενα βρεθήκαμε και θα συζητήσουμε; 
     Άρα, λοιπόν, αν θέλετε να ολοκληρώσετε αυτό το οποίο ζητάτε, στείλτε μια ατζέντα με τα θέματα τα οποία θα συζητήσετε και στείλτε επίσης και τις θέσεις τις οποίες εσείς θέλετε ή έχετε κατά νου για να συζητήσουμε. Εγώ νομίζω ότι δεν θα υπάρχει κόμμα που δεν θα έρθει. Όλα τα κόμματα θα προσέλθουν, αλλά βάσει ενός προγραμματικού διαλόγου.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη.
     Ο εισηγητής της Νέας Δημοκρατίας κ. Καμμένος έχει το λόγο για να δευτερολογήσει. 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Ευχαριστώ, κύριε Πρόεδρε.
     Παρ’ ότι τις τελευταίες ώρες έχουν υποστεί οι αυτοδύτες το βασανιστήριο του «ΡΟΜΙΛΝΤΑ», θα επιστρέψω λίγο στις καταδύσεις. 
     Κατ’ αρχήν, πιστεύω ότι υπήρξαν αρκετές παρεξηγήσεις, διότι δεν έχουν γίνει κατανοητά κάποια πράγματα τα οποία είναι τετελεσμένα. Και αρχίζω, απαντώντας κατ’ αρχήν στον κ. Κουβέλη, που είπε ότι είναι ετεροβαρής η ενίσχυση του καταδυτικού τουρισμού με τις ενάλιες αρχαιότητες και ότι η λύση θα είναι να επιτρέπονται οι καταδύσεις μόνο σε ορισμένες οριοθετημένες περιοχές. 
     Είναι δεδικασμένο από το Συμβούλιο της Επικρατείας ότι απαγορεύεται η γενική απαγόρευση, απόφαση 949/1988 του τέταρτου τμήματος, απόφαση 1742/2002 του Συμβουλίου της Επικρατείας, του πέμπτου τμήματος, απόφαση 3094/1993 του Συμβουλίου της Επικρατείας. Είναι τελειωμένη ιστορία. Δεν μπορεί να οριοθετούνται οι περιοχές μετά από γενική απαγόρευση. Είναι δεδομένο. Κανείς δεν μπορεί να το κάνει. Είναι αντισυνταγματικό. Καταδικάστηκε αυτή η λογική. Καλώς ή κακώς έτσι έγινε. 
     Δεύτερον, μιλάμε για την καταστροφή των υποβρυχίων θησαυρών μας από τα ρομποτάκια, από τις συσκευές. Θέλετε να σας πω κάτι; Ας δεχθούμε την εισήγηση του κ. Βαρβιτσιώτη, να μην περιέχουν μέσα τα ρομποτάκια και τα μίνι υποβρύχια. Συμφωνώ και εγώ. Όμως, ένα ερώτημα θέτω: Από το ρομποτάκι καταστρέφεται ο βυθός ή από τις ανεμότρατες που τραβούν με τα κουτρούλια όλη την τραγάνα και δεν μένει τίποτα κάτω;
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Πείτε τα. Αυτά έλεγα και εγώ.
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Έτσι είναι. Τραβούν οι ανεμότρατες και φεύγουν τα αρχαία, τα ναυάγια, τα ψάρια, ο γόνος, οι πέτρες.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Όλο το χρόνο. 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Την ίδια ευαισθησία ήλπιζα να έχει ο κ. Κουβέλης για τις ανεμότρατες. Πρέπει και τις ανεμότρατες να καταργήσουμε και τα ρομποτάκια να καταργήσουμε και γάντια να φοράνε οι αυτοδύτες.
     Επίσης, άκουσα ότι διαφωνεί όσον αφορά τις τροπολογίες. Δεν πιστεύω να υπάρχει κανείς που να διαφωνεί για τους γιατρούς στα πλοία. Θα πούμε, βέβαια, περισσότερα πράγματα μετά, στις τροπολογίες.
     Ο κ. Βαρβιτσιώτης είπε να υποχρεώσουμε τα υποβρύχια μουσεία να έχουν τη σύμφωνη γνώμη του Υπουργείου Πολιτισμού. Μα, αυτό είναι δεδομένο. Με την αποδοχή της προτάσεως του Κυριάκου Μητσοτάκη, ουσιαστικά τι λέμε; Λέμε ότι τα υποβρύχια μουσεία είναι ευθύνη των Υπουργείων Εμπορικής Ναυτιλίας και Πολιτισμού. Δεν έχει να κάνει με τα υποβρύχια καταδυτικά πάρκα, με τα υποβρύχια καταδυτικά μουσεία. Αυτά είναι ξεκαθαρισμένα.
     Ο κ. Ανωμερίτης μίλησε για το άρθρο 16, παράγραφος 2. Κύριε Υπουργέ, εγώ θα προτείνω μία λύση. Πρέπει να μπει η φράση «οι ερευνητικές καταδύσεις του Εθνικού Κέντρου Θαλασσίων Ερευνών». Δηλαδή, πρέπει να προσδιοριστεί, ώστε να μην υπάρχει καμία τέτοια παρεξήγηση.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτό λέει ακριβώς.
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Λέει «της παραπάνω παραγράφου». Μπορούμε να βάλουμε «του Εθνικού Κέντρου» ή να κάνετε μία διευκρίνηση, για να τελειώνουμε.
     Προς τον κ. Βενιζέλο, η απάντηση είναι ότι υπάρχει δεδομένη απόφαση του Υπουργείου Πολιτισμού και πάλι.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, λέγοντας ότι αυτό το νομοσχέδιο είναι ένα νομοσχέδιο, το οποίο ανοίγει καινούργια εποχή όχι μόνο για τον καταδυτικό τουρισμό, αλλά και για τον κόσμο των νησιών μας. Είπε ο εισηγητής του Κ.Κ.Ε. ότι χαρακτηρίστηκε ο κόλπος της Καλλονής αρχαιολογικός χώρος και οι ψαράδες δεν μπορούν να ψαρέψουν εδώ και δεκαπέντε χρόνια. Γιατί; Γιατί δεν υπάρχουν οι δυνατότητες να απελευθερωθούν οι περιοχές, γιατί δεν υπάρχουν τα μέσα. Καταδικάζουμε λοιπόν και τη Λέσβο και τη Λήμνο και τον Άη-Στράτη με το να απαγορεύονται και οι καταδύσεις, γιατί δεν μπορούμε να τα απελευθερώσουμε. 
     Μ΄ αυτό το νομοσχέδιο, λοιπόν, που φέρνουν σήμερα στη Βουλή ο Υπουργός Εμπορικής Ναυτιλίας και όλο το Υπουργικό Συμβούλιο, υλοποιείται η απόφαση του Πρωθυπουργού Κώστα Καραμανλή, υιοθετώντας τη νέα λογική του ανοίγματος των θαλασσών και καταδικάζοντας τις λογικές της απαγόρευσης, τις λογικές εκείνων που ήθελαν να φέρουν τη χώρα πίσω. Ουσιαστικά παίρνουμε μία απόφαση με τη συμφωνία εκείνων των πρωτεργατών από το ΠΑ.ΣΟ.Κ. που βοήθησαν, του Χρήστου Παπουτσή, του Γιώργου Ανωμερίτη και όλων των συναδέλφων αυτοδυτών, για να απελευθερώσουμε τις θάλασσες. Νομίζω ότι μαζί προχωρούμε σε μία ιστορική απόφαση, που θα δικαιώσει εμάς που λέμε ότι μ΄ αυτό το νομοσχέδιο θα προστατευθούν οι αρχαιότητες, η πανίδα και η χλωρίδα. Ουσιαστικά θα προχωρήσουμε, απελευθερώνοντας το 70% της ελληνικής επικράτειας στους Έλληνες πολίτες και τους ξένους τουρίστες.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής του ΠΑΣΟΚ κ. Διαμαντίδης.
     ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, στο πρώτο μέρος του νομοσχεδίου τοποθετηθήκαμε θετικά και είπαμε τις απόψεις μας. Είναι μία προσπάθεια που ξεκίνησε επί των ημερών του ΠΑ.ΣΟ.Κ.. Ο κύριος Υπουργός και ο κ. Παυλίδης από το Υπουργείο Αιγαίου και Νησιωτικής Πολιτικής έκαναν κάποιες διορθώσεις. Πάνω-κάτω τις δεχθήκαμε. Θέσαμε κάποια θέματα στα άρθρα, αλλά δεν πήρα απαντήσεις σε σχέση με τα προσωπικά δεδομένα, όπως είπατε, για τη διαφύλαξη και για τους συγγενείς κάποιων που θα φτιάξουν εταιρείες, οι οποίες θα έχουν σχέση με τον καταδυτικό τουρισμό. Σε γενικές γραμμές, στο πρώτο μέρος δεν έχουμε αντίρρηση.
     Όμως, όπως εξελίχθηκε τελικά η συζήτηση, αυτό το νομοσχέδιο δεν έρχεται τόσο για τον καταδυτικό τουρισμό όσο για να τροποποιήσει κάποιες βασικές διατάξεις του ν. 2932/2001 που, κατά την άποψή μας, κρίνονται ύποπτες και θέλουμε εξηγήσεις. Βεβαίως, αν μας δοθούν οι εξηγήσεις που ζητήσαμε, τόσο εγώ ως εισηγητής, αλλά και όλοι οι Βουλευτές και οι κύριοι Παπουτσής και Ανωμερίτης ως πρώην Υπουργοί, τότε δεν έχουμε καμία αντίρρηση να τις ψηφίσουμε. Αν, όμως, δεν δοθούν αυτές οι εξηγήσεις, εμείς δεν θα συναινέσουμε και δεν θα τις ψηφίσουμε, γιατί θεωρούμε ότι δεν δίνουν λύσεις στο μεγάλο πρόβλημα της ακτοπλοΐας που ταλαιπώρησε όλο τον ελληνικό λαό το καλοκαίρι και που για το φαινόμενο αυτό, κύριε Υπουργέ, δεν φταίει το ΠΑ.ΣΟ.Κ., γιατί εσείς κυβερνάτε εδώ και είκοσι μήνες. Τον περασμένο Αύγουστο δεν ήταν το ΠΑ.ΣΟ.Κ. ούτε ο κ. Ανωμερίτης ούτε ο κ. Παπουτσής στο Υπουργείο Εμπορικής Ναυτιλίας. Εσείς ήσασταν Υπουργός.
     Έρχομαι, λοιπόν, σ΄ ένα θέμα που δεν μας το διευκρινίσατε και επιμένω σ΄ αυτό, διότι επέμεναν και άλλοι συνάδελφοι -όπως ο προκάτοχος του κ. Αντιπροέδρου στην Έδρα,ο κ. Τραγάκης-  σχετικά με τους ραδιοτηλεγραφητές. Δώστε μας μία συγκεκριμένη απάντηση. Είναι κρίμα αυτοί οι λίγοι άνθρωποι να βρεθούν στο δρόμο ή, εν πάση περιπτώσει, για λίγα ένσημα να μην μπορούν να πιάσουν δουλειά.
     Ο κ. Παπουτσής έκανε μία συγκεκριμένη πρόταση, σαφέστατη πρόταση, στο άρθρο 19. Ενώ κατ’ επανάληψη, για να μην πω σε κάθε ομιλητή του ΠΑ.ΣΟ.Κ. παίρνατε το λόγο, κύριε Υπουργέ, για μια μικρή παρέμβαση, εδώ αποφύγατε να τοποθετηθείτε. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Δεν ήσασταν εδώ. Αντιθέτως, αμέσως μετά μίλησα.
     ΙΩΑΝΝΗΣ ΔΙΑΜΑΝΤΙΔΗΣ: Μιλώ για την παράγραφο 19, που σας ανέφερε. Την πρόταση του κ. Παπουτσή την κάνετε δεκτή;  
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Θέλω κάποια στιγμή να συνεννοηθούμε σ’ αυτήν την Αίθουσα. Δεν έχει ευθύνη η Βουλή αν κάποιος Βουλευτής για κάποιο λόγο βγει εκτός της Αιθούσης και δεν θα πρέπει κάθε φορά να του δίνουμε όλα τα στοιχεία για το τι διημείφθη στη συζήτηση εν απουσία του. 
     Μόλις μίλησε ο κ. Παπουτσής, πήρα το λόγο και μίλησα για όλα. Έτσι δεν είναι, κύριε Παπουτσή; Επικαλούμαι τη μαρτυρία σας. 
     ΙΩΑΝΝΗΣ ΔΙΑΜΑΝΤΙΔΗΣ: Εδώ ήμουν….
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Μίλησα  λοιπόν και γι’ αυτό. Ο κ. Παπουτσής έφερε ένα παράδειγμα και είπε ότι αν ένα πλοίο είναι είκοσι εννέα χρονών –σωστά το είπε- και του δίνεις πενταετία, μετά την πενταετία, αυτό το πλοίο θα είναι τριάντα πέντε χρονών. Είναι αυτή η θέληση της πολιτείας; Η απάντηση είναι «όχι». Και το είπα στον κ. Παπουτσή, άλλωστε και ο ίδιος το είχε προβλέψει στο δικό του νόμο -στο λεγόμενο νόμο Παπουτσή του 2001, στο έβδομο άρθρο περί «ποιοτικών κριτηρίων» και επικαλούμαι την καλή σας μαρτυρία, κύριε Παπουτσή - το θέμα της ηλικίας. Και σας είπα ότι εμείς στις διακηρύξεις  –το λέω επίσημα στη Βουλή και δεν υπάρχει πιο επίσημο βήμα από αυτό εδώ- θα βάζουμε το μέσο όρο ηλικίας των ελληνικών πλοίων, που θα είναι τα δεκαέξι και όχι τα είκοσι οκτώ που συζητούσαμε.
     Ελπίζουμε ότι θα υπάρχουν πλοία αυτής της ηλικίας που θα έρθουν να δρομολογηθούν.
     Επίσης, σας είπα και κάτι άλλο. Εμείς ορίσαμε την πενταετία. Αν θέλετε για πλοία, τα οποία θα δρομολογηθούν στις γραμμές, που θα είναι καινούργια, βγαλμένα από τα ναυπηγεία, να προσθέσουμε –όπως είπαν οι συνάδελφοι κύριοι Παπουτσής και Ανωμερίτης και όπως επιτρέπει η Ευρωπαϊκή Ένωση- ένα ή δύο ή έξι, μέχρι τα δώδεκα χρόνια για τα μικρά νησιά που έχουν μέχρι εκατόν είκοσι επιβάτες το χρόνο, τότε να το συζητήσουμε. Είμαι ανοιχτός μέχρι να κλείσει η συζήτηση. Και αν δεν είστε έτοιμοι σήμερα, μπορούμε να το συζητήσουμε στο ερχόμενο νομοσχέδιο που έρχεται οσονούπω. Δηλαδή, ίσως μετά από δύο βδομάδες να συζητούμε το νομοσχέδιο για την ανωτατοποίηση της ναυτικής εκπαίδευσης. Τότε είμαι πρόθυμος, μετά από συνεννόηση με τα κόμματα, να το συζητήσουμε και να το τροποποιήσουμε. 
     Σας ευχαριστώ. 
     ΙΩΑΝΝΗΣ ΔΙΑΜΑΝΤΙΔΗΣ: Υπάρχει μία ένσταση σ΄ αυτά που λέτε, κύριε Υπουργέ. Σήμερα είσαστε εσείς Υπουργός και αύριο θα είναι κάποιος άλλος, θα είναι κάποια άλλη κυβέρνηση. Αυτά που λέτε, δεν δεσμεύουν το νόμο. Αν μέσα στο νόμο προστεθεί αυτό που σας είπε ο κ. Παπουτσής, σαφώς και δεσμεύεται η νομοθεσία για το τι θα συμβεί. Γιατί σας λέω το εξής: Ας υποτεθεί ότι βάζετε αυτά τα κριτήρια που λέτε, δηλαδή, ως μέσο όρο ηλικίας τα δεκαέξι χρόνια που λέτε και δεν έρχεται κάποιος. Τι κάνετε από εκεί και πέρα; 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα είναι ο αμέσως επόμενος….
     ΙΩΑΝΝΗΣ ΔΙΑΜΑΝΤΙΔΗΣ: Ο αμέσως επόμενος μπορεί να είναι ο κύριος με τη «ΔΗΜΗΤΡΟΥΛΑ» , τη «ΡΟΜΙΛΝΤΑ» κ.λπ.. Τι θα κάνετε από εκεί και πέρα; 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Απλά είναι τα πράγματα. Η πρόταση του κ. Παπουτσή ήταν –και έχει δίκιο- να μην έρθει ένα πλοίο είκοσι εννέα χρόνων. Όμως, όταν παρέχεις δημόσια υπηρεσία, όταν κάνεις διεθνή δημόσιο διαγωνισμό –αυτά πλέον είναι τυφλοσούρτης  της Βουλής- τότε αν κάποιος δεν ικανοποιεί τις απαιτήσεις, δεν παίρνει τη δουλειά. Αν δεν έρθει κανείς, με βάση τη διεθνή προκήρυξη, πάει ο επόμενος. Αυτό είναι απλό. 
     Υιοθετούμε, λοιπόν, αυτό που λέει ο κ. Παπουτσής, συμφωνούμε ότι είναι καλύτερο να το πάμε στο μέσο όρο ηλικίας και συμφωνούμε με το κίνητρο για την πενταετία για να έρθουν νέα πλοία. Απλά είναι τα πράγματα. 
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, το βάζει στο νόμο αυτό ο κύριος Υπουργός; 
     ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, απ’ ό,τι κατάλαβα, αποδέχεται ο κύριος Υπουργός αυτό που είπε ο κ. Παπουτσής, πλην όμως δεν θέλει να το βάλει στο νόμο. Κατά την άποψή μας, αυτό είναι ασαφές. Αφήνει μια ασάφεια στον επόμενο Υπουργό,  ο οποίος μπορεί κατά το δοκούν να ενεργήσει.
     Κύριε Υπουργέ, επειδή δεν έχω χρόνο, στις τροπολογίες θα τοποθετηθούμε…
     ΠΡΟΕΔΡΕΥΩΝ (Γεώργιος Σούρλας): Στις τροπολογίες θα τοποθετηθείτε ξεχωριστά, κύριε Διαμαντίδη. 
     ΙΩΑΝΝΗΣ ΔΙΑΜΑΝΤΙΔΗΣ: Καλώς, κύριε Πρόεδρε. 
     Άρα λοιπόν, κλείνοντας θέλω να πω, σε σχέση με την πρόταση που έκανε ο κύριος Υπουργός, με την επιστολή που έστειλε στους Αρχηγούς των κομμάτων, που βέβαια δεν ξέρω αν την έχουν πάρει κιόλας, γιατί οι πληροφορίες μου λένε ότι τουλάχιστον μέχρι το μεσημέρι δεν την είχαν πάρει, ότι θα πρέπει, κύριε Υπουργέ, να μην ερμηνεύετε τους Βουλευτάς κατά το δοκούν ή κατά πώς συμφέρει εσάς. 
     Ο κ. Σγουρίδης έδωσε τις εξηγήσεις. Είπε κάποια πράγματα. Δικαίωμα του, είναι Βουλευτής, είναι ελεύθερος, όλοι είμαστε ελεύθεροι από το Βήμα αυτό να πούμε την άποψή μας. Από εκεί και πέρα, εσείς είχατε ανακοινώσει ένα πλαίσιο δέκα μέτρων που θα λύνει τα θέματα της ακτοπλοΐας. Άρα λοιπόν, δεν έχει κανένα νόημα, αρκεί να εφαρμόσετε αυτό το πλαίσιο το οποίο μάλιστα προϋπήρχε πριν από σας, επί ημερών ΠΑ.ΣΟ.Κ. …  
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όλα προϋπήρχαν, αλλά τίποτα δεν νομοθετούσατε.
     ΙΩΑΝΝΗΣ ΔΙΑΜΑΝΤΙΔΗΣ: Παρακαλώ, μη με διακόπτετε. 
     Δεύτερον, μέσα σ΄ αυτήν την ημερήσια διάταξη υπάρχει και ένα σημείο σχετικά με τα λιμάνια. Μα, για τα λιμάνια είχατε κάνει Εθνικό Συμβούλιο Ναυτιλιακής Πολιτικής και είχα παρευρεθεί εκ μέρους του ΠΑ.ΣΟ.Κ.. Σας είχα πει τότε ότι όταν καλούμαστε, θα πρέπει να έχουμε και κάποια εισήγηση για να ξέρουμε επί ποίου θέματος μιλάμε, πράγμα που δεν είχατε κάνει. Τώρα, στέλνετε στους Αρχηγούς μια επιστολή -αν την έχετε στείλει- και λέτε αυτά τα πράγματα. Ε, αυτά τα πράγματα, με συγχωρείτε, αλλά δεν είναι σοβαρά. Δεν μπορεί να γίνει σοβαρή συζήτηση με τέτοιες λογικές. Αυτά είχα να πω, κύριε Πρόεδρε και επιφυλάσσομαι να τοποθετηθώ, επειδή μπήκαν και άλλα πράγματα σε σχέση με τα ασφαλιστικά, κατά τη συζήτηση των τροπολογιών. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Παπουτσής για να δευτερολογήσει. 
     ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, θέλω να πω ότι χαίρομαι ιδιαίτερα για τη δήλωση του κυρίου Υπουργού, ο οποίος συμμερίζεται το πνεύμα της δικής μου παρατήρησης.
     Θέλω, όμως, να πω και να βοηθήσω σ΄ αυτό, ότι κατά την περίοδο που ήμουν Υπουργός, πήρα πολλές πρωτοβουλίες, πάντοτε σε συνεργασία με τους φορείς και κυρίως με τα συνδικάτα, προσπαθώντας πάντοτε για το καλύτερο. Κάποια στιγμή ο συνάδελφος σήμερα Ευρωβουλευτής του Κ.Κ.Ε., ο κ. Γιώργος Τούσσας, μου έκανε μια παρατήρηση. Μου είπε: «Πρόσεξε γιατί νομοθετείς, αλλά είσαι εσύ σήμερα εδώ. Αύριο δεν ξέρω ποιος θα είναι». Και είχε δίκιο. Και συμβουλεύω τον κύριο Υπουργό αυτό να το λάβει και αυτός υπόψη του. Μεταφέρω, δηλαδή, την παρότρυνση του κ. Τούσσα και σε σας, κύριε Υπουργέ. Νομοθετείτε σήμερα και είστε εσείς. Αύριο δεν ξέρω ποιος θα είναι. 
     Ως εκ τούτου, έχουμε καθήκον όλοι μας και εδώ στη Βουλή να διασφαλίσουμε το δημόσιο συμφέρον και, κυρίως, να θωρακίσουμε τη νομοθεσία, τους νόμους που ψηφίζουμε. Γι’ αυτόν το λόγο, λοιπόν, η παράκλησή μου είναι να αποδεχθείτε τη ρητή διατύπωση που σας πρότεινα, έτσι ώστε να μην υπάρχει νομικό κενό. Υπενθυμίζω δε, ότι ο ν. 2932 δεν απαγορεύει τους πλόες υπερήλικων πλοίων. Κάνει άλλο πράγμα. Ορίζει τα κριτήρια δρομολόγησης πλοίων. Είναι διαφορετικό. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το δεχόμαστε. 
     ΧΡΗΣΤΟΣ ΠΑΠΟΥΤΣΗΣ: Επειδή, κύριε Υπουργέ, γνωρίζω ότι συμφωνούμε σ΄ αυτό το θέμα και ξέρω όμως ταυτόχρονα τις πολλαπλές επιδιώξεις οι οποίες υπάρχουν από πολλές πλευρές, ακριβώς γι’ αυτό το σημείο, για το θέμα της ηλικίας των πλοίων, γι’ αυτό παρακαλώ, για να μην υπάρχει νομικό κενό και για να υπηρετεί ο νόμος τον οποίο ψηφίζουμε σήμερα και η συγκεκριμένη διάταξη τη δική σας πολιτική βούληση, να δεχθείτε την προσθήκη την οποία έκανα στη συγκεκριμένη παράγραφο, στο άρθρο 19, πράγμα που θα μας βοηθήσει και εμάς  να ψηφίσουμε το συγκεκριμένο άρθρο. Διαφορετικά θα μείνουμε με τα ερωτηματικά: Μήπως περνάμε από την πίσω πόρτα την αναθεώρηση των διατάξεων που αφορούν το όριο ηλικίας; 
     Επιπλέον, επειδή άκουσα επίσης με μεγάλη ικανοποίηση ότι ενδιαφέρεστε πράγματι για την κατοχύρωση των μικρών νησιών, σας λέγω λοιπόν και σας προτείνω εδώ και τώρα το εξής: Ούτως ή άλλως κάνετε τη ρύθμιση για πενταετή σύμβαση. Η Ευρωπαϊκή Επιτροπή σας επιτρέπει μέχρι έξι χρόνια για τις συμβάσεις δημόσιας υπηρεσίας. Προσθέστε στο άρθρο, αν θέλετε και εγώ να συνεργαστώ τώρα και να σας κάνω μια διατύπωση συγκεκριμένη, αλλά έχετε εκλεκτούς συνεργάτες απ’ ό,τι βλέπω πίσω, αξιωματικούς του Λιμενικού και άλλους συνεργάτες, οι οποίοι μπορούν κάλλιστα να κάνουν μια μικρή διατύπωση, αξιοποιώντας ακριβώς την ανακοίνωση της Ευρωπαϊκής Επιτροπής της 22.12.2003 για τα μικρά νησιά, που ορίζει ποια είναι τα μικρά νησιά, δηλαδή τα νησιά εκείνα που δέχονται μέχρι εκατό χιλιάδες επισκέπτες το χρόνο. Για εκεί να είναι δώδεκα χρόνια. Μην το βάλετε δώδεκα χρόνια. Βάλτε «μέχρι δώδεκα χρόνια», έτσι ώστε να έχει τη δυνατότητα και το κράτος, η πολιτεία να εκτιμήσει κάθε φορά. 
     Μπορεί να κάνει συμβάσεις για εννέα-δέκα χρόνια. Γιατί έτσι, θα δώσετε τη δυνατότητα στις εταιρείες να επενδύσουν σ’ αυτό το πλαίσιο. Αλλά και η Τοπική Αυτοδιοίκηση και άλλοι φορείς όπως τα Επιμελητήρια, να πάρουν πρωτοβουλίες, να αξιοποιήσουν τους αναπτυξιακούς νόμους που προβλέπουν χρηματοδοτήσεις σ’ αυτήν την κατεύθυνση και ενδεχομένως να πάρουν και το δάνειο που αναφέρετε εσείς, αν το πάρετε ποτέ, για να επενδύσουν και να πάρουν πλοία στα μικρά νησιά, αυτά που δέχονται μέχρι δέκα χιλιάδες κατοίκους το χρόνο. Οι επενδύσεις στην ακτοπλοΐα, όπως γνωρίζετε, είναι μακροπρόθεσμης απόδοσης. Κανείς δεν επενδύει, για να κερδίσει αύριο. Πρέπει να υπάρχει χρόνος. Γι’ αυτό το λόγο πιστεύω ότι καλό είναι να το αξιολογήσετε και να το αποδεχθείτε.
     Έτσι κι αλλιώς, κύριε Πρόεδρε, το νομοθετικό πλαίσιο με το οποίο λειτουργούμε σήμερα, ο ν. 2932, ενσωματώνει στην ελληνική νομοθεσία τον Κοινοτικό Κανονισμό 3577, αλλά με τέτοιο τρόπο, που ισορροπεί κυριολεκτικά σε οριακό σημείο πάνω στην εξυπηρέτηση των κανόνων του υγιούς ανταγωνισμού και ταυτόχρονα του δημοσίου συμφέροντος. Η Ελλάδα δεν είναι ούτε Μεγάλη Βρεταννία ούτε Δανία ούτε Ιταλία. Είναι Ελλάδα, έχει δεκαέξι χιλιάδες χιλιόμετρα ακτογραμμή, δηλαδή όση η αφρικανική ήπειρος.
     Υπάρχουν ιδιαιτερότητες. Αυτές οι ιδιαιτερότητες μπορούν να μας οπλίσουν, να οπλίσουν τη Βουλή, την Κυβέρνηση, τον όποιο Υπουργό, την όποια κυβέρνηση με μαχητά επιχειρήματα προς την Ευρωπαϊκή Επιτροπή, για να κατοχυρώσουμε το συμφέρον των Ελλήνων πολιτών που κατοικούν στα νησιά και, κυρίως, για να ενισχύουμε την ανάπτυξη, την τουριστική ανάπτυξη και την αναβάθμιση της ποιότητας ζωής των κατοίκων.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ρήγας.
     ΠΑΝΑΓΙΩΤΗΣ ΡΗΓΑΣ: Θα είμαι πολύ σύντομος, κύριε Πρόεδρε.
     Θέλω, κύριε Υπουργέ, να επανέλθω σε δυο θέματα τα οποία έθιξε ο κ. Καραμάριος και ανέφερα κι εγώ στην πρωτολογία μου. Με το άρθρο 18, όπου πράγματι τροποποιείτε την παράγραφο 5 –σωστά το έχετε γράψει- του άρθρου 4 του ν.2932, ουσιαστικά δεν λύνεται κανένα πρόβλημα εκτάκτων δρομολογήσεων. Από τη στιγμή που διατηρείται αναλλοίωτο και σε ισχύ το άρθρο 7, επιτρέπεται να συνεχίζεται το καθεστώς των εκτάκτων δρομολογήσεων. Ένα αυτό.
     Δεύτερον, με το άρθρο αυτό επιβραβεύετε όσους πονηρά σκεπτόμενοι ακολουθήσουν κατά πάγια τακτική τη διαδικασία να υποβάλουν αίτηση εκπρόθεσμα. Άρα, λοιπόν, καθένα που θα έρχεται εκτός σειράς και θα υποβάλει φέτος, ας πούμε, εκπρόθεσμα αίτηση και δήλωση δρομολόγησης, θα τον δικαιολογήσουμε, γιατί άργησε να ναυπηγήσει το πλοίο του προφανώς -και, αφού άργησε, καλό είναι να τον δεχθούμε- ή γιατί άργησε να το αγοράσει. Πολύ σωστά. Έρχεται, λοιπόν, το δρομολογεί και του επιβάλλετε –και σωστά του επιβάλλετε- να το κρατήσει για δέκα μήνες στη γραμμή αυτή. Όμως, στη συνέχεια, αντί να τον βάλετε μέσα στη λογική της εφαρμογής του νόμου, δηλαδή την επόμενη χρονιά να μην ξανακάνει το ίδιο, του δίνετε τη δυνατότητα, εφόσον δεν υποβάλλει δήλωση, εσαεί να κατέχει αυτήν τη γραμμή, όσα χρόνια θέλει. Αυτό θα πρέπει να σταματήσει.
     Θα πρέπει, λοιπόν, να διευκρινίσετε από τη μια την ισχύ του άρθρου 7 και από την άλλη ότι τον επόμενο χρόνο θα υποχρεωθεί να υποβάλει κανονική δήλωση δρομολόγησης του πλοίου του. Δεν μπορούμε να του επιτρέψουμε αυτού εσαεί να καταλαμβάνει τη γραμμή, επειδή μια φορά του το επιτρέψαμε.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Νομίζω ότι λέμε το ίδιο πράγμα. Εγώ αποδέχομαι αυτά που λέτε. Ουσιαστικά η ρύθμιση προσπαθεί να προσδιορίσει αυτό που εσείς αναλύετε. Δηλαδή, τι λέμε; Είπατε για ποιους λόγους. Έρχεται κάποιος, που άργησε να αγοράσει το πλοίο, που ήταν στα ναυπηγεία. Εμείς το θέλουμε. Είναι και καινούργιο. Το δρομολογούμε. Έρχεται, ας πούμε, το Μάρτιο. Δεν έρχεται τον Ιανουάριο να κάνει τακτική δρομολόγηση. Έρχεται το Μάρτιο. Το βάζουμε. Του λέμε ότι για δέκα μήνες είναι υποχρεωμένος να έχει και πλήρωμα μέσα και να κάνει και την υπηρεσία του. Τι του λέμε μετά; Αν τον Ιανουάριο αυτός θέλει να δρομολογηθεί στα τακτικά δρομολόγια, βεβαίως θα του το επιτρέψουμε. Εάν θέλει σε δέκα μήνες να φύγει, όπως και τα άλλα πλοία τα οποία τον Ιανουάριο κάνουν δήλωση για τα δρομολόγιά τους, θα φύγει και αυτός. Δηλαδή ή θα το κάνει Μάρτιο με Μάρτιο και μετά θα φύγει, γιατί μπορεί να το πουλήσει, όπως επιτρέπεται σε όλες τις εταιρείες -δεν μπορεί να το κάνει πριν, δηλαδή δεν μπορεί να το δρομολογήσει, να λειτουργήσει το καλοκαίρι, να πάρει τον αφρό, να κερδίσει λεφτά και μετά το Σεπτέμβριο να φύγει, είναι υποχρεωμένος μέχρι το Μάρτιο να το έχει δρομολογημένο- ή τον Ιανουάριο θα μας καταθέσει και αυτός εμπρόθεσμα τη δήλωσή του και θα μπει στο σύστημα. Συμφωνούμε απολύτως.
     	ΠΑΝΑΓΙΩΤΗΣ ΡΗΓΑΣ: Διαβάστε το. Λέει ο νόμος: «Αν δεν υποβάλλει δήλωση, συνεχίζει να δρομολογεί το πλοίο του στην ίδια γραμμή». Γιατί να του δώσουμε αυτήν τη δυνατότητα; Όχι, κύριε, θα υποβάλλεις δήλωση. Τελείωσε. 
     	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, αν επιτρέπετε το διάλογο…
     ΠΡΟΕΔΡΕΥΩΝ (Γεώργιος Σούρλας): Χρήσιμος είναι ο διάλογος.
     	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η ιστορία είναι κάποιοι να μη φαίνονται πιο έξυπνοι από τους άλλους. Αυτός, είτε είναι έκτακτος είτε δρομολογείται, τον επόμενο χρόνο πάλι θα έχει υποχρέωση δεκάμηνης υπηρεσίας. Αν νομίζετε ότι δεν τον καλύπτει η συγκεκριμένη διάταξη…
     ΠΑΝΑΓΙΩΤΗΣ ΡΗΓΑΣ: Βεβαίως δεν τον καλύπτει.
     	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):…δηλαδή μπαίνει το Μάρτιο, είναι υποχρεωμένος να λειτουργεί μέχρι τον επόμενο Μάρτιο. Από τον επόμενο Μάρτιο και μετά, αν ξανασυνεχίσει, πάλι κι αυτός θα έχει δέκα μήνες.
     ΠΑΝΑΓΙΩΤΗΣ ΡΗΓΑΣ: Θα πρέπει να υποβάλει εγκαίρως δήλωση…
     	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αν νομίζετε ότι δεν τον καλύπτει, είμαστε ανοικτοί να μας πείτε μία διατύπωση –θα το δουν και οι Υπηρεσίες- για να καλυφθεί και αυτό. Εμείς πιστεύουμε ότι το καλύπτει. Αυτός κάθε Μάρτιο θα πρέπει να είναι για δεκάμηνη υπηρεσία υπόχρεος, αλλιώς θα μπει στο σύστημα.
     ΠΑΝΑΓΙΩΤΗΣ ΡΗΓΑΣ: Ναι, αλλά καταλαβαίνετε…
     	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αν νομίζετε ότι τον καλύπτει –επειδή είμαι κι εγώ στην ίδια λογική μ΄ εσάς, το είπαν και άλλοι συνάδελφοι, ίσως δεν το καταλάβαμε εξαρχής- πείτε μας τι θέλετε να μπει, για να καλύπτει αυτό το οποίο λέτε. 
     ΠΑΝΑΓΙΩΤΗΣ ΡΗΓΑΣ: Εγώ πιστεύω ότι μία σωστή διατύπωση, η οποία μπορεί να βρεθεί, θα αποτρέψει το ενδεχόμενο και μιας νέας κατηγορίας δρομολογήσεως των πλοίων.
     Επίσης, για το θέμα της πενταετίας συμφωνώ με τις παρατηρήσεις που έκανε…
     ΠΡΟΕΔΡΕΥΩΝ (Γεώργιος Σούρλας): Κύριε Ρήγα, ο Υπουργός ρωτάει αν έχετε κάτι συγκεκριμένο να προτείνετε. Είστε έτοιμος ενδεχομένως;
     ΠΑΝΑΓΙΩΤΗΣ ΡΗΓΑΣ: Το πρότεινα ήδη. Είπα ότι για να εξακολουθήσει να δρομολογείται στην ίδια γραμμή, θα πρέπει να έχει υποβάλει υποχρεωτικά εμπροθέσμως τη δήλωση δρομολόγησης.
     	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, εδώ έχουμε φθάσει στο σημείο της νομοθετικής επεξεργασίας...
     ΠΑΝΑΓΙΩΤΗΣ ΡΗΓΑΣ: Δεν βλάπτει.
     	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):…οπότε μόλις τελειώσετε, ελάτε να το συζητήσουμε και είμαστε ανοικτοί…
     	ΠΡΟΕΔΡΕΥΩΝ (Γεώργιος Σούρλας): Ολοκληρώθηκε πλέον ο διάλογός σας. Ας προχωρήσουμε τώρα στην ολοκλήρωση της τοποθέτησης του κ. Ρήγα.
     	ΠΑΝΑΓΙΩΤΗΣ ΡΗΓΑΣ: Είπατε πολύ εύστοχα –και σωστά βεβαίως- ότι αν δεν πληροί τα κριτήρια ο πρώτος που στο μειοδοτικό διαγωνισμό θα μειοδοτήσει, θα πάμε στο δεύτερο. Εγώ σας λέω για το ενδεχόμενο του μειοδοτικού διαγωνισμού, όπου δεν πληροί κανένας τα κριτήρια ποιότητας που βάζει ο διαγωνισμός. Η μία ενδεχόμενη λύση είναι να επαναληφθεί ο διαγωνισμός, εφόσον δεν βρεθεί μειοδότης που να πληροί τα κριτήρια ποιότητας.
     Όμως, στην περίπτωση εκείνη που και στο δεύτερο διαγωνισμό δεν θα πληροί κάποιος τα κριτήρια ποιότητος, θα πρέπει να αποτρέψουμε το ενδεχόμενο να υπάρξουν εκπτώσεις όσον αφορά στην ποιότητα και να δεσμευτεί η γραμμή για πέντε χρόνια με κάποιους οι οποίοι θα είναι οι μοναδικοί που θα προσέρχονται και δεν θα μπορούμε να τους αποκλείσουμε. 
     Θα πρέπει, λοιπόν, εκεί να μπει διαζευκτικά…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε να παρέμβω;
     ΠΑΝΑΓΙΩΤΗΣ ΡΗΓΑΣ: Δεν ξέρω. Ο κύριος Πρόεδρος ας αποφασίσει.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, είναι πολύτιμες οι παρεμβάσεις για τη λειτουργία…
     ΠΡΟΕΔΡΕΥΩΝ (Γεώργιος Σούρλας): Εν πάση περιπτώσει, επειδή γίνεται μία προσπάθεια…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι καλό το ότι δίδονται αυτές οι διευκρινίσεις. Μας βοηθούν κι εμάς. 
    ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κοιτάξτε, μπορούμε να προβλέψουμε στη προκήρυξη ότι αν δεν πληρούνται οι προϋποθέσεις, δεν θα πάρει μία πενταετία.
     ΠΑΝΑΓΙΩΤΗΣ ΡΗΓΑΣ: Θα πάει για ένα χρόνο. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτό είναι θέμα διακήρυξης, οπότε είναι σωστό αυτό που λέτε, κρατείται και στη διακήρυξη θα το συμπεριλάβουμε.
     ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Ρήγα.
     ΠΑΝΑΓΙΩΤΗΣ ΡΗΓΑΣ: Κύριε Πρόεδρε, τελειώνω.
     Κύριε Υπουργέ, δεν ακούσατε και αυτό που ειπώθηκε προηγουμένως, ότι ο κ. Μπαρό σας είπε ότι θα επιτρέψει η Ευρωπαϊκή Ένωση να επιδοτούνται. Σας λέω και πάλι ότι είναι θέμα κοινής υπουργικής απόφασης δικής σας και του κυρίου Υπουργού Οικονομίας και Οικονομικών. Στο ν. 3299,  ο οποίος είναι αναπτυξιακός νόμος, υπάρχει η δυνατότητα να εγκρίνονται επενδυτικά σχέδια των επιχειρήσεων εκμετάλλευσης μέσων μεταφοράς ανθρώπων και εμπορευμάτων –προσέξτε- για ξενοδοχειακό εξοπλισμό, πλην εξοπλισμού που έχει να κάνει με την υποδομή, δηλαδή με το σκαρί και με την κίνηση του πλοίου, δηλαδή τις μηχανές. Όλα τα άλλα επιδοτούνται από τον αναπτυξιακό νόμο. 
     Επομένως, ο κ. Μπαρό δεν είπε κάτι καινούργιο. Αυτό το προβλέπει ο αναπτυξιακός νόμος, απλώς μένει η κοινή υπουργική απόφαση η δική σας και του Υπουργού Οικονομίας και Οικονομικών για να προσδιοριστούν τα νησιά εκείνα των νησιωτικών περιοχών που θα τύχουν αυτής της ευνοϊκής μεταχείρισης απέναντι στο νόμο. 
     Άρα, ο ξενοδοχειακός εξοπλισμός είναι δυνατό να επιδοτηθεί και με βάση τον αναπτυξιακό νόμο που ισχύει. Είναι σαφέστατο. Αυτό που δεν επιδοτεί ο αναπτυξιακός νόμος, είναι οι υποδομές και η κίνηση των πλοίων.
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Κύριε Καΐσερλη, μήπως καλυφθήκατε από τον κ. Ρήγα; Συμφωνήσατε σε πολλά σημεία.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Με κάλυψαν ο κ. Παπουτσής και ο κ. Ρήγας, αλλά νομίζω ότι αξίζει τον κόπο να δούμε τις συμβάσεις της δωδεκαετίας, όπου θα πρέπει να υπάρξουν κάποιες συγκεκριμένες προϋποθέσεις κυρίως για το δίκτυο των θαλασσίων συγκοινωνιών και όχι από νησάκι σε νησάκι –το καταλαβαίνετε- και δεύτερον, προϋποθέσεις που σχετίζονται με την ποιότητα και την ταχύτητα των πλοίων. Με αυτήν τη λογική και εγώ προσυπογράφω το να γραφτεί στη διάταξη του σχεδίου νόμου και η δωδεκαετής δυνατότητα συμβάσεων δημοσίου συμφέροντος. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καΐσερλη. 
     Ο κ. Πρωτόπαπας έχει το λόγο. 
     ΧΡΗΣΤΟΣ ΠΡΩΤΟΠΑΠΑΣ: Για να ξεκαθαρίσουμε την κατάσταση, κύριε Υπουργέ, παραμένει ως επίμαχο το άρθρο 19. Αυτά που είπατε, είναι πολύ ωραία αλλά είναι για σας. Δεν είναι για τον επόμενο. Ερωτώ ευθέως. Έχει κάνει μια πρόταση ο κ. Παπουτσής η οποία, εδώ που τα λέμε, πρακτικά έπρεπε να έχει γίνει αποδεκτή ήδη. Τι λέει; Αφού  είναι έτσι τα πράγματα όπως τα λέτε, πόσω μάλλον αυτό που λέει ο κ. Παπουτσής, το οποίο σας δίνει μεγαλύτερη ευχέρεια κινήσεων, απ’ ό,τι λέτε εσείς ο ίδιος. Άρα, όταν μια πρόταση  σας δίνει μεγαλύτερη ευχέρεια κινήσεων απ’ αυτήν που λέτε εσείς ο ίδιος ότι έχετε, εγώ δεν καταλαβαίνω γιατί συζητάμε τόση ώρα. Άρα, τα πράγματα είναι πρακτικά. 
     Θέλετε να έχετε ομοφωνία στο σχετικό άρθρο; Αν θέλετε να έχετε ομοφωνία, ερωτώ, ναι ή όχι; Υιοθετείτε την πρόταση του κ. Παπουτσή, πού τι λέει πρακτικά; Λέει: «Να μη μου βάλετε ένα πλοίο στα είκοσι εννέα για να πάει μέχρι τα τριάντα τέσσερα». Εφ’ όσον εσείς ορκίζεστε ότι δεν έχετε καμία πρόθεση γι’ αυτό και λέτε φραστικά ότι «ο Κεφαλογιάννης, εγώ, διαβεβαιώνω τη Βουλή», δηλαδή ότι εσείς, βεβαίως, θα βάζετε και λιγότερο, βάλτε το και για τον επόμενο. Διότι οι κανόνες πρέπει να είναι σταθεροί και εγώ θα έλεγα ότι όσο πιο σταθεροί είναι και όσο δεν αλλάζουν από κυβέρνηση σε κυβέρνηση τόσο το καλύτερο. Το ερώτημα λοιπόν είναι ευθύ. Εμείς για να ψηφίσουμε το άρθρο 19, θέλουμε τη σχετική προσθήκη. Την κάνετε ή όχι; 
     ΡΟΔΟΥΛΑ ΖΗΣΗ: Αυτό το ερώτημα μένει, κύριε Υπουργέ. 
     ΠΡΟΕΔΡΕΥΩΝ (Γεώργιος Σούρλας): Και η κ. Ζήση θέτει το ίδιο ερώτημα με τον κ. Πρωτόπαπα. Κύριοι Υπουργοί, έχετε να προσθέσετε κάτι; 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Μάλιστα, κύριε Πρόεδρε. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ιεραρχικά, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Ιεραρχικά, πώς; Ως προς την ηλικία;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ως προς τη δεοντολογία και την ουσία.
     ΠΡΟΕΔΡΕΥΩΝ (Γεώργιος Σούρλας): Δεοντολογία, ναι. 
     Κύριε Παυλίδη, έχετε το λόγο. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Παίρνω το λόγο, κύριε Πρόεδρε, πριν περάσετε στο κλείσιμο της συζήτησης «επί των άρθρων», προκειμένου να παρουσιάσω πρόταση, εν είδει προσθήκης, επί της οποίας έχω ενημερώσει τους συναδέλφους Κοινοβουλευτικούς Εκπροσώπους και «εισηγητές».
     Αναφέρεται σε θέμα του Υπουργείου μας και προτείνω να περιληφθεί στο άρθρο 10, στις «Λοιπές διατάξεις» δηλαδή. Είναι διοικητικής φύσεως. Το 2001 το διάταγμα 110 προέβλεπε ότι στη διεύθυνση  περιβάλλοντος του Υπουργείου υπήρχε η δυνατότητα να είναι ο διευθυντής-προϊστάμενος από τον κλάδο ΠΕ3 Μηχανικών, όλου του φάσματος των μηχανικών. Το 2003 αυτό μεταβλήθηκε και περιορίστηκε μόνο στους αρχιτέκτονες. Η πράξη απέδειξε ότι το πράγμα δεν βόλεψε. Έτσι, λοιπόν, θα ζητούσα να αποδεχθείτε να επανέλθουμε στο καθεστώς του 2001, να δείτε τη δυνατότητα μιας ευρύτερης επιλογής, ώστε και η υπηρεσία να λειτουργήσει καλύτερα και οι αναπτυξιακές διαδικασίες, στις οποίες επιχειρούμε τώρα να περάσουμε, να διεξαχθούν ανετότερα. 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Συμφωνούμε, συμφωνούμε. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Να διαβάσω μόνο, αν μου επιτρέπετε, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Βεβαίως, διαβάστε τη διατύπωση, κύριε Υπουργέ και μετά, αν υπάρχουν επιφυλάξεις και αντιρρήσεις, ας εκφραστούν. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Η διατύπωση είναι η εξής: «Επαναφέρονται σε ισχύ οι διατάξεις του εδαφίου (β) της παραγράφου 2 και των εδαφίων (α), (β), (κ) και (κα) της παραγράφου 2 του άρθρου 50 του π.δ. 110/2001 (Φ.Ε.Κ. 101/Α), οι οποίες είχαν αντικατασταθεί με το άρθρο 2 του π.δ. 265/2003 (Φ.Ε.Κ. Α΄/237) και οι οποίες έχουν ως εξής:
     «Στη Δ/νση Περιβάλλοντος προΐσταται μόνιμος υπάλληλος του κλάδου ΠΕ3 Μηχανικών. 
     Τμήμα Παραδοσιακών Οικισμών, προΐσταται μόνιμος υπάλληλος του Κλάδου ΠΕ3 Μηχανικών 
     Τμήμα Διατηρητέων Κτηρίων-Περιοχών Ιστορικού Ενδιαφέροντος και Φυσικού Κάλλους, προΐσταται μόνιμος υπάλληλος του Κλάδου ΠΕ3 Μηχανικών 
     Στα Τμήματα Προστασίας Περιβάλλοντος και Αρχιτεκτονικής Κληρονομιάς, προΐσταται μόνιμος υπάλληλος του Κλάδου ΠΕ3 Μηχανικών.
     Στα Γραφεία Προστασίας Περιβάλλοντος και Αρχιτεκτονικής Κληρονομιάς, προΐσταται μόνιμος υπάλληλος του Κλάδου ΠΕ3 Μηχανικών.»
     Αυτή είναι η προσθήκη, αν την αποδέχεστε…
     (Στο σημείο αυτό ο Υπουργός Αιγαίου και Νησιωτικής Πολιτικής κ. Αριστοτέλης Παυλίδης καταθέτει για τα Πρακτικά την προαναφερθείσα προσθήκη, η οποία έχει ως εξής:
     «ΠΡΟΣΘΗΚΗ
     Στο σχέδιο νόμου του Υ.Ε.Ν. «Καταδύσεις αναψυχής κ.α. διατάξεις»
     Άρθρο 10: Λοιπές διατάξεις
     Προς τη Βουλή των Ελλήνων
     ΕΙΣΗΓΗΤΙΚΗ ΕΚΘΕΣΗ
     Στο Υπουργείο Αιγαίου και Νησιωτικής Πολιτικής. σύμφωνα με τις διατάξεις του Π.Δ. 1/86. όπως τροποποιήθηκε και συμπληρώθηκε από τις διατάξεις του Π.Δ. 326/2000, ανήκει και κάθε θέμα που σχετίζεται με την οικονομική. κοινωνική, πολιτιστική και δημογραφική ανάπτυξη της περιοχής ευθύνης του.
     Δεδομένου ότι η αναπτυξιακή διαδικασία αποτελεί αντικείμενο νησιωτικής πολιτικής είναι επιβεβλημένο να επαναφερθεί σε ισχύ η διάταξη του Π.Δ. 110/2001 ΦΕΚ 101/Α η οποία προέβλεπε ότι στη Δ/νση Περιβάλλοντος του Υπουργείου προΐσταται οποιασδήποτε ειδικότητας μόνιμος υπάλληλος ανήκων στον κλάδο ΠΕ3 Μηχανικών.
     Άρθρο…
     Επαναφέρονται σε ισχύ οι διατάξεις του εδαφίου (β) της παραγράφου 2 και των εδαφίων (α), (β), (κ) και (κα) της παραγράφου 2 του άρθρου 50 του π.δ. 110/2001 (Φ.Ε.Κ. 101/Α), οι οποίες είχαν αντικατασταθεί με το άρθρο 2 του π.δ. 265/2003 (Φ.Ε.Κ. Α΄/237) και οι οποίες έχουν ως εξής:
     «Στη Δ/νση Περιβάλλοντος προΐσταται μόνιμος υπάλληλος του κλάδου ΠΕ3 Μηχανικών. 
     Τμήμα Παραδοσιακών Οικισμών, προΐσταται μόνιμος υπάλληλος του Κλάδου ΠΕ3 Μηχανικών 
     Τμήμα Διατηρητέων Κτηρίων-Περιοχών Ιστορικού Ενδιαφέροντος και Φυσικού Κάλλους προΐσταται μόνιμος υπάλληλος του Κλάδου ΠΕ3 Μηχανικών 
     Στα Τμήματα Προστασίας Περιβάλλοντος και Αρχιτεκτονικής Κληρονομιάς, προΐσταται μόνιμος υπάλληλος του Κλάδου ΠΕ3 Μηχανικών.
     Στα Γραφεία Προστασίας Περιβάλλοντος και Αρχιτεκτονικής Κληρονομιάς, προΐσταται μόνιμος υπάλληλος του Κλάδου ΠΕ3 Μηχανικών.»
     Αθήνα    Οκτωβρίου 2005
     ΟΙ ΥΠΟΥΡΓΟΙ
     ΕΣΩΤΕΡΙΚΩΝ ΔΗΜΟΣΙΑΣ 			ΑΙΓΑΙΟΥ ΚΑΙ ΝΗΣΙΩΤΙΚΗΣ
     Δ/ΣΗΣ ΚΑΙ ΑΠΟΚΕΝΤΡΩΣΗΣ  			ΠΟΛΙΤΙΚΗΣ
     
     ΠΡΟΚΟΠΗΣ ΠΑΥΛΟΠΟΥΛΟΣ	ΑΡΙΣΤΟΤΕΛΗΣ Α. ΠΑΥΛΙΔΗΣ»
     ΠΡΟΕΔΡΕΥΩΝ (Γεώργιος Σούρλας): Σε ποιο άρθρο, κύριε Υπουργέ;
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Στο άρθρο 10, στις λοιπές διατάξεις, που είναι διοικητικής φύσεως θέματα.
     ΠΡΟΕΔΡΕΥΩΝ (Γεώργιος Σούρλας): Η Κοινοβουλευτική Εκπρόσωπος του ΠΑΣΟΚ κ. Ζήση έχει το λόγο.
     ΡΟΔΟΥΛΑ ΖΗΣΗ: Δεν έχουμε αντίρρηση, αλλά θέλω να ρωτήσω τον κύριο Υπουργό μερικά πράγματα.
     Πρώτον, πώς προσδιορίζεται το περιεχόμενο των αρμοδιοτήτων; Εκτός αν φέρετε άλλο νόμο και άλλες διατάξεις. Έχει σημασία αυτό, διότι ΠΕ3 δεν είναι μόνο οι αρχιτέκτονες ή οι πολιτικοί μηχανικοί. ΠΕ3 είναι όλοι οι μηχανικοί και ειδικά στους παραδοσιακούς οικισμούς, στα τμήματα προστασίας περιβάλλοντος κ.λπ.. Ακόμη και στους παραδοσιακούς οικισμούς και στα γενικά πολεοδομικά σχέδια και παντού, είναι απαραίτητη η ύπαρξη τοπογράφου μηχανικού. Ο τοπογράφος μηχανικός είναι ΠΕ3 και είναι εκείνος ο οποίος έκανε τα GIS, τα γεωγραφικά συστήματα πληροφοριών. 
     Άρα, λοιπόν, να μη φαίνεται ότι φωτογραφίζουμε ορισμένες ειδικότητες. Γι’ αυτό ρώτησα ποιο είναι το περιεχόμενο των αρμοδιοτήτων και αν αυτό το έχετε οριοθετήσει, ώστε να μην έχουμε προβλήματα επιστημονικού και συντεχνιακού τύπου.
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Έχει δίκιο η κ. Ζήση και εκ της επαγγελματικής της ιδιότητος γνωρίζουσα και από τη θέση που υπηρέτησε, στο Υπουργείο Χωροταξίας. 
     Είναι νομοθετημένες οι αρμοδιότητες των διευθύνσεων. Δεν αλλάζει τίποτα απολύτως. Η πράξη απέδειξε ότι οι δύο αυτές ειδικότητες είναι οι χρησιμότερες. Τώρα απευθύνομαι στους συναδέλφους για τη γενίκευση του θέματος. Εμένα δεν με ενοχλεί το «ΠΕ3 Μηχανικών» να είναι γενικό, ώστε να έχει ο Υπουργός τη δυνατότητα, εφόσον υπάρχουν υπάλληλοι αυτών των ειδικοτήτων, να επιλέξει τον καταλληλότερο και αναλόγως των θεμάτων που έχει, να τον τοποθετήσει.
     Επί του παρόντος όμως –κι εγώ ομιλώ με τα μέχρι σήμερα συμβαίνοντα- αυτές είναι οι ειδικότητες, οι οποίες κυρίως υπάρχουν στο Υπουργείο και στις οποίες έχει ανατεθεί η αναπτυξιακή διαδικασία.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, δηλαδή μετά την παρέμβαση, κάνετε κάποια μεταβολή στη διατύπωση; Και ποια είναι αυτή;
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Είναι η εξής: «ΠΕ 3 Μηχανικών». Σε όλες τις περιπτώσεις. Όποιος είναι ο καταλληλότερος, θα τον επιλέξουν…
     ΠΡΟΕΔΡΕΥΩΝ (Γεώργιος Σούρλας): Προσθέτετε, δηλαδή, τη λέξη «Μηχανικών».
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Όχι. Διορθώνω. Εις ό,τι ανέγνωσα, διαγράφονται τα εντός παρενθέσεως, δηλαδή «ειδικότητας αρχιτεκτόνων ή πολιτικών μηχανικών», ΠΕ3 κ.λπ., ό,τι είπα.
     ΠΡΟΕΔΡΕΥΩΝ (Γεώργιος Σούρλας): Εντάξει.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Το Υπουργείο Αιγαίου θα καταργηθεί όπου να’ ναι.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ της Εμπορικής Ναυτιλίας, θέλετε να κάνετε κάποια παρέμβαση;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Για το συγκεκριμένο ή γενικώς;
     ΠΡΟΕΔΡΕΥΩΝ (Γεώργιος Σούρλας): Γενικότερα. Διότι πάμε για την ψήφιση των άρθρων και ξέρετε ότι στο σύνολο δεν επιδέχεται καμία τροποποίηση.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
     Προτίθεμαι να κάνω δεκτή την παρατήρηση των κυρίων Σγουρίδη και Ρήγα σε σχέση με το άρθρο 18, αν όμως είναι κάτι συγκεκριμένο με το οποίο μπορούμε να διασφαλίσουμε αυτό για το οποίο συμφωνούμε ως πολιτική και αν κατά την κρίση των συναδέλφων και της Αξιωματικής Αντιπολίτευσης δεν καλύπτεται από την ισχύουσα νομοθεσία. 
     Μέχρι να ψηφίσουμε το άρθρο, είμαι στη διάθεσή σας να δεχθώ οποιαδήποτε ασφαλιστική δικλίδα, ώστε να μην αφήνει κανένα περιθώριο παρερμηνείας της πραγματικής μας πολιτικής βουλήσεως για το συγκεκριμένο άρθρο. Και αναφέρομαι βεβαίως στο άρθρο 18, που σχετίζεται με τη δεκάμηνη υποχρεωτική εκτέλεση δρομολογίων.
     Στο άρθρο 19 λαμβάνουμε πολύ σοβαρά υπόψη αυτά τα οποία είπε ο συνάδελφος κ. Παπουτσής. Το έχουμε συζητήσει πολύ αυτό το θέμα και στη Βουλή, μιας και όλα τα κόμματα εδώ και καιρό συνηγορούν στο να επεκταθεί η δημόσια υπηρεσία από ένα χρόνο σε περισσότερα χρόνια. Το «5ετία» μπήκε για ένα λόγο, που σχετίζεται με την απόσβεση, αν θέλετε, των οποιωνδήποτε επενδύσεων στην ακτοπλοΐα. 
     Η προσπάθεια που είχατε κάνει το προηγούμενο διάστημα στην Ευρωπαϊκή Επιτροπή, μας δίνει το περιθώριο των έξι χρόνων. 
     Θέλω λοιπόν, κύριε Πρόεδρε, τα πέντε χρόνια να γίνουν έξι. Είναι στο άρθρο 19, παράγραφος 2, εκεί που λέει: «…υπηρεσίας διαρκείας έως πέντε ετών». Αυτό να γίνει «έξι ετών». 
     Αυτό που λέτε για τη δωδεκαετία για τα μικρά νησιά, εμάς ως Κυβέρνηση ίσως μας βοηθά. Σκεφτόμαστε, όμως, ότι δεν μπορούμε να δεσμεύουμε για τόσο μεγάλο χρονικό διάστημα την πολιτεία. Γιατί στη διαδικασία των υπηρεσιών και στη διαδικασία των αποφάσεων ξέρετε πώς λειτουργεί η Δημόσια Διοίκηση. Θα πάρουμε αποφάσεις για δώδεκα χρόνια, θα δεσμεύσουμε την πολιτεία και ό,τι ασφαλιστικές δικλίδες και να έχουμε, για να μπορούμε να απαλλαγούμε από τέτοιου είδους συμβάσεις, θα δυσκολευτούμε στο μέλλον. Οπότε, έξι χρόνια τώρα και αργότερα θα δούμε αν μπορούμε να κάνουμε μιαν επέκταση άλλων έξι χρόνων για τα μικρά νησιά, άρα δώδεκα χρόνια. Αυτό νομίζω ότι έχει λογική.
     Ο υπολογισμός που κάναμε με βάση οικονομοτεχνική μελέτη είναι ότι και στον τομέα αυτό με τις συγκεκριμένες διαδικασίες, που είναι η εξαετής πια σύμβαση δημόσιας υπηρεσίας, εάν καταφέρουμε να το διασφαλίσουμε στην Ευρωπαϊκή Ένωση, γιατί δεν είναι εξασφαλισμένο -σας λέω ότι ήδη έχει γίνει πολύ μεγάλη συζήτηση με το Υπουργείο Οικονομίας και Οικονομικών και την Ευρωπαϊκή Ένωση- η γενική απαγόρευση, η οποία ισχύει, γιατί δεν έλαβε ποτέ υπόψη την ιδιομορφία της νησιωτικής Ελλάδας, είναι για οποιαδήποτε ναυπήγηση. Συμπεριλαμβάνει και αυτό το πράγμα. Η συζήτηση έχει ξεκινήσει. Έχουμε πολλούς συμμάχους πια στην Ευρωπαϊκή Ένωση, είναι και ο ίδιος ο Επίτροπος Συγκοινωνιών, ο κ. Μπαρό. Και αυτήν την εβδομάδα ή στις αρχές της άλλης θα πάει και ο Γενικός Γραμματέας και θα ακολουθήσει και δικό μου ταξίδι. Πιστεύουμε, λοιπόν, ότι θα ξεκαθαρίσουμε την επιδότηση του ξενοδοχειακού κομματιού, όπως γίνεται με τον αναπτυξιακό νόμο για όλες τις άλλες κατηγορίες. Και προβλέπεται για τη ναυτιλία, αλλά αυτό δεν σημαίνει ότι δεν πρέπει να πάρουμε και τη σύμφωνη γνώμη της Ευρωπαϊκής Επιτροπής.
     Πιστεύω ότι θα τακτοποιηθεί και αυτό το θέμα, οπότε είναι αρκετά τα κίνητρα, μαζί με τη χρηματοδότηση από την Ευρωπαϊκή Τράπεζα Επενδύσεων και με το χρηματοδοτικό πρωτόκολλο που έχουμε υπογράψει, ώστε η εξαετία να είναι άριστο μέγεθος και για την απόσβεση των συγκεκριμένων επενδύσεων. Οπωσδήποτε κάποιοι άλλοι Υπουργοί σε μιαν άλλη φάση, μετά από έξι χρόνια, να μπορούν να προσθέσουν και άλλα κριτήρια στην ποιοτική παροχή υπηρεσιών στη νησιωτική Ελλάδα, όπως οφείλουμε όλοι.
     Σας ευχαριστώ.
     ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Παπουτσή.
     ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, ήθελα να πω ότι ο κύριος Υπουργός δεν διευκρίνισε αν δέχεται την επόμενη προσθήκη. Το κρίσιμο θέμα στο άρθρο 19 είναι η επόμενη προσθήκη, για να κλείσουμε το παράθυρο της αύξησης του ορίου ηλικίας των πλοίων.
     ΠΡΟΕΔΡΕΥΩΝ (Γεώργιος Σούρλας): Θα απαντήσετε, κύριε Υπουργέ;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εσείς θέλετε να κλείσετε το παράθυρο για τα είκοσι εννέα χρόνια. Εμείς θεωρούμε ότι με τα κίνητρα που δίνουμε τα πλοία είκοσι εννέα χρόνων είναι πολύ παλιά πλοία. Θέλουμε λοιπόν να τραβήξουμε αυτό το όριο πιο χαμηλά. Δεν θέλουμε να το περιορίσουμε στα είκοσι εννέα ή στα είκοσι οκτώ χρόνια. Θέλουμε να είναι δεκαέξι. Εμείς θα βάλουμε –σας το λέω επισήμως στη Βουλή- όριο ηλικίας τα δεκαέξι χρόνια. Εάν δεν έρθει κανένα πλοίο…
     ΚΩΝΣΤΑΝΤΙΝΟΣ ΚΑΙΣΕΡΛΗΣ: Κύριε Υπουργέ…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας παρακαλώ, να τελειώσω.
     Εάν δεν έρθει κανένα πλοίο, που να πληροί αυτά τα κριτήρια που και εσείς προβλέπετε στο δικό σας νόμο του 2001, τότε η σύμβαση θα είναι μονοετής.
     ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, κάνει λάθος…
     ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, δεν πάει άλλο.
     ΧΡΗΣΤΟΣ ΠΑΠΟΥΤΣΗΣ: Μα κάνει λάθος.
     ΠΡΟΕΔΡΕΥΩΝ (Γεώργιος Σούρλας): Αυτή είναι η άποψη του Υπουργού.
     ΧΡΗΣΤΟΣ ΠΑΠΟΥΤΣΗΣ: Δέχομαι την απάντησή του. Μπορώ να πω ότι κάνει λάθος;
     ΠΡΟΕΔΡΕΥΩΝ (Γεώργιος Σούρλας): Τον ρωτήσατε, κύριε Παπουτσή. Του θέσατε το θέμα δύο φορές. Έχει απαντήσει ο Υπουργός κατά τη διάρκεια της ειδικής αγόρευσης. Αυτή είναι η θέση του. Τι να κάνουμε;
     ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, μπορώ να πω ότι κάνει λάθος;
     ΠΡΟΕΔΡΕΥΩΝ (Γεώργιος Σούρλας): Μα, τι να πείτε;
     ΧΡΗΣΤΟΣ ΠΑΠΟΥΤΣΗΣ: Θέλω να τον διορθώσω. Δεν θέλω να κατηγορήσω την Κυβέρνηση. Εγώ δέχομαι την απάντηση του Υπουργού.
     ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, σας παρακαλώ.
     ΧΡΗΣΤΟΣ ΠΑΠΟΥΤΣΗΣ: Επαναλαμβάνω ότι θέλω να εξηγήσω γιατί κάνει λάθος.
     ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, επαρκώς εξηγήσατε και τοποθετήθηκε ο Υπουργός.
     ΧΡΗΣΤΟΣ ΠΑΠΟΥΤΣΗΣ: Μα, δεν απαντά σ’ αυτό.
     ΠΡΟΕΔΡΕΥΩΝ (Γεώργιος Σούρλας): Αυτή είναι η άποψή του, κύριε Παπουτσή. Σας παρακαλώ.
     ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, θα είχαμε τελειώσει τώρα. Τριάντα δευτερόλεπτα είναι η φράση που θέλω να πω.
     Επαναλαμβάνω: Το νομοθετικό πλαίσιο δεν απαγορεύει τους πλόες των υπερήλικων πλοίων. Ορίζει τα κριτήρια για τη συμμετοχή στα δρομολόγια. Και το κάνει ο νόμος. Δεν μπορεί ο Υπουργός, δεν έχει το δικαίωμα από το νόμο, να ορίζει κριτήρια επί της ηλικίας των πλοίων στις προκηρύξεις και στα κριτήρια, που πρόκειται να θέσει. Ως εκ τούτου, το παράθυρο για υπερήλικα πλοία -και μ΄ αυτόν τον τρόπο τα νησιά μας θα γίνουν όμηροι των υπερήλικων πλοίων- άνοιξε. Αυτό συμβαίνει σήμερα.
     ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, το επισημάνατε επαρκώς.
     (Θόρυβος στην Αίθουσα)
     Κύριοι συνάδελφοι, δεν μπορεί να συνεχιστεί αυτό.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ ξέρω καλύτερα την προπαγάνδα από όλους σας. Λοιπόν, αφήστε τα αυτά. 
     (Θόρυβος στην Αίθουσα)
     ΠΡΟΕΔΡΕΥΩΝ (Γεώργιος Σούρλας): Λοιπόν, τελείωσε αυτή η συζήτηση.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αφού θέλετε, λοιπόν, απάντηση, εσείς διασφαλίζετε τα είκοσι εννιά χρόνια, εμείς σας μιλάμε για δεκάξι. Εσείς λέτε στους νησιώτες είκοσι εννιά χρόνια μάξιμουμ για την προσφορά δημόσιας υπηρεσίας ακτοπλοΐας, εγώ σας λέω δεκάξι. Εμείς διαλέγουμε το δεκάξι, εσείς διαλέγετε το είκοσι εννιά. Ας αφήσετε αυτόν το λαϊκισμό επιτέλους! 
     (Θόρυβος στην Αίθουσα)
     ΠΡΟΕΔΡΕΥΩΝ (Γεώργιος Σούρλας): Παρακαλώ, να προχωρήσουμε. Θα μιλήσει μόνο η Κοινοβουλευτική Εκπρόσωπος του ΠΑ.ΣΟ.Κ. και τελειώσαμε. Αρκετά δόθηκε η δυνατότητα διαλόγου, δεν πάει άλλο!
     Το λόγο έχει η κ. Ζήση.
     ΡΟΔΟΥΛΑ ΖΗΣΗ:  Ευχαριστώ, κύριε Πρόεδρε.
     Κύριε Πρόεδρε, καταλαβαίνετε ότι στο ναυάγιο που συνέβη πέρυσι στην ακτοπλοΐα, εμείς σήμερα εδώ, κύριε Υπουργέ, αν καταλαβαίνετε το πνεύμα της συναίνεσης… 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μη μιλάτε για ναυάγια εσείς! Να θυμάστε το «ΣΑΜΙΝΑ»!
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ακούστε λίγο. Αφήστε να εκφράσει ελεύθερα την άποψή της. Και μην υψώνει κανένας τους τόνους. Είναι περασμένη η ώρα και κουραστικό για όλους.
     ΡΟΔΟΥΛΑ ΖΗΣΗ: Με τη διακριτικότητα που μας χαρακτηρίζει σήμερα εδώ και με την υπομονή μας στη συζήτηση και στην επιτροπή και εδώ, καταλαβαίνετε ότι εμείς σ΄ αυτό το ναυάγιο της ακτοπλοΐας ερχόμαστε σήμερα ναυαγοσώστες σ΄ εσάς.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Το «ΣΑΜΙΝΑ» να θυμάστε!
     ΡΟΔΟΥΛΑ ΖΗΣΗ: Προσπαθούμε τόση ώρα με την προσθήκη του κ. Παπουτσή και τις επισημάνσεις των συναδέλφων να αποσπάσουμε τη βούληση της Κυβέρνησης και προσωπικά τη δική σας και του Υπουργείου σας, για να καταλάβουμε τελικά αν θέλετε να συνεχίσετε τον κατήφορο αυτό με τα υπερήλικα πλοία και να μας πείσετε ότι πραγματικά έχετε άποψη συγκεκριμένη με «τρίπλες» –συγχωρήστε μου την έκφραση- λέγοντάς μας ότι έχετε πολύ καλές προθέσεις. Κύριε Υπουργέ, εδώ είναι Βουλή, δεν είναι «καλές προθέσεις». 
     Εγώ, λοιπόν, πιστεύω ότι σήμερα εδώ, μ΄ αυτό που μας είπατε -θα σας ακούσω και θα σας ξανακούσω- δεν δέχεστε μια συγκεκριμένη προσθήκη που κλείνει τα παράθυρα και τους δρόμους. Νομίζω ότι εμπαίζετε και την Αντιπολίτευση και το ελληνικό Κοινοβούλιο.
     Εμείς συγκεκριμένα προτείνουμε αυτήν την τροποποίηση, αυτήν την προσθήκη. Ή τη βάζετε ή βεβαίως έχουμε κάθε δικαίωμα, κύριε Υπουργέ, να σας καταγγείλουμε ότι παραμένετε τελικά αλαζόνες αυτοδύτες με επιτάχυνση για το βυθό της πλήρους αποτυχίας σας υπέρ πάντα των κάποιων δικών σας συμφερόντων. Αυτούς τους συνειρμούς έχετε σήμερα δημιουργήσει εδώ στη Βουλή. 
     Αν θέλετε, λοιπόν, να δείξετε πολιτική γενναιότητα μετά από τόση ώρα συζήτηση, δεχθείτε αυτήν την προσθήκη, για να πάρω και εγώ πίσω όλες αυτές τις αιτιάσεις και τους συνειρμούς.
     ΠΡΟΕΔΡΕΥΩΝ (Γεώργιος Σούρλας): Κυρία Ζήση, επαρκώς αναπτύχθηκαν οι απόψεις σας. Κλείνουμε με τον κύριο Υπουργό.
     Ορίστε, έχετε το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ωραία τα λογοτεχνήματα, αλλά επί της ουσίας εσείς ως παράταξη να μη μιλάτε για ναυάγια. Τα ναυάγια τα κληροδοτήσατε -και ουσία και πράξη- στην ερχόμενη Κυβέρνηση, διότι δεν κάνατε τίποτα είκοσι πέντε χρόνια, δεν κάνατε τίποτα από το 1980 για να βοηθήσετε στην ανακούφιση της νησιωτικής Ελλάδας. 
     ΧΡΗΣΤΟΣ ΠΡΩΤΟΠΑΠΑΣ: Κοίτα ποιος μιλάει!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτά τα πλοία κληρονομήσαμε, αυτές τις εταιρείες μας κληροδοτήσατε. Ας είστε, λοιπόν, πιο ταπεινοί και πιο σεμνοί. Ας μιλάτε με συναίνεση και να μην υψώνετε τον τόνο της φωνής, όταν μιλάτε για πλοία, τα οποία εσείς φέρατε στην ακτοπλοΐα, με τον τρόπο που τα φέρατε από το 1982 με τις συγκεκριμένες διαδικασίες επιδότησης συγκεκριμένων επιχειρηματιών και με όλα όσα έγιναν τα επόμενα χρόνια. Εμείς σας λέμε απλά: Δεν ανοίγουμε παράθυρο, κλείνουμε παράθυρο. 
     ΡΟΔΟΥΛΑ ΖΗΣΗ:  Ανοίγετε τις μπουκαπόρτες!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εσείς θέλετε να ανοίξετε παράθυρο για τα είκοσι εννιά. Εσείς, δηλαδή, τι μας λέτε; Μας λέτε στη διακήρυξη να βάλουμε το νόμο και να κάνουμε αυτό που κάνατε τα προηγούμενα χρόνια. 
     ΠΡΟΕΔΡΕΥΩΝ (Γεώργιος Σούρλας): Αρκετά.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κλείνω, κύριε Πρόεδρε.
     Εσείς ήσασταν αυτοί που τα προηγούμενα χρόνια δίνατε μονοετείς συμβάσεις και στις μονοετείς συμβάσεις δεν βάζατε κανένα ποιοτικό κριτήριο και έρχονταν πλοία τριάντα, τριάντα ενός και τριάντα δύο χρόνων.
     (Θόρυβος στην Αίθουσα)
     ΡΟΔΟΥΛΑ ΖΗΣΗ: Κύριε Πρόεδρε, για ποια μιλάμε; Για τα διπύθμενα και τα μονοπύθμενα;
     ΠΡΟΕΔΡΕΥΩΝ (Γεώργιος Σούρλας): Όχι, μην κάνετε κατάχρηση της ανοχής του Προεδρείου. Θα αλλάξει τακτική το Προεδρείο και θα στενοχωρηθείτε όλοι σας!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς τι λέμε; Πενταετή σύμβαση, στη σύμβαση να βάλουμε δεκάξι χρόνια και όχι είκοσι εννιά που λέτε εσείς. 
     ΡΟΔΟΥΛΑ ΖΗΣΗ:  Αφού δεν μπορείτε!
     (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Λοιπόν, παρακαλώ πάρα πολύ. Να χτυπάμε το κουδούνι στις έξι η ώρα δεν είναι και τόσο ευχάριστο, δεν είναι και τόσο καλό! Αρκετά ελέχθησαν περί ναυαγίων. Αρκετά ελέχθησαν απ΄ όλες τις πλευρές και από εδώ και από εκεί περί ναυαγίων, πολιτικών και άλλων. 
     Κηρύσσεται περαιωμένη η συζήτηση επί της ενότητας των άρθρων 1 έως 21 και εισερχόμαστε στην ψήφισή τους κεχωρισμένως. 
     Ερωτάται το Σώμα: Γίνεται δεκτό το άρθρο 1 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ:  Μάλιστα, μάλιστα.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 2;
     ΠΟΛΛΟΙ ΒΟΥΛΕΥΤΕΣ:  Μάλιστα, μάλιστα.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό κατά πλειοψηφία.
     Ερωτάται το Σώμα: Γίνεται δεκτό το άρθρο 3;
     ΠΟΛΛΟΙ ΒΟΥΛΕΥΤΕΣ:  Μάλιστα, μάλιστα.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό κατά πλειοψηφία.
     Ερωτάται το Σώμα: Γίνεται δεκτό το άρθρο 4;
     ΠΟΛΛΟΙ ΒΟΥΛΕΥΤΕΣ:  Μάλιστα, μάλιστα.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό κατά πλειοψηφία.
     Ερωτάται το Σώμα: Γίνεται δεκτό το άρθρο 5 ως έχει;
     ΠΟΛΛΟΙ ΒΟΥΛΕΥΤΕΣ:  Μάλιστα, μάλιστα.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 6 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 7 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 8 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 9 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 10 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 11 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 12 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 13 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 13 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 14 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 15 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 16 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 17 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 17 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 18 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΡΟΔΟΥΛΑ ΖΗΣΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 18 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 19 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΡΟΔΟΥΛΑ ΖΗΣΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 19 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 20 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 20 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 21 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 21 έγινε δεκτό κατά πλειοψηφία ως έχει.
     Κυρίες και κύριοι συνάδελφοι, εισερχόμαστε στη συζήτηση των τροπολογιών. Υπάρχουν τρεις υπουργικές τροπολογίες, τις οποίες σαφώς έχετε υπόψη σας. Θέλετε να συζητηθούν όλες μαζί ή χωριστά;
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Κύριε Πρόεδρε, όλες μαζί.
     ΠΡΟΕΔΡΕΥΩΝ (Γεώργιος Σούρλας):  Επομένως θα συζητηθούν όλες μαζί.
     ΙΩΑΝΝΗΣ ΔΙΑΜΑΝΤΙΔΗΣ: Με μία άνεση χρόνου όμως.
     ΠΡΟΕΔΡΕΥΩΝ (Γεώργιος Σούρλας): Βεβαίως.
     Η πρώτη τροπολογία είναι η με γενικό αριθμό 463 και εδικό 1 της 8ης Οκτωβρίου 2005 των Υπουργών κυρίων Αλογοσκούφη, Κακλαμάνη και Κεφαλογιάννη και αφορά τη σύσταση είκοσι θέσεων αγροτικών ιατρών σε νησιωτικές και παράκτιες περιοχές και θέματα διορισμού και μισθοδοσίας τους. 
     Η δεύτερη τροπολογία είναι η με γενικό αριθμό 464 και ειδικό 2 της 8ης Οκτωβρίου 2005 των Υπουργών κυρίων Αλογοσκούφη, Κεφαλογιάννη και Παπαληγούρα για την αναπροσαρμογή του προστίμου της παραγράφου 11 του άρθρου 45 του ν.δ. 187/1973. 
     Και η τρίτη τροπολογία είναι η με γενικό αριθμό 465 και ειδικό 3 της 8ης Οκτωβρίου 2005 των Υπουργών κυρίων Αλογοσκούφη και Κεφαλογιάννη σχετικά με ρυθμίσεις θεμάτων Ν.Α.Τ. για την αντικατάσταση και εκκαθάριση ναυτολογίων ελληνικών επιβατηγών πλοίων που εκτελούν περιηγητικούς πλόες – κρουαζιεροπλοίων.
     Κύριε Υπουργέ, θέλετε να πείτε κάτι;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Στην τροπολογία που αφορά το Ν.Α.Τ. και ειδικότερα τα κρουαζιερόπλοια, θα ήθελα στην παράγραφο 5 μετά τη φράση «της διάταξης» να διαγραφούν οι λέξεις «της παρούσης παραγράφου» και να προστεθεί η φράση «αυτής που ισχύει και για τα ναυτολόγια που αντικαθίστανται ή εξοφλούνται μετά την 15.10.2005».
     Όσον αφορά την τροπολογία για τους ιατρούς στα πλοία, μετά και την παρατήρηση του κ. Καραμάριου όπως και άλλων συναδέλφων, στο τέλος της παραγράφου 1 να προστεθεί μετά από κόμμα «οι δε πλοιοκτήτες υποχρεούνται σε αποδοχή των υπηρεσιών αυτών».
     ΙΩΑΝΝΗΣ ΔΙΑΜΑΝΤΙΔΗΣ: Και του υλικοτεχνικού…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Υπάρχει κοινή υπουργική απόφαση στο τέλος, στην παράγραφο 6, η οποία ορίζει τις λεπτομέρειες. Στους νόμους βάζουμε το πλαίσιο.
     Η τρίτη τροπολογία αφορά τα πρόστιμα. Σας είπα ότι αυτό μπήκε λόγω του συγκεκριμένου πλοίου που έσπασε το εμπάργκο μετά από τριάντα τόσα χρόνια και προσέγγιζε τις ακτές της βόρειας Κύπρου παρανόμως. Επειδή ο Κώδικας όλα αυτά τα χρόνια δεν είχε προβλέψει οι ποινές να επιβάλονται και στους πλοιοκτήτες και στους ναυλωτές, εμείς πενταπλασιάσαμε το ανώτατο πρόστιμο από 130.000 ευρώ σε 500.000 και πολλαπλασιάσαμε το κατώτερο πρόστιμο από 280 ευρώ σε 5.000.
     Άκουσα συναδέλφους που είπαν ότι αυτά τα πρόστιμα ίσως είναι πολύ μεγάλα για μικρά αλιευτικά σκάφη που δεν έχουν καν τη δυνατότητα να πληρώσουν μικρά πρόστιμα. Δεν θέλω, όμως, να οδηγηθούμε σε ατιμωρησία άλλων παραβάσεων, διότι και οι Λιμενικές Αρχές θα διστάζουν ενδεχομένως να επιβάλουν τέτοια πρόστιμα, αφού το κατώτερο όριο είναι 5.000 ευρώ. Αν συμφωνήσει η Βουλή και περιμένω να ακούσω τις εισηγήσεις σας, προτίθεμαι να αφήσω το ανώτερο όριο εκεί που είναι, γιατί με βάση αυτή τη διάταξη επιβάλαμε τα 5.000.000 ευρώ πρόστιμο στο πλοίο «AEGEAN SUN» το οποίο παρανόμως προσήγγισε τις ακτές της βόρειας Κύπρου. Όμως για να μην είναι τα πρόστιμα καταλυτικά για ανθρώπους βιοπαλαιστές με μικρά αλιευτικά σκάφη, θα μπορούσαμε αυτό το πρόστιμο να το μειώσουμε. Η πρόταση που σας κάνω μετά από συζητήσεις που έκανα με συναδέλφους Βουλευτές είναι το πρόστιμο να ξεκινά από 500 ευρώ και να ανεβαίνει στις 500.000 ευρώ. 
     ΠΡΟΕΔΡΕΥΩΝ (Γεώργιος Σούρλας): Ο κ. Καμμένος έχει το λόγο.
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Όσον αφορά τα πρόστιμα πράγματι το ζητήσαμε και από την επιτροπή και το ζητάμε και τώρα, κύριε Υπουργέ, να μην το πάτε στις 5.000 ευρώ. Να αφήσετε το κατώτατο εκεί που ήταν. Το ανώτερο ανεβάστε το και στο 1.000.000 ευρώ. Αυτό γιατί σε έναν ψαρά που του επιβάλλεται το χαμηλότερο των προστίμων, για παράδειγμα επειδή ξέχασε να πάρει  μαζί του το πρωτόκολλο και πάει για ψάρεμα και συλλαμβάνεται από το πλωτό του Λιμενικού έξω από το λιμάνι της Ύδρας, θα του επιβληθεί 100.000 χιλιάδες δραχμές πρόστιμο. Αυτό είναι τεράστιο πρόστιμο, είναι δυσβάσταχτο. Όσον αφορά τους μεγάλους, βάλτε τους και ένα 1.000.000 ευρώ. Δεν έχω αντίρρηση.
     Για παράδειγμα σας αναφέρω την παράβαση με τις μπουκαπόρτες των πλοίων. Μπαίνει ένας πολίτης μέσα. Ουσιαστικά παράβαση είναι. Μπορεί να του κοπεί εκείνη την ώρα. Να του βάζουμε 100.000 δραχμές πρόστιμο είναι πολύ μεγάλο. Το χαμηλότερο πρόστιμο χαμηλώστε το όσο μπορείτε. Μην το ανεβάζετε από εκεί που υπάρχει αν δεν γίνεται μια καλύτερη λύση. Όσον αφορά το ανώτατο, δεν έχω καμμία αντίρρηση.
     Δεύτερον, όσον αφορά το θέμα των γιατρών στα πλοία, έχουμε μία πολύ σημαντική τροπολογία, διότι επιτελούν κοινωνικό έργο. Και αυτό γιατί όχι απλώς βρίσκεται ένας γιατρός μέσα στο πλοίο, αλλά γιατί μπορεί να βρεθεί ένας γιατρός κοντά σε μία ακριτική περιοχή του Αιγαίου.  Τα έχουμε ζήσει όσοι γνωρίζουμε τα νησιά και δεν διεκδικώ τη νησιώτικη καταγωγή –από τη Νίσυρο είμαι, από τα Δωδεκάνησα- και ψηφοφόρους των περισσοτέρων συναδέλφων που βρίσκονται εδώ. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας) Και από την Ικαρία είναι η γυναίκα σας. 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Αντιλαμβάνεστε, λοιπόν, μεταξύ Νισύρου και Ικαρίας τι υπάρχει! 
     Ακούμε τις γκρίνιες και ελπίζω με αυτά που θεσπίσατε στο Κοινοβούλιο για τα πλοία και που είναι σημαντικά να πάμε πολύ καλά.  Εκεί ο γιατρός είναι πολύ σημαντικός. Και θα πρέπει όχι απλώς να μπορεί να εξυπηρετεί μία έκτακτη κατάσταση, όπως είπε ο Αντιπρόεδρος της Βουλής, αλλά να έχει τη δυνατότητα σε ένα περιστατικό στις περιπτώσεις που δεν υπάρχουν νησιά να μπορεί να εξυπηρετεί κάτι παραπάνω. Για παράδειγμα στη Φολέγανδρο πρόπερσι έπεσε η γιατρός στο γκρεμνό και έσπασε τη λεκάνη της. Ο γιατρός πήγε τελικά με φουσκωτό σε τρεις ημέρες. Η γιατρός η ίδια που δεν μπορούσε κανένας να τις παρέχει υπηρεσίες λόγω κακού καιρού, ήταν τρεις μέρες  με κάποια παυσίπονα που έκανε η ίδια στον εαυτό της. Θεωρώ, λοιπόν, ότι αποτελεί κοινωνικό έργο η ύπαρξη του γιατρού. Μάλιστα να εμπλουτίσουμε και τα ιατρεία των πλοίων με συσκευές τηλεϊατρικής όπου θα μπορούν να κάνουν και καρδιογράφημα. Για παράδειγμα στα Αντικύθηρα δεν υπήρχε καρδιογράφος. Το «ΩΝΑΣΕΙΟ» έστειλε έναν καρδιογράφο με τηλεϊατρική, όπου κάνουν με τα κομπιούτερ. Με τις νέες τεχνολογίες, λοιπόν, μπορούμε να εκμεταλλευτούμε αυτούς τους γιατρούς και μακάρι από είκοσι να μπορούμε να τους κάνουμε και σαράντα και εξήντα μπορεί και ογδόντα. Να έχουμε τριπλές βάρδιες γιατρών και να επιτελούμε ένα κοινωνικό έργο, ώστε να μπορούν να επεμβαίνουν και στα μικρά νησιά ιδιαίτερα το χειμώνα για να αντιμετωπίζουν τέτοιου είδους καταστάσεις. 
     Πιστεύω, δε, κύριε Υπουργέ, ότι θα πρέπει να προβλέψουμε ότι ένας γιατρός σε ένα πλοίο δεν μπορεί να παραμείνει είκοσι τέσσερις ώρες το εικοσιτετράωρο, τριακόσιες εξήντα ημέρες το χρόνο. 
     Ίσως θα πρέπει αργότερα με τις οικονομικές δυνάμεις του Υπουργείου να ζητήσουμε και να βρούμε κάποια επιδότηση που υπάρχει σίγουρα για τέτοιου είδους νέες μεθόδους. 
     Να μπορέσουμε, λοιπόν, να ενισχύσουμε τα ιατρεία των πλοίων, να τα στελεχώσουμε με προσωπικό σε όλα τα ταξίδια για να αντιμετωπίσουν αυτό που δεν αντιμετώπιζαν στο παρελθόν με άλλες λύσεις, οι οποίες δυστυχώς ναυάγησαν όπως συνέβη στο πλοίο «ΙΠΠΟΚΡΑΤΗΣ» το οποίο δεν πρέπει να ξεχνάμε και κάποια στιγμή η Κυβέρνηση πιστεύω ότι πρέπει να το φέρει ξανά στο μυαλό της. 
     Στηρίζουμε και τις δύο τροπολογίες.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω αμέσως, κύριε Πρόεδρε, σε δέκα δευτερόλεπτα. 
     Τέλος, όσον αφορά την τελευταία τροπολογία που αφορά τα κρουαζιερόπλοια, έχω να πω ότι πρέπει να ενισχυθούν και πρέπει να ενισχυθούν και οι δυνατότητες επαφής μεταξύ των νησιών μέσω των κρουαζιερόπλοιων.
     Είναι τραγικές οι συνθήκες που επικρατούν, ιδιαίτερα στις Κυκλάδες. Εκεί τα κρουαζιερόπλοια μπορούν να βοηθήσουν σε περίπτωση μετακίνησης. Για παράδειγμα, εάν κάποιος πολίτης θέλει να μετακινηθεί από τη Σύκινο στη Φολέγανδρο –είναι τρία μίλια απόσταση- πρέπει να κάνει ταξίδι δυόμισι ημερών, να φύγει από τη Φολέγανδρο, να πάει στον Πειραιά και να πάρει το καράβι να πάει Σύκινο. Δηλαδή, οι συνθήκες είναι τραγικές. Και με τα κρουαζιερόπλοια με τα οποία θα ενισχυθούν, θα βοηθήσουν και την ακτοπλοΐα ιδιαίτερα στην επικοινωνία μεταξύ των νησιών. 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Αφού…
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Αυτό ακριβώς λέω. Να προβλεφθεί με την ενίσχυση των κρουαζιερόπλοιων σε έκτακτες ανάγκες, ώστε να μπορούν να εξυπηρετηθούν οι επικοινωνίες μεταξύ των νησιών. 
     Ήδη αυτή τη στιγμή στη Σαντορίνη έχουμε πέντε κρουαζιερόπλοια τα οποία περνούν από τα διπλανά νησιά. Κι όμως, ακόμα και σε έκτακτη ανάγκη, μπορούμε να τα χρησιμοποιούμε.
     ΚΩΝΣΝΤΑΝΤΙΝΟΣ ΚΑΪΣΕΡΛΗΣ: Δεν γίνεται!
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Θα σας πω μια ανάγκη που αντιμετωπίσαμε με τον κ. Ανωμερίτη. 
     Υπήρχε τραυματίας από τροχαίο ατύχημα –αν θυμάστε, κύριε Ανωμερίτη- στη Φολέγανδρο και δεν μπορούσαμε να τον πάρουμε. Τότε, διατάξατε εσείς να πάει ιδιαίτερα το πλοίο εκεί για να πάρει τον τραυματία. Θα πρέπει, δηλαδή, να υπάρχει εκείνη η διαδικασία, ώστε σε περίπτωση ανάγκης να χρησιμοποιούμε και τα κρουαζιερόπλοια για τέτοιου είδους έκτακτες ανάγκες. 
     Εμείς ψηφίζουμε και τις τρεις τροπολογίες και πιστεύουμε ότι αυτό το νομοσχέδιο έτσι όπως τροποποιήθηκε, ανοίγει μια καινούργια σελίδα στην ελληνική ιστορία και της ναυτιλίας, αλλά και του τουρισμού. 
     Ευχαριστώ πολύ. 
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, έντεκα μαθητές και δύο συνοδοί καθηγητές από το Αρκαδικό Κέντρο. 
     Η Βουλή τους καλωσορίζει και τους εύχεται καλές σπουδές.
     (Χειροκροτήματα από όλες τις πτέρυγες της Βουλής)
     Το λόγο έχει ο εισηγητής του ΠΑ.ΣΟ.Κ. κ. Διαμαντίδης. 
     ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, στην πρώτη τροπολογία που αφορά τα πρόστιμα, εμείς συμφωνούμε και με την τροποποίηση που έκανε ο κύριος Υπουργός, τη μείωση δηλαδή του κατώτερου ορίου του προστίμου, διότι πράγματι ήταν υπέρογκο για μικρούς επαγγελματίες, μεροκαματιάρηδες, και ανθρώπους της εργατιάς. 
     Βεβαίως όμως, αυτή η τροπολογία εισάγει την αλληλέγγυα ευθύνη, εκτός του πλοιοκτήτη, των διαχειριστών εφοπλιστών, των πλοιάρχων κλπ. Όμως, κύριε Πρόεδρε, το καλοκαίρι είδαμε κάποια πράγματα. 
     Συνέβη ένα περιστατικό στο οποίο ο κύριος Υπουργός επέβαλε ένα τεράστιο πρόστιμο σε συγκεκριμένο πλοιοκτήτη. Βγήκε ο κύριος Υπουργός και με απάντηση που μας έδωσε, φάνηκε ότι δεν είχε εισπραχθεί ακόμα το πρόστιμο. Και ο κύριος Υπουργός είπε ότι έχει δικαίωμα –και πράγματι έχει δικαίωμα αυτός στον οποίο επιβάλλεται πρόστιμο να πάει στα δικαστήρια- να πάει στα δικαστήρια.  
     Οι διατάξεις και το Υπουργείο επιβάλλουν το εξής: Εάν μέσα σε ένα μήνα δεν εισπραχθεί το πρόστιμο, θα βεβαιώνεται στην αρμόδια εφορία. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έχουν βεβαιωθεί όλα τα πρόστιμα!
     ΙΩΑΝΝΗΣ ΔΙΑΜΑΝΤΙΔΗΣ: Εάν, λοιπόν, έχουν βεβαιωθεί στην εφορία, ωραία. Το δέχομαι. Δεν έχω κανένα λόγο να μην το δεχτώ. Γιατί αν δεν το δεχόμουν, θα σας έκανα μία ερώτηση αύριο και θα μας φέρνατε όλα τα πρόστιμα. 
     Ενδεχομένως βέβαια να την κάνουμε, γιατί πολλά έχετε πει στο παρελθόν, κύριε Υπουργέ! 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ό,τι λέω το εννοώ και το κάνω πράξη! Να το ξέρετε αυτό! 
     ΙΩΑΝΝΗΣ ΔΙΑΜΑΝΤΙΔΗΣ: Εν πάση περιπτώσει, όμως προτείνουμε να θεσπιστεί -και θα έπρεπε να είχε θεσπιστεί- ένας τρόπος για την άμεση -το συντομότερο δυνατό- είσπραξη αυτών των προστίμων για να μη φτάνουμε στο φαινόμενο να βλέπουμε σε πρωτοσέλιδα εφημερίδων –και τα οποία βεβαίως δεν τα έστησαν οι Βουλευτές του ΠΑ.ΣΟ.Κ., όπως είπε ο κύριος Υπουργός- τέτοιες υποθέσεις να πηγαίνουν δέκα, δεκαπέντε και είκοσι χρόνια και να φτάνουν μέχρι και σε παραγραφή ή να εισπράττει το δημόσιο μόνο το 20% των προστίμων. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε, κύριε συνάδελφε; 
     ΙΩΑΝΝΗΣ ΔΙΑΜΑΝΤΙΔΗΣ: Σας επιτρέπω, κύριε Υπουργέ. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έχω πει τρεις φορές και θα μαλλιάσει η γλώσσα μου να σας το λέω. Υπάρχει ο Κώδικας περί εισπράξεως δημοσίων εσόδων. Είναι νόμος του 1974. 
     Εάν η Αξιωματική Αντιπολίτευση θέλει να τροποποιηθεί αυτός ο Κώδικας, δεν υπάρχει κανένας λόγος για να μην καταθέσει μία πρόταση νόμου. Δεν εναπόκειται σε κάθε Υπουργείο να εισπράξει τα πρόστιμα. Σ' αυτό που έχετε δίκιο είναι ότι πρέπει με βάση τη νομοθεσία, να τα βεβαιώσει το δημόσιο ταμείο. Γιατί συζητούμε πια τα αυτονόητα σ’ αυτή τη χώρα; 
     ΙΩΑΝΝΗΣ ΔΙΑΜΑΝΤΙΔΗΣ: Καλώς!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτός ο νόμος του 1974 είναι ο νόμος που τροποποίησε νόμο από την ίδρυση του ελληνικού κράτους. Μπορεί να τελειώσει αυτή η συζήτηση;
     Τα υπόλοιπα για το συγκεκριμένο δημοσίευμα τα κουβεντιάσαμε με τον κ. Παπουτσή και δημοσίως -στη Βουλή- και ιδιωτικώς. Ας μην ξανακάνουμε αυτή τη συζήτηση. 
     ΠΡΟΕΔΡΕΥΩΝ (Γεώργιος Σούρλας): Κύριε Διαμαντίδη, ολοκληρώστε.
     ΙΩΑΝΝΗΣ ΔΙΑΜΑΝΤΙΔΗΣ: Προκαλείτε, κύριε Υπουργέ. Όμως, το αντιπαρέρχομαι. 
     Η δεύτερη τροπολογία, κύριε Υπουργέ, αφορά τους γιατρούς. Εμείς από την πρώτη στιγμή είδαμε θετικό το γεγονός ότι αυτή η τροπολογία και αυτή η ρύθμιση έρχεται, αν και καθυστέρησε. Εν πάση περιπτώσει, όμως, και αυτό το ξεπερνάμε, αρκεί να γίνει. 
     Ο κύριος Υπουργός έκανε μια βελτίωση. Λέει, δηλαδή, ότι οι εφοπλιστές και οι ακτοπλόοι είναι υπεύθυνοι να δημιουργήσουν ένα χώρο. Διότι δεν έχει κανένα νόημα να πάει ένας γιατρός, με ένα πιεσόμετρο παραδείγματος χάρη, και να μην έχει ένα στοιχειώδες ιατρείο, αν τυχόν συμβεί κάτι. Δόξα τω Θεώ, βέβαια, τα πλοία μας περνούν -το ελάχιστο σε τρία-τέσσερα μίλια-  από ένα νησάκι, οπότε και κάτι να συμβεί έχουν την άνεση να πάνε στο πιο κοντινό νησί. Εν πάση περιπτώσει, εμείς είμαστε θετικοί σ΄ αυτήν την τροπολογία. 
     Η τρίτη τροπολογία, κύριε Υπουργέ, κατά την άποψή μας, είναι και η σημαντικότερη. Αφορά στην κρουαζιέρα. Παρ’ ότι είχαμε πει στη συζήτηση που είχαμε κάνει στην Επιτροπή Παραγωγής και Εμπορίου ότι πράγματι η κρουαζιέρα χρειάζεται μέτρα για να αναζωογονηθεί, βλέπουμε να γίνονται εδώ ρυθμίσεις. Δεν στεκόμαστε, κύριε Υπουργέ, στο γεγονός ότι το κόστος στο Ν.Α.Τ. θα είναι μόνο 400.000 ευρώ. Αυτό το ξεπερνάμε -αν θέλετε- μπροστά στο έλλειμμα που έχει συσσωρευτεί όλα αυτά τα χρόνια και για το οποίο έχουν ευθύνες όλες οι κυβερνήσεις. Εγώ δεν διστάζω να το πω. 
     Όμως, ερωτώ τον κύριο Υπουργό:  Εάν αύριο έρθουν –και σωστά θα κάνουν να έρθουν- οι ακτοπλόοι, οι εφοπλιστές των ποντοπόρων πλοίων, οι εφοπλιστές των μεσογειακών πλοίων, οι αλιείς των μικρών αλιευτικών πλοίων και σας ρωτήσουν γιατί κάνετε αυτή τη διάκριση, γιατί δίνετε κίνητρα να έρθουν κάποιοι εφοπλιστές και να υψώσουν την ελληνική σημαία, όταν εμείς έχουμε την ελληνική σημαία, τι θα τους πείτε;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τι προτείνετε;
     ΙΩΑΝΝΗΣ ΔΙΑΜΑΝΤΙΔΗΣ: Να πω και το άλλο: Εδώ υπάρχει και μία διάκριση σε σχέση με τον ιδιωτικό τομέα –όχι της θάλασσας- στη στεριά. Έχουμε δει επιχειρήσεις να κλείνουν, γιατί χρωστούν στο Ι.Κ.Α.. Άρα, εδώ υπάρχει μία χαριστική διάταξη στην οποία δεν μπορούμε να συναινέσουμε.
     Βεβαίως, κύριε Πρόεδρε, δεν συναινεί και η Πανελλήνια Ναυτική Ομοσπονδία, γιατί ο κύριος Υπουργός είχε δηλώσει στην επιτροπή της Βουλής ότι η Π.Ν.Ο. αποδέχεται. Εγώ ζήτησα από την Π.Ν.Ο. τις απόψεις της και η Π.Ν.Ο. έστειλε τις απόψεις της, όπου λέει ξεκάθαρα ότι είναι υποχρέωση του εργοδότη και όχι επιβάρυνση του κοινωνικού συνόλου, εκτός αν αποδεδειγμένα μια τέτοια απαλλαγή οδηγεί στην αντιμετώπιση της ανεργίας. Βεβαίως, μπορεί να δώσει κάποιος μικρές λύσεις στην ανεργία, αλλά αυτό δεν είναι αυτό που ο νομοθέτης πρέπει να περάσει και, βεβαίως, η Ομοσπονδία θεωρεί την εισαγόμενη τροπολογία –δεν είναι αυτά δικά μου λόγια αλλά της Π.Ν.Ο.- ως τροπολογία απαλλαγής στα συγκεκριμένα πλοία των πλοιοκτητών από την υποχρέωση για καταβολή εργοδοτικών, προς το Ν.Α.Τ., εισφορών ως μέτρο προσωρινής και μεταβατικής ισχύος. Δηλαδή, αν αύριο το Υπουργείο ή ο Υπουργός αποφασίσει κάτι άλλο, πάλι θα συσσωρεύσουμε χρέη στο Ν.Α.Τ.; Αν κάποιος ζητήσει κάποια εξαίρεση, πάλι θα ξαναπάμε σε νομοθετική ρύθμιση; Επιτέλους, ας σταματήσει αυτό το πράγμα! 
     Αυτή την τροπολογία, κύριε Υπουργέ, επειδή θεωρούμε ότι είναι αντίθετη και στους εργαζόμενους και βεβαίως στην Π.Ν.Ο., την καταψηφίζουμε. 
     ΠΡΟΕΔΡΕΥΩΝ (Γεώργιος Σούρλας): Ο ειδικός αγορητής του Κομμουνιστικού Κόμματος Ελλάδας κ. Σκοπελίτης έχει το λόγο.
     ΣΤΑΥΡΟΣ ΣΚΟΠΕΛΙΤΗΣ: Θα αναφερθώ στα πρόστιμα. Το κατώτερο όριο δεν πρέπει να είναι εξοντωτικό. Συμφωνούμε και εμείς. Εκεί που διαφωνούμε…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κάντε μου μια πρόταση για το ύψος του προστίμου.
     ΣΤΑΥΡΟΣ ΣΚΟΠΕΛΙΤΗΣ: Περίπου στα όρια τα σημερινά. Κάτι ακούστηκε. Δεν μπορώ να το προσδιορίσω ακριβώς τώρα. Δεν θυμάμαι ακριβώς πόσο είναι.
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Είναι 286 ευρώ. 
     ΡΟΔΟΥΛΑ ΖΗΣΗ: Όχι, είναι 293 ευρώ 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Ναι, αυτό.
     ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Σκοπελίτη. 
     ΣΤΑΥΡΟΣ ΣΚΟΠΕΛΙΤΗΣ: Πάντως, να μην είναι εξοντωτικό για τους μικροεπαγγελματίες.
     Είναι γνωστό πού διαφωνούμε εμείς. Το έχουμε πει πολλές φορές. Το ξέρει ο κύριος Υπουργός. Διαφωνούμε να επιβάλλεται το πρόστιμο και σε άλλα πρόσωπα πέρα και έξω από τον ιδιοκτήτη, τον εφοπλιστή. Σε αυτούς μόνο. Εκεί στηρίζεται και η διαφωνία μας.
     Σε σχέση με τα κρουαζιερόπλοια, τονίσαμε και στην επί της αρχής του νομοσχεδίου παρέμβασή μας ότι με την τροπολογία αυτή κάνετε ένα δώρο –κατά τη γνώμη μας- στους εφοπλιστές. Αρκετά εκατομμύρια θα βγουν από τον κρατικό κορβανά, από τις τσέπες, δηλαδή, των εργαζομένων και θα μπουν στις τσέπες των εφοπλιστών.
     Και δεν στέκει και ο ισχυρισμός ότι αυτό το κάνετε, για να χτυπήσετε την ανεργία, να δώσετε δουλειά. Η παράγραφος 4 του ίδιου του άρθρου το αναιρεί. Είναι ικανή, απαντά ότι κάθε άλλο παρά στην πρόθεσή σας είναι αυτό το πράγμα, για να μην κάθομαι και το αναλύω, γιατί είμαστε όλοι πιεσμένοι από πλευράς χρόνου εδώ. Γι’ αυτό λέω ότι το μόνο που διασφαλίζεται με κατηγορηματικό τρόπο είναι τα κέρδη του εφοπλιστικού κεφαλαίου.
     Και πρέπει να τονίσω εδώ, κύριε Υπουργέ, ότι βέβαια αυτό εντάσσεται στα πλαίσια μιας γενικότερης πολιτικής και θα δημιουργήσει αυτή η τροπολογία τεράστια προβλήματα –με τα προβλήματα που αντιμετωπίζει ήδη το Ν.Α.Τ.- γιατί θα ανοίξει το δρόμο για την εφαρμογή της διάταξης και στα άλλα πλοία, αλλά και στη στεριά. Ήδη ακούστηκαν ορισμένες τέτοιες προτάσεις και σήμερα εδώ, ότι πρέπει να γενικευθεί το μέτρο στο κατώτερο πλήρωμα των άλλων πλοίων κ.λπ..
     Με την έννοια αυτή διαφωνούμε και μ΄ αυτήν την τροπολογία.
     Όσον αφορά τους γιατρούς, πρέπει σίγουρα να υπάρχουν γιατροί στα καράβια. Όμως είναι μικρός, ασήμαντος ο αριθμός. Γι’ αυτό είπαμε ότι πάτε να χρυσώσετε το χάπι…
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Καλύπτει έξι καράβια μόνο.
     ΣΤΑΥΡΟΣ ΣΚΟΠΕΛΙΤΗΣ: Έξι, ορίστε.
     Χρυσώσατε το χάπι, γιατί μπαίνει μέσα στα πλαίσια ενός νομοσχεδίου, που, για μας, πολλές αντικατευθύνσεις υλοποιούνται. Και αυτό το «αντί» το λέω σε σχέση με τα συμφέροντα των λαϊκών μαζών.
     Εμείς, λοιπόν, λέμε ότι χρειάζεται οι γιατροί να καλύπτουν όλα τα καράβια, ακτοπλοϊκά και κρουαζιερόπλοια. Και να είναι γιατροί που πραγματικά μπορούν να προσφέρουν ιατρική περίθαλψη, δηλαδή, πρέπει να είναι γιατροί γενικής ιατρικής, να έχουν κάτι παραπάνω από στοιχειώδη επανδρωμένα ιατρεία, νοσηλευτικό προσωπικό και σύνδεση με νοσοκομεία, που πραγματικά μπορούν να δώσουν συγκεκριμένη βοήθεια, όταν χρειαστεί σ΄ αυτήν την υπόθεση.
     Επίσης, είναι φλου ορισμένα ζητήματα: πώς θα δουλεύουν αυτοί, τι δικαιώματα θα έχουν, ποιες υποχρεώσεις κ.λπ.. Όλα αυτά δεν ρυθμίζονται. Εμείς λέμε ότι πρέπει να είναι εικοσιτετράωρο, με ενεργό χρόνο, με συγκεκριμένο πενθήμερο-εξαήμερο, μία μέρα έξω και μία μέσα και βλέπουμε αυτό πώς θα διακανονιστεί σε δεκαπενθήμερη βάση κ.λπ..
     Επίσης πρέπει να είναι καθαρό ότι ο συγκεκριμένος γιατρός δεν θα παίζει το ρόλο που παίζει ο γιατρός του εργοστασίου. Δεν θα είναι γιατρός εργασίας. Δεν λέω ότι δεν θα προσφέρει στο πλήρωμα, όταν χρειαστεί και έχει την ανάγκη. Αλλά δεν θα έχει αυτά τα πράγματα.
     Όσον αφορά το μισθό, να συμμετέχει και το κράτος, αλλά και ο εφοπλιστής. Δεν μπορούμε να τα φορτώσουμε όλα στο κράτος. Και πάλι, δεν λέμε όλα στον εφοπλιστή. Και ο εφοπλιστής θα συμμετέχει στο κόστος.
     Εμείς, λοιπόν, κύριε Πρόεδρε, καταψηφίζουμε και τις τρεις τροπολογίες.
     ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Σκοπελίτη.
     Το λόγο έχει ο κ. Ανωμερίτης, τιμής ένεκεν ως πρώην Υπουργός.
     ΓΕΩΡΓΙΟΣ ΑΝΩΜΕΡΙΤΗΣ: Ευχαριστώ, κύριε Πρόεδρε.
     Θέλω να κάνω τα ακόλουθα σχόλια στις τρεις τροπολογίες, οι οποίες έχουν κατατεθεί.
     Στη δεύτερη τροπολογία, την 464/2, για τα πρόστιμα, το μόνο σχόλιο είναι ότι πάντα στο σύστημα ποινών πρέπει να λαμβάνονται σοβαρά υπόψη το εύρος –και εδώ το εύρος είναι πολύ μεγάλο, είναι από 5.000 έως 500.000- και φυσικά το ποιος το επιβάλλει.
     Από τη στιγμή που λέμε ότι επιβάλλονται από τις λιμενικές αρχές, σημαίνει ότι η κάθε λιμενική αρχή από τις εκατοντάδες που υπάρχουν, μπορεί να υποβάλει σύστημα. Πρέπει, λοιπόν, το Υπουργείο, χωρίς να έχω αντίρρηση στην τροπολογία, να καθορίσει σύστημα, ώστε να διευκολύνει αυτούς που θα επιβάλλουν τις ποινές, δηλαδή, τις λιμενικές αρχές, να τα επιβάλλουν δίκαια. Γιατί υπάρχει ο κίνδυνος ο ένας να επιβάλλει «άλφα» για το ίδιο πράγμα και ο άλλος να επιβάλλει «ωμέγα».
     Όσον αφορά την τροπολογία 465/3, για τα κρουαζιερόπλοια, εγώ, κύριε Υπουργέ, θα σας έλεγα να την αποσύρετε. Και θα σας έλεγα να την αποσύρετε, γιατί τα μέτρα ανταγωνιστικότητας στο κομμάτι το ασφαλιστικό δεν είναι μόνο για τα κρουαζιερόπλοια. Έχουμε μάλιστα επεξεργαστεί, τα είχαμε καταθέσει -τα είχε εγκρίνει και τα είχε ανακοινώσει και ο «δύσκολος» κ. Χριστοδουλάκης εκείνο τον καιρό- συγκεκριμένα μέτρα.
     Πρώτα από όλα να πω ότι ολική απαλλαγή για μένα ως οικονομολόγο -και έχω περάσει και από τα δύο οικονομικά Υπουργεία- δεν νοείται. Εγώ απορώ πως το υπέγραψε ο Υπουργός Οικονομικών, γιατί από τη Δευτέρα θα είναι ουρά οι επαγγελματικές ομάδες που θα χτυπούν την πόρτα και θα θέλουν ίδια μέτρα διότι πλήττεται ο κλάδος τους. 
     Αντίθετα πιστεύω –και μάλιστα μπορείτε να το κάνετε με εγκριτική πράξη, ούτε καν με διάταξη στη Βουλή- ότι μπορείτε στο όνομα και στις αρχές της ποιοτικής ναυτιλίας να εισηγηθείτε μειώσεις των εργοδοτικών και των εργατικών εισφορών στο Ν.Α.Τ., βάζοντας κριτήρια, κριτήρια ηλικίας από ένα ως πέντε χρόνια, από πέντε ως δέκα χρόνια για τα κρουαζιερόπλοια, αλλά φυσικά να είναι γενικά. 
     Αντιλαμβάνομαι ότι τα μέτρα ανταγωνιστικότητας δεν μπορεί να είναι μονομερή, γιατί τότε δεν αφορούν όλους. Εδώ προχωρώ ακόμα περισσότερο. Είχαμε επεξεργαστεί κάτι τέτοιο. Είναι στο Υπουργείο σας έτοιμο, με βάση την οδηγία 97 CE 205/05. Υπάρχει κοινοτική οδηγία, σωστά το λέτε. Να την αξιοποιήσουμε για να ενισχύσουμε την ανταγωνιστικότητα του ελληνικού πλοίου γενικά, όχι μόνο για τα κρουαζιερόπλοια. 
     Στην άλλη τροπολογία με αριθμό 464/1 που αφορά τους γιατρούς, το σχόλιό μου είναι ότι είναι αόριστη, ανεφάρμοστη και φυσικά δεν λαμβάνει υπόψη της τρία πράγματα. Πρώτον, το θέμα δεν είναι οι γιατροί. Οι γιατροί δεν θα είναι επισκέπτες ή επιβάτες στα πλοία. Χρειάζονται καμπίνα ιατρείου, χρειάζονται συγκεκριμένα εργαλεία. Θα σας έλεγα να αναζητήσετε στο Υπουργείο τη μελέτη που έχει γίνει για την τηλεϊατρική στα πλοία…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Υπάρχει. 
     ΓΕΩΡΓΙΟΣ ΑΝΩΜΕΡΙΤΗΣ: …και η οποία με τη φροντίδα και τη δουλειά του ερευνητικού κέντρου «ΔΗΜΟΚΡΙΤΟΣ» –ήταν Υπουργός ο κ. Πασχαλίδης, εγώ είχα πάει σ΄ αυτήν την τελική ημερίδα- είναι σε επίπεδο εφαρμογής. 
     Διότι μπροστά μου επικοινωνήσαμε με τρία πλοία, ένα ποντοπόρο, ένα της γραμμής Ιταλίας-Ελλάδας και ένα μεσογειακό επιβατηγό, όπου πράγματι εάν έχουμε σήμερα τα πάμφθηνα εργαλεία της τηλεϊατρικής –που είναι πάμφθηνα σήμερα αυτά τα εργαλεία τηλεϊατρικής- σώζουμε ζωές. 
     Και δεν είναι ζωές των επιβατών, που στο κάτω-κάτω από κάποια νησιά που περνάνε και έχουν Κέντρα Υγείας μπορεί να παρεκκλίνει ένα πλοίο. Έχουμε άλλωστε ελικόπτερα και ελικοδρόμια ακόμα και στα πλοία. Πιστεύω ότι πάνω από όλα μας ενδιαφέρει η ζωή των ναυτικών που είναι στα ποντοπόρα πλοία, διότι αυτοί είναι που ταξιδεύουν επί πολλές μέρες και δεν έχουν την ιατρική φροντίδα και εκεί πρέπει να στρέψουμε ιδιαίτερα το ενδιαφέρον μας. 
     Αντιλαμβάνομαι το ενδιαφέρον σας, το έχετε εξαγγείλει. Δεν μπορούσε να εφαρμοστεί. Το κατανοούμε. Δεν είναι εύκολο θέμα. Αλλά με είκοσι γιατρούς 
     –έστω και κατά παρέκκλιση να τους πάρετε- πού θα πάει; Θα πάει λέτε πάνω σε ένα πλοίο στην Κρήτη, στη Σαντορίνη κ.λπ.. Μα, το πλοίο ταξιδεύει είκοσι ώρες. Πόσες ώρες θα δουλέψει; 
     Υπάρχουν πάρα πολλά θέματα. Δεν αρκεί η καλή πρόθεση. Αυτή την τροπολογία μπορείτε να την επανακαταθέσετε, να έχουν λυθεί αυτά τα θέματα ή εν πάση περιπτώσει να γνωρίζουμε με ποιο τρόπο θα λυθούν, διότι έτσι όπως είναι προωθούνται μεν οι καλές προθέσεις, αλλά είμαι βέβαιος ότι δεν πρόκειται να εφαρμοστεί αυτή η διάταξη όση καλή διάθεση και να έχετε. 
     Ευχαριστώ πολύ. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Πρωτόπαπας.
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, τη μεν τροπολογία για τα πρόστιμα θα την ψηφίσουμε. Είπαμε και κάποια πράγματα για τα πρόστιμα, δεν θέλω να κουράσω αυτή την ώρα επαναλαμβάνοντάς τα. 
     Θέλω να κάνω δύο παρατηρήσεις στις άλλες τροπολογίες. Πρώτα θέλω να εκφράσω τη σφοδρή αντίθεσή μου στην τροπολογία για τις κρουαζιέρες, κυρίως όσον αφορά ότι πληρώνει το Ν.Α.Τ.. Δεν μπορεί να πληρώσει το Ν.Α.Τ. για κάθε χρόνο περίπου 1.200.000 ευρώ; Κάπου εκεί είναι. Διακόσια εβδομήντα επί τέσσερα.  
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τετρακόσιες χιλιάδες ευρώ. 
     ΧΡΗΣΤΟΣ ΠΡΩΤΟΠΑΠΑΣ: Επί τέσσερα. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Επί ένα. 
     ΧΡΗΣΤΟΣ ΠΡΩΤΟΠΑΠΑΣ: Μα, λέτε για κάθε πλοίο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όχι. 
     ΧΡΗΣΤΟΣ ΠΡΩΤΟΠΑΠΑΣ: Με συγχωρείτε. Τότε την έκθεση του Γενικού Λογιστηρίου ή εγώ δεν την διάβασα καλά και θα την ξαναδιαβάσω…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας) : Η έκθεση του Γενικού Λογιστηρίου λέει 200.000 ευρώ για το ένα. Οι δικοί μας υπολογισμοί είναι 400.000 ευρώ για όλα. 
     ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, είναι χρήσιμη αυτή η κουβέντα. 
     Τη θυμάμαι καλά την έκθεση, να σας τη διαβάσω. Λέει: «Επί του προϋπολογισμού του Ν.Α.Τ., απώλεια εσόδων η οποία αφορά….εξαρτάται και από τα προαναφερόμενα πραγματικά γεγονότα, αν εκτελεστούν, δηλαδή, οι κρουαζιέρες και εκτιμάται στο ποσό των 270.000 ευρώ περίπου ανά πλοίο ετησίως». 
     Επί τέσσερα, πόσο κάνει;
     	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε μια διακοπή;
     	ΧΡΗΣΤΟΣ ΠΡΩΤΟΠΑΠΑΣ: Βεβαίως.
     	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, μου επιτρέπετε;
     	ΠΡΟΕΔΡΕΥΩΝ (Γεώργιος Σούρλας): Ναι, κύριε Υπουργέ.
     	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κοιτάξτε. Όσα ξέρετε εσείς, οι πρώην Υπουργοί που παρέστησαν και μας τίμησαν με την παρουσία τους εδώ, δεν τα ξέρει ο κόσμος όλος.
     Το Γενικό Λογιστήριο του Κράτους, ορθώς, κάνει μια ανάλυση για ετήσια κρουαζιέρα. Όπως όμως όλοι γνωρίζουμε, η κρουαζιέρα είναι εξάμηνη. Εμείς έχουμε υπολογίσει ότι το κόστος για το Ν.Α.Τ. είναι 400.000 ευρώ.
     	ΧΡΗΣΤΟΣ ΠΡΩΤΟΠΑΠΑΣ: Πού το είδατε αυτό, κύριε Υπουργέ, στο Γενικό Λογιστήριο;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Kι εσείς που ήσασταν ως παράταξη τόσο πολύ, αν θέλετε, πρόθυμοι να ικανοποιήσετε αιτήματα δεκαεπτά χιλιάδων ανθρώπων που δεν είχαν ούτε ένα ένσημο στο Ν.Α.Τ., που τώρα στοιχίζει στο ελληνικό δημόσιο 1.000.000.000 ευρώ ετησίως, ε, μην τριχοτομείτε τώρα την τρίχα, για 400.000 ευρώ!
     	ΧΡΗΣΤΟΣ ΠΡΩΤΟΠΑΠΑΣ: Τώρα, κύριε Υπουργέ, αυτό λέγεται «άλλα λόγια να αγαπιόμαστε»!
     	Εγώ ξέρω -κι έχετε κάνει κι εσείς Υπουργός, κύριε Πρόεδρε- ότι όταν ζητάμε κάτι από το Γενικό Λογιστήριο δίνουμε συγκεκριμένα στοιχεία. Θέλουμε να περάσουμε μία τροπολογία και τα συγκεκριμένα στοιχεία που δώσαμε δεν μπορεί να είναι ετήσια. Διότι αν έδωσε ο κύριος Υπουργός ετήσια, σημαίνει ότι πρέπει να απολύσει τον υπεύθυνο του γραφείου του ή του Υπουργείου του, ο οποίος, εν πάση περιπτώσει, έδωσε τα σχετικά στοιχεία, διότι είναι άσχετος. Αν, λοιπόν, έχετε ασχέτους, έδωσαν λανθασμένα στοιχεία, και βγάζετε τώρα άχρηστη την έκθεση του Γενικού Λογιστηρίου. Εγώ δεν θέλω να το πιστέψω αυτό. Εγώ θέλω να πιστέψω ότι δόθηκαν πραγματικά στοιχεία και ότι το Γενικό Λογιστήριο, κάνοντας τη δουλειά του, είπε καθαρά: 270.000 ευρώ ετησίως. Θέλετε να είναι και λίγο λιγότερα; Να είναι και λίγο λιγότερα, αλλά δεν μπορεί να είναι πολύ λιγότερα. 
     Έχουμε, λοιπόν, 1.000.000 ευρώ ή λίγο λιγότερα -για να έρθω με τα νερά σας λίγο, αλλά κάπου εκεί θα είναι- αφαίρεση από το Ν.Α.Τ. ετησίως. Δεν με ενδιαφέρει εάν είναι 1.000.000. Και 500.000 να ήταν, τα ίδια θα σας έλεγα. Δεν καταλαβαίνω για ποιο λόγο η κοινωνική ασφάλιση, με όλα τα προβλήματα που έχει στην Ελλάδα, πρέπει να πριμοδοτεί την εργασία. Τι κάνουμε, δηλαδή, στον εργαζόμενο; Από τη μία του προσφέρουμε μία θέση εργασίας και από την άλλη υπονομεύουμε το μέλλον του. Διότι θα έρθει ο κ. Αλογοσκούφης αύριο –έχει έρθει ήδη, το «αύριο» είναι σχήμα λόγου- και θα πει: «Δεν βγαίνουν τα ασφαλιστικά ταμεία. Να σας στείλω στα εβδομήντα, στα εξήντα εννέα, στα εξήντα οκτώ, να σας κόψω και τη σύνταξη, να σας κόψω και τις άλλες παροχές». Και αν μου πείτε ότι η Κυβέρνηση δεν πρόκειται να το κάνει, προσέξτε, αλλά έχει αλλάξει η ρητορική της Κυβέρνησης τώρα. Η ρητορική της Κυβέρνησης λέει: Δεν πρόκειται να το κάνω αυτή την τετραετία. Βεβαίως εγώ εκτιμώ ότι ο λαός δεν θα σας δώσει άλλη. Αλλά στις προθέσεις σας δεν είναι αυτό. Στις προθέσεις σας είναι να αυξήσετε τα όρια ηλικίας, στις προθέσεις σας είναι να περικόψετε τις συντάξεις. Πάσα, λοιπόν, ενέργεια, η οποία υπονομεύει την κοινωνική ασφάλιση έπ’ ωφελεία άλλης κίνησης, έστω και αν αυτή είναι η επιδότηση θέσεων απασχόλησης, τη θεωρώ πολιτικά και ιδεολογικά λανθασμένη και θα την πολεμήσω όπου τη βρω, κι εγώ και όλοι μας στο ΠΑ.ΣΟ.Κ. Αρκετά πια μ΄ αυτές τις ιστορίες! Κι εμείς τα κάναμε τη δεκαετία του ’80. Δεν μπορούμε να συνεχίσουμε έτσι. Έφθασε η κοινωνική ασφάλιση στο όριό της. 
     Και αν μου πείτε, κύριε Υπουργέ, ότι θα επιδοτήσει ο κρατικός προϋπολογισμός, διότι αυτός επιδοτεί το Ν.Α.Τ., σας απαντώ ότι γνωρίζετε πολύ καλά ότι ο κρατικός προϋπολογισμός ουσιαστικά φέτος δίνει μικρότερη αύξηση από ό,τι έδωσε πέρυσι. 
     	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ποιος το λέει αυτό;
     	ΧΡΗΣΤΟΣ ΠΡΩΤΟΠΑΠΑΣ: Το Ν.Α.Τ. Θα τον βγάλω τώρα τον κρατικό προϋπολογισμό.
     	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Βγάλτε τον!
     	ΠΡΟΕΔΡΕΥΩΝ (Γεώργιος Σούρλας): Τώρα μην ανοίξουμε το κεφάλαιο του ασφαλιστικού.
     	ΧΡΗΣΤΟΣ ΠΡΩΤΟΠΑΠΑΣ: Και εφόσον με ρωτάτε...
     	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Για βγάλτε τον!
     	ΠΡΟΕΔΡΕΥΩΝ (Γεώργιος Σούρλας): Σας παρακαλώ, όχι, κύριε Πρωτόπαπα.   
     	ΧΡΗΣΤΟΣ ΠΡΩΤΟΠΑΠΑΣ: Με ρώτησε, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, δεν θα ανοίξουμε το κεφάλαιο «ασφαλιστικό». Δεν είναι αυτό το θέμα μας τώρα.
     ΧΡΗΣΤΟΣ ΠΡΩΤΟΠΑΠΑΣ: Μα, ανοίγει το κεφάλαιο «ασφαλιστικό», κύριε Πρόεδρε. Το ανοίγει ο κύριος Υπουργός.
     ΠΡΟΕΔΡΕΥΩΝ (Γεώργιος Σούρλας): Όχι, κύριε Πρωτόπαπα. Σας παρακαλώ θερμά να περιοριστείτε...
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Έχει σχέση με το Ν.Α.Τ..
     ΠΡΟΕΔΡΕΥΩΝ (Γεώργιος Σούρλας): Έχει σχέση με το Ν.Α.Τ.. Αλλά αν πρόκειται να αναπτύξουμε την ασφαλιστική πολιτική του Ν.Α.Τ., με αφορμή μία τροπολογία, ξεφεύγουμε από κάθε πλαίσιο ανοχής. 
     ΧΡΗΣΤΟΣ ΠΡΩΤΟΠΑΠΑΣ: Με ξένα κόλλυβα, κύριε Πρόεδρε, για συγκεκριμένη περίπτωση, εις βάρος της κοινωνικής ασφάλισης, επιχειρεί ο Υπουργός να κάνει πολιτική. Δεν το σηκώνει το Ν.Α.Τ. αυτό το πράγμα!
     ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, εντάξει, το είπατε αυτό. Μην επεκτείνεστε στην ασφαλιστική πολιτική γενικότερα.
     ΧΡΗΣΤΟΣ ΠΡΩΤΟΠΑΠΑΣ: Δεύτερον, υπάρχει ένα θέμα. Εγώ προσωπικά –και νομίζω ότι το έχουμε αποδείξει και ως ΠΑ.ΣΟ.Κ. με το ν. 3227/2004- συμφωνώ στη λογική –και ξέρω καλά το χώρο αυτό- της επιδότησης, μέσω κρατικού προϋπολογισμού εννοείται, των θέσεων εργασίας και ειδικά των ασφαλιστικών εισφορών. Είναι μια υγιής επιδότηση και μπορεί να προχωρήσει. Αλλά να πληρώσει το κράτος, να αναλάβει τις ευθύνες του. Εδώ όμως δημιουργείται ένα θέμα. Η επιδότηση αυτή –το βάζω ως ερώτημα αυτό- δεν απευθύνεται προς όλους. Απευθύνεται στα κρουαζιερόπλοια. Τίθενται, λοιπόν, δύο ζητήματα, για τα οποία ερωτώ αν το έχετε ψάξει νομικά.
     Το ένα είναι: αν δημιουργηθεί κάποιο θέμα με την Ευρωπαϊκή Ένωση σε σχέση με τη σημαία. Θα σου πει: Γιατί να μην πάρει και ο άλλος, αν έρθει και δρομολογήσει πλοίο στη γραμμή αυτή; Το ερωτώ. Αν μου πείτε «όχι», το σέβομαι. 
     Και δεύτερον: αν υπάρχουν άλλα προβλήματα παραβίασης του ανταγωνισμού, σε σχέση με την ακτοπλοΐα.
     Αυτά είναι δύο συγκεκριμένα ζητήματα. Θέλω να ξέρω αν τα έχετε ψάξει.
     ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, πρέπει να τελειώσετε.
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, μη με πιέζετε. Με διέκοψε ο κ. Υπουργός τόση ώρα και νομίζω ότι λέω συγκεκριμένα πράγματα.
     ΠΡΟΕΔΡΕΥΩΝ (Γεώργιος Σούρλας): Λέτε τόσα άλλα πράγματα και μετά μπαίνετε στην ουσία. Μεγάλη εισαγωγή κάνετε.
     ΧΡΗΣΤΟΣ ΠΡΩΤΟΠΑΠΑΣ: Στην ουσία μπήκα από την πρώτη ώρα.
     Τώρα, όσον αφορά την τροπολογία για τους γιατρούς. Είναι ένα ευαίσθητο θέμα και προτιθέμεθα όπως είπε και ο εισηγητής μας να το ψηφίσουμε. Υπάρχουν ορισμένα ζητήματα: Γιατί είκοσι; Εκτιμάτε ότι φθάνουν; Αυτό είναι ένα θέμα. Δεύτερο θέμα: Διαδικασίες. Ζητάτε κατά παρέκκλιση όλων των διατάξεων. Γιατί κατά παρέκκλιση όλων των διατάξεων; Υπάρχουν συγκεκριμένες λίστες για τους γιατρούς αυτούς των αγροτικών. Ο κ. Διαμαντίδης έλεγε πριν ότι υπάρχει ένας τρόπος να έχουμε διαφανή διαδικασία πρόσληψης αυτών των γιατρών. Ε, μην κάνουμε και εδώ διαμάχη γύρω από τις προσλήψεις. Έλεος, επιτέλους. Προσφέρουν μία κοινωνική υπηρεσία. Να πάμε, λοιπόν, διαφανώς και να μας αναλύσετε με ποιο τρόπο οι είκοσι αυτοί γιατροί θα καλύψουν το σύνολο των πλοίων σε μία θερινή περίοδο που φαντάζομαι ότι σε ημερήσια βάση είναι πολύ παραπάνω από είκοσι.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε πάρα πολύ κύριε Πρωτόπαπα, τελειώσατε. 
     Κυρία Ζήση να δώσω πρώτο το λόγο στον κ. Ρήγα και στον κ. Καΐσερλη και μετά να μιλήσετε εσείς. Θα παρακαλέσω όμως τους συναδέλφους να είναι σύντομοι, γιατί αν αναλύσουμε τα θέματα τώρα όλα εδώ και μάλιστα της ασφαλιστικής πολιτικής του Ν.Α.Τ. χρειαζόμαστε κάποιες ώρες για να το αρχίσουμε και μόνο.
     Ο κ. Ρήγας έχει το λόγο.
     ΠΑΝΑΓΙΩΤΗΣ ΡΗΓΑΣ: Κύριε Υπουργέ, θεωρώ ότι δεν νομοθετούμε για εντυπωσιασμό και δυστυχώς η τροπολογία που αφορά τους γιατρούς είναι μόνο για εντυπωσιασμό. Επειδή ανακοινώσατε ένα μέτρο, το οποίο οι πάντες αποδεχόμαστε, καθυστερήσατε, ενώ είχατε υποσχεθεί ότι μέσα στον Αύγουστο θα υπάρχουν οι γιατροί στα πλοία και έρχεστε τώρα με μία πάρα πολύ πρόχειρη, προχειρότατη...
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Υπάρχει τέτοια δήλωση; Υπάρχει δήλωση για τον Αύγουστο;
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ.
     ΠΑΝΑΓΙΩΤΗΣ ΡΗΓΑΣ: Υπάρχει δήλωση στις εφημερίδες ότι το καλοκαίρι θα υπήρχαν ...
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Καταθέστε την. 
     ΠΑΝΑΓΙΩΤΗΣ ΡΗΓΑΣ: Σας παρακαλώ!
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε συνολικά σε όλους.
     ΙΩΑΝΝΗΣ ΔΙΑΜΑΝΤΙΔΗΣ: Αρνείται αυτά που είπε στην επιτροπή; 
     ΠΡΟΕΔΡΕΥΩΝ (Γεώργιος Σούρλας): Παρακαλώ να μη γίνονται διακοπές. Κύριε Ρήγα, συνεχίστε σας παρακαλώ. 
     ΠΑΝΑΓΙΩΤΗΣ ΡΗΓΑΣ: Έχει κάνει δηλώσεις ων ουκ έστιν αριθμός, οι οποίες αλληλοαναιρούνται και διαψεύδονται. Εμένα όμως δεν με ενδιαφέρει αυτό. Το ουσιαστικό είναι ότι αφού ανακοινώθηκε –και καλώς ανακοινώθηκε- ένα συνολικό αίτημα τουλάχιστον τόσους μήνες δεν θα μπορούσαν να έχουν επεξεργαστεί με το Υπουργείο Υγείας σοβαρά μία τέτοια τροπολογία; Είναι εντελώς στον αέρα αυτή η ρύθμιση. Και είναι στον αέρα, γιατί το καθεστώς των αγροτικών γιατρών είναι συγκεκριμένο. Οι αγροτικοί γιατροί των οποίων οι θέσεις θα συσταθούν στα κέντρα υγείας και στα περιφερειακά ιατρεία, πρώην αγροτικά ιατρεία, εποπτεύονται πλέον σύμφωνα με τον καινούργιο νόμο περί Δ.Υ.ΠΕ. από τα νοσοκομεία. Θα ήθελα να ρωτήσω ποια θα είναι η εποπτεύουσα αρχή αυτών των γιατρών, με ποιο καθεστώς θα εργάζονται;
      Υπάρχει ένα θεσμικό μόρφωμα το οποίο δεν το έχουν μελετήσει σωστά. Αυτήν τη στιγμή, λοιπόν, προκύπτουν σοβαρότατα ερωτηματικά πώς θα ελέγχεται ο γιατρός, ο οποίος είναι ένας δημόσιος υπάλληλος σε μία ιδιωτική επιχείρηση. Από τη στιγμή που δεν είναι ναυτολογημένος ο καπετάνιος του πλοίου δεν έχει κανένα λόγο να εποπτεύει ούτε το ωράριο που δουλεύει ούτε τις συνθήκες κάτω από τις οποίες παρέχει την εργασία του.
     Θα πρέπει, λοιπόν, να καθίσετε να μελετήσετε σοβαρά πώς μπορεί ένας δημόσιος υπάλληλος να παρέχει υπηρεσίες σε μία ιδιωτική επιχείρηση, από ποιον θα εποπτεύεται, ποιες θα είναι οι ώρες που θα εργάζεται. Αυτός θα ξεκινάει από τον Πειραιά, θα φθάνει στη Ρόδο, θα έχει ταξιδέψει δεκαέξι ώρες και τι θα κάνει; Θα κατεβαίνει από το πλοίο αυτό, θα ανεβαίνει άλλος γιατρός που θα τον διαδέχεται; Όλα αυτά τα ζητήματα δεν έχουν λυθεί.
      Απλώς για να ακουστεί στην κοινή γνώμη ότι παίρνουμε είκοσι γιατρούς έβαλαν μία τροπολογία, η οποία είναι εντελώς ανεπεξέργαστη και πιστεύω ότι θα δημιουργηθούν δεκάδες προβλήματα, τα οποία δεν θα μπορέσετε να λύσετε. Τα αγροτικά ιατρεία στα οποία θα δημιουργήσετε τη θέση όπως παράδειγμα στο νησί Δονούσα θα έλθουν μεθαύριο και θα ζητούν το γιατρό τους. Θα έπρεπε, λοιπόν, όλα αυτά να τα λύσετε πριν φέρετε με τέτοιο τρόπο τέτοιου είδους τροπολογίες. 
     ΠΡΟΕΔΡΕΥΩΝ (Γεώργιος Σούρλας): Ο κ. Καΐσερλης έχει το λόγο.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Πρόεδρε, θα αναφερθώ σ΄ αυτές τις δύο τροπολογίες των γιατρών κρουαζιεροπλοίων με τις οποίες ουσιαστικά επιδοτούνται και χρηματοδοτούνται χαριστικά συγκεκριμένοι εφοπλιστές και ειδικά με τους είκοσι γιατρούς όπου θα λένε πέντε τουλάχιστον πλοία ότι έχουν –μόνο πέντε αφορά- ένα γιατρό και οι υπόλοιποι δεν θα έχουν.
     Με αυτό ως αφορμή θα ήθελα να σας διαβάσω, κύριε Υπουργέ, ένα έγγραφο μιας εταιρείας πλοίων προς τους λιμενάρχες και τα λιμενικά γραφεία. Λέει αυτό το έγγραφο: «Σας ενημερώνουμε ότι μετά από σωρεία παραπόνων από επιβάτες μας δεν είναι δυνατή η μεταφορά κρατουμένων σε οικονομική θέση ή σε διακεκριμένη θέση (σαλόνι) παρά μόνο σε καμπίνα, εφόσον υπάρχει διαθεσιμότητα». 
     Κύριε Υπουργέ, στη Δωδεκάνησο και, κύριε Πρόεδρε, μάλλον σας ενδιαφέρει και εσάς...
     ΠΡΟΕΔΡΕΥΩΝ (Γεώργιος Σούρλας): Κύριε Καΐσερλη, βλέπω ότι ο Υπουργός προσεχώρησε στον κοινοβουλευτικό χώρο του ΠΑ.ΣΟ.Κ.. Μην διαμαρτύρεστε ότι δεν σας ακούει. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Προσπαθώ να τους πάρω όλους μαζί μας, κύριε Πρόεδρε!
     ΠΡΟΕΔΡΕΥΩΝ (Γεώργιος Σούρλας): Βλέπω, κύριε Καΐσερλη, ότι τα βρήκε με τους συναδέλφους σας, εσείς όμως συνεχίστε. 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Εγώ δεν το βλέπω, κύριε Πρόεδρε. Μάλλον το αντίθετο συμβαίνει.
     ΡΟΔΟΥΛΑ ΖΗΣΗ: Κύριε Υπουργέ, ξέρει πολύ καλά ότι στη ναυτιλία, στην ακτοπλοΐα, στις καταδύσεις έχουμε δώσει τον καλύτερό μας εαυτό και υιοθετεί τις θέσεις μας.
     ΠΡΟΕΔΡΕΥΩΝ (Γεώργιος Σούρλας): Συμπλέετε απ’ ό,τι κατάλαβα. 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Εάν δεν ήταν ο κ. Καμμένος, νομίζω ότι δεν θα γινόταν τίποτα. 
     Κύριε Υπουργέ, αναφέρθηκα σ΄ αυτό το έγγραφο μιας πλοιοκτήτριας εταιρείας που έχει στείλει ένα γράμμα στους λιμενάρχες και στα λιμενικά γραφεία και στην ουσία τούς λέει ότι από εδώ και πέρα δεν θα παίρνω κρατούμενους στο πλοίο μου. 
     Στη Δωδεκάνησο, απ’ όλα τα νησιά προς την Κω που υπάρχουν φυλακές και από τις φυλακές στα νησιά, αλλά και από την Κω προς την υπόλοιπη Ελλάδα και τανάπαλιν καθημερινά γίνονται μεταγωγές κρατουμένων. Θα ήθελα να σας πω το εξής φαινόμενο: Οι αστυφύλακες βρίσκονται στο σαλόνι με τις χειροπέδες με αποτέλεσμα οι συνοδοί-αστυφύλακες των κρατουμένων να εξοντώνονται σωματικά, γιατί πηγαίνουν στην Αθήνα και ξαναγυρίζουν, επί τρεις μέρες, δηλαδή, ταξιδεύουν, αλλά και να διασύρονται ηθικά. Το ίδιο και οι κρατούμενοι. 
     Έχω την εντύπωση αντί να φτάνουμε στο σημείο να χρηματοδοτούμε κρουαζιερόπλοια ή να δίνουμε γιατρούς στους εφοπλιστές, να δώσουμε κάποιες πιστώσεις στο Υπουργείο Δημόσιας Τάξης ή εσείς να στηρίξετε οικονομικά τη μεταφορά αυτή, ώστε να μπαίνουν σαν άνθρωποι μέσα σε κάποια καμπίνα και το ίδιο να συμβαίνει και με τους κρατούμενους. Παράκληση θερμή, κύριε Υπουργέ, δείτε το αυτό. Είναι σημαντικό φαινόμενο και γεγονός και αξίζει τον κόπο να το επιλύσετε. 
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Καΐσερλη. 
     Το λόγο έχει η Κοινοβουλευτική Εκπρόσωπος του ΠΑ.ΣΟ.Κ. κ. Ροδούλα Ζήση. 
     ΡΟΔΟΥΛΑ ΖΗΣΗ: Είδατε τελικά, κύριε Πρόεδρε, ότι μεταφέρεται το κέντρο πια και της επικοινωνίας, αλλά και της ουσίας στα έδρανα της Αξιωματικής Αντιπολίτευσης!
     ΠΡΟΕΔΡΕΥΩΝ (Γεώργιος Σούρλας): Όπως το βλέπω μπροστά μου. 
     ΡΟΔΟΥΛΑ ΖΗΣΗ: Ο Υπουργός μας κάνει την τιμή να είναι κοντά μας, να είναι δίπλα μας.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι για τη λογική της Κοινοβουλευτικής Εκπροσώπου από το κόμμα της Αξιωματικής Αντιπολίτευσης.  
     ΡΟΔΟΥΛΑ ΖΗΣΗ: Ευχαριστώ, κύριε Υπουργέ. 
     Κύριε Πρόεδρε, εγώ θέλω να αναφερθώ σύντομα στις δύο τροπολογίες, τις οποίες στηρίζουμε και ψηφίζουμε επί της αρχής και μιλώ για τους γιατρούς και για τα πρόστιμα και μετά θα πάω στην κρουαζιέρα. 
     Θεωρώ, κύριε Υπουργέ, ότι αυτή η τροπολογία έχει καλές προθέσεις και νομίζω ότι πολλές φορές σας το είπαμε σαν Αξιωματική Αντιπολίτευση και μέσα στις αρμόδιες επιτροπές που συζητήσαμε, αλλά και με ερωτήσεις μας γιατί ακριβώς εσείς είχατε δείξει αυτήν την καλή πρόθεση ότι θα είχαμε γιατρούς στα πλοία για όλες τις ανάγκες που τις γνωρίζουμε όλοι ότι είναι μεγάλες και πολλές. 
     Σήμερα, λοιπόν, έρχεται αυτή η τροπολογία, την οποία καταθέσατε προχθές στη Βουλή, με είκοσι θέσεις γιατρών που νομίζουμε ότι δεν επαρκούν. Είναι δυνατόν είκοσι γιατροί να φτάνουν; Οι συνάδελφοι σάς είπαν ότι αντιστοιχούν στις απαιτήσεις έξι καραβιών. Είναι δυνατόν, λοιπόν, να λύνουμε το πρόβλημα της παροχής υγείας στα πλοία μας και βεβαίως της όποιας βοήθειας με είκοσι γιατρούς; Το πρώτο ερώτημα είναι αυτό. 
     Βεβαίως, θέλω να πω εδώ κάνοντας μια παρένθεση ότι δεν πιστεύω οι είκοσι γιατροί να είναι είκοσι «γαλάζια» ρουσφέτια, δεν πιστεύω να είναι ρουσφέτι σε ακτοπλόους. Γιατί εδώ μπαίνει ένα θέμα, κύριε Πρόεδρε, επειδή και εσείς γνωρίζετε πολύ καλά ότι η ερίτιμη κ. Αρβελέρ έθεσε κάποια πολύ βασικά ερωτήματα, όταν ήρθε στην πατρίδα μας το Βόλο, στα οποία πρέπει κάθε φορά να απαντούν οι πολιτικοί και βεβαίως όλοι όσοι διοικούν, κάνουν στρατηγικές και πολιτικές για διάφορα θέματα κοινωνικής και πολιτικής και οικονομικής ανάπτυξης της χώρας μας. 
     Τα ερωτήματα είναι: Ποιος επιλέγει αυτούς τους γιατρούς; Για ποιους τους επιλέγει; Με ποιους πάτε δηλαδή, και ποιους αφήνετε; Πώς το κάνει αυτό; Αυτές οι απαντήσεις δεν φαίνονται μέσα από την τροπολογία όπως έχει έρθει. Πιθανώς χρειάζεται βελτιώσεις, γιατί υπάρχουν ζητήματα που αφορούν στον ιατρικό εξοπλισμό, στις καμπίνες των πλοίων και, όπως είπα πριν, σε ποια πλοία και  με ποιο τρόπο θα γίνει η πρόσληψη αυτών των γιατρών.
     Εμείς προτείνουμε -έχουμε μία ιδέα και την καταθέτουμε- να είναι από τη λίστα αναμονής των αγροτικών γιατρών του Υπουργείου Υγείας. 
     Πάρα πολλές φορές, κύριε Υπουργέ, βρέθηκα στα Δωδεκάνησα και σε άλλες περιοχές του Αρχιπελάγους και είδα κάποιες πρωτοβουλίες –και μιλώ για τη Σύμη- με την πλωτή ιατρική μονάδα μέσα από εθελοντισμό και προσφορά που έκαναν οι ίδιοι οι κάτοικοι στην περιοχή, γιατί πολλά ατυχήματα, πολλά ζητήματα στο Αιγαίο φέρνουν αυτή την ανάγκη σε πρώτη προτεραιότητα. 
     Θεωρούμε, λοιπόν, ότι τα θέματα εξοπλισμών, τα θέματα εποπτείας, τα θέματα πώς, με ποιους, γιατί κ.λπ., θα πρέπει να απαντηθούν μ΄ αυτήν την τροπολογία. Να τη διευρύνετε, δηλαδή και να απαντήσετε και βεβαίως να δείτε και τα θέματα που αφορούν στο μικρό αριθμό των ιατρών.
     Έρχομαι στη δεύτερη τροπολογία για τα πρόστιμα. Συμφωνούμε με την πρόταση που βάζετε για το χαμηλότερο και το υψηλότερο πρόστιμο, γιατί θεωρούμε πραγματικά ότι υπάρχουν μικρά πλοία, υπάρχουν ανάγκες που θα πρέπει να ικανοποιηθούν…
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Να κατέβει στα 300 ευρώ, δεν λέτε;
     ΡΟΔΟΥΛΑ ΖΗΣΗ: Βεβαίως, να κατέβει στα 300 ευρώ. Από εκεί και πέρα, βέβαια, σύμφωνα με τον κώδικα που είπε ο Υπουργός, εκεί που εμείς επιμένουμε είναι πρώτα οι έλεγχοι και μετά να βεβαιώνονται και να εισπράττονται αυτά τα πρόστιμα, έτσι για να καταλαβαίνουμε ότι η πρόληψη, αλλά και η καταστολή σε παραβιάσεις και παραβάσεις θα πρέπει να είναι εκ των ων ουκ άνευ σε μία ευνομούμενη χώρα και σε μία δημοκρατία.
     Βεβαίως, εγώ δεν ξέρω, κύριε Υπουργέ, γιατί δεν μπορέσατε να το κάνετε. Μπορούσε ειδικά αυτή η τροπολογία για τα πρόστιμα να έρθει σε διάταξη νόμου. 
     Τελειώνω, λέγοντας ότι στηρίζουμε και αυτήν την τροπολογία σας. Έρχομαι όμως στο κομμάτι της κρουαζιέρας. Κύριε Υπουργέ, το είπαμε πολλές φορές και στην επιτροπή, ότι εμείς δεν είμαστε αντίθετοι με ό,τι αναπτυξιακό γίνεται στη ναυτιλία μας, στην ακτοπλοΐα μας για την κρουαζιέρα. Βεβαίως, έρχεται τώρα αυτή η τροπολογία εδώ, γιατί είχατε υποσχεθεί να φέρετε διατάξεις νόμου πάνω σ’ αυτά τα ζητήματα. Όμως, πάλι εδώ θεωρώ ότι αδικείτε τις καλές σας προθέσεις. Και βεβαίως θα συμφωνήσω ότι εδώ δεν έχετε κάνει και πολύ καλές διαπραγματεύσεις, κύριε Υπουργέ, σε ό,τι αφορά τη σύνθεση των πληρωμάτων, γιατί θα μπορούσατε να διεκδικήσετε ένα πολύ μεγαλύτερο ποσοστό –πέρα από τα κοινοτικά και τα άλλα τα θεσμικά- Ελλήνων ναυτικών, γιατί έτσι θα λέγαμε τουλάχιστον ότι αυτές οι επιδοτήσεις που κάνετε πιάνουν και τόπο αρκετό σε ό,τι αφορά τους Έλληνες ναυτικούς. 
     Θεωρώ ότι σ’ αυτήν την τροπολογία πειράζετε πάρα πολύ, κύριε Υπουργέ, την κοινωνική ασφάλιση. Κι εγώ δεν θα διαφωνήσω ότι πρέπει να επιδοτήσουμε την εργασία, αλλά δεν μπορούμε να υπονομεύουμε την κοινωνική ασφάλιση. Είναι ζητήματα πια κοινωνικής συνοχής και είναι κεκτημένα. Βεβαίως θέλω να συμφωνήσω με τους συναδέλφους, ότι δεν διασφαλίζετε τα χρήματα από πουθενά, παρά μόνο από το Ν.Α.Τ.. Είναι όπως ακριβώς σας τα είπαν οι συνάδελφοι εδώ, και ο κ. Πρωτόπαπας πριν, ο οποίος αναφέρθηκε ακριβώς στο νούμερο του 1.000.000 ευρώ, που είναι τελικά επιβάρυνση του Ν.Α.Τ.. Είναι αφαίρεση, δηλαδή, από το Ν.Α.Τ., όταν ξέρουμε ότι υπάρχει τέτοιο μεγάλο πρόβλημα σ΄ αυτό το ασφαλιστικό ταμείο. 
     Εδώ, θέλω να πω ότι είμαστε εντελώς αντίθετοι μ’ όλη την πολιτική, αλλά και με τις διατάξεις αυτής της τροπολογίας. Σ’ αυτό το σημείο, κύριε Υπουργέ, θέλουμε να πούμε ότι δεν μπορούμε να σας εμπιστευτούμε. Καταδικάζετε το Ν.Α.Τ. εδώ, καταδικάζετε τελικά, αν θέλετε, την κοινωνική ασφάλιση. 
     Βεβαίως, υπάρχουν και ζητήματα, όπως αυτά που σας είπε ο εισηγητής μας, ο κ. Διαμαντίδης, για την Πανελλήνια Ναυτιλιακή Ομοσπονδία και τις παραβιάσεις που κάνετε μ’ αυτήν την τροπολογία στα κεκτημένα. Μη θέλετε πάλι να πω αυτά που είπα και πριν, ότι πολλές φορές, δηλαδή, θέλετε να βοηθήσετε τον εργοδότη εις βάρος του εργαζόμενου και αυτό είναι πάρα πολύ κακό και δεν συνάδει με τη λογική και την πολιτική τη δική μας που έχει να κάνει πάντα με το δικαίωμα της εργασίας. Εμείς θέλουμε και αυτό το δικαίωμα να είναι πλήρες, όπως και το δικαίωμα στην ασφάλιση και στη σύνταξη.
     Και εγώ θα ήθελα να βάλω και αυτό το ερώτημα, κύριε Υπουργέ, γιατί είχατε πάρα πολλές φορές αναφερθεί σ’ αυτό το δάνειο, στο οποίο λέγατε και για λιμενικές υποδομές…
     ΠΡΟΕΔΡΕΥΩΝ (Γεώργιος Σούρλας): Κυρία Ζήση, σας παρακαλώ. 
     ΡΟΔΟΥΛΑ ΖΗΣΗ: Κύριε Πρόεδρε, έχει νόημα αυτό που θέλω να πω.
     ΠΡΟΕΔΡΕΥΩΝ (Γεώργιος Σούρλας): Μα, τώρα είμαστε έξω από το θέμα της τροπολογίας. Έχετε οκτώ λεπτά που μιλάτε.
     ΡΟΔΟΥΛΑ ΖΗΣΗ: Θέλω να ρωτήσω, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Μα, αυτό το δάνειο που λέτε των δισεκατομμυρίων…
     ΡΟΔΟΥΛΑ ΖΗΣΗ: Το χρησιμοποίησε ο Υπουργός.
     ΠΡΟΕΔΡΕΥΩΝ (Γεώργιος Σούρλας): Αναφέρεται πουθενά στις τροπολογίες η λέξη «δάνειο»;
     ΡΟΔΟΥΛΑ ΖΗΣΗ: Όχι, αναφέρθηκε στην ομιλία του Υπουργού, εκτός και αν πρέπει να κωφεύουμε στον Υπουργό.
     ΠΡΟΕΔΡΕΥΩΝ (Γεώργιος Σούρλας): Κυρία Ζήση, με στενοχωρείτε τώρα. Δεν έχει καμία σχέση το δάνειο με τις τροπολογίες.
     ΡΟΔΟΥΛΑ ΖΗΣΗ: Δεν θέλω να σας στενοχωρήσω, κύριε Πρόεδρε, γιατί αρκετά σας στενοχώρησαν σήμερα οι συνάδελφοί σας της Νέας Δημοκρατίας.
     ΠΡΟΕΔΡΕΥΩΝ (Γεώργιος Σούρλας): Δεν με στενοχώρησε κανένας, δεν έχω τέτοια προβλήματα. Το καθήκον το υπαγορεύει.
     ΡΟΔΟΥΛΑ ΖΗΣΗ: Βάζω και εγώ αυτό το ερώτημα για το πώς επελέγησαν αυτές οι διαδρομές, αυτά τα πλοία και αν τελικά οι λιμενικές υποδομές που είπατε για την Κύμη και για άλλες περιοχές έχουν μία προτεραιότητα στη ροή του δανείου –όποτε αυτό υπογραφεί και έρθει ως δάνειο- και πώς θα αντιμετωπιστούν οι άλλες περιοχές και τα άλλα λιμάνια, κύριε Πρόεδρε. Γιατί το λιμάνι του Βόλου, της Σκιάθου, της Αλοννήσου, της Σκοπέλου δεν είναι στην κρουαζιέρα, παρ΄ ότι έχουν πολύ καλές τουριστικές επαφές…
     ΠΡΟΕΔΡΕΥΩΝ (Γεώργιος Σούρλας): Πείτε κάτι για το Βόλο, κυρία Ζήση, να σας αφήσω να μιλάτε.
     ΡΟΔΟΥΛΑ ΖΗΣΗ: Πώς επελέγησαν αυτά, κύριε Πρόεδρε και πόσο ανταγωνισμό δημιουργούν στην ακτοπλοΐα; Εννοώ στο δίκτυο που υπάρχει από την ακτοπλοΐα για τα συγκεκριμένα νησιά του Αιγαίου γενικότερα, είτε είναι Βόρειες Σποράδες είτε άλλες περιοχές. Αυτό το λέω γιατί είμαστε κοντά στην περιοχή των Βόρειων Σποράδων με τη νέα επιλογή που κάνετε.
     Εγώ, λοιπόν, διαφωνώ και καταψηφίζω αυτήν την τροπολογία, γιατί μ’ αυτήν την τροπολογία κυρίως, κύριε Υπουργέ, πέρα από όλα τα άλλα που είπαμε για ναυάγια και αυτοδύτες, κ.λπ., εδώ νομίζω ότι γίνεται μία βύθιση του Ν.Α.Τ.. Και  αυτή η βύθιση του Ν.Α.Τ. γίνεται στα πλαίσια της πολιτικής της Κυβέρνησης της Νέας Δημοκρατίας, θα έλεγα μίας ανεπαρκούς πολιτικής κρουαζιέρας της Κυβέρνησης της  Νέας Δημοκρατίας.
     ΠΡΟΕΔΡΕΥΩΝ (Γεώργιος Σούρλας): Παρά τις διαφωνίες, εγώ ευχαριστώ την εκλεκτή συνάδελφο και συμπολίτισσα, τη Ροδούλα Ζήση.
     Κύριε Υπουργέ, έχετε το λόγο, αλλά σας παρακαλώ να είστε σύντομος. Άλλωστε, καταφέρνετε να αποδίδετε με λόγο δομημένο και μεστό και να απαντάτε. Συμπληρώνουμε, απ’ ό,τι ξέρετε, αισίως συνεδρίαση δέκα ωρών.
     Ορίστε, έχετε το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, θα μιλήσω για τις τροπολογίες και θα ξεκινήσω με την τροπολογία για την κρουαζιέρα. Κοιτάξτε, δεν μας παρακαλεί κανένας να βάλει πλοία στην ελληνική σημαία. Πολύ περισσότερο, όταν κάθε πλοίο, κάθε κρουαζιερόπλοιο –μικρό, όχι τα μεγάλα, αυτά που θέλουμε να προσελκύσουμε στο Αιγαίο που θα δώσουν πραγματικά τεράστια ώθηση στην τουριστική ανάπτυξη της Ελλάδας- στοιχίζει παραπάνω με την ελληνική σημαία έως και 1.500.000 ευρώ.
     Τι κάναμε; Το αυτονόητο. Καθήσαμε συζητήσαμε με τους εργαζόμενους, την πολιτεία, τις επιχειρήσεις ενώπιος ενωπίω, όπως ζητούμε να κάνουμε με τα κόμματα για την ακτοπλοΐα. 
     Συμφωνήσαμε ποιο είναι το υπερβάλλον κόστος και συζητήσαμε πώς θα το επιμερίσουμε. Δεν πιστεύω να υπάρχει κανείς Έλληνας πολίτης ή κανείς Έλληνας Βουλευτής που να μη θέλει ελληνική σημαία σε ελληνόκτητα κρουαζιερόπλοια που να ξεκινούν από τον Πειραιά και να καταλήγουν στον Πειραιά, με τις τεράστιες εξωτερικές οικονομίες που υπάρχουν. Αυτό, λοιπόν, κάνουμε. 
     ΧΡΗΣΤΟΣ ΠΡΩΤΟΠΑΠΑΣ: Το κράτος τι πλήρωσε;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το κράτος έβαλε το μερτικό του. Ποιο είναι το μερτικό του; Η επιδότηση των ασφαλιστικών εισφορών. Αυτό το κάνουν όλες οι χώρες της Ευρωπαϊκής Ένωσης, είναι σύννομη με την Ευρωπαϊκή Ένωση -επειδή κάποιος με ρώτησε- και βεβαίως το κάνουμε και εμείς. 
     Γιατί επιλέξαμε να ασκήσουμε αυτήν την πολιτική στην κρουαζιέρα; Γιατί η κρουαζιέρα είναι μια δραστηριότητα εντάσεως εργασίας. Δηλαδή σε κάθε κρουαζιερόπλοιο μπορούμε να έχουμε εκατό έως εκατόν πενήντα Έλληνες ναυτικούς. Για να καλύψουμε εκατόν πενήντα θέσεις εργασίας στην ποντοπόρα ναυτιλία θέλουμε πάνω από δεκαπέντε με είκοσι πλοία. Γι’ αυτό επενδύουμε στην κρουαζιέρα για να μειώσουμε την ανεργία των ναυτικών.
     Κάνουμε τώρα μια ανάλυση κόστους-οφέλους. Έχουμε μια πολιτεία, που από μια λάθος πολιτική, εγκληματική για την κοινωνική ασφάλιση, κατάφερε να φθάσει σ’ αυτό το σημείο -είναι πραγματικά κατόρθωμα αυτό- ένα ασφαλιστικό ταμείο που είχε περίσσευμα, που έκανε κοινωνική πολιτική το 1980 και 1981, που έκτισε νέο νοσοκομείο στα Μελίσσια που είναι λεηλατημένο –σας το είπα αυτό- και κατάφερε –γιατί αυτό είναι πραγματικά αρνητικό κατόρθωμα- να στοιχίζει στον Έλληνα πολίτη 1,1 δισεκατομμύριο ευρώ, δηλαδή 400.000.000.000 δραχμές, κύριε Πρόεδρε. 
     Είναι ασύλληπτο το νούμερο, όταν αυτό το χρέος αυξάνεται με γεωμετρική πρόοδο, όταν το παρέλαβε η Κυβέρνηση της Νέας Δημοκρατίας, η νέα διακυβέρνηση όπως μας αρέσει να λέμε εμείς τη νέα κυβερνητική μας θητεία, με εγγεγραμμένα στον προϋπολογισμό 580.000.000 και οι ανελαστικές δαπάνες ήταν πάνω από 750.000.000 -διότι πάει με γεωμετρική πρόοδο- όταν έχουμε δεκαοκτώ χιλιάδες Έλληνες ναυτικούς και εβδομήντα δύο χιλιάδες συνταξιούχους. Σας είπα ότι με μια μονοκονδυλιά το 1985, η κυβέρνηση του ΠΑ.ΣΟ.Κ. ενέγραψε στο Ν.Α.Τ. δεκαοκτώ χιλιάδες ανθρώπους και πήραν πλήρη ασφαλιστικά δικαιώματα. Και συζητούμε τώρα για 400.000 ευρώ που σας λέω εγώ ή 1.000.000 ευρώ, τα οποία θα μπουν από τον κρατικό προϋπολογισμό και από το νοικοκύρεμα που θα κάνουμε στο Ν.Α.Τ. για να καλύψουμε το 13% των ανέργων ναυτικών και το 32% των υπηρετούντων ναυτικών;
      Τι θα πούμε, δηλαδή, στους Έλληνες ναυτικούς;
     ΧΡΗΣΤΟΣ ΠΡΩΤΟΠΑΠΑΣ: Κατά βάση το πληρώνουν οι ίδιοι.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Βεβαίως δεν πληρώνουν οι ναυτικοί. Πρώτα τις ασφαλιστικές εισφορές των ναυτικών καλύπτουμε. 
     Τι θα πούμε στον Έλληνα ναυτικό; Θα του πούμε ότι επειδή βουλιάξαμε το Ν.Α.Τ. και επειδή δεν θέλουμε να το επιβαρύνουμε με 400.000-500.000 ευρώ ή 1.000.000, για να προσεγγίσω τη δική σας τοποθέτηση…
     ΡΟΔΟΥΛΑ ΖΗΣΗ: Του λογιστηρίου.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): … θα αφήσουμε στην επιδότηση ανεργίας αυτούς τους πεντακόσιους, εξακόσιους, επτακόσιους, χίλιους, δύο χιλιάδες ναυτικούς, που μπορούν να βρουν δουλειά στην κρουαζιέρα; 
     Θα παίρνουν αυτοί οι άνθρωποι, κύριε Πρόεδρε, 290 ευρώ, ενώ με την επιδότηση των ασφαλιστικών εισφορών, η μίνιμουμ συλλογική σύμβαση εργασίας για το ναυτόπαιδα είναι 1.900 ευρώ, για τον καμαρότο είναι 2.200 ευρώ και με τα φιλοδωρήματα θα εισπράξει ο άνθρωπος 5.000 ευρώ και θα κοιμάται μια φορά την εβδομάδα στο σπίτι του. 
     Μα, είναι αυτή πολιτική; Αυτή είναι μια πολιτική που οδηγεί στην καταστροφή και στην παρακμή ολόκληρες οικογένειες. Εμείς, λοιπόν, επιδοτούμε την εργασία και με ελάχιστο κόστος δημιουργούμε εκατοντάδες θέσεις εργασίας. 
     ΧΡΗΣΤΟΣ ΠΡΩΤΟΠΑΠΑΣ: Το Υπουργείο Οικονομικών δεν σας έδωσε τα χρήματα για να μπουν από τον κρατικό προϋπολογισμό.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Σας λέω επίσης ότι αυτό είναι και με τη σύμφωνη γνώμη της Π.Ν.Ο.. Γιατί αν δεν γίνεται με τη σύμφωνη γνώμη της Π.Ν.Ο. και όλων των σωματείων, δεν γίνεται τίποτα. Το διαβάσατε και εσείς, κύριε Διαμαντίδη, αλλά στη ρύμη του λόγου σας διαβάσατε και κάποιες αποστροφές που ουσιαστικά αυτό σας λένε και αποδεικνύεται, όχι μόνον από τα λόγια και τα έγγραφα. Αποδεικνύεται και από την πολιτική. Τι έκανε η Π.Ν.Ο.; Το κάθε σωματείο συζητά μόνο του με την κάθε εταιρεία. 
     Και αποφάσισαν οι ίδιοι, χωρίς να το ξέρει το Υπουργείο Εμπορικής Ναυτιλίας, πού θα μειώσουν τη σύνδεση. Και υπήρχε, όντως, μείωση της σύνδεσης μέχρι 45%, διότι αυτό ήταν το μερτικό των Ελλήνων ναυτικών και η εταιρεία επωμίστηκε το υπόλοιπο κόστος. Εμπράκτως τα σωματεία συμφώνησαν για τη μείωση της σύνδεσης. Αυτό εσάς δεν σας δίνει ένα μήνυμα ότι η κοινωνία είναι πιο μπροστά από τα κόμματα; Δεν σας δίνει ένα μήνυμα ότι η κοινωνία είναι πιο μπροστά από μία παλιομοδίτικη ρητορεία του παρελθόντος, μια ρητορεία που οδήγησε την κρουαζιέρα από τα είκοσι δύο πλοία, που είχαν οι Έλληνες επιχειρηματίες και ήταν πρωτοπόροι στην κρουαζιέρα, στο να μηδενίσουμε το κοντέρ; Σε αυτήν την πολιτική εμμένετε να συνεχίσουμε; 
     ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, επιτρέπετε μία διακοπή;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ, λοιπόν, σας λέω ότι ήδη έχουν εκφράσει και δημοσίως τεράστιες εταιρείες, όπως η «Easy Cruises», την πρόθεσή τους να δρομολογήσουν πλοία στην ελληνική κρουαζιέρα. Σε αυτό επενδύουμε.
     ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, επιτρέπετε μία διακοπή;
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Επίσης, με ρωτήσατε, αν κατάλαβα καλά, γιατί δεν το κάνουμε και για άλλες κατηγορίες. Εγώ θέλω πραγματικά να ξέρω –να το συζητήσει και η Κυβέρνηση- αν πρόταση της Αντιπολίτευσης είναι να επεκταθεί η επιδότηση των ασφαλιστικών εισφορών και στην ποντοπόρο ναυτιλία και στα μεσογειακά. 
     ΡΟΔΟΥΛΑ ΖΗΣΗ: Όχι, δεν είναι έτσι. Γιατί παραποιείτε αυτά που είπαμε; 
     ΠΡΟΕΔΡΕΥΩΝ (Γεώργιος Σούρλας): Θα απαντήσετε στη συνέχεια, κύριοι συνάδελφοι. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είμαστε ανοιχτοί να το κουβεντιάσουμε. Δεν το έχουμε αποφασίσει. Αν δεν το είπατε, εμένα με καλύπτει. Σας λέω, όμως, ότι επιλέξαμε την κρουαζιέρα για συγκεκριμένο λόγο. Όταν και αν αποφασίσουμε να ενισχύσουμε και άλλους κλάδους της ναυτιλίας -γιατί εμείς έχουμε βάλει στόχο να μηδενίσουμε την ανεργία- θα το συζητήσουμε. Και επειδή είμαστε και οικονομολόγοι, ποτέ δεν μηδενίζεται η ανεργία, αλλά φθάνει στο επίπεδο της ανεργίας τριβής που είναι 2% ή 3%, γιατί ο Έλληνας βρίσκει καλύτερη δουλειά και πηγαίνει σε άλλο κλάδο. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Κύριε Πρόεδρε, παίρνω χρόνο από την τριτολογία μου και θα κλείσω. 
     Αυτό το νόημα έχει και η διάταξη που μόλις ψηφίσαμε, για να μπορούν οι Έλληνες ναυτικοί να βρουν δουλειά στα λιμάνια. 
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα πάρουν το λόγο και οι Βουλευτές του ΠΑ.ΣΟ.Κ. και στη συνέχεια θα απαντήσετε.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Με ρωτάτε αν επιδοτούνται και ξένες σημαίες. 
     ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, απαντήστε γιατί δεν πληρώνει ο κρατικός προϋπολογισμός και τα πληρώνει το Ν.Α.Τ.. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, σας παρακαλώ!
     ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, σας παρακαλώ! Θα απαντήσει σε όσα θεωρεί ότι πρέπει να απαντήσει και σε όσα θέλει. 
     ΧΡΗΣΤΟΣ ΠΡΩΤΟΠΑΠΑΣ: Δύο ώρες μιλά και δεν απάντησε σ΄ αυτά που είπαμε. 
     ΠΡΟΕΔΡΕΥΩΝ (Γεώργιος Σούρλας): Τι να κάνουμε, κύριε Πρωτόπαπα; Είναι δικαίωμά του να απαντά σ΄ αυτά που θέλει. Δεν μπορούμε να απαγορεύσουμε ή να επιβάλλουμε σε τι θα απαντήσει. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Με ρωτήσατε εάν τα πλοία με ελληνική σημαία θα είναι μόνο αυτά που θα επιδοτούνται και κανένα άλλο. Βεβαίως, θα είναι τα ελληνικά πλοία τα οποία θα επιδοτούνται. Ισχύει το δίκαιο της σημαίας. Δεν μπορεί να έλθει μια κοινοτική ή μία υπερπόντια σημαία και να ζητήσει επιδότηση των ασφαλιστικών εισφορών. Αλίμονο! Αυτό είναι αυτονόητο, αυτό είναι από τα θέματα που κανείς εύκολα μπορεί να απαντήσει. 
     Ως προς τα πρόστιμα, θέλω να πω ότι δεν ισχύει για κανένα άλλο, παρά μόνο για την κρουαζιέρα. Ισχύει, διότι προσπαθούμε να επενδύσουμε στην κρουαζιέρα για θέσεις εργασίας και ισχύει μόνο για την κρουαζιέρα. Τελείωσε.
     ΧΡΗΣΤΟΣ ΠΡΩΤΟΠΑΠΑΣ: Το δίκαιο του ανταγωνισμού το ψάξατε; 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το ψάξαμε και το συζητήσαμε. Το έψαξε και το Υπουργείο Οικονομίας και Οικονομικών. Εμείς το γνωρίζαμε γιατί, όπως ξέρετε, το Υπουργείο Εμπορικής Ναυτιλίας έχει άριστα στελέχη και στον Ι.Μ.Ο. και στην Ευρωπαϊκή Ένωση. Όλα είναι τακτοποιημένα και εμείς δεν θα κάνουμε τα λάθη του παρελθόντος, δηλαδή, κάθε φορά να κινδυνεύουμε να παραπεμφθούμε στο Ευρωπαϊκό Δικαστήριο για λανθασμένες επιλογές και πολιτικές. 
     Κύριε Πρόεδρε, θα μιλήσω για τη δεύτερη τροπολογία που αφορά τα πρόστιμα. 
     ΠΡΟΕΔΡΕΥΩΝ (Γεώργιος Σούρλας): Όσο μπορείτε πιο σύντομα.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Επειδή συμφωνούν όλα τα κόμματα της Αξιωματικής Αντιπολίτευσης, επειδή έχει δίκιο και ο εισηγητής της Πλειοψηφίας και οι άλλοι συνάδελφοι, οι οποίοι τοποθετήθηκαν, θα μειωθεί το κατώτερο πρόστιμο στα 300 ευρώ και το ανώτερο πρόστιμο θα πάει στις 500.000 ευρώ. 
     ΠΡΟΕΔΡΕΥΩΝ (Γεώργιος Σούρλας): Πόσο θα είναι το κατώτερο πρόστιμο, κύριε Υπουργέ; 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα είναι 300 ευρώ και το ανώτερο στις 500.000 ως αποτρεπτικό μέσο για ακραίες πολιτικές, όπως αυτή του συγκεκριμένου εμπορικού πλοίου το οποίο πήγε στην Αμμόχωστο. 
     ΠΡΟΕΔΡΕΥΩΝ (Γεώργιος Σούρλας): Πείτε μας ακριβώς τη διατύπωση της τροπολογίας, κύριε Υπουργέ. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όπου υπάρχει το «500 ευρώ», θα αντικατασταθεί με το «300 ευρώ». Διαγράφεται το «πέντε» και στη θέση του μπαίνει το «τρία».
     Κύριε Πρόεδρε, τελειώνω με την τροπολογία για τους γιατρούς. Είκοσι πέντε χρόνια συζητείται αυτό το θέμα στο Υπουργείο Εμπορικής Ναυτιλίας, όπως είκοσι πέντε ολόκληρα χρόνια συζητείται και το θέμα των καταδύσεων που μόλις ψηφίστηκε από τη Βουλή και σε λίγες μέρες θα γίνει νόμος του κράτους, αμέσως μόλις δημοσιευτεί στην Εφημερίδα της Κυβερνήσεως. Είκοσι πέντε ολόκληρα χρόνια, κύριοι συνάδελφοι!
     Εμάς εγκαλείτε γιατί το ανακοινώσαμε τον Ιούνιο, και το καταθέτουμε ως πρόταση νόμου τον Οκτώβριο; Είκοσι πέντε ολόκληρα χρόνια, τι έκαναν οι προηγούμενες κυβερνήσεις;  Και για ποιο πράγμα; Για το αυτονόητο. Τι λέει η λογική; Όταν υπάρχουν δώδεκα εκατομμύρια άνθρωποι στη θάλασσα, θα υπάρχουν και ατυχήματα. Θα υπάρχουν και απρόοπτα. 
     Με χαρά σας λέω ότι σε πολλά πλοία, ειδικά στα μεγάλα, στα πλοία της Κρήτης, στα πλοία που κάνουν διεθνείς πλόες, υπάρχει ιατρική. Υπάρχουν μικρά πλήρως εξοπλισμένα νοσοκομεία σ΄ αυτά τα πλοία. Το πρόβλημα δεν είναι σ΄ αυτά. Το πρόβλημα είναι στα πλοία που είναι παλαιότερης τεχνολογίας, τα οποία κάνουν πολλούς σταθμούς και τα οποία ταξιδεύουν για δέκα με δεκαοκτώ ώρες. Στην Κρήτη για παράδειγμα δεν χρειάζεστε τρεις γιατρούς, όπως ισχυριστήκατε. Γιατί είναι είκοσι γιατροί για έξι πλοία. Στην Κρήτη που είναι τεσσερισήμισι ώρες τώρα μέχρι τα Χανιά ή εξήμισι ώρες μέχρι το Ηράκλειο, χρειάζεστε ένα γιατρό, ο οποίος δεν καλύπτει ούτε το οκτάωρο. 
     Άρα, έχουμε είκοσι δρομολόγια να επιλέξουμε και θα βρούμε πώς θα γίνει. 
     Ως τροπολογία εμείς στο άρθρο 6 έχουμε προβλέψει ότι με κοινή απόφαση των Υπουργών Υγείας και Κοινωνικής Αλληλεγγύης και Εμπορικής Ναυτιλίας, ρυθμίζονται οι αναγκαίες λεπτομέρειες. Αλίμονο αν καθίσουμε εμείς εδώ μεταξύ τυριού και αχλαδιού, χωρίς να είμαστε έτοιμοι με βάση τις υπηρεσιακές εισηγήσεις, να συζητήσουμε αυτό το θέμα. Αυτό θα είναι αντικείμενο μιας ολόκληρης συζήτησης. Αν πραγματικά θέλετε να μπούμε σ΄ αυτές τις λεπτομέρειες, γιατί καταλαβαίνω και τις δικές σας ευαισθησίες, να καλέσουμε και τον αρμόδιο Υπουργό Υγείας και τον αρμόδιο Υφυπουργό κ. Γιαννόπουλο, τον οποίο ιδιαίτερα ευχαριστώ για τη βοήθεια και τη συνδρομή του, όπως και τον κ. Κακλαμάνη, γιατί η τροπολογία συντάχθηκε από κοινού με τα δύο Υπουργεία, να κάνουμε αυτή την ανάλυση και βέβαια να δούμε όλες αυτές τις λεπτομέρειες και να κάνουμε αριστοποίηση του αποτελέσματος της συγκεκριμένης διάταξης. 
     Με ρωτάτε ποιος επιλέγει, ποιος εποπτεύει και σε ποιους αναφέρεται. Είναι αυτονόητο ότι εμείς ως κόμμα που δεν κοιτάζουμε μόνο τα «γαλάζια» παιδιά…
     ΡΟΔΟΥΛΑ ΖΗΣΗ: Μη τα λέτε σε μένα, κύριε Υπουργέ…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας) :.. και γι’ αυτό μας μέμφονται και οι ψηφοφόροι μας εν πολλοίς και μας λένε: «Γίνετε σαν το ΠΑ.ΣΟ.Κ. και θα έρθει κάποια άλλη στιγμή κάποια άλλη κυβέρνηση να μονιμοποιήσει τους εκτάκτους πολλοί από τους οποίους μπήκαν και από το παράθυρο με μια μονοκοντυλιά». 
     ΡΟΔΟΥΛΑ ΖΗΣΗ: Γιατί τους υποσχεθήκατε επανίδρυση του δεξιού κράτους…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτό μας λένε. Να γίνουμε σαν το ΠΑΣΟΚ. Εμείς δεν μπορούμε να γίνουμε σαν το ΠΑΣΟΚ του παρελθόντος. Θέλουμε να δούμε την Ελλάδα του μέλλοντος, να τη μοιραστούμε μαζί σας και βεβαίως όλες οι διαδικασίες θα είναι αξιοκρατικές. Θα είναι ακριβώς όπως ορίζονται οι αγροτικοί γιατροί με τα ίδια δικαιώματα και υποχρεώσεις των αγροτικών γιατρών με τον τρόπο με τον οποίο επιλέγονται από το Υπουργείο Υγείας και Κοινωνικής Αλληλεγγύης, όπως γίνεται όλα αυτά τα χρόνια. 
     Αξιοκρατικά, λοιπόν, θα γίνονται οι επιλογές αυτών των ανθρώπων. Εμείς είμαστε υπερήφανοι που μετά από τόσα χρόνια γίνονται τέτοια σημαντικά θέματα. Θέλουμε την ψήφιση από τα κόμματα της Αντιπολίτευσης. Είναι μέτρα φιλολαϊκά και δίκαια. Φιλολαϊκά όσον αφορά την εύρεση εργασίας εκατοντάδων συμπολιτών μας και δίκαιη όσον αφορά τον επιμερισμό των ευθυνών σ’ αυτούς που πραγματικά τις έχουν. 
     Γι’ αυτό, κύριε Πρόεδρε, θα θέλαμε οι τροπολογίες αυτές να ψηφιστούν με τη μεγαλύτερη συναίνεση από όλα τα κόμματα. 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Αν είχα τη δυνατότητα αντικατάστασης από άλλο Προεδρεύοντα και αν  ήμουν σε βουλευτικό έδρανο θα έλεγα ένα μόνο πράγμα για τη σύσταση των  θέσεων των αγροτικών γιατρών, ότι είναι λίγες. Τίποτα περισσότερο. Πρέπει κάποια στιγμή να ξεκινήσει και να προχωρήσετε σε περισσότερες θέσεις. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας) : Θα το δούμε στο νέο προϋπολογισμό αυτό.
     ΠΡΟΕΔΡΕΥΩΝ (Γεώργιος Σούρλας): Ο κ. Καμμένος έχει το λόγο. 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Οι εξηγήσεις που έδωσε ο Υπουργός Εμπορικής Ναυτιλίας νομίζω ότι διαλύουν κάθε σύννεφο που υπάρχει σ’ αυτές τις τροπολογίες, ιδιαίτερα στο θέμα των κρουαζιερών. Θέλουμε ή δεν θέλουμε πλοία με ελληνική σημαία; 
     Μακάρι να ανακαλύπταμε όπως ανακάλυψαν χώρες της Ευρωπαϊκής Ένωσης ελληνική σημαία off shore. Όλες οι χώρες της Ευρωπαϊκής Ένωσης έχουν σημαίες των χωρών τους off shore. Δεν μπορούμε να το κάνουμε εμείς και κακώς δεν το κάναμε στο παρελθόν. 
     Τουλάχιστον ας εκμεταλλευτούμε και τις δυνατότητες που έχουμε από την Ευρωπαϊκή Ένωση να βοηθήσουμε πλοία, όπως τα κρουαζιερόπλοια να αποκτήσουν ελληνική σημαία. Η ελληνική σημαία στο κρουαζιερόπλοιο δεν αυξάνει μόνο τις θέσεις εργασίας, όπως είπε ο κύριος Υπουργός, δηλαδή, μείωση της ανεργίας κατά 12% και κατά 32% τους επιδοτούμενους που θα πάρουν δεκαπλάσιο μισθό. Σκέπτεστε τι γίνεται στην οικονομία του Πειραιά και των νησιών; Πόσοι τουρίστες θα κατεβαίνουν και θα ψωνίζουν από τα τουριστικά μαγαζιά και πόσοι θα βλέπουν τα νησιά μας και τη χώρα μας; Σε άλλες περιοχές, όπως η Καραϊβική, το 70% της οικονομίας ζει απ΄ αυτήν τη δραστηριότητα. Στην Καραϊβική το 70% των τουριστών παραμένει σε κρουαζερόπλοια. Ας ανοίξουμε την πόρτα και μακάρι να τους επιδοτήσουμε ακόμη παραπάνω.
     Όσον αφορά τους γιατρούς, θα στηρίξω αυτό που είπε και ο κύριος Αντιπρόεδρος της Βουλής. Το είπα και εγώ προηγουμένως. Κατά τη σύνταξη της κοινής υπουργικής απόφασης, που καλό είναι να συμβουλευτούν και τα κόμματα, αφήστε ανοικτό το νούμερο των γιατρών για να μπορέσει να αυξηθεί. Μάλιστα, να βρούμε και τρόπους να επιδοτηθεί. Πιστεύω δε ότι αυτό θα αποτελέσει ένα πάρα πολύ καλό βήμα για την ανάπτυξη κινούμενων νοσοκομείων, που θα βοηθήσουν πάρα πολύ και το επιβατικό κοινό, αλλά και τα μικρά μας νησιά. 
     Αυτά είχα να πω, κύριε Πρόεδρε και ευχαριστώ.
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αναφορικά μ΄ αυτό που είπε ο κ. Καμμένος, αλλά αν συμφωνούν και οι Βουλευτές του ΠΑ.ΣΟ.Κ., να μπει στη διάταξη, «τουλάχιστον είκοσι θέσεων». Επειδή όμως υπάρχει και η έγκριση του Γενικού Λογιστηρίου για τις δαπάνες, από το οποίο δεν μπορεί να ξεφύγει ο Υπουργός, μπορείτε να πείτε, κύριε Υπουργέ, «τουλάχιστον είκοσι θέσεων».
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, η Βουλή θα πρέπει πραγματικά να είναι δρώσα και ζώσα. Και χαίρομαι που, πέρα από τα όσα είπαμε κατά τη διάρκεια αυτών των πολύωρων συνεδριάσεων, σε πολλά θέματα συνεννοηθήκαμε. Αυτό θα είναι πάγια πολιτική του Υπουργείου Εμπορικής Ναυτιλίας, ανεξαρτήτως των πολιτικών επιλογών των ηγεσιών των κομμάτων για ποια θέματα θα αντιπαρατεθούμε ως πολιτικά κόμματα, Κυβέρνηση και Αντιπολίτευση.
     Εγώ, κύριε Πρόεδρε, θα πάω λίγο πιο πέρα από την πρότασή σας, γιατί πραγματικά έχετε δίκιο. Βεβαίως σας λέγω ότι αυτό το διάστημα, αυτός είναι ο προϋπολογισμός, αυτές είναι οι θέσεις. Όμως, για να μη μας δεσμεύει ο νόμος, ορίζουμε «συνιστώνται θέσεις ιατρών». Θα διαγραφεί, δηλαδή, το «μέχρι είκοσι θέσεις». Σας λέγω ότι θα είναι για είκοσι θέσεις, για να είμαστε εντάξει μεταξύ μας, αλλά θα δοθεί η δυνατότητα σε χρόνο μέλλοντα και ανάλογα με τα οικονομικά και πώς μπορούμε να εξοικονομήσουμε μερικά χρήματα στο Υπουργείο Εμπορικής Ναυτιλίας από το Υπουργείο Οικονομίας και από το Υπουργείο Υγείας …
     ΠΡΟΕΔΡΕΥΩΝ (Γεώργιος Σούρλας): Και ανάλογα με τον προϋπολογισμό και τις ανάγκες που θα υπάρξουν, θα υπάρξουν οι ανάλογες θέσεις. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ακριβώς, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Διαμαντίδης.
     ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, θα ξεκινήσω με μια παρατήρηση. Η σημαία off shore που είπατε, κύριε Καμμένε, είναι αδιανόητο για τη χώρα μας, για την ελληνική σημαία που είναι η πρώτη σημαία του κόσμου…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Διαμαντίδη, με την άδεια του Προεδρείου, με συγχωρείτε.
     Θέλω να κάνω μια δήλωση για να είμαστε σαφείς. Στην κοινή υπουργική απόφαση θα μπει «μέχρι είκοσι», γιατί πρέπει να είμαστε εντάξει και με τον προϋπολογισμό του Υπουργείου Εμπορικής Ναυτιλίας. Του χρόνου μπορεί να βγει νέα  κοινή υπουργική απόφαση που να ορίζει κάποιον άλλο αριθμό. 
     ΠΡΟΕΔΡΕΥΩΝ (Γεώργιος Σούρλας): Βεβαίως, κύριε Υπουργέ. Άλλωστε είναι η έκθεση του Γενικού Λογιστηρίου του Κράτους που είναι δεσμευτική. Είναι μία δήλωσή σας αυτή που καταχωρείται στα Πρακτικά.
     Συνεχίστε, κύριε Διαμαντίδη.
     ΙΩΑΝΝΗΣ ΔΙΑΜΑΝΤΙΔΗΣ: Θα ξεκινήσω απ΄ αυτό που είπε ο κ. Καμμένος, αναφορικά με την off shore σημαία στην Αγγλία. Δεν ξέρω τι κάνουν οι Εγγλέζοι. Θεωρώ ότι η ελληνική σημαία είναι η πρώτη στον κόσμο και εμείς είμαστε υπερήφανοι γι’ αυτήν τη σημαία. 
     ΠΑΝΑΓΙΩΤΗΣ (ΠΑΝΟΣ) ΚΑΜΜΕΝΟΣ: Για την ελληνική σημαία μιλώ, με δυνατότητες… 
     ΙΩΑΝΝΗΣ ΔΙΑΜΑΝΤΙΔΗΣ: Έρχομαι τώρα σ’ αυτά που είπε ο κύριος Υπουργός και μάλιστα από το τελευταίο που ανέφερε. 
     Επειδή μίλησε για «γαλάζια παιδιά», όπως είπε και η Κοινοβουλευτική μας Εκπρόσωπος, η κ. Ζήση, να μην πάμε σ’ αυτή τη λογική. Όλος ο κόσμος βοά, και οι εφημερίδες, αναφορικά με το τι γίνεται σήμερα. Μην το επεκτείνουμε. Δεν σας εξυπηρετεί αυτό το πράγμα. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αντικείμενο επερώτησης είναι αυτό.
     ΠΡΟΕΔΡΕΥΩΝ (Γεώργιος Σούρλας): Πού τη βρήκατε την όρεξη τέτοια ώρα, κύριε Διαμαντίδη;
     ΙΩΑΝΝΗΣ ΔΙΑΜΑΝΤΙΔΗΣ: Το λέω, κύριε Πρόεδρε, επειδή μας κατηγορεί γι’ αυτό ο κύριος Υπουργός. Σε ενάμιση χρόνο συνέβησαν και συμβαίνουν πράγματα τα οποία εν πάση περιπτώσει δεν τιμούν την πολιτική αυτού του τόπου.
     Τώρα, επειδή είπατε κάτι για μένα, θα πω το εξής: Εγώ είπα τι θα κάνετε εάν έρθουν κάποιες άλλες ομάδες εφοπλιστών, όπως είναι στην ποντοπόρο, όπως είναι στα μεσογειακά, όπως είναι οι αλιείς ή δεν ξέρω ποιοι άλλοι…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν ισχύει για κανένα εκτός από την κρουαζιέρα. 
     ΙΩΑΝΝΗΣ ΔΙΑΜΑΝΤΙΔΗΣ: Εγώ δεν πρότεινα ούτε παροτρύνω αυτούς ούτε καν τους ακτοπλόους που και αυτοί ελληνική σημαία έχουν. Αν όμως αύριο σας έρθουν οι ακτοπλόοι και σας πιέσουν και αρχίσουμε πάλι με απεργίες, με τριβές κ.λπ., τι θα πείτε; Τι θα κάνετε; Θα έρθετε σε δύσκολη θέση.
     Δεύτερον, επειδή κάνατε και μία αναφορά στην Πανελλήνια Ναυτική Ομοσπονδία, εγώ θα καταθέσω στα Πρακτικά, κύριε Πρόεδρε, την επιστολή που στέλνει η Πανελλήνια Ναυτική Ομοσπονδία όπου εκεί φαίνεται ξεκάθαρα. Διαβάζω επί λέξει: «Οι εργοδοτικές εισφορές πρέπει να είναι υποχρέωση του εργοδότη και όχι επιβάρυνση του κοινωνικού συνόλου». Και λέει βέβαια και τα υπόλοιπα που είπε ο κύριος Υπουργός. Παρακάτω όμως λέει: «Η ομοσπονδία θεωρεί την εισαγόμενη με την τροπολογία απαλλαγή στα συγκεκριμένα πλοία των πλοιοκτητών από την υποχρέωσή τους για καταβολή εργοδοτικών προς το Ν.Α.Τ. εισφορών ως μέτρο προσωρινής και μεταβατικής ισχύος». 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Άρα, το αποδέχεται.
     ΙΩΑΝΝΗΣ ΔΙΑΜΑΝΤΙΔΗΣ: Μάλιστα το προεκτείνει και έστειλε σε μένα όπως έστειλε και σε εσάς –γιατί σε σας απευθύνεται- και μία σχετική τροπολογία. Εγώ, λοιπόν, αυτό το καταθέτω στα Πρακτικά και εκεί φαίνεται ξεκάθαρα ότι η Πανελλήνια Ομοσπονδία δεν είναι σύμφωνη. 
     ΠΡΟΕΔΡΕΥΩΝ (Γεώργιος Σούρλας): Καταθέστε το.
     (Στο σημείο αυτό ο Βουλευτής κ. Ιωάννης Διαμαντίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Το λόγο έχει η κ. Ζήση. Να μιλήσετε σύντομα, λακωνικά, μαγνησιώτικα.
     ΡΟΔΟΥΛΑ ΖΗΣΗ: Μαγνησιώτικα.
     Ήθελα να απαντήσω σε εσάς, σ’ αυτό που είπατε. Είναι τιμητικό που είστε στο Προεδρείο της Βουλής, κύριε Πρόεδρε…
     ΠΡΟΕΔΡΕΥΩΝ (Γεώργιος Σούρλας): Είναι, αλλά μου λείπει το έδρανο του Βουλευτή.
     ΡΟΔΟΥΛΑ ΖΗΣΗ: Είναι πολύ τιμητικό και είναι ακόμα πιο τιμητικό, γιατί έχετε εκλεγεί και με ψήφους και των άλλων κομμάτων και της δικής μου προσωπικά. 
     ΙΩΑΝΝΗΣ ΔΙΑΜΑΝΤΙΔΗΣ: Όμως έχετε τη σιγουριά της προεδρίας, κύριε Πρόεδρε, ενώ οι Υπουργοί είναι σε ηλεκτρικές καρέκλες συνέχεια.
     ΡΟΔΟΥΛΑ ΖΗΣΗ: Θέλω απλώς να πω ότι μ΄ αυτήν την ερμηνεία που έδωσε ο Υπουργός και τη διάθεσή του, για να έχουμε μία δυναμική στην αύξηση των γιατρών για τα πλοία, είμαστε πάρα πολύ ικανοποιημένοι, γιατί έτσι μας βοηθάτε και εμάς, κύριε Υπουργέ, να βοηθήσουμε εσάς, αν πραγματικά το θέλετε αυτό, να διεκδικούμε…
     ΠΡΟΕΔΡΕΥΩΝ (Γεώργιος Σούρλας): Και για τη διαδικασία των προσλήψεων που είπε, θα γίνεται με κριτήρια, όπως των αγροτικών γιατρών, και καλά το θέσατε.
     ΡΟΔΟΥΛΑ ΖΗΣΗ: Εγώ αυτό που θέλω να πω αυτήν τη στιγμή είναι ότι τα λόγια που είπε ο Υπουργός Εμπορικής Ναυτιλίας, ένας πολιτικός άντρας εκεί, τα σέβομαι και τα δέχομαι όχι απλώς σαν υποσχέσεις μιας προεκλογικής περιόδου αλλά ως δεσμεύσεις σας μέσα στη Βουλή των Ελλήνων στις απαντήσεις που δίνετε στα ερωτήματά μας και ως τέτοια τα δέχομαι, τα σέβομαι και παίρνω πίσω αυτό που είπα, ότι δεν σας εμπιστευόμαστε. Περιμένω, λοιπόν, στο πεδίο της εφαρμογής να κριθείτε και εσείς και εμείς όλοι και εκεί πια, αν υπάρχουν ζητήματα και παρεκκλίσεις, θα επανέλθουμε με το χρέος του κοινοβουλευτικού μας ελέγχου.
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της τροπολογίας με γενικό αριθμό 463 και ειδικό 1 και ερωτάται το Σώμα αν γίνεται δεκτή όπως τροποποιήθηκε από τον κύριο Υπουργό.
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΙΩΑΝΝΗΣ ΔΙΑΜΑΝΤΙΔΗΣ: Δεκτή.
     ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 463 και ειδικό 1 έγινε δεκτή κατά πλειοψηφία, όπως τροποποιήθηκε από τον κύριο Υπουργό, και εντάσσεται στο σχέδιο νόμου ως ίδιον άρθρο.
     Κηρύσσεται περαιωμένη η συζήτηση επί της τροπολογίας με γενικό αριθμό 464 και ειδικό 2 και ερωτάται το Σώμα αν γίνεται δεκτή, όπως τροποποιήθηκε από τον κύριο Υπουργό.
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΙΩΑΝΝΗΣ ΔΙΑΜΑΝΤΙΔΗΣ: Δεκτή.
     ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 464 και ειδικό 2 έγινε δεκτή κατά πλειοψηφία, όπως τροποποιήθηκε από τον κύριο Υπουργό, και εντάσσεται στο σχέδιο νόμου ως ίδιον άρθρο.
     Κηρύσσεται περαιωμένη η συζήτηση επί της τροπολογίας με γενικό αριθμό 465 και ειδικό 3 και ερωτάται το Σώμα αν γίνεται δεκτή, όπως τροποποιήθηκε από τον κύριο Υπουργό.
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 465 και ειδικό 3 έγινε δεκτή κατά πλειοψηφία, όπως τροποποιήθηκε από τον κύριο Υπουργό και εντάσσεται στο σχέδιο νόμου ως ίδιον άρθρο.
     Ερωτάται το Σώμα: Γίνεται δεκτό το ακροτελεύτιο άρθρο;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Επομένως το ακροτελεύτιο άρθρο έγινε δεκτό ομοφώνως. Συνεπώς το νομοσχέδιο του Υπουργείου Εμπορικής Ναυτιλίας έγινε δεκτό επί της αρχής και επί των άρθρων. Η ψήφισή του στο σύνολο αναβάλλεται για άλλη συνεδρίαση.
     Κύριοι συνάδελφοι, δέχεστε στο σημείο αυτό, μετά από δέκα ώρες, να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 19.00΄ λύεται η συνεδρίαση για αύριο ημέρα Παρασκευή 14 Οκτωβρίου 2005 και ώρα 10.30΄ με αντικείμενο εργασιών του Σώματος κοινοβουλευτικό έλεγχο α) συζήτηση επίκαιρων ερωτήσεων και β) επερώτηση αρμοδιότητας του Υπουργείου Δημόσιας Τάξης σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                                    ΟΙ ΓΡΑΜΜΑΤΕΙΣ
