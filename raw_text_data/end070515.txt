ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΚΘ΄

Τρίτη 15 Μαΐου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας της Βουλευτή κ. Α. Διαμαντοπούλου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Υγείας και Κοινωνικής Αλληλεγγύης, σχετικά με τη στελέχωση των περιφερειακών ιατρείων με το απαραίτητο νοσηλευτικό και βοηθητικό προσωπικό, κ.λπ.
β) Προς τον Υπουργό Οικονομίας και Οικονομικών, σχετικά με τη βιωσιμότητα και την κερδοφορία των υπό ίδρυση μονάδων βιοαιθανόλης στην Ελλάδα, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Εξωτερικών:
α) «Κύρωση της Διεθνούς Σύμβασης για τη ρύθμιση φαλαινοθηρίας και του Πρωτοκόλλου της», σελ.
β) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γεωργίας σχετικά με την ίδρυση Προξενικών Αρχών», σελ.
2. Ψήφιση επί της αρχής, των άρθρων και του συνόλου του σχεδίου νόμου του Υπουργείου Πολιτισμού: «Κύρωση της Συμφωνίας Συνεργασίας μεταξύ της Ελληνικής Δημοκρατίας και της Μεγάλης Σοσιαλιστικής Λαϊκής Λιβυκής Αραβικής Τζαμαχιρίας στους τομείς του πολιτισμού, της εκπαίδευσης και της επιστήμης», σελ.
3. Ψήφιση επί του συνόλου του σχεδίου νόμου του Υπουργείου Πολιτισμού: «’Ιδρυση Εθνικού Κέντρου Θεάτρου και Χορού», σελ.
4. Συζήτηση επί της αρχής του σχεδίου νόμου του Υπουργείου Εμπορικής Ναυτιλίας: «Συνεταιρισμοί θαλάσσιας αλληλασφάλισης και άλλες διατάξεις αρμοδιότητος Υπουργείου Εμπορικής Ναυτιλίας», σελ.

ΟΜΙΛΗΤΕΣ
Α. Επί των αναφορών και ερωτήσεων:
ΓΙΑΝΝΟΠΟΥΛΟΣ Α., σελ.
ΚΕΓΚΕΡΟΓΛΟΥ Β., σελ.
ΝΑΣΙΩΚΑΣ Ε., σελ.
ΦΩΛΙΑΣ Χ., σελ.

Β. Επί του σχεδίου νόμου του Υπουργείου Εμπορικής Ναυτιλίας:
ΑΝΤΩΝΑΚΟΠΟΥΛΟΣ Π., σελ.
ΑΝΩΜΕΡΙΤΗΣ Γ., σελ.
ΒΑΡΒΙΤΣΙΩΤΗΣ Μ., σελ.
ΓΕΙΤΟΝΑΣ Κ., σελ.
ΔΙΑΜΑΝΤΙΔΗΣ Ι., σελ.
ΔΡΑΓΑΣΑΚΗΣ Ι., σελ.
ΚΑΡΑΜΑΡΙΟΣ Α., σελ.
ΚΑΡΠΟΥΖΑΣ Α., σελ.
ΚΕΦΑΛΟΓΙΑΝΝΗΣ Ε., σελ.
ΚΟΥΤΣΟΥΚΟΣ Ι., σελ.
ΜΠΑΝΤΟΥΒΑΣ Κ., σελ.
ΜΠΟΥΓΑΣ Ι., σελ.
ΠΑΝΤΕΛΑΚΗ Ε., σελ.
ΠΛΑΚΙΩΤΑΚΗΣ Ι., σελ.
ΣΓΟΥΡΙΔΗΣ Π., σελ.
ΦΛΩΡΙΔΗΣ Γ., σελ.
ΧΡΥΣΗΣ Β., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΚΘ΄
      Τρίτη 15 Μαΐου 2007 
      
      Αθήνα, σήμερα στις 15 Μαΐου 2007, ημέρα Τρίτη και ώρα 18.14΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία της Προέδρου αυτής κ. ΑΝΝΑΣ  ΜΠΕΝΑΚΗ-ΨΑΡΟΥΔΑ
      ΠΡΟΕΔΡΟΣ (Άννα Μπενάκη-Ψαρούδα):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από το κ. Βασίλειο Κεγκέρογλου, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Αμαρυνθίων Εύβοιας ζητεί οι γραμμές μεταφοράς ηλεκτρικής ενέργειας στο Νομό Εύβοιας να διέρχονται εκτός κατοικημένων περιοχών.
      2) Ο Βουλευτής Ιωαννίνων κ. ΚΩΝΣΤΑΝΤΙΝΟΣ ΤΑΣΟΥΛΑΣ κατέθεσε αναφορά με την οποία ο Δήμος Ανατολικού Ζαγορίου Ιωαννίνων ζητεί την τοποθέτηση μόνιμου αγροτικού διανομέα στο ταχυδρομικό κατάστημα Γρεβενιτίου Ιωαννίνων.
      3) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Συντονιστική Επιτροπή Συλλόγων Επαναπατρισθέντων Πολιτικών Προσφύγων ζητεί ταυτόχρονα με τον επαναπατρισμό των πολιτικών προσφύγων  να τους αποδίδεται και η ελληνική ιθαγένεια.
      4) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Ερευνητών Δημόκριτου ζητεί την άμεση ανάκληση των αποφάσεων μετακίνησης εργαζομένων εκτός του ερευνητικού εργαστηρίου.
      5) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία η Κοινότητα Μυροφύλλου Τρικάλων ζητεί την αποκατάσταση της βατότητας του δρόμου στη γέφυρα Γκολφαρίου με την εθνική οδό ΄Αρτας – Τρικάλων.
      6) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Εμποροβιομηχανικός Σύλλογος Ιεράς Πόλης Μεσολογγίου ζητεί να μην επεκταθεί η αρχαιολογική ζώνη στην περιοχή του Μεσόκαμπου Μεσολογγίου.
      7) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία η ΄Ενωση Αγροτικών Συνεταιρισμών Κοζάνης – Σερβίων ζητεί την αποζημίωση των αγροτών της περιοχής της που οι καλλιέργειές τους επλήγησαν από ακαρπία.
      8) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Πολιτιστικός και Επιμορφωτικός Σύλλογος Ελλήνων Τσιγγάνων Πτολεμαϊδας « Ο ΕΟΡΔΑΙΟΣ « ζητεί τη χορήγηση στεγαστικών δανείων στα μέλη του.
      9) Οι Βουλευτές Χανίων και Ηρακλείου κύριοι ΝΙΚΟΛΑΟΣ ΧΡΙΣΤΟΔΟΥΛΑΚΗΣ και ΒΑΣΙΛΕΙΟΣ ΚΕΓΚΕΡΟΓΛΟΥ αντίστοιχα κατέθεσαν αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί την άμεση ενεργοποίηση του Νέου Αναπτυξιακού Νόμου για την υποστήριξη των ιδιωτικών επενδύσεων στην Ελλάδα.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6140/26-3-07 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. Β-920/19-4-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 6140/26-3-2007, που κατέθεσε στη Βουλή ο Βουλευτής κ. Nτίνος Ρόβλιας, σας διαβιβάζουμε το αριθμ. 1062326/2-4-2007 έγγραφο του Οργανισμού Σιδηροδρόμων Ελλάδος (Ο.Σ.Ε.), με το οποίο παρέχονται στοιχεία και πληροφορίες για το θιγόμενο θέμα.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 6420/27-3-07 ερώτηση των Βουλευτών κυρίων Λιάνας Κανέλλη και Αντωνίου Σκυλλάκου δόθηκε με το υπ’ αριθμ. 1033/19-4-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 6240/27-31007 που κατέθεσαν στη Βουλή οι Βουλευτές κα Λιάνα Κανέλλη και κ. Αντ. Σκυλλάκος, σας διαβιβάζουμε το με αριθμό ΔΣ/83/3-4-2007 έγγραφο της εταιρείας «Ολυμπιακή Αεροπορία- Υπηρεσίες» Α. Ε., με το οποίο παρέχεται η σχετική πληροφόρηση.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 6425/30-3-07 ερώτηση του Βουλευτή κ. Αναστασίου Χωρέμη δόθηκε με το υπ’ αριθμ. Β-1008/19-4-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της  ερώτησης με αριθμό 6425/30-3-2007, που κατέθεσε στη Βουλή ο Boυλευτής κ. Aναστάσιoς Χωρέμης, θέτουμε υπόψη σας ότι:
      Η εταιρεία ΤΡΑΜ Α.Ε. διέπεται από τις διατάξεις του ν. 1955/91 και λειτουργεί σύμφωνα με τους κανόνες της ιδιωτικής οικονομίας, δεν υπάγεται στην κατηγορία των οργανισμών και επιχειρήσεων του ευρύτερου δημοσίου τομέα και δεν εφαρμόζονται σ' αυτήν οι διατάξεις, που διέπουν εταιρείες που άμεσα ή έμμεσα ανήκουν στο Δημόσιο, πλην των ρητά οριζομένων στον παρόντα νόμο εξαιρέσεων. Η εταιρεία είναι επιχείρηση κοινής ωφέλειας και ισχύουν και σε αυτή οι κείμενες διατάξεις για τις επιχειρήσεις αυτές.
      Επίσης, σύμφωνα με τον ίδιο νόμο, η εταιρεία δύναται να προσλαμβάνει το κατά την κρίση της αναγκαίο για την διεξαγωγή των εργασιών της ημεδαπό και αλλοδαπό τεχνικό και ειδικευμένο διοικητικό προσωπικό, καθώς και το προσωπικό διεύθυνσης και να αναθέτει καθήκοντα συμβούλων σε ημεδαπά και αλλοδαπά φυσικά ή νομικά πρόσωπα συμπεριλαμβανομένης και της ανάθεσης διοίκησης και συντονισμού των πάσης φύσεως έργων που εμπίπτουν στους σκοπούς της εταιρείας. Όλες οι προσλήψεις και αναθέσεις γίνονται με αποφάσεις του διοικητικού συμβουλίου της εταιρείας και υπογραφή των σχετικών συμβάσεων, κατά παρέκκλιση από κάθε άλλη σχετική διάταξη και χωρίς δέσμευση από τις διατάξεις για τις αμοιβές μηχανικών ή δικηγόρων ή από άλλες σχετικές γενικές ή ειδικές διατάξεις.
      Διαβιβάζουμε το αριθμ. 279/11-4-2007 έγγραφο της ΤΡΑΜ Α.Ε., με το οποίο παρέχεται η εξ’ αρμοδιότητάς της πληροφόρηση για τα θιγόμενα θέματα.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 6702/11-4-07 ερώτηση του Βουλευτή κ. Γεωργίου Ανωμερίτη δόθηκε με το υπ’ αριθμ. 188/27-4-07 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 6702/11-04-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Γ. Ανωμερίτη, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Σύμφωνα με τον ν. 1844/1989 (Α΄ 100), με τον οποίο κυρώθηκε η Σύμβαση SAR ‘79 από την Ελλάδα, οι Υπηρεσίες ναυτικής και αεροπορικής διάσωσης παρέχονται αντίστοιχα από το Λιμενικό Σώμα (Λ.Σ.) και την Πολεμική Αεροπορία (Π.Α.), με την συνδρομή και συνεργασία εμπλεκομένων Υπηρεσιών και φορέων, οι οποίοι συντονίζονται από το Ενιαίο Κέντρο Συντονισμού Έρευνας και Διάσωσης (ΕΚΣΕΔ) ταυ Υπουργείου Εμπορικής Ναυτιλίας.
      Σύμφωνα με την κοινή υπουργική απόφαση 1432.52/93/26-07-1993 (Β΄ 647) «Κανονισμός Οργάνωσης και Λειτουργίας του Ενιαίου Κέντρου Συντονισμού Έρευνας και Διάσωσης (ΕΚΣΕΔ)» αποστολή του ΕΚΣΕΔ είναι να συντονίζει τις επιχειρήσεις ναυτικής και αεροπορικής έρευνας και διάσωσης για άτομα που βρίσκονται σε κίνδυνο (περιστατικά ναυτικά και αεροπορικά) εντός των ορίων του FIR Αθηνών, με κατάλληλες διαδικασίες, υποδομή και μέσα, σύμφωνα με τα προβλεπόμενα από τις οικείες συμβάσεις και εγχειρίδια του ΙΜΟ και ICAO, τον ανωτέρω κανονισμό και τις εκάστοτε οδηγίες του ΓΕΑ και του ΑΛΣ.
      2. Το ΕΚΣΕΔ από την πρώτη στιγμή ενημέρωσής του για την κατάσταση ανάγκης στην οποία ευρίσκετο το κρουαζιερόπλοιο «SEA DIAMOND» Ν.Π. 11485 την 05-04-2007, κινητοποίησε άμεσα τον κρατικό μηχανισμό «έρευνας - διάσωσης», ενημερώνοντας παράλληλα τους αρμόδιους κρατικούς φορείς (ΓΓΕΘΑ/ΕΘΚΕΠΙΧ, ΑΣ/ΚΕΠΙΧ, ΓΓΠΠ/ΚΕΠΙΧ, ΕΛ.ΑΣ. και Π.Υ.). Ταυτόχρονα, σε συνεργασία με την Λιμενική Αρχή Θήρας υπήρξε ευρεία κινητοποίηση των τοπικών φορέων της νήσου αλλά και ιδιωτικών μέσων, με πρωταρχικό σκοπό την διάσωση των επιβαινόντων του πλοίου.
      Αποτέλεσμα του ανωτέρω συντονισμού από το ΥΕΝ/ΕΚΣΕΔ ήταν να σπεύσουν στην περιoxή προς παροχή βοήθειας τέσσερα (4) ελικόπτερα «Super Puma» και δύο (2) ελικόπτερα τύπου ΑΒ-205 της Π.Α, τα αεροσκάφη A/C-23 του Λ.Σ. και τύπου C-130 της Π.Α, οκτώ (8) περιπολικά σκάφη του Λ.Σ. από όμορες Λιμενικές Αρχές, το επιβατηγό «OCEAN MAJESTY», το επιβατηγό-οχηματαγωγό «BLUE STAR PAROS», το κρουαζιερόπλοιο «AEGEAN ll» και το επιβατηγό-οχηματαγωγό «ΑΡΣΙΝΟΗ», τέσσερα (4) ελικόπτερα τύπου Shikorski του Π.Ν, καθώς και δύο (2) φρεγάτες, δύο (2) τορπιλάκατοι και μία (1) κανονιοφόρος του Π.Ν. Παράλληλα, ενεργοποιήθηκε τοπικός μηχανισμός «έρευνας-διάσωση9> από την Λιμενική Αρχή Θήρας και σύμφωνα με το τοπικό σχέδιο έκτακτης ανάγκης συνέγειρε το επιβατηγό-οχηματαγωγό «ΘΗΡΑΣΙΑ», σκάφος Ελληνικής Ομάδας Διάσωσης, το ρυμουλκό «ΛΕΩΝ», τρία (3) αλιευτικά σκάφη και πλήθος λαντζών και λέμβων.
      Η επιχείρηση διάσωσης συντονίστηκε εξ’ ολοκλήρου από το ΥΕΝ/ΕΚΣΕΔ και την τοπική Λιμενική Αρχή, ενώ αυτή περατώθηκε μόνον όταν εκ του πλοίου ελήφθη η διαβεβαίωση στο ΥΕΝ/ΕΚΣΕΔ ότι όλοι οι επιβαίνοντες του πλοίου έχουν αποβιβασθεί ασφαλώς.
      3. Για τον εφοδιασμό των πλοίων με συσκευή καταγραφής δεδομένων ταξιδίου (VDR) εφαρμογή έχει ο κανονισμός V/20 της Διεθνούς Σύμβασης (Δ.Σ.) «περί ασφάλειας της ανθρώπινης ζωής στη θάλασσα - (SOLAS)» για πλοία που εκτελούν διεθνείς πλόες (π.δ. 199/2005 – Α΄ 239), ενώ για τα πλοία πλόων εσωτερικού εφαρμογή έχουν οι διατάξεις της Κοινοτικής Οδηγίας 2002/59/ΕΚ (π.δ. 49/2005 - Α' 66), σύμφωνα με τις οποίες απαιτείται ο εφοδιασμός αυτών με συσκευή VDR. ανάλογα με τους πλόες που εκτελούν. Τόσο από τις διατάξεις της Δ.Σ. «SOLAS» όσο και από τις διατάξεις της Κοινοτικής Οδηγίας 2002/59/ΕΚ δεν υπάρχει υποχρέωση προς τον πλοίαρχο ενός πλοίου για την απόσπαση της κάψουλας του VDR από το πλοίο μετά από κάποιο ατύχημα. Επισημαίνεται ότι στην ίδια την κάψουλα υπάρχει η επιγραφή «voyage data recorder- do not open -report to authorities». Στο εγχειρίδιο χρήσης και συντήρησης που τηρείται επί του πλοίου, υπάρχουν οδηγίες του κατασκευαστή για την αντιμετώπιση τυχόν συναγερμών τού VDR καθώς και οδηγίες για την ανάκτηση δεδομένων από το σύστημα του VDR. Η εν λόγω συσκευή του πλοίου εντοπίσθηκε και μετά την ανέλκυσή τη φυλασσόταν μέχρι πρότινος στη Λιμενική Αρχή Θήρας, μεταφέρεται δε σε εξειδικευμένο Αμερικανικό εργαστήριο στην Σαρασότα (Φλόριδα, ΗΠΑ) με συνοδεία Αξ/κών Λ.Σ. και εισαγγελικού λειτουργού.
      4. Το ανωτέρω κρουαζιερόπλοιο ήταν εφοδιασμένο με το υπ' αριθμ. 546/06 Πιστοποιητικό Ασφαλείας Επιβατηγού πλ9ίου του οποίου η ισχύς παρατάθηκε μέχρι 13-04-2007.
      5. Η έγκαιρη λήψη μέτρων πρόληψης θαλάσσιας ρύπανσης από την Λιμενική Αρχή Θήρας σύμφωνα με τις κατευθυντήριες οδηγίες της αρμόδιας Υπηρεσίας του ΥΕΝ αμέσως. μόλις έγινε γνωστή η προσάραξη του κρουαζιερόπλοιου, οδήγησαν μέχρι σήμερα στον περιορισμό της διαφυγής καυσίμων και λοιπών ρυπογόνων ουσιών από το πλοίο.
      Ειδικότερα, από τις. 18:05 της 05-04-2007 ενεργοποιήθηκαν οι διαδικασίες που προβλέπονται βάσει του π.δ. 11/2002 «Εθνικό Σχέδιο Έκτακτης Ανάγκης για την αντιμετώπιση περιστατικών ρύπανσης από πετρέλαιο και άλλες επιβλαβείς ουσίες» και τέθηκε σε ετοιμότητα ο εξοπλισμός και συναφή υλικά απορρύπανσης του Λιμεναρχείου Θήρας, ενώ στον ίδιο χρόνο μεταβιβάστηκε έγγραφη εντολή - οδηγία προς Πλοίαρχο και Α΄ Μηχανικό του πλοίου για συγκεκριμένη προληπτική ενέργεια αποτροπής - αποφυγής ρύπανσης της θάλασσας με το κλείσιμο των εξαεριστικών του πλοίου, όπως και συνέβη σύμφωνα με δήλωση του Α΄ μηχανικού του πλοίου.
      Παράλληλα, δόθηκαν άμεσα οδηγίες-εντολές για την λήψη μέτρων προστασίας θαλασσίου περιβάλλοντος που προβλέπονται από το ανωτέρω π.δ, ενώ πέραν τούτου στο σημείο του συμβάντος απεστάλησαν ειδικά σκάφη απορρύπανσης, εξειδικευμένο - έμπειρο ανθρώπινο δυναμικό, καθώς και εξοπλισμός - υλικά απορρύπανσης. Ενδεικτικά αναφέρεται ότι το πλωτό αμιγώς αντιρρυπαντικό σκάφος απέπλευσε από Πειραιά στις 18:45 της 05-04-2007, ενώ το δεύτερο στις 19:09 της ίδιας μέρας από το Κεντρικό Λιμεναρχείο Λαυρίου.
      6. Όσον αφορά στους λιμένες καταφυγής, με την υπουργική απόφαση 2411.1/07/2003 (Β΄ 850) ενσωματώθηκε στην εθνική νομοθεσία το άρθρο 20 της Κοινοτικής Οδηγίας 2002/59 «Οδηγίες- διαδικασίες για την αντιμετώπιση περιστατικών πλοίων που βρίσκονται σε κατάσταση ανάγκης ή κινδύνου σύμφωνα με τις απαιτήσεις του άρθρου 20 της Οδηγίας 2002/59- Ορισμός περιοχών καταφυγής». Σε εκτέλεση της απόφασης αυτής έχει ορισθεί από την προηγούμενη Κυβέρνηση ως λιμένας καταφυγής στην περιοχή Σαντορίνης το Αθηνιό. Με εντολή του Υπουργού Εμπορικής Ναυτιλίας έχει ξεκινήσει η διαδικασία κατάργησης της θέσης αυτής ως λιμένας καταφυγής.
      Το άρθρο 16 του ν. 3497/2006 δεν είχε εφαρμογή, καθόσον ο εν λόγω νόμος κυρώνει το Πρωτόκολλο συνεργασίας μεταξύ των Μεσογειακών κρατών με φιλοσοφία και περιεχόμενο διαφορετικό από το ερώτημα του κ. Βουλευτού. Οι εν λόγω διατάξεις θα ενεργοποιούνταν μόνον στην περίπτωση που η Ελλάδα δήλωνε αδυναμία αντιμετώπισης του περιστατικού και θα έπρεπε να καλέσει προς βοήθεια όμορα κράτη της Μεσογείου, που είναι συμβαλλόμενα μέρη του ανωτέρω Πρωτοκόλλου.
      Το εξειδικευμένο έμψυχο προσωπικό, η ύπαρξη σχεδιασμού και η πληθώρα των υλικών και μέσων απορρύπανσης, δίνει τη δυνατότητα στη χώρα μας όχι μόνο της αυτοτελούς αντιμετώπισης περιστατικών ρύπανσης αλλά και της παροχής βοήθειας, όπως αυτό έχει υλοποιηθεί στην περίπτωση της Ιταλίας αλλά και πρόσφατα του Λιβάνου με την παροχή τεχνογνωσίας και υλικών - μέσων προστασίας περιβάλλοντος.
      7. Όσον αφορά στη μονάδα αφαλάτωσης περιοχής οικισμού Οίας (Κ.Ε.Υ.Α) ν. Σαντορίνης, από 13-04-2007 το αντιρρυπαντικό σκάφος ΠΛΣ 413 πόντισε πλωτό φράγμα 21 Ο μέτρων πέριξ αυτής για την προληπτική προστασία των ση μείων υδροληψίας της εγκατάστασης.
      Θέση του ΥΕΝ είναι η πλήρης και μόνιμη αποκατάσταση του περιβάλλοντος στην προγενέστερη κατάσταση με αποδεκτές μεθόδους. Η ποιότητα των υδάτων παρακολουθείται με τη διενέργεια δειγματοληψιών που διενεργούνται από τις αρμόδιες Υπηρεσίες της Νομαρχιακής Αυτοδιοίκησης Κυκλάδων και ως προς τούτο έχει ζητηθεί από το ΥΕΝ η συνδρομή του ΕΛ.ΚΕ.Θ.Ε με το εξειδικευμένο έμψυχο δυναμικό, τα μέσα και την επιστημονική υποδομή που διαθέτει, για την καταγραφή και συστηματική παρακολούθηση των βραχυπρόθεσμων και των μεσοπρόθεσμων συνεπειών στη θαλάσσια χλωρίδα και πανίδα της περιοχής.
      Σημειώνεται ότι από τον Φεβρουάριο του 2004 έχει συσταθεί Περιφερειακός Σταθμός Καταπολέμησης Ρύπανσης σε χώρο που έχει διατεθεί από το Λιμενικό Ταμείο Θήρας στον οποίο φυλάσσονται τα φράγματα τα οποία χρησιμοποιήθηκαν την πρώτη μέρα του συμβάντος. 
      8. Όσον αφορά στην ενίσχυση του Λιμενικού Σώματος (Λ.Σ.), την 13-11-2006 κατετάγησαν σε αυτό δεκαεπτά (17) Ανθυποπλοίαρχοι ειδικότητας Τεχνικού, την 16-112006 κατετάγησαν σαράντα (40) Δόκιμοι Σημαιοφόροι Λ.Σ. και την 19-03-2007 τρεις(03) Αξιωματικοί Λ.Σ. ειδικότητας Ιατρού. Παράλληλα, βρίσκονται σε εξέλιξη οι διαδικασίες για την κατάταξη πενήντα (50) δόκιμων Υπαξιωματικών Λ.Σ, ενώ αναμένεται το προσεχές χρονικό διάστημα να ξεκινήσουν οι διαδικασίες κατάταξης εκατόν πενήντα (150) Λιμενοφυλάκων. Επιπλέον, αναμένεται η έγκριση για 150 Λιμενοφύλακες επιπλέον.
      Με έγγραφα του ΥΕΝ προς τα Υπουργεία Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών έχει ζητηθεί για το έτος 2007 η κατάταξη στο Λ.Σ. προσωπικού όλων των βαθμίδων.
      9. Η Λιμενική Αρχή Θήρας λειτουργεί σήμερα σε ικανοποιητικό επίπεδο στελέχωσης καθώς υπηρετούν 34 στελέχη ΛΣ έναντι 40 στελεχών της προβλεπόμενης οργανικής δύναμης.
      Με σκοπό την εύρυθμη λειτουργία των περιφερειακών Υπηρεσιών του ΥΕΝ και την περαιτέρω ενίσχυσή τους προς κάλυψη των υφιστάμενων αναγκών και κενών οργανικών θέσεων, η αρμόδια Υπηρεσία του ΥΕΝ προγραμματίζει κάθε χρόνο την ανακατανομή του προσωπικού Λ.Σ. στο πλαίσιο των ετήσιων μεταθέσεων, λαμβάνοντας υπόψη την ισχύουσα νομοθεσία, τις υφιστάμενες κενές θέσεις σε Υπηρεσίες του ΥΕΝ καθώς και την κοινωνική και οικογενειακή κατάσταση των στελεχών του Λ.Σ.
      10. Ο Αρχιπλοίαρχος Λ.Σ. και Διευθυντής Κλάδου Α' του ΥΕΝ ορίσθηκε να διενεργήσει ένορκη προανάκριση σύμφωνα με τις διατάξεις των παραγράφων 2 και 4 του άρθρου 2 του ν.δ. 712/1970 που αφορά στον διοικητικό έλεγχο για το ναυτικό ατύχημα που συνέβη και όχι στην διαταχθείσα προανάκριση της Εισαγγελίας Νάξου (η οποία ανατέθηκε με παραγγελία της στον Λιμενάρχη Θήρας). Η προγενέστερη άνω των τριών ετών παραμονή και η θητεία του εν λόγω Αξιωματικού Λ.Σ. στο Γραφείο Εσωτερικών του ΥΕΝ με καθήκοντα Διευθυντή από την οποία αποκόμισε σημαντική εμπειρία σε θέματα χειρισμού προανακριτικών πράξεων αλλά και οι εξειδικευμένες γνώσεις του (νομικές, επιχειρησιακές, διοικητικές κ-λπ) καθώς και η γνώση της περιοχής καθόσον κατάγεται από τη Θήρα, αποτέλεσαν κριτήρια για τον ορισμό του για την πραγματοποίηση της διενέργειας του διοικητικού ελέγχου του ναυτικού ατυχήματος.
      Με την αριθ. πρωτ.: 1114/81/2000/22-09-2000 απόφαση του τότε Υπουργού Εμπορικής Ναυτιλίας κ. Χρήστου Παπουτσή, ο ανωτέρω Αξιωματικός Λ.Σ. τοποθετήθηκε από την Διεύθυνση Λιμενικής Αστυνομίας στο Γραφείο Κοινοβουλευτικού Ελέγχου ως Διευθυντής, ενώ με την αριθ. πρωτ.: 1114/97/2002/1712-2002 απόφαση του τότε Υπουργού Εμπορικής Ναυτιλίας και ερωτώντα Βουλευτή τοποθετήθηκε από το Γ ραφείο Κοινοβουλευτικού Ελέγχου στο Γραφείο Εσωτερικών Υποθέσεων του ΥΕΝ ως Διευθυντής, αφού προηγήθηκε εισήγηση του κ. Βουλευτή προς τον Πρόεδρο της Βουλής στην οποία αναφερόταν ότι «... για την θέση του Διευθυντή προτείνουμε τον Πλοίαρχο ΛΣ Σαλίβερο Παρασκευά, ικανότατο Αξιωματικό με μακρά εμπειρία σε θέματα των Γραφείων Λιμενικής Αστυνομίας - Ασφάλειας και Ανάκρισης... Η επιλογή του ανωτέρω υποψηφίου έγινε λαμβάνοντας υπόψη τις αυξημένες απαιτήσεις και ευθύνες του Διευθυντή του Γραφείου Εσωτερικών Υποθέσεων, την άρτια επιστημονική του κατάρτιση και την μεγάλη επαγγελματική του ικανότητα και εμπειρία...». Κατόπιν αυτού, με την από 18-12-2002 Έκθεση της Ειδικής Μόνιμης Επιτροπής Θεσμών και Διαφάνειας ομόφωνα διατυπώθηκε θετική γνώμη για την καταλληλότητα του προτεινόμενου για διορισμό στη θέση του Διευθυντού του Γραφείου Εσωτερικών Υποθέσεων, ενώ με την από 26-01-2006 Έκθεσή της μετά από εισήγηση του Υπουργού Εμπορικής Nαυτιλίας Μ. Κεφαλογιάννη η εν λόγω Επιτροπή και με διαφορετική πλέον σύνθεση διατύπωσε επίσης ομόφωνα θετική γνώμη για την καταλληλότητά του προς ανανέωση της θητείας του.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      5. Στην με αριθμό 6940/18.4.07 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 1039718/3317/137/ΦΒ/0016/2.5.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της αριθμ. 6940/18.04.07 ερώτησης, την οποία κατέθεσε στη Βουλή των Ελλήνων η βουλευτής κ.Ελπίδα Τσουρή, σας γνωρίζουμε τα παρακάτω:
      1) Το μέτρο της προσωπικής κράτησης λαμβάνεται για χρέη προς το Δημόσιο άνω των 30.000 Ευρώ πάντοτε με απόφαση αρμοδίου δικαστηρίου, εφόσον κατά την κρίση αυτού είναι το μόνο πρόσφορο και αναγκαίο μέτρο για την είσπραξη της συγκεκριμένης οφειλής, αναμένεται δε η δημοσίευση της απόφασης της Ολομέλειας του Συμβουλίου της Επικρατείας, ως προς τη συνταγματικότητα των διατάξεων που το προβλέπουν.
      2) Όσον αφορά την επιβολή του μέτρου της κατάσχεσης μισθών και συντάξεων των μικροοφειλετών σας πληροφορούμε ότι, στις Δ.Ο.Υ. έχουν δοθεί οδηγίες στις περιπτώσεις που οφείλονται μικροποσά και ιδιαίτερα όταν επίκειται η συμπλήρωση του χρόνου παραγραφής των οφειλών και η λήψη μέτρων είναι αναπόφευκτη, να επιλέγεται η κατάσχεση απαιτήσεων στα χέρια τρίτων (εφ' όσον υφίστανται), προκειμένου να μην επιβαρύνονται οι οφειλέτες με έξοδα διοικητικής εκτέλεσης, όπως συμβαίνει με τις κατασχέσεις που επιβάλλονται επί κινητών και ακινήτων.
      Σύμφωνα με την παρ.3 του άρθρου 18 του ν.3522/06 που ισχύει από 1 Ιανουαρίου 2007 δεν λαμβάνονται αναγκαστικά μέτρα είσπραξης σε βάρος οφειλετών, εκτός του ανωτέρω μέτρου, εφόσον οι συνολικές βεβαιωμένες και ληξιπρόθεσμες οφειλές στις δημόσιες οικονομικές υπηρεσίες υπέρ του δημοσίου, νομικών προσώπων και τρίτων δεν υπερβαίνουν τα τριακόσια (300) ευρώ, εκτός των οφειλών από πρόστιμα του Κώδικα Οδικής Κυκλοφορίας και οφειλών υπέρ Οργανισμών Τοπικής Αυτοδιοίκησης.
      Με τις διατάξεις του άρθρου 31 του ν.δ.356/74 Κ.Ε.Δ.Ε.. επιτρέπεται η κατάσχεση του 1/4 μισθών συντάξεων ή ασφαλιστικών βοηθημάτων που καταβάλλονται περιοδικώς, οφειλετών του Δημοσίου.
      Με τη διάταξη της παρ.4 του άρθρου 18 του ν.3522/06 για πρώτη φορά καθιερώθηκε το ακατάσχετο των ανωτέρω απαιτήσεων εφόσον το ποσό αυτών, αφαιρουμένων των υποχρεωτικών εισφορών είναι μέχρι εξακόσια (600) ευρώ μηνιαίως.
      Έτσι, αν ο μισθός, η σύνταξη ή το βοήθημα υπερβαίνει τα εξακόσια (600) ευρώ, λαμβανομένης υπόψη και της περίπτωσης που ο οφειλέτης του Δημοσίου λαμβάνει τα ανωτέρω από δύο ή περισσότερους φορείς, λαμβάνεται υπόψη το συνολικό ποσό αυτών και επιτρέπεται η κατάσχεση του 25% αυτών, όμως το εναπομένον ποσό από το σύνολό τους δεν μπορεί να είναι κατώτερο των εξακοσίων (600) ευρώ. 
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      6. Στην με αριθμό 4998/1.3.07 ερώτηση των Βουλευτών κυρίων Μιχαήλ Παντούλα, Χρύσας Μανωλιά, Θεοδώρας Τζάκρη, Μάρκου Μπόλαρη, Δημητρίου Βαρβαρίγου, Χρήστου Αηδόνη, Χρήστου Χάιδου και Αθανασίου Παπαγεωργίου δόθηκε με το υπ’ αριθμ. 25428-ΙΗ/3.5.07 έγγραφο από την Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 4998/1.3.2007 που κατέθεσαν οι ως άνω Βουλευτές, σχετικά με την αποδοχή των αιτήσεων παραίτησης και απόσπασης εκπαιδευτικών Πρωτοβάθμιας Εκπαίδευσης που υποβλήθηκαν κατά τη διάρκεια του τρέχοντος διδακτικού έτους, σας γνωρίζουμε τα εξής:
      Σύμφωνα με τις διατάξεις του άρθρου 13 παρ. 20 του Ν.3149/2003 (ΦΕΚ 141 Α΄) με απόφαση του Υπουργού Εθνικής Παιδείας και Θρησκευμάτων, ύστερα από σύμφωνη γνώμη του οικείου κεντρικού υπηρεσιακού συμβουλίου (Κ.Υ.Σ.Π.Ε.), μπορεί να γίνει αποδεκτή παραίτηση εκπαιδευτικού και να λυθεί η υπαλληλική σχέση αυτού στη διάρκεια του διδακτικού έτους, εφόσον συντρέχουν σοβαρές ανάγκες, όπως βαριές και δυσίατες ασθένειες και εξαιρετικά σοβαροί οικογενειακοί λόγοι του εκπαιδευτικού.
      Κατ' εφαρμογή των ανωτέρω διατάξεων, έχουν δημοσιευτεί ύστερα από σύμφωνη γνώμη του οικείου κεντρικού υπηρεσιακού συμβουλίου (αριθμ. 21/24.11.2006, 2/24.1.2007 και 4/8.2.2007 Πράξεις ΚΥΣΠΕ) στα ΦΕΚ 517/τ.Γ΄/ 29.12.2006, 218/τ.Γ΄/ 3.4.2007 και 218/τ.Γ΄/3.4.2007 (αριθμ.Φ.361.1/1295/137232 ΙΔ1/18.12.2006,Φ.361.96/26/7262α/Δ1/19.3.2007 και Φ.361.96/27/12356α /Δ1/19.3.2007 Υ.Α. αντίστοιχα) 84 αιτήσεις παραίτησης ενώ βρίσκονται σ’ εξέλιξη 16 αιτήσεις παραίτησης εκπαιδευτικών Πρωτοβάθμιας Εκπαίδευσης (αριθμ.6/19.3.2007 πράξη Κ.Υ.Σ.Π.Ε.). 
      Τέλος, σχετικά με τις αποσπάσεις των εκπαιδευτικών Πρωτοβάθμιας Εκπαίδευσης, σας γνωρίζoυμε ότι δεν εivαι δυvατό να πραγματοποιηθούν κατά τη διάρκεια του διδακτικού έτους γιατί δεν το επιτρέπουν οι υπηρεσιακές ανάγκες.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      7. Στην με αριθμό 6790/16.4.07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 3152/4.5.07  έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής Ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε ότι κατ’ αρχήν, σε κάθε περίπτωση και καθ’ όλη τη διάρκεια κατασκευής των μεγάλων έργων στη Θεσσαλονίκη μελετώνται και λαμβάνονται τα καλύτερα δυνατά μέτρα για τη μικρότερη δυσμενή επίδραση στην κυκλοφορία όλων των μέσων μεταφοράς της πόλεως επισημαίνοντας ιδιαίτερα τα παρακάτω:
      1.α. Από τη Σύμβαση του Έργου του Μετρό Θεσσαλονίκης υπάρχει σαφής δέσμευση να λειτουργούν δύο λωρίδες κυκλοφορίας στην οδό Εγνατία ανά κατεύθυνση καθ’ όλη τη διάρκεια κατασκευής του Έργου.
      β. Στο πλαίσιο της Σύμβασής του ο Ανάδοχος του έργου του Μετρό έχει την υποχρέωση να εκπονεί και να υποβάλλει προς έγκριση μελέτες με τις κυκλοφοριακές ρυθμίσεις και τις ευρύτερες σχετικές επιπτώσεις σε κάθε περίπτωση εργοταξιακής κατάληψης στο οδικό δίκτυο, ώστε να σταθμίζονται οι επιπτώσεις αυτές και να μεθοδεύονται έγκαιρα οι λύσεις περιορισμού τους.
      γ. Επιπλέον, σε κάθε σημαντικό επιμέρους στάδιο κατασκευής του έργου, για το οποίο προβλέπονται συγχρόνως πολλά εργοτάξια με καταλήψεις στο οδικό δίκτυο της πόλης, ο Ανάδοχος έχει την υποχρέωση να μελετήσει τις επιπτώσεις στην κυκλοφορία σε μια ευρύτερη περιοχή που καλύπτει τον βασικό κορμό του πολεοδομικού συγκροτήματος. Ήδη εκπονείται η πρώτη σχετική μελέτη ελέγχου των κυκλοφοριακών επιπτώσεων στην πόλη για το πρώτο βασικό στάδιο κατασκευής του έργου, το οποίο αφορά στην κατασκευή των σταθμών κατά μήκος του οδικού άξονα Μοναστηρίου Εγνατία - Ν. Εγνατία, ώστε βάσει αυτής να ληφθούν μέτρα για την αντιμετώπιση ή ελαχιστοποίηση των επιπτώσεων στην κυκλοφορία της πόλης.
      Παράλληλα ο Οργανισμός Θεσσαλονίκης, ο οποίος έχει ως αρμοδιότητες τη γνωμοδότηση και παρέμβαση σε επίπεδο χωροταξιακών επιλογών καθώς και στην επιλογή των κυκλοφοριακών ρυθμίσεων, στα πλαίσια της βελτίωσης του κυκλοφοριακού προβλήματος αλλά και της όποιας επιβάρυνσης του από τις εργασίες των μεγάλων έργων που ξεκινούν στη Θεσσαλονίκη, προωθεί ήδη την προκήρυξη δύο σημαντικών μελετών:
      α. τη μελέτη διερεύνησης υπογειοποιήσεων των καθέτων οδών στη Λεωφόρο Κωνσταντίνου Καραμανλή και
      β. τη μελέτη για το συσχετισμό και συντονισμό των κυκλοφοριακών μελετών και των ρυθμίσεων που θα αφορούν στην κατασκευή των έργων που συμπίπτουν στο μέλλον χρονικά όπως αναμένεται ότι θα συμβεί για το Μετρό, την υποθαλάσσια αρτηρία, τους σταθμούς αυτοκινήτων και άλλα. Με τις μελέτες αυτές θα γίνεται τόσο ο συντονισμός των κυκλοφοριακών ρυθμίσεων των επιμέρους έργων όσο και η παρακολούθηση της λειτουργίας τους ώστε να προτείνονται εγκαίρως διορθωτικές παρεμβάσεις, όπου κριθεί απαραίτητο.
      Ο Υφυπουργός
      Θ. ΞΑΝΘΟΠΟΥΛΟΣ»
      8. Στην με αριθμό 5748/16-3-07 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 1009/18-4-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Κουτσούκος, για τα θέματα της αρμοδιότητάς μας, σας πληροφορούμε τα εξής:
      Για την ενημέρωση και προώθηση αγροτικών προϊόντων στην εσωτερική αγορά της Ε.Ε. και στις τρίτες χώρες, οι αρμόδιες υπηρεσίες του Υπουργείου Αγροτικής Ανάπτυξης και Τροφίμων χειρίζονται:
      - Το μέτρο 4.3 του Επιχειρησιακού Προγράμματος Αγροτική Ανάπτυξη-Ανασυγκρότηση της Υπαίθρου (ΕΠΑΑ-ΑΥ) 2000-2006, το οποίο χρηματοδοτεί ενέργειες στην αγορά της Ε.Ε., ύψους δημόσιας δαπάνης μέχρι- 100.000 ευρώ/δικαιούχο στην τριετία, που αφορούν:
      - Προώθηση εξαγωγών γεωργικών προϊόντων (με κύρια ενέργεια τη συμμετοχή στις Διεθνείς Εκθέσεις) στις χώρες της Ευρωπαϊκής Ένωσης.
      - Παραγωγή προϊόντων ποιότητας (εφαρμογή συστημάτων διασφάλισης της ποιότητας ή /και περιβαλλοντικής διαχείρισης όπως ISO, HACCP, EMAS, AGRO1, AGR02 κλ.π.).
      - Προετοιμασία φακέλων για αναγνώριση προϊόντων ως ΠΟΠ, ΠΓΕ και ΕΠΠΕ.
      Το ύψος της επιδότησης φθάνει το 75% και φορείς υλοποίησης των ενεργειών μπορεί να είναι αντιπροσωπευτικές διεπαγγελματικές και επαγγελματικές οργανώσεις Ν.Π.Δ.Δ., Ν.Π.Ι.Δ., συλλογικοί φορείς που εκπροσωπούν σημαντικό αριθμό επιχειρήσεων (Σύνδεσμοι, Οργανισμοί και Εταιρείες προβολής και προώθησης εξαγωγών κ.λπ.) και συνεργαζόμενες επιχειρήσεις, συλλογικοί φορείς (όπως Συνεταιρισμοί, Ομάδες Παραγωγών, Συνεργαζόμενοι Παραγωγοί μέσω συμβάσεων) ή μικρομεσαίες επιχειρήσεις παραγωγής ή/και μεταποίησης γεωργικών προϊόντων.
      - Τους Κανονισμούς (ΕΚ) 1071/2005 και 1346/2005 της Επιτροπής, σχετικά με ενέργειες ενημέρωσης και προώθησης των γεωργικών προϊόντων στις αγορές της Ε.Ε. και των τρίτων χωρών αντίστοιχα, στο πλαίσιο των οποίων χρηματοδοτούνται προγράμματα ενημέρωσης και προώθησης αγροτικών προϊόντων με ύψος χρηματοδότησης από 70% (50% κοινοτική συμμετοχή, 30% συμμετοχή του Φορέα και 20% εθνική συμμετοχή).
      Στους προαναφερόμενους κανονισμούς δικαιούχοι χρηματοδότησης είναι οι επαγγελματικές και διεπαγγελματικές οργανώσεις παραγωγών. Η δυνατότητα υποβολής προτάσεων είναι μία φορά το χρόνο.
      Ο Υφυπουργός
      Α. ΚΟΝΤΟΣ»
      9. Στην με αριθμό 6691/11-4-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β13-232 (ΠΛΟ) 4-5-07 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 6691/11.4.07 ερώτησης του βουλευτή κ. Μ. Στρατάκη σχετικά με το ανωτέρω θέμα, σας γνωρίζουμε, ότι το θέμα της παροχής κινήτρων για την αύξηση των επενδύσεων σε έρευνα και ανάπτυξη, η σύνδεση της αγοράς με τους ερευνητικούς φορείς και γενικότερα η προώθηση της καινοτομίας και η υιοθέτηση νέων καινοτομιών από τις επιχειρήσεις, αποτελούν σημαντική προτεραιότητα για το Υπουργείο Ανάπτυξης και εξετάζεται η λήψη μέτρων σε διάφορα επίπεδα. Ειδικότερα:
      Α. στο πλαίσιο του ΕΣΠΑ 2007 -13 προσδίδεται ιδιαίτερη βαρύτητα στην Ε&Α τόσο από άποψη στόχων - δράσεων όσο και από άποψη προϋπολογισμού. Τα κονδύλια για έρευνα και ανάπτυξη στην νέα προγραμματική περίοδο θα υπερδιπλασιαστούν σε σχέση με την τρέχουσα. Η στρατηγική, οι προτεινόμενες δράσεις και τα αναμενόμενα αποτελέσματα, περιλαμβάνονται στο Στρατηγικό Σχέδιο Ανάπτυξης της Έρευνας, Τεχνολογίας και Καινοτομίας, στο πλαίσιο των προγραμμάτων του ΕΣΠΑ 2007-1311. Επίσης στο Επιχειρησιακό Πρόγραμμα Ανταγωνιστικότητα και Επιχειρηματικότητα του Υπουργείου Ανάπτυξης, επιπρόσθετα των δράσεων έρευνας και τεχνολογίας, έχουν συμπεριληφθεί και δράσεις ενίσχυσης των επιχειρήσεων στην υιοθέτηση νέων τεχνολογιών και της επιχειρηματικότητας γενικότερα. Και τα δύο αυτά έγγραφα είναι διαθέσιμα στην ιστοσελίδα της ΓΓΕΤ (www.gsrt.gr) και για την σύνταξή τους έχει προηγηθεί ανοιχτή διαβούλευση, από την ΓΓΕΤ και την ΕΥΔ ΕΠΑΝ αντίστοιχα.
      Β. Θα προωθηθεί σύντομα στη Βουλή ο νέος νόμος για την έρευνα, ο οποίος θα βελτιώσει σημαντικά το σύστημα διακυβέρνησης του ερευνητικού και καινοτομικού συστήματος της χώρας, ενώ παράλληλα θα θέσει τα θέματα αυτά πολύ ψηλά στην πολιτική ημερήσια διάταξη.
      Γ. Ενισχύονται οι Ε&Τ υποδομές σε περιφερειακό επίπεδο: ιδρύθηκε ήδη το νέο Ερευνητικό Κέντρο στην Θεσσαλία - ΚΕΤΕΑΘ, ενώ αναμένεται η δημιουργία δυο νέων στην Ήπειρο και στην Δυτική Ελλάδα.
      Δ. Ενισχύεται η προώθηση της καινοτομίας μέσω ολοκληρωμένων παρεμβάσεων σε περιφερειακό επίπεδο μέσω της δημιουργίας Περιφερειακών Πόλων Καινοτομίας. (Πρόκειται για την πρώτη προσπάθεια προώθησης ολοκληρωμένης στρατηγικής για την καινοτομία σε περιφερειακό επίπεδο με στόχο την ευρεία συνεργασία παραγωγικών και ερευνητικών φορέων της περιοχής σε τομείς προτεραιότητας της κάθε περιφέρειας, με στόχο την ενίσχυση της περιφερειακής οικονομίας και της απασχόλησης).
      Ξεκίνησε ήδη η υλοποίηση πέντε Πόλων στην Θεσσαλία, Κεντρική Μακεδονία, Δυτική Μακεδονία, Δυτική Ελλάδα και Κρήτη, ενώ το επόμενο έτος σχεδιάζεται η προκήρυξη για ενίσχυση δημιουργίας αντίστοιχων δράσεων και στις υπόλοιπες περιφέρειες. Επιπρόσθετα έχει ξεκινήσει και θα συνεχιστεί και στην νέα προγραμματική περίοδο η Δημιουργία Ζώνης Καινοτομίας στην Κεντρική Μακεδονία (Θεσσαλονίκη).
      Ε. Αναμένεται η βελτίωση των δεικτών από την επίπτωση των μέτρων που έχουν προωθηθεί έως σήμερα στο πλαίσιο του ΕΠΑΝ, του Επενδυτικού Νόμου κλπ, δεδομένου ότι στο πεδίο της έρευνας οι επιπτώσεις των μέτρων στην οικονομία φαίνονται σε μακροπρόθεσμο επίπεδο.
      ΣΤ. Το Υπουργείο Ανάπτυξης, έχει ήδη προβεί στην έναρξη συστηματικού διαλόγου μεταξύ επιχειρήσεων και ερευνητικών φορέων για την εξεύρεση τρόπων υλοποίησης της συνεργασίας τους στο πλαίσιο των επενδύσεων στην έρευνα.
      Για το σκοπό αυτό, έχει ήδη πραγματοποιηθεί η εκδήλωση «επενδύουμε στην έρευνα, συνεργαζόμαστε για την ανάπτυξη» και θα ακολουθήσουν και επόμενες εκδηλώσεις. Παράλληλα, έχει δημιουργηθεί η ιστοσελίδα http:/www.ereνna-anaptixi.gr. που σκοπό έχει να στεγάσει τα αποτελέσματα και τις ανακοινώσεις των ενεργειών για την προώθηση της συνεργασίας επιχειρήσεων και ερευνητικών φορέων και να χρησιμοποιηθεί ως μέσο επικοινωνίας και διανομής του πληροφοριακού υλικού των εκδηλώσεων.
      Ο Υφυπουργός
      Ι. ΠΑΠΑΘΑΝΑΣΙΟΥ»)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμεθα στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Πρώτη είναι η με αριθμό 3564/25-1-2007 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Υγείας και Κοινωνικής Αλληλεγγύης, σχετικά με τη στελέχωση των περιφερειακών ιατρείων με το απαραίτητο νοσηλευτικό και βοηθητικό προσωπικό. 
      Η ερώτηση του κυρίου συναδέλφου έχει ως εξής: 
      «Τα περισσότερα περιφερειακά ιατρεία του Νομού Ηρακλείου λειτουργούν χωρίς το απαραίτητο νοσηλευτικό και βοηθητικό προσωπικό, αφού σε ορισμένα μόνο απ’ αυτά έχει διατεθεί περιορισμένος αριθμός. 
      Σύμφωνα με πληροφορίες, η Διεύθυνση Υγειονομικής Περιφέρειας Κρήτης έχει ζητήσει από το Υπουργείο την τροποποίηση του Οργανισμού, ώστε να προβλέπονται οι αντίστοιχες θέσεις για την άμεση πρόσληψη νοσηλευτικού και βοηθητικού προσωπικού, ώστε να λειτουργούν επαρκώς τα περιφερειακά ιατρεία του Νομού Ηρακλείου. 
      Επειδή τα περιφερειακά ιατρεία του Νομού Ηρακλείου παίζουν σημαντικό ρόλο στην παροχή πρωτοβάθμιας περίθαλψης
      Ερωτάται ο κύριος Υπουργός
      Σε ποιες άμεσες ενέργειες θα προβεί, προκειμένου να στελεχωθούν τα περιφερειακά ιατρεία με το απαραίτητο, για τη σωστή λειτουργία τους, νοσηλευτικό και βοηθητικό προσωπικό;».
      Το λόγο έχει ο Υφυπουργός Υγείας κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, κύριοι συνάδελφοι, είναι γεγονός δεν προβλέπεται πουθενά ότι τα περιφερειακά ιατρεία θα έχουν νοσηλευτικό προσωπικό, σύμφωνα με τις κείμενες διατάξεις. Αυτό που θα ήθελα να σχολιάσω είναι ότι τα περιφερειακά ιατρεία ανήκουν στα κέντρα υγείας ή σε νοσοκομειακούς σχηματισμούς και βεβαίως νοσηλευτικό προσωπικό, είτε νοσηλεύτρια είτε μαία, υπάρχει μόνο στα ιατρεία που χαρακτηρίζονται ως πολυδύναμα ιατρεία. 
      Ιδιαίτερα στο Νομό Ηρακλείου, αλλά θα έλεγα και σε όλη την Κρήτη, σύμφωνα με τις νέες προτάσεις που έγιναν εκ μέρους της Δ.Υ.Π.Ε. Κρήτης, σε όλους τους καποδιστριακούς δήμους, τους δεκαεννέα καποδιστριακούς δήμους που υπάρχουν, τα περιφερειακά ιατρεία για τις ανάγκες του πληθυσμού έχουν δυο γιατρούς πλέον και έτσι καλύπτουν τις ανάγκες, τόσο σε επίπεδο της έδρας όσο επίσης και στις επισκέψεις που είναι υποχρεωμένοι οι γιατροί οι υπόχρεοι υπηρεσίας υπαίθρου να κάνουν στα διάφορα δημοτικά διαμερίσματα. 
      Όπως θα γνωρίζετε, στο Περιφερειακό Ιατρείο Πεζών που ανήκει στο Κέντρο Υγείας Αρκαλοχωρίου, στο Περιφερειακό Ιατρείο Θραψανού που ανήκει στο κέντρο Υγείας Καστελίου Πεδιάδος και στο περιφερειακό ιατρείο Βουβών στο Κέντρο Υγείας Καστελίου Πεδιάδος, σε αυτά ακριβώς τα περιφερειακά ιατρεία, τα καποδιστριακά και σε όλα τα ιατρεία που χαρακτηρίζονται πολυδύναμα υπάρχει και δεύτερος γιατρός και βεβαίως, όπως είπα, στα πολυδύναμα ιατρεία υπάρχει η δυνατότητα της στελέχωσης με νοσηλεύτρια ή μαία, ανάλογα με τις ανάγκες οι οποίες παρουσιάζονται. 
      Παράλληλα, για την αντιμετώπιση των αναγκών στις περιοχές που αποτελούν παραθεριστικούς και τουριστικούς τόπους, εκεί υπάρχουν δυο γιατροί όπως στο Νομό Ηρακλείου στις περιοχές Τσούτσουρα, Ψαρή Φοράδα και Γαζί. Εκεί πραγματικά υπάρχει αυτή η δυνατότητα από πλευράς στελέχωσης για να εξυπηρετούνται όχι μόνο οι Κρήτες που κατά τη θερινή περίοδο επισκέπτονται το νησί αλλά και όλοι οι αλλοδαποί που κατά χιλιάδες έρχονται σε αυτές τις ωραίες παραθεριστικές περιοχές. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, το ΠΑ.ΣΟ.Κ. από την πρώτη τετραετία θεσμοθέτησε το Εθνικό Σύστημα Υγείας και στα πλαίσιά του ίδρυσε και κατασκεύασε διακόσια δέκα κέντρα υγείας, αρκετά νομαρχιακά νοσοκομεία, όπως επίσης και τα σύγχρονα  πανεπιστημιακά περιφερειακά  νοσοκομεία. Η Κυβέρνησή σας ασφαλώς όφειλε να αξιοποιήσει αυτή την κληρονομιά και να προχωρήσει περαιτέρω στον εκσυγχρονισμό και στη στελέχωσή της.
      Σήμερα έχει διαπιστωθεί ότι στην ύπαιθρο χρειάζεται η ενίσχυση της πρωτοβάθμιας φροντίδας μέσα από τα περιφερειακά ιατρεία, είτε τα απλά είτε τα πολυδύναμα. Τα περισσότερα περιφερειακά ιατρεία του Νομού Ηρακλείου υπολειτουργούν γιατί όπως αναφέρατε και εσείς δεν έχουν την απαραίτητη στελέχωση σε νοσηλευτικό και βοηθητικό προσωπικό και κυρίως σε ιατρικό εξοπλισμό. Υπάρχουν έδρες δεκαεννιά καποδιστριακών δήμων από τους είκοσι έξι που έχει ο Νομός, που έχουν μεγάλο πληθυσμό ακόμη και δέκα χιλιάδες κατοίκους, όπως είναι το Τυμπάκι, που δεν έχει το απαραίτητα στελεχωμένο πολυδύναμο ιατρείο. Θα πρέπει σε αυτές τις δεκαεννέα έδρες που δεν διαθέτουν κέντρο υγείας –οι υπόλοιπες έξι διαθέτουν- να ιδρυθούν και να στελεχωθούν πολυδύναμα περιφερειακά ιατρεία με τον απαραίτητο εξοπλισμό και με το απαραίτητο ιατρικό, νοσηλευτικό και βοηθητικό προσωπικό.
      Επίσης, υπάρχουν και οι τουριστικές περιοχές όπως είναι των Γουβών, της Χερσονήσου και των Μαλλίων –οι περισσότεροι από το ελληνικό Κοινοβούλιο πρέπει να τις έχουν επισκεφθεί- όπου δεν υπάρχει κέντρο υγείας. Είναι αδιανόητο με τις εκατοντάδες χιλιάδες επισκέπτες να μην διαθέτει η περιοχή αυτή κέντρο υγείας. Το ίδιο και για την περιοχή του Γαζίου που είναι η ταχύτερα αναπτυσσόμενη οικιστικά περιοχή της Κρήτης. Είχε 64% αύξηση πληθυσμού στην τελευταία απογραφή.
      Θα πρέπει να δούμε ακόμη και το θέμα των αστικών κέντρων υγείας. Εξαγγέλθηκε από τον προηγούμενο Υπουργό η ίδρυσή τους. Δεν βλέπω να προχωρά το θέμα. Είμαστε ήδη στον τέταρτο χρόνο της διακυβέρνησής σας και σε λίγο καιρό θα κληθείτε στην ώρα όπως λέει ο Πρωθυπουργός να κάνετε τον απολογισμό σας. Και θα πρέπει κάτι να έχετε να πείτε και γι’ αυτά τα θέματα. 
      ΠΡΟΕΔΡΟΣ (ΑΝΝΑ ΜΠΕΝΑΚΗ-ΨΑΡΟΥΔΑ): Ο κύριος Υφυπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, δεν αμφισβητεί κανείς ότι τα χρόνια που πέρασαν έγιναν και τα νοσοκομεία που είπατε και ότι επί Γεννηματά έγινε η χωροθέτηση διακοσίων τριάντα κέντρων υγείας. Εμείς δεν κάνουμε σχόλιο πάνω σ’ αυτό. Εμείς κοιτάμε ακριβώς πώς αντιμετωπίζεται το θέμα και με τα επιστημονικά μας δεδομένα και με την τεκμηρίωση την οποία έχουμε ώστε αυτοί οι σχηματισμοί να είναι αποδοτικοί. 
      Δυστυχώς θα γνωρίζετε ότι πάρα πολλοί σχηματισμοί ακόμα και νοσοκομειακοί στην ιδιαιτέρα σας πατρίδα ναι μεν έχουν το άρωμα του νοσοκομείου και έχουν την ιστορία τους αλλά υπολειτουργούν. Δεν θα κάνω ιδιαίτερη αναφορά στο πού και πώς. Αυτό απασχολεί και εσάς και εμάς και είναι ένα πρόβλημα το οποίο υπάρχει γενικότερα στην πατρίδα μας. Ξέρετε πολύ καλά ότι ο έντονος παραγοντισμός που υπήρξε παλιότερα –ευτυχώς όσο περνούν τα χρόνια όλοι γινόμαστε πιο σύγχρονοι και δεν ψευτοπαραγοντίζουμε- δημιούργησε τέτοιες νοσοκομειακές μονάδες που δυστυχώς αποτελούν μια βαριά κληρονομιά από πλευράς λειτουργίας.
      Στο επίπεδο της πρωτοβάθμιας φροντίδας υγείας δίνουμε μεγάλη σημασία, γιατί ακριβώς εκεί οι ανάγκες πολλαπλασιάζονται, ιδιαίτερα την καλοκαιρινή περίοδο, από τον Απρίλιο έως τον Οκτώβρη, που διατηρείται στην Κρήτη. Πρέπει να υπάρχουν αυτές οι δυνατότητες και να έχουν όλοι οι πολίτες, ημεδαποί και αλλοδαποί, την προσβασιμότητα στις υπηρεσίες υγείας. 
      Σε κάποια σημεία που μας ενδιαφέρουν ιδιαίτερα, οι ανάγκες της δυναμικής αυτής ανάπτυξης που υπάρχουν στο νησί αποτελούν προτεραιότητα για τη δημιουργία πολυδύναμων ιατρείων, όπου εκεί πραγματικά ο πολίτης βρίσκει τις υπηρεσίες που θέλει για να διακομιστεί μετά εκεί που χρειάζεται, δηλαδή σε νοσοκομειακούς σχηματισμούς. Άρα, λοιπόν, θα πρέπει να γνωρίζετε ότι υπάρχουν κάποιες σκέψεις για μερικές περιοχές, όπως τα Μάλια. 
      Κατ’ αυτόν τον τρόπο δημιουργείται ένα πλέγμα θωράκισης της υγείας του πληθυσμού της Κρήτης με τα περιφερειακά ιατρεία, τα κέντρα υγείας και τα πολυδύναμα ιατρεία. Πιστεύουμε ότι και τώρα η προκήρυξη για πεντακόσια περιφερειακά ιατρεία, εκ των οποίων πενήντα είναι στην Κρήτη, δίνει γενικότερα τη θωράκιση στο νησί. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ. 
      Η δεύτερη με αριθμό 3720/30.1.2007 ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς την Υπουργό Εθνικής Παιδείας και Θρησκευμάτων, σχετικά με την ικανοποίηση των αιτημάτων της Παμποντιακής Ομοσπονδίας Ελλάδος (Π.Ο.Ε.) για τη διοίκηση του Ιδρύματος «Ιερά Μονή της Παναγίας Σουμελά» διαγράφεται λόγω κωλύματος του κυρίου Βουλευτή. 
      Αναφορές και ερωτήσεις δευτέρου κύκλου:
      Θα συζητηθεί τώρα η με αριθμό 6554/497/2-4-2007 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος, κ. Έκτορα Νασιώκα προς τον Υπουργό Οικονομίας και Οικονομικών, σχετικά με τη βιωσιμότητα και την κερδοφορία των υπό ίδρυση μονάδων βιοαιθανόλης στην Ελλάδα, προκειμένου να αναμείνουμε το συνάδελφο που έχει καταθέσει τη δεύτερη ερώτηση. 
      Η ερώτηση του κυρίου συναδέλφου έχει ως εξής: 
      «Στο επιχειρηματικό σχέδιο της «DELOITTE» και όχι στη μελέτη βιωσιμότητας της «IPRO» που σας ζητήθηκε, υπάρχουν πολλά γκρίζα σημεία και επικίνδυνες παραλείψεις. Συγκεκριμένα δεν δίνονται στοιχεία για τη ρύπανση του περιβάλλοντος, αποκρύπτεται η τιμή αγοράς των τεύτλων των παραγωγών, δεν διασφαλίζεται η εθνικότητα της πρώτης ύλης για τη λειτουργία του εργοστασίου και δεν αναφέρεται ρητώς ο χώρος εργασίας των εργαζομένων και η εξασφάλιση των δικαιωμάτων τους. 
      Η υψηλή κερδοφορία που προβλέπει η μελέτη ή δεν στηρίζεται σε πραγματικά δεδομένα ή εκτιμά ότι θα λειτουργήσει με εισαγόμενης φθηνή πρώτη ύλη και συνεπώς εύλογα μπορεί να αναρωτηθεί κάθε «καλόπιστος» αφού θα υπάρξουν τόσα κέρδη γιατί η Ελληνική Βιομηχανία Ζάχαρης δεν κάνει μόνη της την επένδυση, αλλά εναγωνίως ψάχνει για στρατηγικό επενδυτή; 
      Ερωτάται ο κύριος Υπουργός και ζητείται:
      1. Αν το επιχειρηματικό σχέδιο της «DELOITTE» που κατατέθηκε στη Βουλή είναι πλήρες και είναι το μοναδικό που έχει συνταχθεί για τη βιωσιμότητα των μονάδων Βιοαιθανόλης;
      2.Αν υπάρχει τεχνικοοικονομική μελέτη από το διεθνή οίκο «IPRO» της Γερμανίας, με βάση την οποία η Ελληνική Βιομηχανία Ζάχαρης πήρε απόφαση μετατροπής του εργοστασίου ζάχαρης της Λάρισας σε μονάδα παραγωγής Βιοαιθανόλης;
      3.Για ποιους λόγους δεν κατατέθηκε στη Βουλή ο πλήρης φάκελος με τα ουσιαστικά και τυπικά προσόντα του Διευθύνοντος Συμβούλου της Ελληνικής Βιομηχανίας Ζάχαρης, κ. Δημητρίου Δαρνάκα;». 
      Το λόγο έχει ο Υφυπουργός Οικονομίας και Οικονομικών κ. Φώλιας. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε. 
      Κύριε συνάδελφε, επανερχόμαστε στην ίδια συζήτηση για να μπορέσουμε να διευκρινίσουμε κάποια θέματα. Ευχαριστώ που μου δίνετε την ευκαιρία να τα ξεκαθαρίσουμε. 
      Όσον αφορά το πρώτο και τρίτο ερώτημα που θέτετε, θέλω να ενημερώσω ότι το επιχειρησιακό πρόγραμμα της «DELOITTE», που κατατέθηκε στη Βουλή τις προάλλες, είναι αυτό το οποίο η Ελληνική Βιομηχανία Ζάχαρης ανέπτυξε και παρουσίασε στο Υπουργείο Ανάπτυξης, στην Αγροτική Τράπεζα της Ελλάδος, στο Σύλλογο Υπαλλήλων του Εργοστασίου της Λάρισας και σε εκπροσώπους των φορέων των αγροτών της Λάρισας. 
      Συγχρόνως, όμως, υπάρχει και η οικονομοτεχνική μελέτη της «IPRO», την οποία έχω τη χαρά σήμερα να την καταθέσω στα Πρακτικά της Βουλής. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά την προαναφερθείσα μελέτη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτή η μελέτη διερευνά τη βιωσιμότητα της επενδύσεως, λαμβάνοντας υπ΄ όψιν το κόστος της επιπλέον επενδύσεως που απαιτείται για να παραχθούν βιοκαύσιμα, το ποσοστό αξιοποίησης αλλά και το κόστος του εκσυγχρονισμού του υφισταμένου εξοπλισμού, την κατανάλωση και το κόστος των αναλωσίμων, το κόστος του εργατικού δυναμικού και των πρώτων υλών, την αξία του παραγομένου προϊόντος και την αξία των υποπροϊόντων. 
      Σύμφωνα με τις εκτιμήσεις που μας παρείχε η Αγροτική Τράπεζα της Ελλάδος, το τελικό κόστος κατασκευής, που θα πραγματοποιηθεί βεβαίως μετά από διεθνή διαγωνισμό και με ανάθεση μέρους των εργασιών σε διάφορες ελληνικές εταιρίες, θα είναι αρκετά χαμηλότερο απ’ αυτό που προβλέπει η «IPRO». 
      Επίσης, η Αγροτική Τράπεζα, βρίσκεται στο στάδιο αναζήτησης στρατηγικού επενδυτή, ο οποίος θα αναλάβει το έργο μετά από τις διαγωνιστικές διαδικασίες. 
      Η προκήρυξη του μειοδοτικού διαγωνισμού της Ελληνικής Βιομηχανίας Ζαχάρεως ενημερώνω ότι από χθες βρίσκεται αναρτημένη στην ιστοσελίδα της. 
      Όσον αφορά τα επιμέρους η Αγροτική Τράπεζα επίσης μας ενημερώνει ότι πριν γίνουν οι επενδύσεις είναι φυσιολογικό να προηγηθούν οι περιβαλλοντικές μελέτες, οι οποίες προβλέπονται από το νόμο. 
      Επίσης, αν και το θέμα της διασφάλισης της εθνικότητας των πρώτων υλών δεν έχει ακόμη ρυθμιστεί, εκτιμούμε ότι θα προστατευθεί η ελληνική παραγωγή, για την οποία κυρίως γίνονται οι επενδύσεις αυτές.
      Επίσης, θέλω να πω ότι η ίδρυση μονάδων παραγωγής βιοαιθανόλης –κάτι καινούργιο για τον τόπο μας- απαιτεί εξειδικευμένη τεχνογνωσία, την οποία η Ελληνική Βιομηχανία Ζαχάρεως δεν διαθέτει σήμερα και γι’ αυτό το σκοπό αναζητείται στρατηγικός επενδυτής. 
      Τέλος, θέτετε και ένα ερώτημα όσον αφορά τον φάκελο με τα τυπικά προσόντα του Διευθύνοντος Συμβούλου της Βιομηχανίας Ζαχάρεως και ζητάτε και τις αποδοχές του. Δεν υπάρχει καμία αντίρρηση. Μάλιστα, καταθέτω και τα προσόντα του Διευθύνοντος Συμβούλου, όπως καταθέτω και τη βεβαίωση αποδοχών του. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Οι μικτές ετήσιες αποδοχές είναι 42.000 ευρώ. Το πληρωτέο ποσό είναι 28.800 ευρώ το χρόνο. Δηλαδή, αυτός ο άνθρωπος, ο οποίος δουλεύει τριάντα έξι χρόνια στη Βιομηχανία Ζαχάρεως και έχει Master in Business Administration,  παίρνει 2.000 ευρώ καθαρά το μήνα. Πιστεύω ότι δεν υπάρχει λόγος να τον ματιάζουμε γι’ αυτά τα ποσά, διότι αντιλαμβάνεστε ότι αυτά τα χρήματα δεν είναι κανένα σπουδαίο ποσό για ένα μάνατζερ ο οποίος τέτοιες ευθύνες έχει και τέτοιες ευθύνες ζητούμε απ’ αυτόν. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο κ. Νασιώκας. 
      ΕΚΤΟΡΑΣ ΝΑΣΙΩΚΑΣ: Κύριε Υπουργέ, ευχαριστώ πολύ καταρχάς. Όμως, έπρεπε να περάσουν έξι μήνες για να έχουμε αυτή τη μελέτη, την οποία ζητούσαμε και ξαναζητούσαμε, αλλά δεν δινόταν. Δεν εννοώ από σας, αλλά από την Κυβέρνηση φυσικά. Και δεν υπάρχει και κανένας λόγος να θεωρηθεί ότι ματιάζουμε κάποιον υπηρεσιακό ή πολιτικό παράγοντα. Απλώς γνωρίζετε κι εσείς ότι επανειλημμένα ο Τύπος έγραψε αρκετά πράγματα και δεν υπήρξαν απαντήσεις. Ζητούσαμε λοιπόν το φάκελο για να δοθούν απαντήσεις. Δεν θέλουμε να ματιάσουμε κανέναν, ούτε να στραφούμε εναντίον κανενός. 
      Όμως τώρα να έρθουμε στην πραγματικότητα, κύριε Υπουργέ. Η Κυβέρνηση για πάρα πολύ μεγάλο διάστημα έδινε την εντύπωση –σήμερα πιθανόν να ξεκαθαρίστηκαν κάποια πράγματα και εγώ σας ευχαριστώ γι’ αυτό, θέλουμε όμως να μελετήσουμε τα στοιχεία που καταθέσατε- ότι προσπαθούσε εν κρυπτώ και παραβύστω να μη δώσει όλα τα στοιχεία και σαν να προσπαθούσε να αγοράσει πολιτικό χρόνο μέχρι τις εκλογές για ένα θέμα πάρα πολύ μεγάλο όπως είναι το εργοστάσιο ζάχαρης της Λάρισας, που δυστυχώς έκλεισε –το καλύτερο και το παραγωγικότερο εργοστάσιο- και η εξαγγελία περί μετατροπής σε βιοαιθανόλη και η δέσμευση του Πρωθυπουργού, τουλάχιστον στα χρονοδιαγράμματα, σχεδόν έχει ξεπεραστεί. 
      Υπάρχουν όμως σ’ αυτή την πραγματικότητα και αμείλικτα ερωτήματα. Το πρώτο ερώτημα που υπάρχει είναι το εξής:  Αφού είναι τόσο κερδοφόρο γιατί ιδιωτικοποιείται; Είπατε: «γιατί δεν έχει τεχνογνωσία». Όμως ξέρετε ότι υπάρχει απόλυτη δέσμευση της Κυβέρνησης ότι την επένδυση θα την κάνει η ίδια η «Ζάχαρη» και ξέρετε ότι υπάρχουν και πολύ μεγάλες αντιδράσεις πάνω σ’ αυτό. Σας αναφέρω τις δηλώσεις στην εφημερίδα «ΤΟ ΕΘΝΟΣ» του γνωστού αγροτοσυνδικαλιστή της Νέας Δημοκρατίας και Προέδρου της Ένωσης Λαρίσης ότι «είναι η μέγιστη πολιτική απάτη, εάν αυτό συμβεί». Πριν λίγες μέρες έγινε αυτή η δήλωση. 
      Δεύτερο θέμα που υπάρχει: η πρώτη ύλη. «Δεν έχει διασφαλιστεί», είπατε σήμερα. Όμως όλα δείχνουν, κύριε Υπουργέ, ότι θα στηριχθεί στο σιτάρι της Ουκρανίας και σε εισαγωγή. 
      Το τρίτο θέμα και ερώτημα που δεν έχει απαντηθεί –είπατε ότι δεν το έχετε καν μελετήσει- είναι ότι οι περιβαλλοντικές επιπτώσεις δεν ξέρουμε ποιες θα είναι. Θα μελετηθούν και πιθανόν να αντιμετωπιστούν.
      Το τέταρτον και σημαντικότερον είναι οι εργαζόμενοι, κύριε Υπουργέ, οι οποίοι δεν είναι εξασφαλισμένοι, απ’ ό,τι φαίνεται. Είδα την προκήρυξη που είναι αναρτημένη στο διαδίκτυο και στις εφημερίδες για την πρόσκληση ενδιαφέροντος για στρατηγικό επενδυτή. Αναφέρεται στους εργαζόμενους, αλλά πουθενά δεν φαίνεται ότι διασφαλίζονται και τα μισθολογικά και τα συνταξιοδοτικά τους δικαιώματα. 
      Αρκεί να σας ενημερώσω ότι πριν λίγες μέρες όλοι οι Βουλευτές της Νέας Δημοκρατίας της Λάρισας –και εμείς, οι άλλοι Βουλευτές- συναντήθηκαν με τους εργαζόμενους και μετέφεραν ένα κλίμα της Κυβέρνησης του τότε Υπουργού Απασχόλησης, κ. Τσιτουρίδη ότι προτίθεται η Κυβέρνηση να ψηφίσει διάταξη και εθελούσια μετάταξη όλων των εργαζομένων στον ευρύτερο δημόσιο τομέα.
      Αυτό, λοιπόν, ήταν ως δέσμευση και ήταν και απόφαση του Διοικητικού Συμβουλίου της Βιομηχανίας Ζάχαρης. Αυτό δεν ξέρω αν ισχύει ή δεν ισχύει και αν αυτό το εξασφαλίζει ή όχι.
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε.
      Ο κ. Φώλιας έχει το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):   Ευχαριστώ.
      Κατ’ αρχάς, επιτρέψτε μου να απαντώ σε αυτά που γνωρίζω, διότι το τελευταίο που θα ήθελα ποτέ είναι να δώσω εσφαλμένες πληροφορίες και εσφαλμένες εντυπώσεις.
      Ζητήσατε τη μελέτη, την οποία καταθέτω τώρα. Υπενθυμίζω ότι η προηγούμενη συζήτηση που είχαμε με την αφορμή της ερωτήσεώς σας σ’ αυτήν τη Βουλή ήταν το Μάρτιο. Δεν είχα τότε τη μελέτη, δεν είχαμε τη μελέτη στο Υπουργείο. Την παραλάβαμε στις 16 Απριλίου και μου δίνεται σήμερα η ευκαιρία να τη μοιραστώ με τα μέλη της Βουλής για να μπορέσουμε να έχουμε τη γνώση.
      Ρωτάτε γιατί ιδιωτικοποιείται. Ψάχνουμε για στρατηγικό επενδυτή. Στρατηγικός επενδυτής είναι πάντοτε αυτός ο οποίος υποβοηθά με τη δική του τεχνογνωσία και με τη δική του υποστήριξη για να πάει μια επιχείρηση καλύτερα από όσο πηγαίνει. Το ότι δεν γνωρίζει η Βιομηχανία Ζάχαρης τα της βιοαιθανόλης, τα βιοκαύσιμα, δεν είναι κάτι το οποίο δεν μπορεί να αποκτηθεί στην πορεία. Ως εκ τούτου, αυτός είναι ο σκοπός. 
      Όσον αφορά δηλώσεις κάποιων προσώπων, όποιοι και αν είναι αυτοί, δεν μπορώ να τις σχολιάσω, διότι δεν τις γνωρίζω, δεν τις έχω ακούσει ο ίδιος. 
      Όσον αφορά την πρώτη ύλη, δεν ξέρω από πού δείχνουν όλοι ότι θα χρησιμοποιηθεί σιτάρι Ουκρανίας. Πιστεύω ότι αν περιμένουμε, θα δούμε τι θα χρησιμοποιηθεί και με ποιον τρόπο καλύτερα θα αναπτυχθεί και η νέα επένδυση, αλλά και η αξιοποίηση προϊόντων από ελληνικά χέρια.
      Όσον αφορά τις περιβαλλοντικές επιπτώσεις, αντιλαμβάνεστε ότι αν δεν υπάρχει μελέτη περιβαλλοντικών επιπτώσεων, καμμία βιομηχανία δεν μπορεί να λειτουργήσει στην Ελλάδα. Αυτό είναι αυτονόητο. Το να γίνει όμως μια μελέτη περιβαλλοντικών επιπτώσεων προκαταβολικά, απαιτεί και χρόνο και πολύ υψηλό κόστος. Επομένως ας αφήσουμε το κάθε πράγμα να γίνει στον καιρό του.
      Τέλος, όσον αφορά τους εργαζόμενους, επιτρέψτε μου να σας διαβεβαιώσω, κύριε συνάδελφε, ότι όσο νοιάζεστε εσείς για τους εργαζόμενους και για την τύχη τους, τουλάχιστον άλλο τόσο νοιαζόμαστε και εμείς και τουλάχιστον άλλο τόσο νοιάζονται όλα τα μέλη της Βουλής. 
      ΕΚΤΟΡΑΣ ΝΑΣΙΩΚΑΣ: Δεν αμφισβητούμε την πρόθεση! 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Ως εκ τούτου, χαίρομαι για την ανησυχία που μοιραζόμαστε όλοι μαζί, αλλά θα χαρούμε πιο πολύ την ώρα που θα βρούμε λύσεις στα προβλήματα, τα οποία αντιμετωπίζουμε. 
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ.
      Κυρίες και κύριοι συνάδελφοι, ολοκληρώθηκε η συζήτηση αναφορών και ερωτήσεων.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Πολιτισμού.
      Ψήφιση στο σύνολο του σχεδίου νόμου: «Ίδρυση Εθνικού Κέντρου Θεάτρου και Χορού».
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Εμπορικής Ναυτιλίας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Συνεταιρισμοί Θαλάσσιας Αλληλοασφάλισης και άλλες διατάξεις αρμοδιότητος Υπουργείου Εμπορικής Ναυτιλίας».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Εξωτερικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Διεθνούς Σύμβασης για τη ρύθμιση της φαλαινοθηρίας και του Πρωτοκόλλου της».
      Η Σύμβαση αυτή ψηφίστηκε στη Διαρκή Επιτροπή ομόφωνα.
      Ερωτάται το Σώμα: Γίνεται δεκτό το νομοσχέδιο του Υπουργείου Εξωτερικών: «Κύρωση της Διεθνούς Σύμβασης για τη ρύθμιση της φαλαινοθηρίας και του Πρωτοκόλλου της»;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΟΣ (Άννα Μπενάκη-Ψαρούδα): Επομένως το νομοσχέδιο του Υπουργείου Εξωτερικών: «Κύρωση της Διεθνούς Σύμβασης για τη ρύθμιση της φαλαινοθηρίας και του Πρωτοκόλλου της» έγινε δεκτό κατ’ αρχήν, κατ’ άρθρον και στο σύνολο ομοφώνως και έχει ως εξής:
      (Να καταχωριστεί το κείμενο του νομοσχεδίου σελ. 21α)
      ΠΡΟΕΔΡΟΣ (Άννα Μπενάκη-Ψαρούδα): Υπουργείου Πολιτισμού.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας συνεργασίας μεταξύ της Ελληνικής Δημοκρατίας και της Μεγάλης Σοσιαλιστικής Λαϊκής Λιβυκής Αραβικής Τζαμαχιρίας στους τομείς του πολιτισμού, της εκπαίδευσης και της επιστήμης».
      Ομοίως αυτή η σύμβαση στη Διαρκή Επιτροπή ψηφίστηκε ομόφωνα.
      Επομένως, ερωτάται το Σώμα. Γίνεται δεκτό το νομοσχέδιο; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Πολιτισμού: «Κύρωση της Συμφωνίας Συνεργασίας μεταξύ της Ελληνικής Δημοκρατίας και της Μεγάλης Σοσιαλιστικής Λαϊκής Λιβυκής Αραβικής Τζαμαχιρίας στους τομείς του πολιτισμού, της εκπαίδευσης και της επιστήμης» έγινε δεκτό κατ’ αρχήν, κατ’ άρθρο και στο σύνολο, ομοφώνως. 
      (Να καταχωρισθεί το κείμενο του ψηφισθέντος νομοσχεδίου σελ.23α)
      ΠΡΟΕΔΡΟΣ (Άννα Μπενάκη-Ψαρούδα): Υπουργείο Δημόσιας Τάξης. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ του Υπουργείου Δημοσίας Τάξεως της Ελληνικής Δημοκρατίας και του Υπουργείου Εσωτερικών της Αλβανικής Δημοκρατίας για τη συνεργασία των Πυροσβεστικών Σωμάτων των δύο χωρών σε θέματα αρμοδιότητάς τους».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τον Κανονισμό. 
      Υπουργείο Δημόσιας Τάξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Πακιστάν, περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος». 
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τον Κανονισμό. 
      Υπουργείο Εξωτερικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γεωργίας σχετικά με την ίδρυση Προξενικών Αρχών».
      Η Συμφωνία αυτή στην αρμόδια Διαρκή Επιτροπή έγινε δεκτή κατά πλειοψηφία.
      Ερωτάται το Σώμα: Γίνεται δεκτό το νομοσχέδιο; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Εξωτερικών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γεωργίας σχετικά με την ίδρυση Προξενικών Αρχών» έγινε δεκτό κατ’ αρχήν, κατ’ άρθρον και στο σύνολο, ομοφώνως. 
      (Να καταχωρισθεί το κείμενο του ψηφισθέντος νομοσχεδίου σελ.25α).
      Υπουργείο Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τον Κανονισμό. 
      Επανερχόμεθα για την ψήφιση στο σύνολο του σχεδίου νόμου του Υπουργείου Πολιτισμού: «Ίδρυση Εθνικού Κέντρου Θεάτρου και Χορού». 
      Ερωτάται το Σώμα: Γίνεται δεκτό το νομοσχέδιο και στο σύνολο, όπως διανεμήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο, όπως διανεμήθηκε από τον κύριο Υπουργό, κατά πλειοψηφία.
      Συνεπώς το νομοσχέδιο του Υπουργείου Πολιτισμού: «Ίδρυση Εθνικού Κέντρου Θεάτρου και Χορού» έγινε δεκτό κατ’ αρχήν, κατ’ άρθρο και στο σύνολο κατά πλειοψηφία.
      (Να καταχωρισθεί το κείμενο του ψηφισθέντος νομοσχεδίου σελ. 27α) 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Η εξουσιοδότηση παρεσχέθη. 
      Προχωρούμε τώρα στη συζήτηση του νομοσχεδίου του Υπουργείου Εμπορικής Ναυτιλίας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Συνεταιρισμοί θαλάσσιας αλληλασφάλισης και άλλες διατάξεις αρμοδιότητος Υπουργείου Εμπορικής Ναυτιλίας».
      Η Διάσκεψη των Προέδρων έχει αποφασίσει στη συνεδρίασή της στις 10.5.2007 τη συζήτηση του νομοσχεδίου αυτού σε δύο έως τρεις συνεδριάσεις.
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας ορίζει ως Κοινοβουλευτικό Εκπρόσωπο το Βουλευτή, κ. Μιλτιάδη Βαρβιτσιώτη.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος ορίζει ως Κοινοβουλευτικό Εκπρόσωπο την Βουλευτή κ. Ελπίδα Παντελάκη.
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ως ειδικό αγορητή το Βουλευτή, κ. Ιωάννη Δραγασάκη.
      Πριν δώσω το λόγο στον εισηγητή της Νέας Δημοκρατίας θέλει να κάνει μια μικρή παρέμβαση ο κύριος Υπουργός Εμπορικής Ναυτιλίας.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Πρόεδρε, θα ήθελα να καταθέσω στο Σώμα μερικές νομοτεχνικές βελτιώσεις με βάση και τη συζήτηση που έγινε στην Επιτροπή Παραγωγής και Εμπορίου από προτάσεις των εισηγητών και Βουλευτών των κομμάτων και ορισμένες βελτιώσεις που προέρχονται από το Υπουργείο Εμπορικής Ναυτιλίας.
      ΠΡΟΕΔΡΟΣ (Άννα Μπενάκη-Ψαρούδα):   Παρακαλώ, κύριε Υπουργέ, να τις καταθέσετε στα Πρακτικά και να διανεμηθούν, ώστε να λάβουν γνώση οι κύριοι συνάδελφοι. 
       (Στο σημείο αυτό ο Υπουργός Εμπορικής Ναυτιλίας κ. Κεφαλογιάννης καταθέτει στα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      ΠΡΟΕΔΡΟΣ (Άννα Μπενάκη-Ψαρούδα):  Το λόγο έχει ο εισηγητής της Νέας Δημοκρατίας κ. Ιωάννης Πλακιωτάκης.
      ΙΩΑΝΝΗΣ ΠΛΑΚΙΩΤΑΚΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, με το παρόν νομοσχέδιο η πολιτική ηγεσία του Υπουργείου Εμπορικής Ναυτιλίας στα πλαίσια υλοποίησης του κυβερνητικού μας προγράμματος τολμά και προτείνει μια από τις σημαντικότερες τομές και μεταρρυθμίσεις των τελευταίων ετών καθορίζοντας το θεσμικό πλαίσιο για την ίδρυση και λειτουργία συνεταιρισμών θαλάσσιας αλληλασφάλισης. Επίσης, στο παρόν σχέδιο νόμου περιλαμβάνονται μεταξύ άλλων και διατάξεις που αφορούν την ενίσχυση της ανταγωνιστικότητας του υπό ελληνική σημαία πλοίου στην παροχή πρωτοβάθμιας φροντίδας υγείας στους επιβάτες και τα πληρώματα των πλοίων, ενώ ικανοποιούνται πάγια αιτήματα των Ελλήνων ναυτικών και του προσωπικού του Λιμενικού Σώματος.
      Κυρίες και κύριοι συνάδελφοι, ο θεσμός των αλληλασφαλιστικών ενώσεων παρουσιάστηκε για πρώτη φορά στη χώρα μας στην ακαδημαϊκή κοινότητα το Μάιο του 2006 στη διημερίδα που διοργάνωσε το Πανεπιστήμιο Αιγαίου με θέμα: «Ναυτιλία και θαλάσσια ασφάλιση». Συγκεκριμένα το παρόν σχέδιο νόμου έχει ως στόχο την ίδρυση στην Ελλάδα αλληλασφαλιστικών ενώσεων στα πρότυπα των σύγχρονων P&I Clubs, Protection & Indemnity, δηλαδή προστασίας και αποζημίωσης που λειτουργούν εδώ και πάρα πολλά χρόνια σε αρκετές χώρες του κόσμου, όχι όμως και στην Ελλάδα με τη μεγάλη ναυτική παράδοση και την πρωτοκαθεδρία στην παγκόσμια ναυτιλιακή αγορά. 
      Στην αλληλασφάλιση οι ίδιοι οι ασφαλισμένοι συνασπίζονται ασφαλίζοντας μέρος των κινδύνων ή της ευθύνης τους και αναλαμβάνουν σε συγκεκριμένη αναλογία, συνήθως καθοριζόμενη με βάση σταθερά μεγέθη, να καλύψουν από κοινού τις ζημίες που υφίστανται καθένας από αυτούς. Πρόκειται κυρίως για κινδύνους ή ζημίες που δεν ευρίσκουν επαρκή ή ολική κάλυψη στην ασφαλιστική αγορά. 
      Σήμερα, η μορφή των P&I Clubs διαφέρει λίγο από την αντίστοιχη των Hull Clubs, δηλαδή των Clubs που ασφαλίζουν το σώμα του σκάφους, του 18ου αιώνα. Η σημαντικότερη διαφορά εντοπίζεται στο ότι αποτελούν πλέον εταιρείες που λειτουργούν με σκοπό να καταστούν ελκυστικές μέσω της επένδυσης των κεφαλαίων, δηλαδή εισφορών των μελών τους, γεγονός που επιτρέπει την αύξηση του αποθεματικού τους και δι’ αυτού του τρόπου την περαιτέρω μείωση της επιβάρυνσης των μελών τους. Για το λόγο αυτό και το ασφαλιστικό κόστος είναι συνήθως χαμηλότερο σε σχέση με το κόστος που επιβάλλει η ανοικτή ασφαλιστική αγορά, το δε σύστημα αποζημίωσης κρίνεται ως αποτελεσματικότερο και ταχύτερο αφού υφίσταται ταύτιση συμφερόντων ασφαλιστή και ασφαλιζόμενου που υπαγορεύει με αυτόν τον τρόπο την ταχεία και αποτελεσματική ρύθμιση των ζημιών.  
      Οι εταιρείες είναι μη κερδοσκοπικές χωρίς ή με ελάχιστο μετοχικό κεφάλαιο, τα μέλη των οποίων είναι πλοιοκτήτες που έχουν εισαγάγει τα πλοία τους στο συγκεκριμένο Club και εκπροσωπούνται από το εκάστοτε διοικητικό όργανο αυτού. Ασφαλίζουν οτιδήποτε δεν καλύπτει η ασφάλεια του σώματος του σκάφους και του μηχανολογικού εξοπλισμού. 
      Είναι γεγονός ότι τον τελευταίο καιρό αυξήθηκαν οι φωνές στη χώρα μας που συνηγορούσαν υπέρ της ανάπτυξης και στην Ελλάδα της αλληλασφαλιστικής αγοράς θαλασσίων κινδύνων κατά τα πρότυπα των αγγλοσαξονικών και σκανδιναβικών P&I Clubs, μια αγορά που περιλαμβάνει αρκετούς Έλληνες πλοιοκτήτες, μια αγορά πολλών δισεκατομμυρίων ευρώ, μια αγορά που στην κατ’ εξοχήν ναυτική χώρα την Ελλάδα παρέμενε ουσιαστικά απών ο συγκεκριμένος θεσμός τη στιγμή που όπως ανέφερα και πιο πριν, Έλληνες πλοιοκτήτες και εφοπλιστές σε ποσοστό που αγγίζουν το 50% συμμετέχουν στη διοίκηση ορισμένων από τις μεγαλύτερες και παλαιότερες αλληλασφαλιστικές ενώσεις. 
      Μια συγκριτική έρευνα της σύγχρονης ασφαλιστικής αγοράς αποτυπώνει τη νευραλγική θέση που κατέχουν οι αλληλασφαλιστικές ενώσεις διεθνώς και την υπανάπτυξη του θεσμού στη χώρα μας. Σε παγκόσμιο επίπεδο το μερίδιο αγοράς στην ασφάλιση ζημιών που αναλογεί από αλληλασφαλιστικές ενώσεις γενικώς ανέρχεται περίπου στο 31%. Στην Ευρώπη τα ποσοστά ποικίλουν από χώρα σε χώρα, αλλά σε κάθε περίπτωση είναι υψηλότερα από τα αντίστοιχα που αυτήν τη στιγμή υπάρχουν στη χώρα μας όπου κυριολεκτικά ο θεσμός της αλληλασφάλισης δυστυχώς δεν έχει ευδοκιμήσει. 
      Από τη θέση σε ισχύ της νέας ασφαλιστικής νομοθεσίας και του νομοσχεδίου με αριθμό 400/1970 έχουν ιδρυθεί μόνο τέσσερις αλληλασφαλιστικοί συνεταιρισμοί, οι οποίοι ασφαλίζουν λεωφορεία του Κ.Τ.Ε.Λ.. Ειδικότερα, η ανυπαρξία αλληλασφάλισης θαλασσίων κινδύνων κατά τα διεθνή πρότυπα μπορεί να αποδοθεί σε διάφορους λόγους που σχετίζονται κυρίως με τη μέχρι πρότινος έλλειψη σχετικής βούλησης των Ελλήνων εφοπλιστών και διαχειριστών, αλλά και την απουσία πρόσφορου, από οικονομικής και εμπορικής άποψης, νομικού οχήματος που θα διευκόλυνε αυτό το εγχείρημα. 
      Σύμφωνα με το άρθρο 35 παράγραφος 1 του νομοσχεδίου με αριθμό 400/1970, η άσκηση αλληλασφάλισης επιτρέπεται μετά από άδεια του Υπουργού Ανάπτυξης μόνο από αλληλασφαλιστικούς συνεταιρισμούς με αποκλειστικό σκοπό την αλληλασφάλιση των μελών τους. 
      Έτσι, με βάση το ισχύον νομοθετικό πλαίσιο, η λειτουργία αυτής της Ένωσης μπορεί να γίνει με δυο τρόπους. Κατ’ αρχάς, με τη σύσταση αστικού συνεταιρισμού αλληλασφάλισης εναλλακτικά με την ίδρυση στην αλλοδαπή ενός κλαμπ μεταξύ των ενδιαφερομένων πλοιοκτητών, εφοπλιστών κ.λπ. και βεβαίως την εγκατάστασή του ακολούθως στη χώρα μας μέσω γραφείου ή υποκαταστήματος, εφ’ όσον η έδρα βρίσκεται σε κράτος-μέλος της Ευρωπαϊκής Ένωσης.
      Σχετικά με την πρώτη δυνατότητα, η προσπάθεια υπαγωγής μιας αλληλασφαλιστικής δραστηριότητας στο μόρφωμα του αστικού συνεταιρισμού είναι ουσιαστικά δαιδαλώδης, δεδομένου ότι ο αστικός συνεταιρισμός διέπεται από διατάξεις αναγκαστικού δικαίου που ουδόλως εξυπηρετούν τη λειτουργία και την οργάνωση της θαλάσσιας αλληλασφάλισης κατά το πρότυπο των αγγλοσαξονικών και σκανδιναβικών P&I Clubs. Εξάλλου, η δυνατότητα εγκατάστασης στην Ελλάδα μέσω γραφείου ή υποκαταστήματος εμφανίζει φορολογικά πλεονεκτήματα. Ωστόσο, δεν φαίνεται να προτιμάται από Έλληνες εφοπλιστές, διότι θεωρείται ότι δημιουργεί καθεστώς νομικής αβεβαιότητας, καθώς στο παρελθόν έχουν εγερθεί ζητήματα ακυρότητας, ακόμα και καταστρατήγησης διατάξεων αναγκαστικού δικαίου που αποθαρρύνουν τους επιχειρηματίες και τους εκπροσώπους του ελληνικού εφοπλισμού.
      (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Το παρόν σχέδιο νόμου επιδιώκει ο θεσμός της θαλάσσιας αλληλασφάλισης να μπορεί να λειτουργήσει και στη χώρα μας. Μ’ αυτόν τον τρόπο καλύπτεται ένα κενό στη νομοθεσία προς όφελος βεβαίως της ελληνικής ναυτιλίας, προς όφελος της εθνικής μας οικονομίας. Επίσης, συγκεκριμένες διατάξεις νομοσχεδίου, όπως η πρόσληψη στο Λιμενικό Σώμα συζύγων ανδρών και γυναικών ή τέκνων των στρατιωτικών του Λιμενικού Σώματος, που καθίστανται ανάπηροι, με συνέπεια τραυματισμούς, ασθένεια σε ποσοστό άνω του 67%, προστατεύουν οικονομικά και κοινωνικά τις εν λόγω οικογένειες, ενώ με άλλη διάταξη δίνεται η δυνατότητα εισαγωγής στη Σχολή Λιμενοφυλάκων, χωρίς εξετάσεις, ατόμων που συμμετείχαν σε επιχειρήσεις για διάσωση κινδυνευόντων ατόμων στη θάλασσα. Μ’ αυτόν τον τρόπο, η πολιτεία επιβραβεύει τα άτομα που διακρίνονται για εξαίρετες πράξεις αυτοθυσίας και γενναιοφροσύνης.
      Επιπλέον μετά από παρέλευση είκοσι και πλέον ετών, ρυθμίζονται και ικανοποιούνται πάγια αιτήματα προσωπικού του Λιμενικού Σώματος, αποσπώντας θετικά σχόλια και ευχαριστίες προς την πολιτική και στρατιωτική ηγεσία του Υ.Ε.Ν. από τους εκπροσώπους των συνδικαλιστικών ενώσεων, αιτήματα που έχουν σχέση κυρίως με τη βαθμολογική εξέλιξη ιδιαίτερα των προερχομένων από τη Σχολή Λιμενοφυλάκων και τη Σχολή Υπαξιωματικών του Λιμενικού Σώματος.
      Βεβαίως, με το παρόν σχέδιο νόμου δεν είναι δυνατόν να αντιμετωπιστούν όλα τα εκκρεμή ζητήματα δεκαετιών, ιδιαίτερα οικονομικά, όμως, εμπράκτως απέδειξε η πολιτική ηγεσία του Υ.Ε.Ν. ότι έχει και τη βούληση, αλλά και τη διάθεση ν’ αντιμετωπίσει και τελικά να δώσει λύσεις σε ένα μεγάλο μέρος αυτών. 
      Επίσης, η πολιτική ηγεσία του Υπουργείου Εμπορικής Ναυτιλίας εξετάζει θετικά να ικανοποιήσει και ένα μεγάλο μέρος των αιτημάτων, όπως για παράδειγμα, την απάλειψη της φράσεων «απόφοιτοι λυκείου» από το άρθρο 2 παράγραφος 12β΄ που αφορά την προαγωγή των αρχικελευστών, όμως, μέσα στα πλαίσια των οικονομικών δυνατοτήτων, αφού βεβαίως οποιαδήποτε αλλαγή ή διάταξη νόμου πρέπει να έχει την έγκριση του Γενικού Λογιστηρίου του Κράτους. 
      Για καλύτερο επίσης συντονισμό και παρακολούθηση επιχειρήσεων μεγάλης κλίμακας συστήνεται στο Υ.Ε.Ν. Κέντρο Επιχειρήσεων Λιμενικού Σώματος, ενώ με σκοπό την αποτελεσματικότερη αντιμετώπιση των εγκλημάτων επί ναρκωτικών, σε συνεργασία με τις άλλες διωκτικές αρχές, συστήνονται περιφερειακές οργανώσεις, ομάδες δίωξης ναρκωτικών στους χώρους αρμοδιότητας του Λιμενικού Σώματος. 
      Η διάθεση αγροτικών ιατρών και γιατρών υπόχρεων υπηρεσίας υπαίθρου σε πλοία είχε καθοριστεί με κοινή υπουργική απόφαση τον περασμένο Νοέμβρη του Υπουργού Εμπορικής Ναυτιλίας και του Υπουργού Υγείας, ικανοποιώντας με αυτόν τον τρόπο ένα αίτημα δεκαετιών. 
      Με το παρόν σχέδιο νόμου, καθορίζεται ότι με μέριμνα και δαπάνη του πλοιοκτήτη διατίθενται στους γιατρούς ατομικές καμπίνες και τα απαραίτητα μέσα σε φαρμακευτικό υλικό, όπως καθορίζεται από τις ισχύουσες διατάξεις της κοινής υπουργικής απόφασης. 
      Η λήψη συγκεκριμένων μέτρων διαχρονικά από τους περισσότερους Υπουργούς Εμπορικής Ναυτιλίας για την ενίσχυση της ανταγωνιστικότητας του υπό ελληνική σημαία πλοίου έχει καταστεί αναγκαία λόγω του αυξανόμενου ανταγωνισμού για την προσέγγιση πλοίων στο εθνικό του νηολόγιο από άλλα ναυτιλιακά κράτη. 
      Σε ό,τι αφορά τα δημοσιονομικά μέτρα που έχουν ληφθεί για την ελάφρυνση του εργατικού κόστους από ανταγωνίστριες χώρες, αυτά περιλαμβάνουν, για παράδειγμα στο Βέλγιο, ολική απαλλαγή των εργοδοτών από την υποχρέωση καταβολής εργοδοτικών εισφορών και μερική απαλλαγή των ναυτικών από την υποχρέωση καταβολής των εργατικών εισφορών, ενώ στη Νορβηγία, μία άλλη ανταγωνίστρια χώρα, ολική απαλλαγή των ναυτικών από την υποχρέωση καταβολής των εργατικών εισφορών, ολική απαλλαγή των ναυτικών από το φόρο εισοδήματος, ολική απαλλαγή των εργοδοτών από την υποχρέωση καταβολής των εργοδοτικών εισφορών και μία σειρά από άλλες διατάξεις από άλλες ανταγωνίστριες χώρες. 
      Στο παρόν σχέδιο νόμου, με διάταξη προτείνεται η μη καταβολή ασφαλιστικών εισφορών από τους πλοιοκτήτες για φορτηγά πλοία άνω των τριών χιλιάδων κόρων, δηλαδή για ποντοπόρα πλοία, πέραν αυτών που προβλέπονται από τις απαιτήσεις σύνθεσης του πλοίου ως προς την υποχρέωση ναυτολόγησης Ελλήνων ναυτικών και σπουδαστών και για όλους βέβαια τους ναυτολογημένους Έλληνες ναυτικούς σε θέσεις κατωτέρου πληρώματος. 
      Επιδιώκεται με αυτόν τον τρόπο η ενίσχυση της ανταγωνιστικότητας του υπό ελληνική σημαία πλοίου, καθώς και η νηολόγηση περισσοτέρων ελληνόκτητων πλοίων στην ελληνική σημαία, μία ρύθμιση με την οποία συμφωνεί και κατά την παρουσία του στην αρμόδια επιτροπή -το ξεκαθάρισε σαφέστατα- και ο Πρόεδρος της Πανελλήνιας Ναυτικής Ομοσπονδίας, όπως βεβαίως συμφωνεί και με την πλήρη διασφάλιση του δεκάμηνου δρομολόγησης των πλοίων μετά και τη σχετική τροποποίηση του Υπουργού Εμπορικής Ναυτιλίας. 
      Ήδη τα μέτρα που έχουν παρθεί από τον παρόντα Υπουργό για την ενίσχυση της ανταγωνιστικότητας της ελληνικής ναυτιλίας για το διάστημα Νοεμβρίου 2006-Απριλίου 2007 είχαν σαν αποτέλεσμα την ένταξη σαράντα έξι ποντοπόρων πλοίων συνολικής χωρητικότητας δύο εκατομμυρίων πεντακοσίων ογδόντα ενός κόρων.
      Τέλος, με το παρόν σχέδιο νόμου διευθετούνται ορισμένες δυσκολίες που έχουν συναντηθεί ως προς τις ληξιπρόθεσμες οφειλές από ναυτολόγια. 
      Προβλέπεται, επίσης, η ενίσχυση των επικουρικών συντάξεων των ναυτικών από το Ν.Α.Τ. σε περίπτωση που οι πόροι του συγκεκριμένου κλάδου δεν επαρκούν για την εκπλήρωση αυτού του σκοπού, ενώ αυξάνονται οι συντάξεις ασυρματιστών και αλλάζουν τα όρια θεμελίωσης συνταξιοδοτικού δικαιώματος ασυρματιστών Εμπορικού Ναυτικού. 
      Εν κατακλείδι, αυτό που διεφάνη τόσο από την ακρόαση των φορέων όσο και από την αρμόδια επιτροπή, είναι ότι υπάρχει σύγκλιση σε πολλά θέματα που αναφέρονται στο συγκεκριμένο νομοσχέδιο. Αυτό βγαίνει και από τις τοποθετήσεις της Πανελλήνιας Ναυτικής Ομοσπονδίας και των στελεχών του Λιμενικού Σώματος. 
      Είναι ένα πολύ σημαντικό νομοσχέδιο που εισάγει νέους θεσμούς, όπως το θεσμό της θαλάσσιας αλληλασφάλισης, ενός θεσμού που συνιστά σήμερα ένα από τα σημαντικότερα και δυναμικότερα στοιχεία του παγκόσμιου ναυτασφαλιστικού οικοδομήματος με τζίρους δισεκατομμυρίων ευρώ, που ευελπιστούμε να ευδοκιμήσει και να λειτουργήσει και στη χώρα μας δημιουργώντας νέες θέσεις εργασίας για μάναντζερ, δικηγόρους, ναυτασφαλιστές, ναυλομεσίτες, συμβάλλοντας σημαντικά στην ανάπτυξη της εθνικής μας οικονομίας. 
      Επίσης, με το παρόν σχέδιο νόμου επιλύονται πάγια αιτήματα δεκαετιών του προσωπικού του Λιμενικού Σώματος και των Ελλήνων ναυτικών. 
      Για όλους αυτούς, λοιπόν, τους λόγους υπερψηφίζω το παρόν νομοσχέδιο και καλώ όλους σας να το στηρίξετε και να το ψηφίσετε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πλακιωτάκη.
      Το λόγο έχει ο εισηγητής του ΠΑ.ΣΟ.Κ. κ. Διαμαντίδης.
      ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, κυρία και κύριοι συνάδελφοι, σήμερα συζητάμε ίσως το τελευταίο νομοσχέδιο του Υπουργείου Εμπορικής Ναυτιλίας πριν τη λήξη της θητείας της παρούσας Κυβέρνησης, αφού το ενδεχόμενο των πρόωρων εκλογών είναι πλέον ορατό. Δεν είναι όμως μόνο θέμα χρόνου, αλλά είναι και το γεγονός ότι η διακυβέρνηση του κ. Καραμανλή έκλεισε πια τον κύκλο της. 
      Διάγουμε, λοιπόν, αναμφισβήτητα τον επίλογο αυτής της νέας διακυβέρνησης, όπως αρέσκεστε εσείς στη Νέα Δημοκρατία να λέτε, και βρισκόμαστε ακριβώς στο σημείο που έχει σβήσει κάθε αναλαμπή φωτός και κάθε ελπίδα του λαού, κάθε προσδοκία του μέσου πολίτη για καλύτερες μέρες. Ό,τι είχατε να δώσετε, το δώσατε και πήρατε ό,τι είχατε να πάρετε. Και πήρατε πολλά. Όχι βέβαια όλοι, αλλά οι λίγοι, οι εκλεκτοί, οι «κουμπάροι», οι συγγενείς, οι φίλοι και κάποιοι γραμματείς. 
      Στο ίδιο, λοιπόν, κυρίες και κύριοι συνάδελφοι, μήκος κύματος είναι και το συζητούμενο νομοσχέδιο του Υπουργείου Ναυτιλίας, με λίγο όμως χρώμα προεκλογικό. Οι διατάξεις του έχουν σκοπό να τακτοποιήσουν κάποιες λίγες εκκρεμότητες, να βολέψουν ακόμα λίγους από τους ημετέρους και να κλείσουν τον κύκλο των ευνοϊκών ρυθμίσεων για την εργοδοσία και μόνο. 
      Δεν είναι δυνατόν, αφού τόσο καιρό εργαστήκατε μεθοδικά για τη διάλυση του Λιμενικού Σώματος, να μας πείτε τώρα ότι θέλετε να λύσετε τα προβλήματά του. Τα προβλήματα των ψηφοφόρων σας από την Κρήτη θέλετε να λύσετε, κύριε Υπουργέ, και γι’ αυτό μέσα απ’ αυτό το νομοσχέδιο «σκούπα» -γιατί περί νομοσχεδίου «σκούπα» πρόκειται- προτίθεστε να καταργήσετε το σύστημα των αντικειμενικών προσλήψεων στο Λιμενικό Σώμα, να καλύψετε τις μαύρες τρύπες του Ν.Α.Τ. και των επικουρικών ταμείων. Γι’ αυτό άλλωστε προτείνετε και τη σύσταση θέσης ειδικού τοποτηρητή παρά τω προέδρω. Γραμμάτια ξεπληρώνετε, επιδιώκετε να εξευμενίσετε κάποιους επιπλέον πλοιοκτήτες και επικαλείστε την ανταγωνιστικότητα της ελληνικής σημαίας στην ποντοπόρο ναυτιλία και την εξασφάλιση θέσεων εργασίας σε Έλληνες ναυτικούς. 
      Δημιουργείτε ένα θεσμικό πλαίσιο για την ενθάρρυνση της θαλάσσιας αλληλασφάλισης και της επιχειρηματικής δραστηριότητας, κάτι που δεν πρόκειται να λειτουργήσει, αφού απαιτούνται μεγάλα κεφάλαια τα οποία δεν είναι διαθέσιμα στο εσωτερικό της χώρας.
      Άρα χρειάζεται αντασφαλιστής του εξωτερικού που δεν έχει λόγο να καλύψει τον εδώ συνεταιρισμό. Από όσο μάλιστα διαβάζουμε στον ημερήσιο Τύπο, η πρόθεση του Υπουργού για σύσταση συνεταιρισμών θαλάσσιας αλληλασφάλισης προκάλεσε θυμηδία στην Ακτή Μιαούλη στον Πειραιά, από τους γνώστες των ασφαλειών που επιεικώς αποκαλούν αυτήν την απόπειρα ως «πυροτέχνημα» που χρησιμοποιείται στον τίτλο για να περάσουν οι λοιπές διατάξεις. 
      Τους μόνους που θα μπορούσε, ίσως, να αφορά η προτεινόμενη αυτή διάταξη είναι κάποιες μικρές ναυτιλιακές, ακτοπλοϊκές εταιρείες, που λόγω του μεγέθους τους και της κατάστασης των πλοίων τους δεν τις δέχονται για πελάτες οι διεθνείς ασφαλιστικοί οργανισμοί, τα P&I Clubs. Φημολογείται, λοιπόν, ότι υπάρχει πάντως μια ελληνική εταιρεία που ενδιαφέρεται να μπει στην αγορά και εδώ είναι ένα θέμα για το οποίο θα πρέπει να μας πείτε αν αληθεύει.
      Επίσης, δεν καταλαβαίνω ποιος είναι ο λόγος που έρχεται αυτό το νομοσχέδιο. Με το ισχύον νομικό πλαίσιο θα μπορούσαν να λειτουργήσουν οι συνεταιρισμοί αλληλασφάλισης, χωρίς όμως να περιλαμβάνονται και τα μεταφερόμενα εμπορεύματα που δεν είναι δυνατόν να εμπίπτουν στο αντικείμενο της ασφαλιστικής κάλυψης.
      Παρ’ ότι οι προτεινόμενες διατάξεις φαίνεται να αποσκοπούν στο να προσδώσουν μεγαλύτερη ευελιξία στην εσωτερική οργάνωση του συνεταιρισμού, δεν συμφωνούμε για όλους αυτούς τους λόγους που προανέφερα.
      Επίσης, κύριε Υπουργέ, σας επισημαίνουμε ότι δεν έχετε προβλέψει τον τρόπο άσκησης της κρατικής εποπτείας επί των συνεταιρισμών αυτών, παρά τα όσα επικαλείστε στην αιτιολογική έκθεση.
      Ένα από τα θέματα που έχουν τεθεί και είναι θέμα της διεθνούς νομοθεσίας της ασφαλιστικής αγοράς, είναι οι εποπτικές αρχές. Δηλαδή, τα κράτη κρατάνε για τον εαυτό τους την εποπτεία της λειτουργίας των ασφαλιστικών αγορών.
      Θα πρέπει ρητώς να αναφέρετε, θα πρέπει δηλαδή να προστεθεί στο άρθρο 6 του ν.δ. 551/70 ότι οι διατάξεις του ν.δ. 400/70 τυγχάνουν εφαρμογής και για τους συνεταιρισμούς θαλάσσιας αλληλασφάλισης. 
      Φέρνετε στο νομοσχέδιο ρυθμίσεις για το προσωπικό του Λιμενικού Σώματος. Καταργείτε το υπάρχον σύστημα των μορίων. Είμαστε τελείως αντίθετοι, όπως αντίθετη είναι και η Π.Ο.Ε.Π.Σ., η οποία ζητά την απόσυρση αυτής της διάταξης και να ισχύσει το σύστημα των μορίων. 
      Καταλαβαίνουμε όλοι για ποιους λόγους γίνεται αυτή η διάταξη, για ποιο λόγο τη φέρνετε. Ποιος θα διασφαλίζει τη φερεγγυότητα των εξετάσεων; Ποιος θα εξετάσει ποιους; Με ποιον τρόπο; Είναι βέβαιο ότι αυτό γίνεται μόνο για να εξυπηρετήσετε δικούς σας ανθρώπους, «γαλάζια» παιδιά και κυρίως από την Κρήτη. Ας προσέξουν και οι δικοί σας οι συνάδελφοι από την Κρήτη να μη μείνουν εκτός παιχνιδιού! 
      Βεβαίως, διαφωνούμε κάθετα. Διαφωνούμε και με την πρόβλεψη του 10% επ’ ανδραγαθία. Είναι πολύ μεγάλο ποσοστό και αφήνει  κάποια ανοικτά παράθυρα. Αυτά θα πρέπει να τα εξετάσετε. 
      Επίσης, δεν έπρεπε να εισαχθεί αλλαγή στην αρχαιότητα των αξιωματικών του Λιμενικού Σώματος και να υποβαθμιστούν οι προερχόμενοι εξ υπαξιωματικών. 
      Επίσης, εισάγεται ρύθμιση που θέτει σε διαθεσιμότητα το προσωπικό του Λιμενικού Σώματος για ποινικό αδίκημα που τιμωρείται με φυλάκιση τριών μηνών. Αν κάποιος κάνει ένα τροχαίο ατύχημα, θα τιμωρηθεί με τρεις μήνες φυλάκιση. Σημαίνει ότι πρέπει να μπει σε διαθεσιμότητα; Νομίζω ότι αυτό έχει εκδικητικό χαρακτήρα. Διαφωνούμε κάθετα. 
      Προχωράτε, επίσης, κύριε Υπουργέ και κύριοι συνάδελφοι, σε σύσταση Κέντρου Επιχειρήσεων του Λιμενικού Σώματος. Υπάρχει θάλαμος επιχειρήσεων στο Υπουργείο Εμπορικής Ναυτιλίας για την έρευνα και τη διάσωση. Υπάρχει Κέντρο Άμεσης Δράσης στο Λιμενικό Σώμα. Θα δημιουργήσετε τώρα μια άλλη επιτελική υπηρεσία που θα αποστερήσει προσωπικό από το Λιμενικό Σώμα, από τις μάχιμες μονάδες που έχουν ανάγκη και έχουν και ελλείψεις, αφού αυτήν τη στιγμή περίπου τέσσερις χιλιάδες άτομα λείπουν από την οργανική δύναμη του Λιμενικού Σώματος; 
      Τέλος, υπάρχει στο Λιμενικό Σώμα κλάδος επιχειρήσεων και θα έλεγα ότι αυτό που πάτε να κάνετε είναι πολυτέλεια. Δεν με πείθει, κύριε Υπουργέ, αυτό που είπατε στην επιτροπή, ότι δηλαδή αυτό ήταν αίτημα της ηγεσίας του Λιμενικού Σώματος. Είναι αδιανόητο να προτίθεσθε να αποδυναμώσετε το θάλαμο επιχειρήσεων με τη σύσταση του Κ.ΕΠΙΧ/Λ.Σ. που μας προτείνετε. 
      Προχωρείτε στη σύσταση ομάδας δίωξης ναρκωτικών. Όλοι γνωρίζουμε ότι στα νησιά, που είναι ένας εύκολος δρόμος αγωγής ναρκωτικών,  υπάρχουν οι άνδρες του Λιμενικού Σώματος που κάνουν πάρα πολύ σωστά τη δουλειά τους και με συνθήκες δύσκολες, χωρίς τα μέσα που χρειάζονται. Τι κάνετε εσείς τώρα; Συστήνετε αυτήν την επιτροπή. Πού θα λειτουργεί; Στο Υπουργείο; Στην έδρα κάθε λιμενικής αρχής; Θα υποβαθμίζει τη λιμενική αρχή; Υπάρχει, δηλαδή, εκεί πέρα ένα κομφούζιο. 
      Εμείς διαφωνούμε με αυτήν τη λογική. Ρυθμίζετε θέματα της Γενικής Γραμματείας Λιμένων και Λιμενικής Πολιτικής. Δεν διαφωνούμε σε αυτό το θέμα. Προχωρείτε σε ρυθμίσεις θεμάτων της Πλοηγικής Υπηρεσίας. Εδώ, στην παράγραφο 2 του άρθρου 7, υπάρχουν κάποιες φωτογραφικές διατάξεις. Εμείς δεν συμφωνούμε σε αυτήν τη λογική. 
      Βεβαίως, στο άρθρο 8 προχωράτε σε μία διαφοροποίηση, σε μια αλλαγή του νόμου που εσείς ψηφίσατε πριν από λίγο καιρό. Προτείνετε, λοιπόν, την ετήσια ακινησία στην ακτοπλοΐα πάνω από δύο μήνες, όπως προβλεπόταν στο νόμο που εσείς ψηφίσατε. Εσείς γιατί το κάνετε τώρα; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Από πού προκύπτει αυτό, κύριε συνάδελφε; 
      ΙΩΑΝΝΗΣ ΔΙΑΜΑΝΤΙΔΗΣ: Από το νομοσχέδιο που φέρνετε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Διαβάστε το καλύτερα. 
      ΙΩΑΝΝΗΣ ΔΙΑΜΑΝΤΙΔΗΣ: Το διάβασα πολύ καλά. 
      Συμφωνούμε με την αλλαγή που κάνατε στην επιτροπή, δηλαδή τα πλοία να έχουν το πλήρωμα, όταν θα είναι στην ακινησία. Όμως, τι σημαίνει αυτό; Σημαίνει ότι τα πλοία μπορεί να κάτσουν στο ντόκο πάνω από δύο μήνες με εντολή του εφοπλιστή και, επομένως, με το πλήρωμα μέσα. Δεν θα τρέχουν, βέβαια, τα έξοδα για πετρέλαιο, για τα «λιμανιάτικα», για ασφάλειες και για όλα αυτά. Εάν, όμως, το καράβι μείνει στο ντόκο πέντε-έξι μήνες, πώς θα εξυπηρετηθούν οι νησιώτες; Ποια καράβια θα πηγαίνουν στα νησιά; 
      Βέβαια, στην περιφέρειά σας την Κρήτη δεν υπάρχει κανένα πρόβλημα. Το ξέρετε αυτό το πράγμα. Εφαρμόσατε, λοιπόν, με τέτοιον τρόπο την απελευθέρωση των ναύλων και των δρομολογίων στην ακτοπλοΐα, ώστε καταφέρατε να σκλαβώσετε τα νησιά μας στις διαθέσεις των ακτοπλόων, που δεν δείχνουν ενδιαφέρον ούτε για τις επιδοτούμενες άγονες γραμμές ούτε για κλασικά δρομολόγια και εύλογα. Ως σωστοί επιχειρηματίες ενδιαφέρονται μόνο για τις γραμμές «φιλέτα». 
      Για τους γιατρούς τι κάνατε; Κάνατε αυτά που σας είχαμε πει από την πρώτη φορά. Φέρτε μια σωστή ρύθμιση, την οποία και εμείς τη δεχθήκαμε, για να την ψηφίσουμε. Εσείς δεν είχατε προβλέψει στη ρύθμιση που είχατε φέρει αυτά που κάνετε τώρα. 
      Δηλαδή να έχουν στοιχειωδώς την καμπίνα τους, για να μπορούν οι άνθρωποι να κοιμούνται στα καράβια και να έχουν το απαραίτητο ιατρικό υλικό. Αυτό το κάνετε τώρα. Βεβαίως και συμφωνούμε με αυτό, αλλά παράλληλα δείχνει και την προχειρότητα με την οποία είχατε νομοθετήσει στο παρελθόν.
      Με το άρθρο 12 προχωρείτε στην απαλλαγή των ιδιοκτητών της ποντοπόρου ναυτιλίας από τις εισφορές. Είμαστε υπέρ της επιδότησης των εισφορών με συζήτηση και υπό προϋποθέσεις, αλλά αυτό δεν σημαίνει απαλλαγή. Γιατί εσείς στην ουσία προτείνετε απαλλαγή εδώ. Η διάταξη δεν είναι παραδεκτή, αν θέλετε, και για λόγους νομιμότητας και για λόγους τήρησης του Συντάγματος. Δεν υπάρχουν Έλληνες πολίτες, εργοδότες, εργαζόμενοι που να απαλλάσσονται τελείως από φόρους ή από ασφαλιστικές εισφορές. Η διάταξη αυτή αποτελεί νέα βόμβα στα θεμέλια του Ν.Α.Τ. όσο και στα επικουρικά ταμεία. Το είχαμε επισημάνει αυτό έγκαιρα όταν είχατε φέρει τη χαριστική και την ευνοϊκή διάταξη για την κρουαζιέρα. Σας είχαμε πει ότι θα ακολουθήσουν και τα πλοία για την ποντοπόρο, όπως και τώρα σας λέμε ότι μετά την ποντοπόρο θα ακολουθήσει και η ακτοπλοΐα –αν ακόμη είστε Kυβέρνηση και είστε Υπουργός ή το φέρετε αυτό πριν τις εκλογές- θα ακολουθήσουν τα ρυμουλκά και ό,τι άλλο έχει σχέση με τη ναυτιλία. 
      Υπάρχει, λοιπόν, θέμα σ’ αυτήν τη διάταξη που προτείνετε, στην περίπτωση που δεν θα καταβάλλονται οι τακτικές εισφορές για τα επιπλέον άτομα. 
      Πέραν της υποχρεωτικής σύνδεσης, τι κάνετε τώρα; Από τις εγκριτικές πράξεις που εσείς υπογράψατε πριν λίγο διάστημα, έχει τη δυνατότητα ο κάθε εφοπλιστής να πάρει το φυλλάδιο και να ναυτολογήσει το φυλλάδιο και να έχουμε ναυτικούς οι οποίοι θα κάθονται στη στεριά. Θα ναυτολογείται το φυλλάδιο και εκείνοι θα παίρνουν συντάξιμα χρόνια. Και όλα αυτά εις βάρος του Ν.Α.Τ..
      Στο άρθρο 14 προχωρείτε στη σύσταση θέσης ειδικού συνεργάτη στο γραφείο του προέδρου. Σας είχαμε πει ότι είναι φωτογραφική διάταξη και βεβαίως σας είχα επισημάνει τότε να προσέξτε, να μην κάνετε το λάθος αυτό που είχε κάνει και ο συνάδελφός σας κ. Τσιτουρίδης με τον κ. Παπαδόπουλο, τον οποίο έρχεστε σήμερα να καταργήσετε. Αυτά σας τα λέγαμε. Και σήμερα τα υλοποιείτε. Χαιρόμαστε γιατί υλοποιείτε αυτά που σας είχαμε πει έγκαιρα.
      Ρυθμίζετε θέματα για οφειλές του Ν.Α.Τ.. Ωφελεί σκανδαλωδώς η ρύθμιση αυτή πλοιοκτήτες σε βάρος του Ν.Α.Τ., αφού καθυστερεί την εκκαθάριση ναυτολογίου περίπου ένα χρόνο μέχρι να αποσταλεί από το πλοίο και να υπογραφεί νέα συλλογική σύμβαση εργασίας. Ενώ ο διακανονισμός οφειλών ήταν τρεις μήνες, τώρα προβλέπεται να είναι είκοσι τέσσερις μήνες. Ευνοεί τους μπαταξήδες, αυτούς που δεν πληρώνουν. Η διάταξη έχει αναδρομική ισχύ, ενώ θα έπρεπε από τη στιγμή που το κάνετε να ισχύει από σήμερα, που ψηφίζεται ο νόμος. Βεβαίως είναι απαράδεκτη η εξουσία που δίνετε στον Πρόεδρο του Διοικητικού Συμβουλίου του Ν.Α.Τ..
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, με την άδεια του Προέδρου, να πληρώνουμε τις επικουρικές συντάξεις των ναυτικών, ναι ή όχι; Ποια είναι η θέση του ΠΑ.ΣΟ.Κ.;
      ΙΩΑΝΝΗΣ ΔΙΑΜΑΝΤΙΔΗΣ: Σημειώστε παρακαλώ τις παρατηρήσεις σας…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θέλετε να μην τις πληρώνουμε;
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ.
      ΙΩΑΝΝΗΣ ΔΙΑΜΑΝΤΙΔΗΣ: Θέστε τα ερωτήματα στην Ολομέλεια και βεβαίως στη δευτερολογία μου θα πάρετε τις απαντήσεις.
      Στο άρθρο 17 πέρα από τα λεγόμενα στην εισηγητική έκθεση για σύναψη ασφαλιστικών συμβάσεων, η ουσία είναι ότι προβλέπεται τα κεφάλαια του Κ.Α.Ε.Ο. -το Κεφάλαιο, δηλαδή, Ασφάλισης Επιβατών και Οχημάτων- να μπορούν να διατεθούν για την πληρωμή και επικουρικών συντάξεων. Για τις κύριες συντάξεις ήδη υπάρχει σχετική διάταξη, την οποία είχε ψηφίσει το ΠΑ.ΣΟ.Κ.. Ενώ αυτά τα κεφάλαια προορίζονται κανονικά για την ασφάλιση επιβατών και οχημάτων, που διακινούνται με τα πλοία της ακτοπλοΐας, για περίπτωση ατυχημάτων και ναυαγίων, σκοπεύετε να τα διαθέσετε προκειμένου να καλυφθούν άλλοι σκοποί. Εξάλλου δεν διευκρινίζετε αν η διάταξη ισχύει από εδώ και πέρα, από τη δημοσίευση ή και αναδρομικά για να καλύψει κονδύλια, που ήδη έχουν δοθεί στα επικουρικά.
      Με το άρθρο 18 μεταφέρετε κονδύλια από το Ν.Α.Τ. στο Κ.Ε.Α.Ν.. Πρώτη φορά ενισχύεται το κεφάλαιο επικουρικής ασφάλισης ναυτικών απευθείας από τον προϋπολογισμό, αφού όλοι γνωρίζουμε ότι ο προϋπολογισμός του Ν.Α.Τ. επιδοτείται από τον κρατικό προϋπολογισμό κατά 90%.
      Τέλος, υπάρχουν και δύο άρθρα που αναφέρονται στους ασυρματιστές. Είναι ένα θέμα που σας το είχαμε θέσει εδώ και δύο χρόνια. Είναι σωστή αυτή η διάταξη. Από τη στιγμή που αποφασίσατε επιτέλους να τη φέρετε, εμείς θα την ψηφίσουμε.
      Υπάρχουν κάποια θέματα, κύριε Υπουργέ, που είχατε δεσμευθεί έναντι των πολιτικών υπαλλήλων του Υπουργείου Εμπορικής Ναυτιλίας. Ενώ είχατε δώσει δέσμευση προς αυτούς ότι θα τα επιλύσετε, δεν το κάνατε.
      Εμείς καταθέσαμε –και άλλα κόμματα της Αντιπολίτευσης- σχετική τροπολογία και περιμένουμε στην Ολομέλεια να μας πείτε αν προτίθεστε να κάνετε δεκτά στο σύνολο ή εν μέρει κάποια από αυτά τα θέματα.
      Τέλος, κλείνοντας, κύριοι συνάδελφοι,  θέλω να πω ότι το συζητούμενο νομοσχέδιο είναι καθαρά ρουσφετολογικό ως προς ορισμένες ρυθμίσεις του, ατελές, αποσπασματικό, ευνοεί συγκεκριμένα συμφέροντα, είναι ψευδεπίγραφο ως προς τον τίτλο του, είναι ένα νομοσχέδιο με το οποίο η Κυβέρνηση προσπαθεί να κλείσει τις υποχρεώσεις της και τις δεσμεύσεις που ανέλαβε προεκλογικά, όχι έναντι του λαού αλλά έναντι αυτών που τη στήριξαν με κάθε τρόπο. Το ΠΑΣΟΚ καταψηφίζει αυτό το νομοσχέδιο και επιφυλάσσεται στη συζήτηση των άρθρων να τοποθετηθεί για να δει ποια από αυτά θα ψηφίσει.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ ( Γεώργιος Σούρλας):  Ευχαριστούμε τον κ.  Διαμαντίδη.
      Η Κοινοβουλευτική Εκπρόσωπος του Κ.Κ.Ε. κ. Ελπίδα Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Κυρίες και κύριοι Βουλευτές, το νομοσχέδιο που συζητάμε σήμερα προσπαθεί να κλείσει  αρκετές εκκρεμότητες που έχει το Υπουργείο Εμπορικής Ναυτιλίας. 
      Θα ξεκινήσουμε ξεχωριστά δύο-τρία ζητήματα, γιατί επί της αρχής εμείς πιστεύουμε ότι το πιο κύριο ζήτημα που βαραίνει το νομοσχέδιο, γι’ αυτό που κυρίως το καταψηφίζουμε, είναι ότι διευθετεί για άλλη μία φορά ρυθμίσεις χαριστικές στους εφοπλιστές, είτε είναι μέσω των οργανικών συνθέσεων είτε είναι η απαλλαγή των ασφαλιστικών εισφορών και παίρνει μέτρα που αφορούν το Λιμενικό Σώμα, ζητήματα του Υπουργείου Εμπορικής Ναυτιλίας που εμείς τα θεωρούμε εξαιρετικά σοβαρά και πάνε πιο πίσω τα πράγματα και γι’ αυτό ακριβώς το καταψηφίζουμε. Όμως, θα πω συγκεκριμένα πώς εκφράζεται αυτό.
      Ας ξεκινήσουμε με τους συνεταιρισμούς θαλάσσης αλληλασφάλισης. Αυτό που θέλω να τονίσω είναι το εξής. Το πρόβλημα δεν βρίσκεται, αν θέλετε, στη δημιουργία ή μη του φορέα –και γίνεται και μία ρύθμιση και για τη χώρα μας να θεσμοθετηθεί αυτός θεσμός εδώ- αλλά στο περιεχόμενο και στους ασφαλιστικούς κινδύνους που εξασφαλίζει αυτός. Στην επιτροπή έθεσα το ζήτημα, το ξαναθέτω στην Ολομέλεια. 
      Για να μας καταλαβαίνει ο κόσμος, θα εξηγήσω τι θέλουμε να πούμε, τι γίνεται εδώ. Για μας το ζήτημα που μπαίνει -και θεωρούμε ότι είναι εκτεθειμένη και η Κυβέρνηση, αλλά και η προηγούμενη κυβέρνηση, απέναντι και στους ναυτεργάτες και στους εργαζόμενους- είναι τα ζητήματα που αφορούν τους ασφαλιστικούς κινδύνους στη θάλασσα. Οι ελληνικές κυβερνήσεις διαχρονικά κατ’ απαίτηση των εφοπλιστών αρνήθηκαν να υπογράψουν τη Διεθνή Σύμβαση της Αθήνας το 1974 για την ευθύνη των μεταφορέων στις θαλάσσιες μεταφορές, όπως αυτή τροποποιήθηκε με το Πρωτόκολλο των Αθηνών το 2002. Εμείς αυτό που λέμε είναι  ότι πρέπει να καταργηθούν οι παρεκκλίσεις που έχουν δοθεί στα πλοία και γενικότερα και για τα εμπορικά πλοία που δραστηριοποιούνται στις εσωτερικές και διεθνείς μεταφορές και να εισαχθεί στο εθνικό δίκαιο η σύμβαση όπως διαμορφώθηκε με το Πρωτόκολλο των Αθηνών που -χωρίς να καλύπτει  όλους τους ασφαλιστικούς κινδύνους- βάζει τα ελάχιστα όρια. 
      Για να καταλαβαινόμαστε και να μας καταλαβαίνει ο κόσμος, τι προβλέπει αυτή η Σύμβαση της Αθήνας, στην οποία δεν δέχεται η Κυβέρνηση μέχρι τώρα αυτό να το προσαρμόσει στο δικό μας δίκαιο: πρόκειται για μία διεθνή σύμβαση 
      –και αφορά την ευθύνη αποζημίωσης των επιβατών από το θαλάσσιο μεταφορέα σε περίπτωση θανάτου ή σωματικής βλάβης και απώλειας ή φθοράς αποσκευών- η οποία υπογράφηκε στην Αθήνα το 1974 και τροποποιήθηκε τελευταία με το Πρωτόκολλο του 2002 που άρχισε να ισχύει από 1.5.2004.  Η κάθε χώρα θα το έβαζε  στο εθνικό της δίκαιο, θα συγκεντρωνόντουσαν οι χώρες, και μετά θα γενικευόταν και ήταν υποχρεωτικό για όλους. Τι έλυνε αυτό το ζήτημα: ότι ο μεταφορέας ευθυνόταν για κάθε ναυτικό συμβάν, δηλαδή για ναυάγιο, ανατροπή, σύγκρουση, προσάραξη, έκρηξη, πυρκαγιά ή ελάττωμα του πλοίου, ανεξάρτητα αν οφείλεται σε δόλο ή αμέλειά του με αποζημίωση των επιβατών σε περίπτωση θανάτου ή σωματικής βλάβης μέχρι του ποσού των 287.500 ευρώ. Βεβαίως αν χάσει κάποιος τη ζωή του, τι αξία έχει το χρήμα. Κανείς δεν μπορεί να πει  ότι αποτιμάται η ζωή με χρήματα. Αυτή την αποτίμηση κάνουν και οι εφοπλιστές και λένε ότι «εμείς δεν μπορούμε να δώσουμε αυτά τα χρήματα» και γι’ αυτό δεν γίνεται δεκτή η οδηγία. Το ίδιο ζήτημα έχει να κάνει και με τις άλλες αποζημιώσεις που αφορούν πράγματα που χάνονται ή απώλεια αποσκευών από 2.750 ευρώ έως 12.500 ευρώ. Τα κράτη της σύμβασης είναι υποχρεωμένα να εκδίδουν πιστοποιητικό ότι το πλοίο είναι ασφαλισμένο, γιατί είναι ευθύνη του μεταφορέα με βάση αυτά, αλλιώς πρέπει να απαγορεύσουν τη χρήση και εκμετάλλευση του πλοίου. Την ίδια υποχρέωση έχουν και τα κράτη-μέρη από ή στα λιμάνια των οποίων αποπλέει ή καταπλέει πλοίο που δεν είναι εφοδιασμένο με πιστοποιητικό  ασφάλισης. Καταλαβαίνετε, λοιπόν, τι υπάρχει εδώ. Υπάρχουν λόγοι συμφέροντος.
      Το συμπέρασμα είναι ότι υπάρχουν αντιρρήσεις των εφοπλιστών, που  θεωρούν υψηλά τα ανώτατα όρια των αποζημιώσεων, που αυτά τα ανώτατα όρια είναι τα κατώτατα όρια και βεβαίως θεωρούν ότι είναι επαχθή για την εφαρμογή του Κανονισμού αυτού στο εσωτερικό των κρατών – μελών και μεταξύ των κρατών της Ευρωπαϊκής Ένωσης. 
      Εδώ δηλαδή υπάρχει ένα συμπέρασμα ότι όταν υπάρχουν οδηγίες της Ευρωπαϊκής Ένωσης, οι οποίες ωφελούν τους επιχειρηματίες, τότε αυτές σε πολύ σύντομο χρονικό διάστημα, εν ριπή οφθαλμού θα λέγαμε, γίνονται αμέσως συμβατές και ενσωματώνονται στο εθνικό δίκαιο. Όταν υπάρχουν οδηγίες, οι οποίες δεν διευκολύνουν τους επιχειρηματίες και πρέπει να πληρώσουν, τότε καθυστερούν και δεν θεσμοθετούνται. 
      Δεύτερο ζήτημα: Αφορά τα ζητήματα που έχουν σχέση με τη ρύθμιση των θεμάτων του Λιμενικού Σώματος. Εδώ ξεχωρίζουμε τρία ζητήματα, τα οποία θεωρούμε σοβαρά. Βεβαίως υπάρχουν βελτιώσεις, που έχουν σχέση με τη βαθμολογική εξέλιξη και με ορισμένα ζητήματα, που έχουν θέσει και οι ίδιοι. Είχαμε και την ακρόαση των εκπροσώπων των φορέων που ήλθαν να δουν τον Υπουργό και έφυγαν άρον, άρον και δεν ξέρω τι συνεννοήσεις έχουν γίνει. Βέβαια, δεν είχε έλθει ο Πρόεδρος από τους εργαζόμενους. Από τις ρυθμίσεις, τις νομοτεχνικές βελτιώσεις, αλλαγές δεν βλέπω από αυτά που ζητούν. 
      Εμείς θέτουμε τρία ζητήματα. 
      Πρώτο ζήτημα. Εδώ υπάρχει επανακαθορισμός της επιλογής των υποψηφίων δοκίμων και υπαξιωματικών του Λιμενικού Σώματος με σκοπό τη μέγιστη δυνατή αξιολόγησή τους ως προς τη διερεύνηση της δομής της σκέψης, της αντίληψης και των σκέψεών τους, λέει η αιτιολογική έκθεση. Δηλαδή εδώ το όλο σύστημα πάει πιο πίσω και γι’ αυτό λέμε ότι συνολικά σε σχέση με το Λιμενικό Σώμα κινείται σε πιο αντιδραστική κατεύθυνση και χαρακτηρίζεται γενικά από επικίνδυνη διεύρυνση της δικαιοδοσίας του Υ.Ε.Ν. και ορισμένων υπηρεσιών του. Εδώ έχει σχέση με τον τρόπο εισαγωγής. Καταργεί τα μόρια που προϋπήρχαν από το 1998 ως βάση για τους υπαξιωματικούς και τους λιμενοφύλακες και επαναφέρει τις γραπτές εξετάσεις, που είχαν διατηρήσει μόνο για την εισαγωγή των αξιωματικών. Τα γραπτά βεβαίως είναι σε μεγαλύτερο έλεγχο από το Υ.Ε.Ν., ενώ δεν υπάρχει δυνατότητα ελέγχου και αναβαθμολόγηση από τους υποψηφίους. Και βέβαια μετά στο Υ.Ε.Ν. έρχονται τα ονόματα των επιτυχόντων και τα ανακοινώνει το Υπουργείο Εμπορικής Ναυτιλίας. 
      Βεβαίως ο Υπουργός μάς είπε στην επιτροπή ότι είναι καλή ιδέα και ότι τη δέχεται να υπάρχουν οι πανελλαδικές εξετάσεις.
      Άμα, λοιπόν, κύριε Υπουργέ, τη δέχεστε, βάλτε την εδώ να τελειώνουμε και να μην υπάρχει εδώ αυτή η ρύθμιση. 
      Άλλο ζήτημα: Έχουμε επικίνδυνη γενίκευση της δυνατότητας να τίθενται οι υπάλληλοι σε κατάσταση διαθεσιμότητας. Αυτό ο κόσμος ας το ακούσει και ας βγάλει τα συμπεράσματά του. Γιατί γίνεται αυτό και ποιον εξυπηρετεί; Μπορεί εύκολα να αξιοποιείται για την ένταση του αυταρχισμού και της αυθαιρεσίας στο εσωτερικό του Λιμενικού Σώματος, μια και σε διαθεσιμότητα θα μπορεί να τεθεί κάποιος μόνο από το στοιχείο του ύψους της προβλεπόμενης για κάποιο αδίκημα ποινής. 
      Παραδείγματος χάριν, για ένα τροχαίο με τραυματισμό προβλέπεται ποινή από τρεις μήνες και επομένως θα τίθεται κάποιος σε διαθεσιμότητα. Το ίδιο θα μπορεί να χρησιμοποιηθεί σε βάρος του συνδικαλιστικού κινήματος σε περίπτωση συκοφαντικής δυσφήμισης. Κατηγορία εξάλλου, που δεν είναι σπάνια από συνδικαλιστές, που τιμωρείται με τρεις μήνες και πάνω φυλακή. Άρα θα μπορεί εύκολα αυτό να αποτελέσει παράγοντα χειραγώγησης και τρομοκράτησης. Εμείς το λέμε καθαρά αυτό. Δηλαδή όποιος σηκώνει κεφάλι, όποιος θέλει να πει μία κουβέντα παραπάνω, του κόβουν το κεφάλι. Αυτό λέει και τίποτα περισσότερο. 
       Να το λάβουμε αυτό υπ’ όψιν μας, γιατί ακούστηκε και στην επιτροπή ως δικαιολογία από τον Υπουργό ότι «μα, έτσι γίνεται σε όλα τα Σώματα, τι να κάνουμε, να το προχωρήσουμε κι εδώ και μετά ας βάλουμε ζήτημα γενικότερο για όλα. Δεν είναι, όμως, έτσι τα πράγματα, γιατί εδώ στο Λιμενικό υπάρχει κάτι που δεν υπάρχει στα άλλα Σώματα, εδώ υπάρχει ο Στρατιωτικός Ποινικός Κώδικας και πάνε δεμένοι οι άνθρωποι. Για να τα σκεφτούμε αυτά καλύτερα, γιατί υπάρχει συγκεκριμένη πολιτική ευθύνη. Είναι συνειδητή επιλογή το πώς προχωρούμε. 
      Στο άρθρο 3, στο ζήτημα που έχει σχέση με τα ζητήματα της εσωτερικής υπηρεσίας είναι εξαιρετικά μεγάλο το πρόβλημα. Βεβαίως δεν έχει γίνει καμμία αλλαγή. Εδώ τι έχουμε αυτήν τη στιγμή; Έχουμε στην κυριολεξία θωράκιση της αυθαιρεσίας. Πρόκειται για επικίνδυνη διάταξη και δίνει τη δυνατότητα πλήρους και ακαταδίωκτης αυθαιρεσίας και μάλιστα με υποχρέωση παροχής νομικής συνδρομής με έξοδα της υπηρεσίας, αφού υποχρεώνεται το Νομικό Συμβούλιο του Κράτους να τους παράσχει νομική συνδρομή. Όχι ότι έχουμε αντίρρηση γενικώς να έχουν τη νομική αυτή κάλυψη, αλλά αυτή η νομική κάλυψη θα τους δημιουργήσει μία αυθαιρεσία, γιατί δεν θα μπορεί κανείς να τους πιάσει από οπουδήποτε. 
      Η διάταξη αυτή δείχνει από τη μία πλευρά τον τρόπο λειτουργίας αυτής της υπηρεσίας και τις μεθόδους που χρησιμοποιεί, ενώ έχει και αναδρομική ισχύ από τις 18 Δεκεμβρίου του 2002. Κι εδώ επιβεβαιώνεται η δική μας πολιτική…
      	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το έχουμε αλλάξει αυτό.
      	ΕΛΠΙΔΑ ΠΑΝΤΕΛΑΚΗ: Δεν ξέρω αν το έχετε αλλάξει. Δεν έχει αναδρομική ισχύ καθόλου	;
      	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είχε αλλάξει από την επιτροπή, κυρία Παντελάκη.
      	ΕΛΠΙΔΑ ΠΑΝΤΕΛΑΚΗ: Από πότε είναι η ημερομηνία; Θα το δούμε, εκτός αν έχει ισχύ από τη στιγμή που θα έχουμε το φύλλο της Εφημερίδας της Κυβέρνησης.
      	Επιβεβαιώνεται εδώ η πολιτική μας και η στάση, που είχε πάντα το κόμμα μας και στη Βουλή όπου καταψηφίσαμε από την αρχή την ίδρυση όλων των υπηρεσιών εσωτερικών υποθέσεων, που προώθησε η προηγούμενη κυβέρνηση του ΠΑ.ΣΟ.Κ. και υλοποιεί και επεκτείνει τις αρμοδιότητές τους σήμερα η Νέα Δημοκρατία. Γι’ αυτόν το λόγο και στη Διαρκή Επιτροπή Θεσμών και Διαφάνειας όταν επρόκειτο να γίνει συζήτηση για τα πρόσωπα ποτέ δεν υπερψηφίζαμε αυτές τις προτάσεις, αλλά πάντα ψηφίζαμε λευκό. 
      	Προσέξτε τώρα: Εδώ λέει η παράγραφος 5 του άρθρου 3 ότι δεν αποτελούν άδικη πράξη ούτε ποινικά ούτε πειθαρχικά οι δυσμενείς εκφράσεις που διατύπωσε ο προϊστάμενος και το προσωπικό τής εν λόγω υπηρεσίας κ.λπ. κατά την άσκηση των καθηκόντων του είτε προφορικά είτε εγγράφως, όπως και οι εκδηλώσεις -εγώ λέω ότι μπορεί να είναι ακόμη και η χειροδικία- που γίνονται για την εκτέλεση νομίμων καθηκόντων της άσκησης νόμιμης εξουσίας ή τη διαφύλαξη δικαιώματος ή από δικαιολογημένο ενδιαφέρον. Για τον προϊστάμενο, λοιπόν, όλα αυτά δεν συνάδουν ούτε σε πειθαρχικό αδίκημα. 
      Για να δούμε, λοιπόν, τι έχω στα χέρια μου. 22 Σεπτεμβρίου 2004: Έχω στα χέρια μου ένα κείμενο, το οποίο έχει φύγει από την Υπηρεσία Εσωτερικών Υποθέσεων και έχει πάει στον Εισαγγελέα Πρωτοδικών Πειραιά με θέμα: «Παρεμπόδιση του ανακριτικού έργου». Για ποιο λόγο; Διότι η συνέλευση του συλλόγου του Ν.Α.Τ. των υπαλλήλων πήρε απόφαση για πράγματα που δεν άρεσαν στη Υπηρεσία Εσωτερικών Υποθέσεων επειδή τους έκανε κριτική. Μάλιστα βάζει εδώ το ζήτημα για τους λιμενικούς, οι οποίοι –λέει- ανακριτικοί υπάλληλοι δίνουν ρεσιτάλ νομικών ακροβασιών και αυθαίρετων συμπερασμάτων, δεύτερον επειδή τους είπαν ότι είναι άτεγκτοι και απηνείς προστάτες της νομιμότητας κ.λπ., δηλαδή ζητήματα κριτικής που έγιναν και αυτό ακριβώς πηγαίνει με μία κόλλα χαρτί. Συγχρόνως κάνουν κριτική στις εφημερίδες, για παράδειγμα στο δεύτερο ζήτημα στην εφημερίδα «Ναυλαγορά» επειδή έχει επανειλημμένα δημοσιεύματα όπου δυσφημούν την υπηρεσία. 
      Μετά συνεχίζει και θέτει τα ζητήματα σε σχέση με το δικηγόρο που αναφέρει εδώ. Είναι κάποιος κ. Θωμάς Ζαφείρας, μέλος του Δ.Σ. του Ν.Α.Τ. ο οποίος πήρε το μέρος των ατόμων στη συνέλευση, οι οποίοι έκαναν το αυτονόητο και υπεράσπισαν μία συνάδελφο. Συγκεντρώθηκε ένα συνδικαλιστικό όργανο, έκανε συνέλευση και είπαν ότι δεν φταίει η συνάδελφός τους επειδή έφυγε ένα πλοίο και επειδή την υπεράσπισαν, ο δικηγόρος πήρε το μέρος τους. Ακριβώς επειδή πήρε το μέρος τους και ο δικηγόρος, συκοφαντεί την υπηρεσία κ.λπ.. 
      Σε τι καταλήγει, λοιπόν; Για τη δίωξη των πολιτικών υπαλλήλων –λέει- εφαρμόζουμε το άρθρο 13 του 32/2002 και το 35/2004, δηλαδή παραπομπή για σύσταση και συμμετοχή σε συμμορία όλη τη γενική συνέλευση, που εκφράζεται με τον πρόεδρο, το γενικό γραμματέα κ.λπ.. 
      	Αυτή είναι η δημοκρατία σας. Να γιατί αποδεικνύεται ότι είναι μύθος η αστική δημοκρατία. Δηλαδή οι προϊστάμενοι θα κάνουν ό,τι θέλουν και δεν θα υπάρχει ούτε συνδικαλιστικό κίνημα και με κάθε κριτική που θα υπάρχει θα τους τυλίγουν σε μία κόλλα χαρτί. Εδώ η πράξη βοά και είστε εκτεθειμένοι.
      	Για τη ρύθμιση των θεμάτων αρμοδιότητας του Υ.Ε.Ν. υπάρχουν αρκετές διατάξεις. Θα κάνω αναφορά σε δύο-τρία ζητήματα, που αφορούν το άρθρο 12 και σε ορισμένα ζητήματα που αφορούν το Ν.Α.Τ. και τα άλλα θα τα πούμε συγκεκριμένα στην επί των άρθρων συζήτηση.
      	Πιστεύουμε ότι το άρθρο 12 είναι ο «καθρέφτης» του ποιον εξυπηρετεί αυτή η Κυβέρνηση. Βεβαίως εδώ σήμερα δεν κρίνουμε τις πράξεις νηολόγησης, γιατί αυτά γίνονται εκτός του νομοθετικού πλαισίου. Εδώ έρχεται απλώς να εκφραστεί συγκεκριμένα, με πρακτικά μέτρα, το πώς θα εφαρμοστούν οι εγκριτικές πράξεις που έχετε ψηφίσει.
      	Η αιτιολογική έκθεση τι λέει; Λήψη μέτρων βελτίωσης της διεθνούς ανταγωνιστικότητας, όπως η ελληνική σημαία πλοίου καθώς και η νηολόγηση περισσότερων ελληνόκτητων πλοίων στην ελληνική σημαία. 
      	Στην πράξη τι έχουμε; Η Κυβέρνηση συνεχίζει την πολιτική του ΠΑ.ΣΟ.Κ. και μάλιστα ο εισηγητής του ΠΑ.ΣΟ.Κ. έκανε κριτική στη Νέα Δημοκρατία για τις εγκριτικές πράξεις. Για να συνεννοούμαστε και για να καταλαβαίνει και ο κόσμος που μας παρακολουθεί, που δεν είναι υποχρεωμένος να ξέρει ακριβώς όλα αυτά τα ζητήματα, αφορά για παράδειγμα τα ποντοπόρα πλοία και τη μείωση των οργανικών συνθέσεων, η οποία εκφράζεται με τη μείωση των Ελλήνων ναυτικών από την οργανική σύνθεση και την αντικατάστασή τους από αλλοδαπούς ναυτικούς. 
      Έρχεται ο εισηγητής του ΠΑ.ΣΟ.Κ. και σας κάνει κριτική. Το ότι σας κάνει κριτική το ΠΑ.ΣΟ.Κ. δεν σας απαλλάσσει επειδή έκανε τα ίδια. Για μας δεν απαλλάσσεστε, εκτός αν συναγωνίζεστε στο ποιος θα κάνει τα χειρότερα και στο ποιος θα εξυπηρετήσει περισσότερο τους εφοπλιστές. Απ’ ό,τι φαίνεται, αυτό συμβαίνει γιατί με την προηγούμενη κυβέρνηση οι εγκριτικές πράξεις άλλαξαν εννέα φορές οργανικές συνθέσεις. 
      Και με την υπουργία του κ. Σουμάκη μειώθηκαν οι οργανικές συνθέσεις και έγινε το γερό χτύπημα: σταμάτησε το Ν.Α.Τ. να παίρνει ασφαλιστικές εισφορές από το αλλοδαπό πλήρωμα. Είχαμε, δηλαδή, μετά το 1997, αμέσως, τέσσερις χιλιάδες πεντακόσιους Έλληνες ναυτικούς, που βγήκαν από τα καράβια. Τώρα με τη νέα εγκριτική πράξη μειώνονται ακόμα περισσότερο οι Έλληνες στα ποντοπόρα, γύρω στο 40%. Και έρχεται μετά ο Υπουργός και λέει «εμείς για να αντιμετωπίσουμε το πρόβλημα της ανεργίας δεν θα επιδοτούμε την ανεργία για τους ναυτικούς, οι οποίοι παίρνουν 295 ευρώ οι έγγαμοι και 235 οι άγαμοι». Εμείς, λοιπόν, θα προσπαθήσουμε να επιδοτήσουμε την εργασία. Αλλά, όμως, αυτό τι σημαίνει; Απαλλαγή των ασφαλιστικών εισφορών των εφοπλιστών -«για χατίρι του βασιλικού ποτίζεται και η γλάστρα»- και απαλλάσσονται και οι Έλληνες ναυτικοί από τις εισφορές την ίδια στιγμή, που συνολικά δέχεται πλήγμα ο κλάδος και πετάγονται οι ναυτεργάτες από τα καράβια. Και με όλες αυτές τις τελευταίες ρυθμίσεις θα βουλιάξει παραπέρα, θα χρεοκοπήσει το Ν.Α.Τ. και τα επόμενα χρόνια θα μετακυλίεται αυτή η κατάσταση στο κοινωνικό σύνολο. Αυτή είναι η ουσία. 
      Για να δούμε, όμως, στην πράξη πώς εκφράζεται. Εδώ πώς εκφράστηκε αυτή η απόφαση της Κυβέρνησης του Δεκεμβρίου του 2006; Ας δούμε ένα παράδειγμα αμέσως. Το «SEA ROSE» τώρα λέγεται «ΜΑΡΑΦΗ» και είναι δεξαμενόπλοιο. Στις 23 Απριλίου 2007 είχε οκτώ Έλληνες. Τώρα έχει τέσσερις Έλληνες στη σύνθεσή του. Ένα το κρατούμενο. Είναι του Βαρδινογιάννη αυτό. 
      Δεύτερο: Ένα άλλο πλοίο με ελληνική σημαία. Γιατί το προηγούμενο ήταν με ξένη σημαία και το γύρισε σε ελληνική. Αυτό έμεινε με ελληνική σημαία. Από δέκα Έλληνες έγιναν πέντε οι Έλληνες. Είναι του Αγγελικούση. Αυτό είναι ανταγωνιστικότητα. Αυτή είναι η απόφασή σας. Έχει άμεσα απτά αποτελέσματα. Αυτούς μπορεί να τους έχει κρατήσει τώρα. Δεν είναι το θέμα αν θα φύγουν αμέσως. Έχει απαλλαγεί των εισφορών. Και για κάθε έναν που θα παίρνει παραπάνω θα έχει αυτήν την απαλλαγή. 
      Και αναρωτιέται κανείς με όλες αυτές τις ρυθμίσεις τι θα γίνουν τα ταμεία. Πώς θα πάρει ο κόσμος συντάξεις; Γιατί δεν μπορεί μια κατηγορία εργαζομένων να απαλλάσσεται από τις ασφαλιστικές εισφορές και άλλη όχι. Και αυτός που κερδίζει είναι φανερό είναι μόνο ο εφοπλισμός. Και από την άλλη οι θέσεις απασχόλησης το 1981 ήταν ογδόντα επτά χιλιάδες θέσεις εργασίας, σήμερα είναι περίπου είκοσι δύο χιλιάδες σε πλοία άνω των εκατό κόρων. Βεβαίως παίρνοντας υπ’όψιν ότι οι συνταξιούχοι είναι εξήντα επτά χιλιάδες με συντάξεις των οποίων η πλειοψηφία ανέρχονται σε 500-600 ευρώ. Επομένως ο καθένας ας βγάλει τα συμπεράσματά του. 
      Ολοκληρώνοντας για το Ν.Α.Τ. εμείς είμαστε καθαροί και συγκεκριμένοι. Λέμε ότι δεν μπορεί να υπάρξει τίποτα άλλο παρά να βγουν συμπεράσματα. Είναι και θέμα και αλλαγής των συσχετισμών, ώστε να μπορεί να διεκδικηθεί, ώστε να καταβληθούν όλες οι εισφορές των εφοπλιστών στο Ν.Α.Τ., να καταργηθούν όλες οι ρυθμίσεις που τους απαλλάσσουν από την καταβολή των ασφαλιστικών εισφορών, να καλυφθεί το σύνολο των ελλειμμάτων του Ν.Α.Τ. και των άλλων ασφαλιστικών ταμείων επικουρικής σύνταξης πρόνοιας κ.λπ. από τον κρατικό προϋπολογισμό. Γιατί η μεταφορά χρημάτων από ταμείο σε ταμείο, από κεφάλαιο σε κεφάλαιο μόνο οξύνει και αναπαράγει το πρόβλημα. Και προβλήματα στην πορεία θα είναι πολύ μεγάλα. 
      Επειδή μας αναφέρατε στην επιτροπή ότι το Ν.Α.Τ. έχει βουλιάξει και μια από τις αιτίες ήταν ο κόσμος που έβαλε το ΠΑ.ΣΟ.Κ., οι παλιννοστούντες, το έψαξα λίγο, γιατί προσωπικά δεν γνώριζα ακριβώς πόσος κόσμος ήταν. Αυτοί, λοιπόν, που ήρθαν μετά τη Μεταπολίτευση από τις πρώην σοσιαλιστικές χώρες, κύριε Υπουργέ, ήταν μόλις ογδόντα. Αυτήν τη στιγμή υπάρχει ένας εν ζωή ο οποίος μας ακούει και τώρα ο οποίος παίρνει 236 ευρώ σύνταξη. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Με συγχωρείτε. Εγώ δεν είπα για τους παλιννοστούντες. Το είπε ο κ. Παπουτσής. Εγώ είπα ότι το ΠΑ.ΣΟ.Κ. έβαλε δεκαεπτά χιλιάδες άτομα στα μέσα της δεκαετίας του ’80 στο Ναυτικό Απομαχικό Ταμείο χωρίς να έχουν ούτε ένα ένσημο. Ένα ταμείο με 400.000.000 ευρώ πλεόνασμα έχει φτάσει σήμερα να έχει 1 δισεκατομμύριο 100 εκατομμύρια ευρώ έλλειμμα ετησίως. Αυτό είπα.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, διακόπτετε την κ. Παντελάκη χωρίς προηγουμένως να έχετε πάρει την άδειά της και την άδεια του Προεδρείου. 
      ΕΛΠΙΔΑ ΠΑΝΤΕΛΑΚΗ: Βεβαίως εδώ είναι και το ΠΑ.ΣΟ.Κ. Μπορεί να το πει. Και ο κ. Ανωμερίτης ο πρώην Υπουργός είναι εδώ. Δεν είναι έτσι τα πράγματα. Δεν μπήκαν τόσες χιλιάδες. Ήταν ογδόντα άτομα μετά τη Μεταπολίτευση. Εμείς αναζητήσαμε τα στοιχεία και τα έχουμε στα χέρια μας. Και ξέρουμε και ποιος είναι αυτός ο τελευταίος που παίρνει τα 236 ευρώ, ενώ από τους άλλους τους δύο χιλιάδες οκτακόσιους στο Ν.Α.Τ. παίρνουν 267 ευρώ και παραπάνω. Οι προηγούμενοι, από την δεκαετία του ’60, ήταν χίλιοι τριακόσιοι οι οποίοι είχαν έρθει από την Αίγυπτο και μπήκαν στο Ν.Α.Τ.. Υπάρχουν συγκεκριμένα στοιχεία. Δεν λείπει ούτε ένας. Μη θέλουμε να κρύψουμε με αυτά τα παραδείγματα ότι το ζήτημα της μεγάλης ληστείας του ταμείου βρίσκεται στους εφοπλιστές.
      Τέλος, θα ψηφίσουμε δύο ρυθμίσεις, δύο άρθρα, τα οποία ήταν μία αδικία, η οποία αποκαθίσταται τώρα. Είναι το άρθρο 19 και το άρθρο 20 για τους ασυρματιστές.
      Το πρώτο –και θα είμαι αναλυτική κατά τη συζήτηση επί των άρθρων- έχει σχέση με την αναβάθμιση των συντάξεων, που νομίζω ότι μπορεί να γίνει.
      ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, σας παρακαλώ ολοκληρώστε.
      ΕΛΠΙΔΑ ΠΑΝΤΕΛΑΚΗ: Όσον αφορά αυτό που σας ζήτησα, κύριε Υπουργέ, δεν είδα κάποια αλλαγή. Έχει σχέση με τους ραδιοτηλεγραφητές. Θα μπορούσαν να μην εξαιρεθούν αυτοί που έχουν πάρει το δίπλωμα του ανθυποπλοίαρχου. 
      Θέλω να το ξαναδείτε –επιμένω- γιατί υπάρχουν και αρκετές γυναίκες που τους έδωσαν τη δυνατότητα, αφού έκλεισε το επάγγελμα…
      ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, σας παρακαλώ ολοκληρώστε.
      ΕΛΠΙΔΑ ΠΑΝΤΕΛΑΚΗ: Ναι, κύριε Πρόεδρε, ολοκληρώνω αμέσως. Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Θα δευτερολογήσετε, θα τριτολογήσετε.
      ΕΛΠΙΔΑ ΠΑΝΤΕΛΑΚΗ: …να είναι ανθυποπλοίαρχοι. Κι έτσι, τους εξαιρείτε αυτήν τη στιγμή. Να πείτε ρητώς και κατηγορηματικώς, ότι αυτός ο κόσμος μπορεί να βγει στη σύνταξη –να μην είναι σε περιπέτεια- μαζί με τους άλλους ραδιοτηλεγραφητές.
      Βέβαια αυτά τα δύο άρθρα δεν μπορούν να μας κάνουν να αναιρέσουμε όλη την τοποθέτησή μας και τους λόγους, που μας κάνουν να καταψηφίσουμε το νομοσχέδιο επί της αρχής.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παντελάκη.
      Το λόγο έχει ο ειδικός αγορητής του Συνασπισμού κ. Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, στο νομοσχέδιο του Υπουργείου Εμπορικής Ναυτιλίας έχει προστεθεί, όπως γνωρίζετε, μία τροπολογία του Υπουργείου Απασχόλησης και Κοινωνικής Προστασίας. Με την τροπολογία αυτή καταργείται η Γενική Διεύθυνση, που είχε συσταθεί από τον προηγούμενο Υπουργό και της οποίας προΐστατο ο κ. Παπαδόπουλος.
      Η τροπολογία αυτή φαίνεται να είναι τυπική. Κατά τη γνώμη μας, τουλάχιστον, έχει πολύ μεγάλη σημασία. Ελπίζω αύριο να έχουμε την παρουσία του Υπουργού εδώ, του κ. Μαγγίνα, για να τη συζητήσουμε, παρ’όλο που βεβαίως είναι άσχετη με το συγκεκριμένο νομοσχέδιο.
      Τίθενται πολύ σοβαρά θέματα. Απλώς για να διευκολύνω και τον Υπουργό –που ελπίζω να είναι αύριο εδώ- πρέπει να μας απαντήσει η Κυβέρνηση ποιος φορέας θα αναλάβει τις αρμοδιότητες, που μέχρι τώρα ασκούσε η Γραμματεία. 
      Θυμίζω ότι στα πλαίσια της Γραμματείας αυτής ήταν κρίσιμες οι αρμοδιότητες, που είχαν να κάνουν –ανεξάρτητα από το πώς ασκούντο ή δεν ασκούντο αυτές- με την εποπτεία των ασφαλιστικών οργανισμών, με τις επενδύσεις των ταμείων, με τα δομημένα ομόλογα και με άλλα σοβαρά προβλήματα.
      Η κατάθεση, όμως, η προσθήκη αυτής της τροπολογίας έχει και ένα συμβολισμό, ας το πούμε έτσι, υπό την έννοια ότι το κυριότερο ίσως θέμα από τα πολλά στα οποία αναφέρεται αυτό το νομοσχέδιο, είναι η διάσταση του ασφαλιστικού, η διάσταση του Ν.Α.Τ..
      Θα ήθελα να σταθώ στο θέμα αυτό, όπως έκανα και στην επιτροπή, διότι εδώ έχουμε την εξής ιδιομορφία: Όταν συζητούμε θέματα ναυτιλίας  -όπως και αυτό- το θέμα του Ν.Α.Τ. θεωρείται κάτι δευτερεύον. Το πολύ-πολύ γίνεται κάποια αναφορά σε δευτερεύουσα πρόταση. Όταν πάλι συζητούμε θέματα κοινωνικής ασφάλισης, το Ν.Α.Τ. συνήθως το ξεχνούμε, διότι δεν υπάγεται –όπως οι άλλοι ασφαλιστικοί οργανισμοί- στην εποπτεία του Υπουργείου Απασχόλησης, θεωρείται κάτι ξεχωριστό. Έτσι, ο πολύς κόσμος δεν γνωρίζει τι είναι το Ν.Α.Τ., ποια είναι τα προβλήματά του, ποια είναι η προοπτική του.
      Το θέμα καθίσταται επίκαιρο, αλλά και δραματικό, διότι το νομοσχέδιο αυτό έρχεται να προσθέσει μια σειρά από νέες ρυθμίσεις, οι οποίες στην ουσία οδηγούν το Ν.Α.Τ. προς την καταστροφή, προς ακόμη μεγαλύτερα ελλείμματα.
      Για να κατανοηθεί το θέμα αυτό θυμίζω ότι ήδη προ καιρού το ίδιο Υπουργείο, με το επιχείρημα να ενισχύσει τις κρουαζιέρες και την ένταξη κρουαζιερόπλοιων στην ελληνική σημαία, είχε φέρει χαριστικές ρυθμίσεις, οι οποίες απάλλασσαν τους εργοδότες, τους πλοιοκτήτες από την καταβολή εργοδοτικών εισφορών. Δηλαδή, το ΝΑΤ και τότε ήταν η εύκολη λύση για το περιβόητο πρόβλημα της ανταγωνιστικότητας.
      Τελικώς αποδείχθηκε –και μάλιστα με τρόπο οδυνηρό- ότι δεν επρόκειτο καν για μία κλαδική πολιτική, που αφορούσε τον κλάδο της κρουαζιέρας, αλλά αφορούσε μία χαριστική πολιτική προς μία εταιρεία συγκεκριμένη, η οποία, δυστυχώς, ήταν η εταιρεία στην ιδιοκτησία της οποίας ήταν και το πλοίο που βούλιαξε στη Σαντορίνη.
      Αυτή ήταν η ιστορία με τις κρουαζιέρες και αυτό είναι το ιστορικό μιας χαριστικής ρύθμισης, μέσω της οποίας υποτίθεται ότι θα έρχονταν στην Ελλάδα πέντε εκατομμύρια τουρίστες και άλλα εντυπωσιακά τα οποία ακούγαμε.
      Τώρα έρχεται το νομοσχέδιο αυτό με το άρθρο 12 και λέει το εξής: Εάν σε ένα πλοίο δουλεύουν δέκα αξιωματικοί, αλλά από αυτούς τους δέκα οι πέντε είναι με βάση το όριο, που έχει καθοριστεί με την εγκριτική άδεια, που δίνει το Υπουργείο, τότε οι πρώτοι πέντε και ο εργοδότης θα πληρώνουν τις εισφορές κανονικά και οι άλλοι πέντε, που είναι πέρα από το όριο, δεν θα πληρώνουν εισφορά ούτε αυτοί ούτε ο πλοιοκτήτης. Μέσα στο πλοίο, δηλαδή, θα έχουμε δύο κατηγορίες αξιωματικών. Η πρώτη κατηγορία θα πληρώνει εισφορές, η άλλη κατηγορία δεν θα πληρώνει εισφορές, θα πληρώνονται από το προϋπολογισμό.
      Η δεύτερη ρύθμιση που εισάγεται με το ίδιο άρθρο, το άρθρο 12, είναι η εξής: Εάν ένα πλοίο έχει κατώτερο προσωπικό, τότε αυτό το κατώτερο προσωπικό πάλι δεν θα πληρώνει εισφορές ούτε ο εργαζόμενος ούτε ο εργοδότης. Ποιος θα τα πληρώνει όλα αυτά; Το Ν.Α.Τ.. Το Ν.Α.Τ., όμως, δεν έχει λεφτά. Θα τα πληρώνει ο κρατικός προϋπολογισμός. 
      Συμφωνούμε και εμείς –το είπε και η κ. Παντελάκη- να τα πληρώνει ο κρατικός προϋπολογισμός. Πρέπει ο κόσμος να πάρει τις συντάξεις του. Τι σημαίνει, όμως, να τα πληρώνει ο κρατικός Προϋπολογισμός; Πρέπει και αυτό να το απαντήσουμε. Να τα πληρώνει ο κρατικός προϋπολογισμός, σημαίνει να τα πληρώνουν οι Έλληνες φορολογούμενοι. Αυτό σημαίνει. Δεν αποτελεί, δηλαδή, κάποια λύση ότι τα πληρώνει ο κρατικός προϋπολογισμός. 
      Πρέπει να γίνει γνωστό ότι τα έξοδα του Ν.Α.Τ. έχουν ήδη ξεπεράσει το αστρονομικό ποσόν του 1.000.000.000 ευρώ, όταν τα έσοδά του είναι 152.000.000 ευρώ, δηλαδή η εξάρτηση του Ν.Α.Τ. από τον προϋπολογισμό υπερβαίνει το 88% και από ό,τι μας είπε ο Υπουργός στην επιτροπή σε λίγα χρόνια το 1.000.000.000 ευρώ, μπορεί να γίνει και 2.000.000.000 ευρώ. Δεν είναι γνωστό, δηλαδή, ότι το έλλειμμα του Ν.Α.Τ. απορροφά περίπου όσο είναι η κρατική επιχορήγηση στο Ι.Κ.Α.. Και έρχονται νέες ρυθμίσεις με μία ευκολία, διότι, λέει, έχουμε πρόβλημα ανταγωνιστικότητας. 
      Και εγώ ρωτάω, κύριε Υπουργέ, το εξής: Η παγκόσμια ναυτιλία σήμερα ζει την εποχή των παχιών αγελάδων, ζει τη χρυσή της εποχή. Δεν υπήρξε πιο κερδοφόρα εποχή για τη ναυτιλία από τη σημερινή, το λένε οι ίδιοι οι εφοπλιστές. Εάν, λοιπόν, σε συνθήκες μιας τέτοιας κερδοφορίας για το κάθε τι φέρνετε απαλλαγή των εφοπλιστών, φέρνετε χαριστικές πράξεις υπέρ των εφοπλιστών, τι θα κάνετε αύριο, μεθαύριο που θα υπάρξει κρίση, γιατί δεν θα είναι αιώνια αυτή η κερδοφορία.
      Τι προτείνουμε εμείς; Πρώτον, εμείς θέλουμε να γίνει γνωστό το πρόβλημα πρώτα από όλα στους ναυτικούς, στους εργαζόμενους και στους συνταξιούχους ναυτικούς, να ξέρουν ότι με τα μέτρα αυτά το ΝΑΤ οδηγείται στο φούντο. Και βεβαίως θα είμαστε στο πλευρό τους για να καλύπτονται οι συντάξεις από τον προϋπολογισμό, αλλά ο καθένας καταλαβαίνει ότι αυτό οδηγεί σ’ ένα αδιέξοδο, σε μία κρίση.
      Δεύτερον, προτείναμε ήδη στην επιτροπή να γίνει μια οργανωμένη συζήτηση για το Ν.Α.Τ., να έρθουν στοιχεία συγκεκριμένα για το πόσο είναι το έλλειμμα, πόσο προβλέπεται να είναι το έλλειμμα, πώς θα είναι η κατάσταση σε πέντε χρόνια, σε δέκα χρόνια, σε είκοσι χρόνια, πώς μπορεί να καλυφθεί αυτό το έλλειμμα. Και βεβαίως να αλλάξει αυτή η πολιτική, η οποία φορτώνει στο Ν.Α.Τ. μέτρα, υποτίθεται, υπέρ της ανταγωνιστικότητας, υπέρ των κερδών στην ουσία. 
      Και δεν φτάνει αυτό μόνο, είναι και χάος στο Ν.Α.Τ.. Ακόμη και ισολογισμό επίκαιρο δεν καταφέρνει να έχει. Αν θυμάμαι καλά, μας είπε ο Αντιπρόεδρός του προχθές ότι τώρα προσπαθούν να κάνουν ισολογισμό για το 2003. Και θα αναρωτηθεί κάποιος γιατί είναι σημαντικός ο ισολογισμός; Είναι και αυτό ένα δείγμα. Αν ένας οργανισμός δεν έχει στοιχεία, δεν μπορεί να συντάξει ισολογισμό, δεν ξέρει τι του γίνεται. Άρα, υπάρχει και ένα τεράστιο πρόβλημα ανοργανωσιάς.
      Και για το θέμα που ετέθη, κύριε Υπουργέ, φέρτε στη Βουλή και καταθέστε στοιχεία. Πόσοι από τους ασφαλισμένους του Ν.Α.Τ. είναι ναυτικοί και πόσοι είναι μη ναυτικοί; Να το ξέρουμε αυτό. Εμείς αναγνωρίζουμε ότι υπήρξαν ρυθμίσεις στο παρελθόν που επιβάρυναν το Ν.Α.Τ. Να δούμε όμως αν είναι μόνο αυτό και αν είναι αυτή η κύρια αιτία.
      Ή μήπως με αυτό τον τρόπο πάμε να καλύψουμε ότι το Ταμείο, το οποίο ανήκει στον πιο κερδοφόρο κλάδο της ελληνικής οικονομίας, τη ναυτιλία, είναι το πιο χρεοκοπημένο Ταμείο; Και επειδή χθες ακούγαμε και ομιλίες για τους εθνικούς ευεργέτες, να το κάνουμε «σημαία» το Ν.Α.Τ., να το βλέπουν αυτοί οι οποίοι ευθύνονται για το κατάντημά του.
      Η πρώτη, λοιπόν, πρόταση είναι αυτή, να γίνει μια οργανωμένη συζήτηση για το Ν.Α.Τ. και την προοπτική του. Και η δεύτερη πρόταση είναι κάποια στιγμή να συζητήσουμε τι σημαίνει αυτό που λέμε «ελληνική σημαία». Δηλαδή, τι οφέλη έχουμε ως χώρα και ως κοινωνία από το αν ένα πλοίο είναι στην ελληνική σημαία. Δεύτερον, τι οφέλη έχει ο εφοπλιστής αν είναι στην ελληνική σημαία. Μήπως, ό,τι και να κάνουμε, δεν θα έρχεται στην ελληνική σημαία;
      Τρίτον, να συζητήσουμε πώς τελικά μετρούμε και πώς αξιολογούμε τη συνολική επίπτωση που έχει η ναυτιλία –ιδιαίτερα η ποντοπόρος ναυτιλία- στην ελληνική οικονομία και στην ελληνική κοινωνία. Για να δούμε τελικά τι πληρώνουμε, γιατί το πληρώνουμε, μέχρι πόσο μπορούμε να πληρώνουμε και με τι αντάλλαγμα τα πληρώνουμε όλα αυτά.
      Σε ό,τι αφορά τώρα τα άλλα θέματα του νομοσχεδίου, θα τα πάρω εν συντομία με τη σειρά τους. Το πρώτο άρθρο είναι αυτό που προβλέπει την αυτασφάλιση, κατά κάποιο τρόπο, των πλοιοκτητών για την κάλυψη ορισμένων από τις ζημίες, τις οποίες μπορεί να υποστούν τα πλοία. Είναι η αλληλασφάλιση.
      Θα περιοριστώ σε δύο παρατηρήσεις που κάνει και η έκθεση της Επιστημονικής Επιτροπής της Βουλής, κύριε Υπουργέ. Σημειώνει δύο κενά: το πρώτο είναι από ποιον θα εποπτεύονται αυτοί οι φορείς και το δεύτερο είναι ποιο φορολογικό καθεστώς θα τους διέπει. Νομίζω ότι το άρθρο 1, εφόσον θεσμοθετεί αυτή τη ρύθμιση, θα πρέπει να καλύψει με μεγαλύτερη σαφήνεια αυτό το κενό.
      Και βέβαια, ζητήσαμε και στην επιτροπή πληροφόρηση. Αυτού του τύπου οι θεσμοί δημιουργήθηκαν διεθνώς πριν από δεκαετίες, ίσως και αιώνες. Στην Ελλάδα δεν υπήρξε κάποια σχετική ρύθμιση. Λέτε ότι έφταιγε ο νόμος. Εμείς δεν θεωρούμε ότι σε τέτοια πράγματα φταίει απλώς ο νόμος. Πείτε μας αν σήμερα υπάρχει κάποιο ενδιαφέρον επιχειρηματικό γι’ αυτόν τον τομέα, για να ξέρουμε αν έχει και πρακτική σημασία ή όχι.
      Και μας έκανε εντύπωση –δεν ξέρω αν υπήρχαν δυσκολίες ανωτέρας βίας κ.λπ.- ότι στην επιτροπή της Βουλής, όπου συζητήσαμε το νομοσχέδιο, δεν ήρθε καν εκπρόσωπος των εφοπλιστών, να μας πει κι αυτός περί τίνος πρόκειται, πώς το βλέπουν αυτό το θέμα.
      Μια και μιλάμε όμως για αλληλασφάλιση, έχω καταθέσει και μία τροπολογία που αφορά ένα είδος αλληλοασφάλισης, ένα Ταμείο Αλληλοβοήθειας για τους εργαζόμενους του Υπουργείου Ναυτιλίας. Υπάρχει, όπως γνωρίζετε, ο θεσμός σε όλα σχεδόν τα Υπουργεία, εκτός από το Υπουργείο Εμπορικής Ναυτιλίας. Είναι, λοιπόν, ευκαιρία να θεσμοθετηθεί αυτό το Ταμείο Αλληλοβοήθειας των υπαλλήλων του Υπουργείου Ναυτιλίας.
      Οι ίδιοι έχουν επεξεργαστεί ένα κείμενο, το οποίο έχω καταθέσει με τη μορφή –εμπρόθεσμης- τροπολογίας. Απαντώνται τα βασικά ζητήματα. Άλλωστε, με υπουργική απόφαση ή με προεδρικά διατάγματα θα καθοριστούν οι λεπτομέρειές του. Θα είναι μια ένδειξη καλής διάθεσης, κύριε Υπουργέ, να δεχθείτε επί της αρχής το θέμα αυτό.
      (1TL)
      Το άρθρο 2 αφορά τους λιμενικούς. Μετά από τις διορθώσεις που κάνατε, κύριε Υπουργέ, νομίζω ότι υπάρχει ανάγκη είτε να αποσυρθεί η παράγραφος 8 του άρθρου 2 στη σελίδα 39 του νομοσχεδίου είτε αυτό που έχετε βάλει τώρα για τους πλωτάρχες να είναι των πλοιάρχων. Δεν ξέρω εάν το δέχεστε ή όχι ή ποια είναι η δυσκολία. Η αρχική πρόταση είναι να αποσυρθεί και να συζητηθεί το θέμα. Εφόσον, όμως, κάνετε διόρθωση και βάζετε ως όριο τους πλωτάρχες, ας ισχύσει τουλάχιστον από αντιπλοιάρχους και πάνω.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έχετε και εσείς πιέσεις από άλλους, όπως έχουμε και εμείς, από τους υπαξιωματικούς.
      ΙΩΑΝΝΗΣ ΔΡΑΓΑΣΑΚΗΣ: Εγώ δέχθηκα το αίτημά τους και το θεωρώ εύλογο, δεν είναι θέμα πιέσεων. Και οι εφοπλιστές μάς πιέζουν, αλλά, όπως βλέπετε, εμείς δεν μεταφέρουμε παράλογα αιτήματα. Εάν έχουν ένα δίκαιο αίτημα, θα το μεταφέρουμε. Και επειδή, κύριε Υπουργέ, πάμε και σε εκλογές, πρέπει να βρείτε δύο-τρία μέτρα που να είναι υπέρ των εργαζομένων, διότι ό,τι έχετε κάνει μέχρι τώρα, κακά τα ψέματα, είναι υπέρ των εφοπλιστών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω χρόνο από τη δευτερολογία μου.
      Το άρθρο 3 αφορά το Γραφείο Εσωτερικών Υποθέσεων. Θεωρώ ότι είναι πολύ σοβαρό αυτό το θέμα, διότι εδώ έχουμε μία ιδιομορφία. Αυτό το Γραφείο Εσωτερικών Υποθέσεων δεν λειτουργεί όπως το καταλαβαίνουμε, δηλαδή, δεν ασχολείται με θέματα διαφθοράς, παραβατικότητας, που αφορούν συμπεριφορές των ένστολων, αλλά λειτουργεί σαν ένα είδος υπηρεσιακού συμβουλίου. Έφθασε αυτό το Γραφείο Εσωτερικών Υποθέσεων ακόμη και να τρομοκρατεί πολιτικούς υπαλλήλους, ενώ στη συνέλευση των εργαζομένων του Ν.Α.Τ. έφθασε να τους κατηγορεί για σύσταση συμμορίας, για διάφορα απίθανα πράγματα και τρέχουν ο πρόεδρος και ο γραμματέας του σωματείου στα δικαστήρια. Δεν είναι αυτός ο ρόλος τέτοιων γραφείων. 
      Δεν πρέπει, επομένως, να έχει καμία εμπλοκή με το πολιτικό προσωπικό. Για το πολιτικό προσωπικό ισχύει ο Υπαλληλικός Κώδικας και υπάρχουν οι Επιθεωρητές Δημόσιας Διοίκησης. Καμμία δουλειά δεν μπορεί να έχει μία τέτοια υπηρεσία ή ένα τέτοιο γραφείο με το πολιτικό προσωπικό. Αλλά και με το ένστολο προσωπικό πρέπει να παίξει το ρόλο του και ο ρόλος του δεν είναι να βαθμολογεί ή να κάνει κρίσεις με κριτήρια είτε κομματικά είτε άλλα, αλλά να εξασφαλίσει τη σωστή λειτουργία των υπηρεσιών και τη σωστή εκτέλεση της αποστολής διαφόρων υπηρεσιών και οργάνων.
      Για τα άλλα άρθρα, επειδή δεν θέλω να υπερβώ το χρόνο μου, πιστεύω ότι θα έχουμε την ευχέρεια αύριο να επεκταθούμε.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη.
      Κυρίες και κύριοι συνάδελφοι, η συνάδελφος κ. Άννα Διαμαντοπούλου ζητά ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια.
      Εισερχόμεθα στον κατάλογο των ομιλητών Βουλευτών και το λόγο έχει ο κ. Χρύσης.
      ΒΑΣΙΛΕΙΟΣ ΧΡΥΣΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, το Υπουργείο Εμπορικής Ναυτιλίας, αποβλέποντας στον εκσυγχρονισμό και στη συμπλήρωση της νομοθεσίας μας, έφερε στην Εθνική Αντιπροσωπεία για συζήτηση και ψήφιση το νομοσχέδιο «Συνεταιρισμοί Αλληλασφάλισης και άλλες διατάξεις» αρμοδιότητας του Υπουργείου Εμπορικής Ναυτιλίας. Ως Βουλευτής της Δωδεκανήσου, περιοχής που κατ’ εξοχήν ασχολείται με τη ναυτιλία από αρχαιοτάτων χρόνων μέχρι σήμερα, είχα χρέος να ζητήσω το λόγο. 
      Είναι αναμφισβήτητο ότι το υφιστάμενο νομικό καθεστώς που μέχρι σήμερα κάλυπτε την ασφάλιση πλοίων και αεροσκαφών κατέστη ανεπαρκές. Για το λόγο αυτό στο νομοθετικό διάταγμα 571/1970 μετά από το άρθρο 3 κρίθηκε κατόπιν επισταμένης και υπεύθυνης επεξεργασίας η συμπλήρωσή του με το άρθρο 3α΄ που προβλέπει το συνεταιρισμό θαλάσσιας αλληλασφάλισης.
      Αυτός μάλιστα είναι ο κεντρικός πυρήνας και εντάσσεται στο πρώτο μέρος του νομοσχεδίου. 
      Αντικείμενο του συνεταιρισμού  θαλάσσιας αλληλασφάλισης, είναι η ασφάλιση των μελών του από κινδύνους, που απειλούν πλοία, εμπορεύματα, πληρώματα και επιβάτες. Μέλη του παραπάνω συνεταιρισμού μπορούν να γίνουν κύριοι πλοίων, πλοιοκτήτες, εφοπλιστές, διαχειριστές εταιρειών πλοιοκτησίας, εκναυλωτές, καθώς και φυσικά ή νομικά πρόσωπα, αφότου οι ως άνω καταστούν μέλη του συνεταιρισμού θαλάσσιας αλληλασφάλισης με την προβλεπόμενη διαδικασία, δεν υπέχουν προσωπική ευθύνη έναντι τρίτων ή έναντι μελών του συνεταιρισμού για τις υποχρεώσεις τους. Η εγγραφή κάθε μέλους αποκτάται με την εγκριτική απόφαση του διοικητικού συμβουλίου του συνεταιρισμού. Το διοικητικό συμβούλιο, σύμφωνα με τα προβλεπόμενα στο πρώτο άρθρο του κατατεθέντος νομοσχεδίου, έχει αποκλειστική αρμοδιότητα στην ανάληψη απαιτήσεων ασφαλιστικών αποζημιώσεων, την αναγνώριση ή  μη απαιτήσεων αποζημίωσης, καθώς και την ικανοποίησή τους. 
      Επίσης, σύμφωνα με το καταστατικό το διοικητικό συμβούλιο επιλαμβάνεται και της συμβιβαστικής επίλυσης των διαφορών μεταξύ συνεταιρισμού και των μελών του. 
      Τέλος, έχει τη δυνατότητα επιβολής έκτακτων εισφορών για αντιμετώπιση απρόβλεπτων ζημιών και καθορίζει το ύψος των ασφαλιστικών υποχρεώσεων. 
      Κυρίες και κύριοι συνάδελφοι, το υπό ψήφιση νομοσχέδιο πέρα των όσων προβλέπει στο πρώτο μέρος του για πρόσθετη ασφάλιση των μελών του, στο δεύτερο μέρος ρυθμίζονται θέματα, που χρόνια ταλάνιζαν και απασχολούσαν το προσωπικό του Λιμενικού Σώματος. 
      Ειδικότερα, λοιπόν, στο δεύτερο μέρος του νομοσχεδίου γίνεται τροποποίηση του Κώδικα Προσωπικού του Λιμενικού Σώματος, αναφορικά με τη διαδικασία και τις προϋποθέσεις επιλογής υποψηφίων για το Λιμενικό Σώμα. Ιδιαίτερη μνεία και αναφορά πρέπει να γίνει στην προσθήκη του άρθρου 6 του Κώδικα Προσωπικού Λιμενικού Σώματος, που με ιδιαίτερη ευαισθησία προβλέπει στους συζύγους, άνδρες ή γυναίκες και τέκνα στρατιωτικών του Λιμενικού Σώματος που καθίστανται ανάπηροι σε ποσοστό 67% κατά την εκτέλεση διατεταγμένης υπηρεσίας, να έχουν μία προνομιακή μεταχείριση αναφορικά με την πρόσληψή τους στο Λιμενικό Σώμα. 
      Επίσης το 10% των θέσεων που προκηρύσσονται μετά την ψήφιση του παρόντος νομοσχεδίου προορίζονται, σύμφωνα με το άρθρο 2 παράγραφος 8, για ιδιώτες που θα εισάγονται χωρίς εξετάσεις στη Σχολή Δοκίμων Λιμενοφυλάκων, εφόσον αποδεδειγμένα έχουν συμμετάσχει σε επιχειρήσεις, που συντονίζονται από το Υπουργείο Εμπορικής Ναυτιλίας ή τις λιμενικές αρχές, για διάσωση ανθρώπων που κινδυνεύουν στη θάλασσα ή τους χώρους, που εποπτεύονται από το Λιμενικό Σώμα, εκθέτοντας φυσικά τη ζωή τους σε κίνδυνο. 
      Κυρίες και κύριοι συνάδελφοι, εκτός της υπηρεσιακής κατάστασης του προσωπικού που ρυθμίζει το νομοσχέδιο, καινοτόμο και πρωτοποριακό επίσης χαρακτήρα έχει το άρθρο 5, με το οποίο συνιστώνται, δι’ αποφάσεως του  Υπουργού Εμπορικής Ναυτιλίας, στις κατά τόπους λιμενικές αρχές, περιφερειακές ομάδες δίωξης Λιμενικού Σώματος. Οι ομάδες αυτές οργανώνονται, λειτουργούν, εξοπλίζονται και εκπαιδεύονται σύμφωνα με τον κανονισμό που εκδίδεται από τον Αρχηγό του Λιμενικού Σώματος και κυρώνεται με απόφαση του Υπουργού Εμπορικής Ναυτιλίας. Διοικητικά και επιχειρησιακά υπάγονται στον προϊστάμενο της λιμενικής αρχής. Οι ομάδες αυτές στελεχώνονται με προσωπικό του Λιμενικού Σώματος, που έχει αποφοιτήσει με επιτυχία από σχολείο δίωξης ναρκωτικών του Λιμενικού Σώματος ή αντίστοιχου σχολείου της ημεδαπής ή αλλοδαπής. 
      Τέλος, κυρίες και κύριοι συνάδελφοι, στο τέταρτο μέρος του νομοσχεδίου ρυθμίζονται ποικίλα θέμα του Υπουργείου Εμπορικής Ναυτιλίας.
      Δίνεται η δυνατότητα παράτασης της ετήσιας ακινησίας των ακτοπλοϊκών πλοίων για λόγους ανωτέρας βίας, για την ετήσια προγραμματισμένη επιθεώρησή τους. Με μέριμνα και δαπάνη των πλοιοκτητών διατίθενται στους ιατρούς των πλοίων ατομικές καμπίνες και παρέχεται ενδιαίτηση και ο απαιτούμενος φαρμακευτικός και ιατροτεχνικός εξοπλισμός. Τοιουτοτρόπως, αναβαθμίζονται οι παρεχόμενες θαλάσσιες υπηρεσίες. 
      Κυρίες και κύριοι συνάδελφοι, με το υπό ψήφιση νομοσχέδιο γίνεται μια γενικότερη αναβάθμιση της νομοθεσίας μας. Το Υπουργείο Εμπορικής Ναυτιλίας με αίσθημα ευθύνης και με ιδιαίτερη ευαισθησία, έφερε κατόπιν επιπόνου νομοθετικής προπαρασκευής το παρόν νομοσχέδιο στη Βουλή και μας καλεί να πάρουμε υπεύθυνη θέση και στάση. Προσωπικά το υπερψηφίζω επί της αρχής, γιατί εμπλουτίζει τη νομοθεσία μας με διατάξεις αναγκαίες και χρήσιμες για τους ενασχολούμενους και παρέχοντες θαλάσσιες υπηρεσίες.
      Ευχαριστώ πολύ .
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χρύση. 
      Το λόγο έχει ο κ. Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, και το νομοσχέδιο αυτό είναι ένα ακόμα δείγμα του τρόπου, με τον οποίο νομοθετεί η Κυβέρνηση. Νομοσχέδια χωρίς αρχή, άτεχνα μωσαϊκά, με διατάξεις εμβαλωματικές, αποσπασματικές και εν προκειμένω, όπως και σε άλλα νομοσχέδια, και χαριστικές και ρουσφετολογικές. Έτσι, κυρίες και κύριοι συνάδελφοι, πραγματικά, συνεχώς, πέφτει το επίπεδο της ποιότητας του νομοθετικού έργου και υποβαθμίζεται συνολικά η κοινοβουλευτική διαδικασία. 
      Αρκεί να θυμίσω ότι από τα είκοσι ένα άρθρα του νομοσχεδίου μόνο το ένα αντιστοιχεί στον τίτλο του νομοσχεδίου «θαλάσσια αλληλασφάλιση».  Αν μάλιστα προσθέσω και το άρθρο της τροπολογίας που φέρατε, θα έλεγα να αλλάξετε τον τίτλο, κύριε Υπουργέ. Αναφέρομαι στην τροπολογία για κατάργηση του ειδικού γραμματέα μετά το σκάνδαλο των ομολόγων. Αλλάξτε τον τίτλο και πείτε: «από την αλληλασφάλιση στην αλληλοκάλυψη των ευθυνών». Καταψηφίζουμε αυτό το νομοσχέδιο. 
      Αναφέρθηκε αναλυτικά ο εισηγητής μας. Δεν υπάρχει αρχή. Εγώ θα περιοριστώ σε συγκεκριμένες παρατηρήσεις σε ορισμένα άρθρα, που χαρακτηρίζουν αυτά που είπα -για του λόγου το αληθές- και αναδεικνύουν και τη λογική της Κυβέρνησης. 
      Πρώτον, άρθρο 2 παράγραφος 2 και 3 όσον αφορά τις επιλογές των λιμενικών. Με τις ρυθμίσεις αυτές αλλάζει ο τρόπος επιλογής για τους δόκιμους υπαξιωματικούς και για τους λιμενοφύλακες. Αλλάζει το σύστημα μοριοδότησης που ίσχυε –νομίζω- από το 1998. Ένα σύστημα που απέδωσε και σε αντικειμενικότητα και σε αξιοκρατία. Αντικαθίσταται με γραπτές εξετάσεις, τη διαδικασία και τους όρους των οποίων προσδιορίζει με απόφασή του ο Υπουργός και που γίνονται με ευθύνη του Υπουργείου. Καταλαβαίνετε, δηλαδή, ότι θα οδηγηθούμε σε «στημένες» εξετάσεις. 
      Διερωτήθηκα γιατί το κάνει ο κύριος Υπουργός. Ανέτρεξα στην εισηγητική έκθεση, η οποία αναφέρει: «για τη μεγίστη αξιολόγηση και σκοπός είναι η διερεύνηση της δομής, της σκέψης και της αντίληψης των υποψηφίων». Τα ίδια μας λέγατε και για τη συνέντευξη, η οποία άνοιξε κερκόπορτα στο σύστημα του Α.Σ.Ε.Π.. Δεν πείθετε κανέναν. 
      Κύριε Υπουργέ, σας παρακαλώ στην προκειμένη περίπτωση και θέλω να είμαι σαφής. Δύο λύσεις έχετε, αν θέλετε τουλάχιστον να περισώσετε στοιχειώδη υπευθυνότητα. Ή θα αφήσετε το σύστημα, όπως είναι, αφού δούλεψε ή αν θέλετε να πάτε σε  εξετάσεις, για να μην κοροϊδεύουμε τα παιδιά –και κοροϊδεύετε και τα «γαλάζια» παιδιά και όχι μόνο τα άλλα Ελληνόπουλα- να πάτε σε εξετάσεις που έχουν φερεγγυότητα, εγγυημένες, όπως είναι το σύστημα των πανελλαδικών εξετάσεων. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε; 
      ΚΩΝΣΤΑΝΤΙΝΟΣ ΓΕΙΤΟΝΑΣ:  Όχι. Θα απαντήσετε στην ερώτηση, κύριε Υπουργέ…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αφού δεν το θέλει ο ομιλητής …
      ΚΩΝΣΤΑΝΤΙΝΟΣ ΓΕΙΤΟΝΑΣ: Εξετάσεις, οι οποίες δεν έχουν τις εγγυήσεις της αντικειμενικότητας, είναι «στημένη» μηχανή.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εάν συμφωνεί το Προεδρείο...
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αφού δεν το επιθυμεί ο ομιλητής, δεν μπορείτε να τον διακόψετε. 
      Συνεχίστε, κύριε Γείτονα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εντάξει δεν έχω αντίρρηση. Να μου κρατήσετε το χρόνο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι ένα θέμα πολύ σοβαρό αυτό που θέτετε, κύριε συνάδελφε, και νομίζω τέθηκε και από τους εισηγητές. Θα σας πω ποια είναι η πραγματικότητα. 
      Πρώτα απ’ όλα, εδώ και πολύ καιρό, πριν κατατεθεί αυτό το νομοσχέδιο, υπήρχε η πρόθεση της πολιτικής ηγεσίας του Υπουργείου Εμπορικής Ναυτιλίας να ενταχθούν στις πανελλαδικές εξετάσεις και οι εξετάσεις των λιμενοφυλάκων. Το αίτημα αυτό κατατέθηκε επισήμως στο Υπουργείο Παιδείας, αλλά δεν μπορεί με βάση το Σύνταγμα να υιοθετηθεί για ένα και μόνο λόγο, διότι οι σχολές, οι οποίες υπάγονται στις πανελλαδικές εξετάσεις, είναι τετραετούς φοιτήσεως, οι σχολές των λιμενοφυλάκων είναι έξι μηνών, δεν μπορεί, λοιπόν, το σύστημα των πανελλαδικών εξετάσεων να συμπεριλάβει και τις σχολές των λιμενοφυλάκων. Γι’ αυτόν το λόγο υιοθετήσαμε τη διάταξη για την οποία τοποθετείστε. 
      Κύριε συνάδελφε, θέλω να σας ενημερώσω για το εξής. Είδα ότι πήγατε και είδατε τη νομοθεσία του 1998. Θα σας παρακαλέσω να δείτε και τη νομοθεσία που ψήφισε η προηγούμενη κυβέρνηση, η Κυβέρνηση του κόμματός σας, του ΠΑ.ΣΟ.Κ., το 2002, όπου βεβαίως τροποποίησε τις εξετάσεις για τους λιμενοφύλακες με τη μοριοδότηση, αλλά δεν τροποποίησε τις εξετάσεις για τους αξιωματικούς. Εμείς τι κάνουμε; Αναβαθμίζουμε το σύστημα και υιοθετούμε αυτό που υιοθέτησε η κυβέρνηση του ΠΑ.ΣΟ.Κ. για τους αξιωματικούς. Εάν εσείς λέτε ότι δεν είναι αξιοκρατικές οι εξετάσεις για τους αξιωματικούς, σημαίνει ότι εσείς αποδέχεστε ότι όλα αυτά τα χρόνια από πόρτες και παράθυρα προσλαμβάνατε τους αξιωματικούς του Λιμενικού Σώματος. Εγώ πιστεύω ότι το σύστημα είναι αξιοκρατικό και το επεκτείνουμε στους λιμενοφύλακες. 
      Σας ευχαριστώ, κύριε Πρόεδρε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, εμένα να μη με αντιμετωπίζετε «δικολαβίστικα». Δεν αναβαθμίζεται το σύστημα, αναβαθμίζεται το ρουσφέτι. Εάν έχετε πρόβλημα για τις πανελλαδικές εξετάσεις...
      ΑΝΑΣΤΑΣΙΟΣ ΚΑΡΑΜΑΡΙΟΣ: (Δεν ακούστηκε)
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, κύριε συνάδελφε. Μας ακούει ο ελληνικός λαός και μας ακούνε νέοι άνθρωποι, οι οποίοι σήμερα είναι σε αδιέξοδο. Εγώ με τον κ. Παπαθεμελή ξέρετε ότι εισαγάγαμε το σύστημα των πανελλαδικών εξετάσεων στην Αστυνομία. Εάν, όμως, έχετε πρόβλημα, όπως λέτε, να αφήσετε το σύστημα των μορίων. Οι «στημένες» εξετάσεις είναι η μεγάλη απάτη. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Των αξιωματικών επί ΠΑ.ΣΟ.Κ. ήταν στημένες οι εξετάσεις, κύριε συνάδελφε; 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, να μη συνεχίσουμε άλλες διακοπές, παρακαλώ. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Άρα, λοιπόν, εδώ αναδεικνύεται η λογική της Κυβέρνησης που μας γυρίζει πίσω στο πελατειακό σύστημα. 
      Το δεύτερο που θα ήθελα να τονίσω: Έχετε μια διάταξη για τα ναρκωτικά, στο άρθρο 5. 
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριοι συνάδελφοι. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριοι συνάδελφοι, καλό είναι να ακούτε και να ακούτε μάλιστα σήμερα, μετά απ’ αυτά που πάθατε ως Κυβέρνηση. Εγώ συγχωρώ την αλαζονεία που είχατε στην αρχή, όταν αναλάβατε την εξουσία, με τα πολύ ωραία περί «νέας διακυβέρνησης». Δεν είδατε πού κατήντησε η Κυβέρνησή σας σήμερα; Να μιλάει στη Βουλή ο Υπουργός Δημόσιας Τάξης και να λέει ότι κάνει αγγαρεία, ότι εκτίει ποινή; Και μιλάτε; Ακούστε, λοιπόν, λίγο και τον αντίλογο. Η Βουλή είναι λόγος και αντίλογος. Σας παρακαλώ ηρεμείστε. 
      Έρχομαι στο δεύτερο ζήτημα. Φέρνει μια διάταξη ο κύριος Υπουργός -και γι’ αυτό πήρα κυρίως το λόγο, κύριε Υπουργέ- για την κακταπολέμηση των ναρκωτικών. Στο άρθρο 5 συστήνονται περιφερειακές ομάδες δίωξης ναρκωτικών στο Λιμενικό Σώμα. 
      Κύριε Υπουργέ, αυτό θα ήταν θετικό, κατά τη γνώμη μου, υπό προϋποθέσεις. Εδώ, όμως, υπάρχουν δύο ζητήματα. Το ένα είναι το θέμα της πολιτικής για τα ναρκωτικά και το θέμα του συντονισμού των διωκτικών αρχών. Υπάρχει έλλειμμα συντονισμού. Όπως ξέρετε, με το θέμα της καταστολής ασχολείται η Αστυνομία, το Λιμενικό, οι Τελωνειακές Υπηρεσίες και οι ΥΠ.Ε.Ε.. Και στην έκθεση, εάν διαβάσετε την τελευταία έκθεση της διακομματικής επιτροπής της Βουλής, κύριε Υπουργέ, αναφέρεται αυτό το θέμα. Διαπιστώνεται γενικά έλλειμμα συντονισμού και αυτό θα πρέπει να προσέξουμε. 
      Αλλά πέρα απ’ αυτό, υπάρχει και ένα άλλο ζήτημα εδώ, κύριε Υπουργέ. Πριν πάω σ' αυτό και μιας και ομιλώ για το συντονισμό, θέλω να προσθέσω το εξής, κύριε Υπουργέ. Ρώτησα και τους συνεργάτες σας. Το άρθρο 41 του Κώδικα για τα ναρκωτικά είναι ο ν.3459 που ψηφίστηκε το Μάιο του 2006. Προβλέπει μάλιστα -και το λέω και για του λόγου το αληθές- ότι συνιστάται όργανο αποτελούμενο από υπαλλήλους των υπηρεσιών -είναι οι υπηρεσίες δίωξης που προανέφερα- για την αξιοποίηση των πληροφοριών και το συντονισμό της δράσης. 
      Αναφέρεται στις υπηρεσίες και γι’ αυτό προβλέπεται έκδοση προεδρικού διατάγματος. Και θέλω να μου απαντήσετε, κύριε Υπουργέ –αν δεν μπορείτε σήμερα, αύριο- αν εκδόθηκε αυτό το διάταγμα και αν έχει προχωρήσει η λειτουργία αυτού του συντονιστικού οργάνου. Για μένα αυτό είναι το κυρίαρχο ζήτημα. ‘Οσον αφορά δε τις υπηρεσίες που συστήνετε, κύριε Υπουργέ, εγώ δεν αντιλαμβάνομαι τι θα πει «ομάδες». Θα προτιμούσα δομή από εκείνη που προβλέπεται στο Διοικητικό Δίκαιο, παραδείγματος χάριν «τμήμα». Ομάδα δεν αντιλαμβάνομαι τι θα πει. Αλλά πέρα από αυτό, τι γίνεται με τη στελέχωση και με τη χρηματοδότησή τους; 
      Στο Λιμενικό έχετε μεγάλα ελλείμματα όσον αφορά στο προσωπικό. Οι υπηρεσίες αυτές, οι ομάδες όπως λέτε, για να λειτουργήσουν και να αποδώσουν, υπολογίζεται ότι χρειάζονται περίπου τετρακόσιους άνδρες και γυναίκες. Επομένως εδώ υπάρχει πρόβλημα όταν δεν μπορείτε να καλύψετε τα υπάρχοντα κενά. Και έχω ξαναπεί από το Βήμα της Βουλής και αυτό ισχύει ως στοιχείο αυτοκριτικής για την πολιτική, ότι πολλές φορές συστήνουμε νέες υπηρεσίες, νέες δομές, νέες διευθύνσεις, αλλά δεν μπορούμε να τις λειτουργήσουμε είτε λόγω έλλειψης χρηματοδότησης, είτε λόγω έλλειψης προσωπικού. 
      Εγώ σ’ αυτήν την περίπτωση θα προτιμούσα να αξιοποιούσαμε τις υπάρχουσες με τον καλύτερο τρόπο για να είμαστε και φερέγγυοι και αποτελεσματικοί. 
      Τέλος, θα ήθελα να κάνω μια αναφορά και σε ένα άλλο ζήτημα που δείχνει και την αποσπασματικότητα της πολιτικής της Κυβέρνησής σας. Παίρνετε κάποια μέτρα για τον περιορισμό των δαπανών της ιατρικής περίθαλψης. Προηγήθηκε αντίστοιχη ρύθμιση για τη φαρμακευτική περίθαλψη. Η Κυβέρνηση όλο παίρνει μέτρα. Εγώ θα ήθελα να μου πείτε στο Ν.Α.Τ. μετά τα πρώτα μέτρα για τη φαρμακευτική περίθαλψη πόσο περικόπηκαν οι δαπάνες και οι σπατάλες; Γιατί από τα στοιχεία που έχουμε εμείς, κύριε Υπουργέ, με βάση τη γενικότερη πολιτική της Κυβέρνησης με την κατάργηση της λίστας και με τη νέα τιμολόγηση των φαρμάκων, βλέπουμε ότι οι φαρμακευτικές δαπάνες επί των ημερών σας έχουν εκτιναχθεί στα ύψη. Μέσα στο 2007 τα ελλείμματα των κλάδων υγείας των ταμείων θα ξεπεράσουν τα 2.000.000.000 ευρώ. Οι φαρμακευτικές δαπάνες αυξάνονται ετησίως κατά 25% έως 30%.
      Εδώ, λοιπόν, καλό θα ήταν η Κυβέρνηση να συντονίσει τα μέτρα πολιτικής και κυρίως να αλλάξει πολιτική. Περισσότερα αύριο, κύριε Πρόεδρε, στα άρθρα, αφού δεν έχω περισσότερο χρόνο. Κύριε Υπουργέ, θέλω να σας πω ότι η μόνη πράξη ευθύνης που απομένει στην Κυβέρνησή σας είναι να προκηρύξει άμεσα εκλογές. Με την ακυβερνησία που υπάρχει και με τέτοιες πρωτοβουλίες νομοθετικές, όπως είναι αυτή, και όλες τις κινήσεις σας χωρίς μπούσουλα, πραγματικά ζημιώνεται ο τόπος.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Μπούγας έχει το λόγο.
      ΙΩΑΝΝΗΣ ΜΠΟΥΓΑΣ: Κύριε Πρόεδρε, ο κ. Γείτονας που μόλις κατήλθε του Βήματος εκπλήρωσε, ζητώντας εκλογές, το κοινοβουλευτικό του καθήκον! Ήλπιζα  το ΠΑ.ΣΟ.Κ. να αντιμετωπίσει με μεγαλύτερη γενναιοψυχία το παρόν σχέδιο νόμου και να βρει να πει δύο λόγια για όλες τις προόδους που έχει κάνει διαχρονικά, κυρίως τα τελευταία χρόνια, χάρις στις προσπάθειες όλων, η ελληνική ναυτιλία. Και πριν αναφερθώ στο συζητούμενο σχέδιο νόμου, είμαι υποχρεωμένος να δώσω μια απάντηση στα περί αλαζονείας τα οποία είπε ο κ. Γείτονας. 
      Όταν το ΠΑ.ΣΟ.Κ. διενεργεί διαγωνισμό για επιλογή αξιωματικών με ένα σύστημα που το ίδιο έχει θεσμοθετήσει, αυτό είναι αδιάβλητη εξέταση. Όταν η Νέα Δημοκρατία με το ίδιο σύστημα διενεργεί διαγωνισμό για επιλογή των υπαξιωματικών, τότε κατά τον κ. Γείτονα και το ΠΑ.ΣΟ.Κ. υπάρχει πρόβλημα, τότε η επιλογή γίνεται ρουσφέτι. Αυτό, κύριοι συνάδελφοι, κατά το δικό σας ορισμό είναι αλαζονεία. Τότε έχουμε καθήκον να σας επιστρέψουμε αυτά τα οποία μας είπατε περί αλαζονείας.
      Κύριε Πρόεδρε, κυρίες και κύριοι συνάδελφοι –για να μιλήσουμε λίγο και για τα αποτελέσματα των προσπαθειών μας- η Ελλάδα ελέγχει περίπου το 18% της παγκόσμιας ναυτιλιακής χωρητικότητας και καταλαμβάνει διεθνώς την πρώτη θέση στο ναυτιλιακό κλάδο, έναν κλάδο εξαιρετικά ανταγωνιστικό και σημαντικό επίσης καθώς διακινεί το 95% περίπου του παγκόσμιου εμπορίου.
      Η κατάρριψη εντός του 2006 του ρεκόρ για την ταχύτητα ανανέωσης του στόλου, της προσαρμογής στους πλέον αυστηρούς διεθνείς κανονισμούς για την προστασία του θαλασσίου περιβάλλοντος, επιχειρηματικότητας και επενδύσεων, οδήγησε την Ελλάδα, χάρις στον ελληνικό εφοπλισμό, στην πρώτη θέση της κατάταξης των τριάντα πέντε πιο αναπτυγμένων ναυτιλιακών κρατών σε παγκόσμιο επίπεδο, σύμφωνα με τα επίσημα στοιχεία που δημοσιεύθηκαν στο διεθνή ειδικό ναυτιλιακό Τύπο. Κανείς από το ΠΑ.ΣΟ.Κ. δεν βρήκε να πει μία λέξη γι’ αυτά.
      Το γεγονός αυτό προσλαμβάνει ιδιαίτερη βαρύτητα και σημασία, καθώς πλέον επισφραγίζεται η σημασία και ο ρόλος για την παγκόσμια οικονομία του στόλου που διαχειρίζονται οι Έλληνες, ενώ τονίζεται η σημασία σύνδεσης της ελληνικής οικονομίας με τη ναυτιλία.
      Είναι χαρακτηριστικό ότι ο κλάδος της ναυτιλίας συνεισφέρει περισσότερο από 4,5% του Α.Ε.Π. της Ελλάδος, απασχολεί εκατόν εξήντα χιλιάδες εργαζόμενους περίπου, δηλαδή, το 4% περίπου της συνολικής απασχόλησης, ενώ το ναυτιλιακό συνάλλαγμα καλύπτει το 1/3 του εμπορικού ελλείμματος της χώρας. Παρ’ ότι το ισοζύγιο εγγραφών-διαγραφών του εθνικού νηολογίου δείχνει τα τελευταία χρόνια τάση ανάκαμψης υπέρ των εγγραφών, παραμένει, ωστόσο, γεγονός ότι μικρό μέρος μόνο της ελληνικής πλοιοκτησίας βρίσκεται υπό ελληνική σημαία.
      Ενώ η ελληνική ποντοπόρος ναυτιλία διαθέτει έναν εντυπωσιακό στόλο τριών χιλιάδων είκοσι επτά πλοίων, εξ αυτών μόνο τα επτακόσια εννέα πλοία βρίσκονται υπό ελληνικό νηολόγιο και δύο χιλιάδες τριακόσια δεκαοκτώ σε ξένα νηολόγια. Η συνολική χωρητικότητα του ελληνικού εμπορικού στόλου ανέρχεται σε εκατόν εξήντα τρία εκατομμύρια τριακόσιες ενενήντα τέσσερις χιλιάδες τόνους και το 71% περίπου αυτής είναι νηολογημένο σε ξένες σημαίες.
      Τι πρέπει να γίνει για να προσελκύσουμε περισσότερα πλοία υπό ελληνική σημαία, προκειμένου να μεγιστοποιηθεί η ωφέλεια για την εθνική μας οικονομία από τη δυναμική αυτή που αναπτύσσεται, της εθνικής πλοιοκτησίας; Για να γίνει αυτό, που είναι και το ζητούμενο, απαιτείται προσαρμογή στις διεθνείς απαιτήσεις, ανταγωνιστικότητα και παροχή υπηρεσιών υψηλής ποιότητας.
      Η Κυβέρνηση έχει ήδη εύστοχα κινηθεί προς την κατεύθυνση της ανάπτυξης των υποστηρικτικών προς τη ναυτιλία υπηρεσιών που απαιτείται να υπάρχουν ιδίως στον Πειραιά. Σύμφωνα με τις επισημάνσεις της Ένωσης Ελλήνων Εφοπλιστών και του Ναυτικού Επιμελητηρίου Ελλάδος, η ανάπτυξη ναυτιλιακών υπηρεσιών, πέραν των άλλων, θα δημιουργήσει θέσεις εργασίας για ευρύ φάσμα ειδικοτήτων, ενώ θα προσδώσει κινητικότητα στην τοπική και κατ’ επέκταση στην εθνική οικονομία.
      Θα γίνει αυτό διότι αναμένεται πως μέγα μέρος των εκροών σε συνάλλαγμα για την κάλυψη των υποστηρικτικών προς τη ναυτιλία υπηρεσιών θα ανασχεθεί -απ’ αυτό που φεύγει σήμερα προς ξένες χώρες- με ό,τι θετικό συνεπάγεται αυτό για την εθνική οικονομία και την απασχόληση. Ορθώς επομένως, κυρίες και κύριοι συνάδελφοι, η ελληνική Κυβέρνηση εισηγείται σήμερα στη Βουλή τη δημιουργία ενός κατάλληλου θεσμικού πλαισίου για την ανάπτυξη και στην Ελλάδα της θαλάσσιας αλληλασφάλισης.
      Πρόκειται για δραστηριότητα άμεσα συνδεόμενη με τη διαχείριση κεφαλαίων ύψους πολλών δισεκατομμυρίων ευρώ, στην οποία οι Έλληνες εφοπλιστές, χάρις στο μέγεθός τους, διαδραματίζουν ιδιαίτερα σημαντικό ρόλο, όπως άλλωστε είναι γνωστό. Η διαμόρφωση, συνεπώς, και στη χώρα μας συνθηκών που ενθαρρύνουν την ίδρυση τέτοιων ενώσεων, πέραν της προσέλκυσης υψηλών κεφαλαίων, δύναται να συμβάλλει στη δημιουργία πολλών και υψηλά αμειβόμενων θέσεων εργασίας. 
      Στην ίδια κατεύθυνση της ανάπτυξης των ναυτιλιακών υπηρεσιών στη χώρα μας και της αύξησης των ωφελημάτων που συνεπάγεται για την εθνική οικονομία, κινείται η ρύθμιση για την επιδότηση των ασφαλιστικών εισφορών των ναυτικών. Βασικό σημείο αδυναμίας της ελληνικής ναυτιλίας, όσον αφορά τη συνεισφορά της στην εθνική οικονομία, είναι η μειωμένη συμμετοχή των Ελλήνων στις συνθέσεις των πληρωμάτων. Ο αριθμός των Ελλήνων ναυτικών μειώνεται συνεχώς υπό την πίεση του μισθολογικού μειονεκτήματος έναντι πληρωμάτων από άλλες χώρες, όπως είναι οι Φιλιππίνες, χώρες της Ανατολικής Ευρώπης ή ακόμη και η Ινδία. 
      Είναι ενδεικτικό ότι το ποσοστό των Ελλήνων ναυτικών στο συνολικό πλήρωμα των πλοίων με Ν.Α.Τ. περιορίστηκε στο 57% το 2004 από 85% που ήταν το 1986. Η μείωση αυτή των Ελλήνων ναυτικών εκτιμάται ότι περιόρισε την αύξηση του ναυτιλιακού συναλλάγματος κατά τρεις ποσοστιαίες μονάδες ετησίως, κατά μέσο όρο. 
      Παράλληλα, το εθνικό νηολόγιο χάνει συνεχώς σε ανταγωνιστικότητα έναντι των σημαιών ευκαιρίας, κυρίως, λόγω της υποχρεωτικής ποσόστωσης Ελλήνων ναυτικών στα πληρώματα των πλοίων με ελληνική σημαία. Ενώ το 42% του ελληνόκτητου στόλου βρισκόταν στο εθνικό νηολόγιο το 1996, το ποσοστό αυτό το 2006 μειώθηκε στο 31%.
      Με τη συζητούμενη σήμερα ρύθμιση για την επιδότηση των ασφαλιστικών εισφορών των ναυτικών η Κυβέρνηση εισάγει και στην ποντοπόρο ναυτιλία μία πρόνοια, η οποία αναζωογόνησε την ελληνική κρουαζιέρα. Ακολουθεί έτσι το παράδειγμα των περισσότερων ευρωπαϊκών χωρών που έλαβαν αντίστοιχα μέτρα και ενισχύει την ανταγωνιστικότητα της ελληνικής σημαίας, στόχο τον οποίο θέτει και αναγνωρίζει και η Π.Ν.Ο..
      Κυρίως όμως, με τη ρύθμιση αυτή η Κυβέρνηση ενισχύει το εισόδημα των Ελλήνων ναυτικών, καθώς αφ’ ενός το κράτος καταβάλλει τις ασφαλιστικές τους εισφορές και αφ’ ετέρου οι ίδιοι εισπράττουν μεγαλύτερο μισθό, αφού δεν γίνεται πλέον κράτηση της ασφαλιστικής τους εισφοράς. 
      Με την επιδότηση της ποντοπόρου ναυτιλίας ο ναυτικός, είτε είναι αξιωματικός είτε συμπεριλαμβάνεται στο κατώτερο πλήρωμα, εισπράττει ο ίδιος την επιδότηση των ασφαλιστικών εισφορών που του αναλογούν. Ο πλοιοκτήτης από την άλλη πλευρά καταβάλλει τις ασφαλιστικές εισφορές μέχρι του ύψους της οργανικής σύνθεσης του πληρώματος και πέραν αυτού καταβάλλει τις εισφορές η πολιτεία και τον ενθαρρύνει μ’ αυτόν τον τρόπο να προσλάβει περισσότερους στο ναυτικό επάγγελμα. Επομένως οι Έλληνες ναυτικοί, αντί να παραμένουν άνεργοι και να λαμβάνουν επιδόματα της τάξεως των 230 και 295 ευρώ από το Γραφείο Ευρέσεως Ναυτικής Εργασίας, βρίσκουν εργασία με μισθούς οι οποίοι φθάνουν για τους ναυτόπαιδες τα 1.900 ευρώ, ενώ για τους πλοιάρχους μπορούν να φθάσουν μέχρι τα 12.000 ευρώ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σε μισό λεπτό τελειώνω.
      Αξίζει να υπενθυμίσει κανείς ότι με το ν. 3522/2006 μειώνεται από το 2007 και μετά ο αναλογικός συντελεστής του φόρου στις αμοιβές των αξιωματικών και του κατώτερου πληρώματος του Εμπορικού Ναυτικού σε ποσοστό 3% και 1% αντίστοιχα από 6% και 3% που ίσχυε. Η μέριμνα της Κυβέρνησης για την ενίσχυση του εισοδήματος των ναυτικών, την πλήρη απασχόλησή τους και την προσέλκυση περισσότερων Ελλήνων στην ποντοπόρο ναυτιλία είναι συνεπώς διαρκής και συντονισμένη.
      Κύριε Πρόεδρε, κυρίες και κύριοι συνάδελφοι, με το συζητούμενο σχέδιο νόμου η Κυβέρνηση κάνει ένα ακόμη βήμα για τον εκσυγχρονισμό της υφιστάμενης νομοθεσίας, με στόχο να καταστεί πιο ανταγωνιστική η ελληνική ναυτιλία στο συνεχώς μεταβαλλόμενο παγκόσμιο περιβάλλον και να βελτιωθεί η θέση των εργαζομένων στο ζωτικότατο για την εθνική μας οικονομία αυτό κλάδο. Για τους λόγους αυτούς υπερψηφίζω το συζητούμενο σχέδιο νόμου.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπούγα.
      Ο κ. Κουτσούκος έχει το λόγο. 
      ΓΙΑΝΝΗΣ ΚΟΥΤΣΟΥΚΟΣ:  Ευχαριστώ, κύριε Πρόεδρε.
      Πρόκειται, κύριοι συνάδελφοι, για ένα νομοσχέδιο με έναν εντελώς ψευδεπίγραφο τίτλο, διότι ο τίτλος του νομοσχεδίου καλύπτει μόνο ένα άρθρο και αυτό γίνεται για να συγκαλύψει την πραγματική ουσία του νομοσχεδίου, το βασικό του πυρήνα. Και ο βασικός πυρήνας του νομοσχεδίου διέπεται, όπως κι όλες οι κυβερνητικές πράξεις, από δύο αρχές: Η μια είναι να κάνει παραχωρήσεις, εξυπηρετήσεις και να ευνοήσει συμφέροντα και η άλλη είναι να παρέμβει στο εσωτερικό της διοίκησης, εν προκειμένω στη λειτουργία του Λιμενικού Σώματος, δημιουργώντας καθεστώς κομματικοκρατίας, ημετερισμού και αναξιοκρατίας. 
      Πέρα όμως από τα δύο αυτά βασικά χαρακτηριστικά του νομοσχεδίου, ο τρόπος που νομοθετεί το Υπουργείο Εμπορικής Ναυτιλίας δείχνει και την έλλειψη στρατηγικής του ίδιου του Υπουργείου και του Υπουργού, σε σχέση με την υποστήριξη των συγκριτικών πλεονεκτημάτων της ελληνικής ναυτιλίας που δεν είναι άλλα από τη δυνατότητα να αναπτύξουμε την ποιότητα στην παροχή υπηρεσιών έναντι του φθηνού κόστους ναυτιλίας και της χαμηλής ποιότητας. Δηλαδή μέχρι τώρα η πολιτική του Υπουργείου είναι να τεμαχίζει και να ψευτομεταρρυθμίζει το υφιστάμενο νομοθετικό πλαίσιο ευνοώντας σε κάθε περίπτωση, όπως συμβαίνει κι εδώ, συγκεκριμένα συμφέροντα. 
      Τι κάνει, δηλαδή, με τα βασικά άρθρα του νομοσχεδίου στη συγκεκριμένη περίπτωση το Υπουργείο; Δίνει από τη μια μεριά παράταση της ακινησίας στην ακτοπλοΐα, αγνοώντας τις επιπτώσεις που θα έχει αυτή η παράταση στα μικρά νησιά και στην εξυπηρέτηση του επιβατηκού κοινού. Ιδιαίτερα εκεί όπου δεν παρουσιάζεται αυξημένη επιβατική κίνηση και όπου οι εφοπλιστές δεν έχουν ιδιαίτερο συμφέρον, στους μήνες που δεν παρουσιάζεται αυξημένη κίνηση, να δρομολογούν τα πλοία, θα κάνουν οικονομίες με διάφορες δικαιολογίες. Και από την άλλη μεριά απαλλάσσει το σύνολο των πλοιοκτητών από την καταβολή εισφορών στο Ν.Α.Τ., με βάση τις εγκριτικές πράξεις για το χαμηλότατο επίπεδο των συνθέσεων, οδηγώντας στην πρωτοφανή λογική, που δεν ισχύει σε κανένα ασφαλιστικό σύστημα και σε κανένα μέρος του κόσμου, ότι υπάρχουν εργαζόμενοι για τους οποίους δεν καταβάλλονται εισφορές.
      Είναι πρωτοφανείς αυτές οι ρυθμίσεις. Είναι σε βάρος του Ναυτικού Απομαχικού Ταμείου, του πολύπαθου Ν.Α.Τ. με τα τόσα πολλά προβλήματα και, βεβαίως, είναι συνεπής η Κυβέρνηση με τη λογική με την οποία πολιτεύτηκε το τελευταίο διάστημα σε βάρος όλων των ασφαλιστικών ταμείων, με τις γνωστές διαδικασίες των δομημένων ομολόγων και όλα όσα έχουν δει το φως της δημοσιότητας το τελευταίο διάστημα.
      Θα έλεγα, κύριε Υπουργέ, ότι δεν διδαχτήκατε πως η πολιτική των ειδικών συμβούλων, όπως αυτή που κάνετε στο Ν.Α.Τ. με το άρθρο 14, δεν εξυπηρετεί τίποτα και μάλιστα νομίζω ότι δεν μπορείτε ούτε στην πολιτική συγκυρία να σταθείτε σοβαρά.
      Συμβαίνει σήμερα να είναι η μεγάλη απεργία των εργαζομένων της Γ.Σ.Ε.Ε. και της Α.Δ.Ε.Δ.Υ. που ζητούν να επιστραφούν τα λεφτά στα ταμεία και επιλέξατε αυτήν την ημέρα να φέρετε τη ρύθμιση για να καταργήσετε τη θέση του Ευγένιου Παπαδόπουλου, διατηρώντας ταυτόχρονα και τους δώδεκα συμβούλους, οι οποίοι αποκομίζουν το λίαν ευτελές ποσό των 3.000 έως 4.000 ευρώ το μήνα, την ώρα που αρνείσθε να δώσετε μια μικρή αύξηση στους εργαζόμενους. 
      Νομίζω ότι στη συγκεκριμένη μέρα και με τον τρόπο που γίνεται η κατάργηση αυτής της ειδικής γραμματείας δεν είναι παρά ομολογία ενοχής, διότι αποδεικνύεται ότι οι υπεύθυνοι για τη ληστεία που έγινε σε βάρος των ασφαλιστικών ταμείων δεν ήταν οι αδαείς αλλά οι επιτήδειοι. Ταυτόχρονα όμως εκείνο που πρέπει να παρατηρήσουμε είναι ότι είσθε συνεπείς με τη λογική του αυταρχισμού που διαπνέει το σύνολο του κυβερνητικού έργου και τον τρόπο που αντιμετωπίζει το εσωτερικό των δημοσίων υπηρεσιών και τους κύριους μηχανισμούς υλοποίησης των πολιτικών. 
      Τι είναι το Λιμενικό Σώμα; Το Λιμενικό Σώμα είναι ένας κρίσιμος μηχανισμός για την υποστήριξη της πολιτικής που έχει να κάνει με τη ναυτιλία, που έχει να κάνει με τη λειτουργία των λιμανιών. Και εσείς έχετε μια συνέπεια και πρέπει να σας το αναγνωρίσουμε αυτό. Ποια είναι η συνέπειά σας; Να καταργήσετε ό,τι χτίστηκε με κόπο και αγώνες τα προηγούμενα χρόνια.
      Το πρώτο που κάνατε είναι σε μια νύχτα να καταργήσετε τον οργανισμό της μεταθετότητας, για να μπορείτε να τσαλαβουτάτε στα βαθιά, για να μεταθέτετε όποιον θέλετε, όπως κάνατε πέρυσι το καλοκαίρι με τις οκτακόσιες μεταθέσεις. Τι σας ζητά το συνδικαλιστικό κίνημα; Σας ζητάει ένα νέο προεδρικό διάταγμα που να έχει κανόνες, που να έχει κριτήρια για να μην αναζητούν «μπάρμπα στην Κορώνη» οι λιμενικοί, προκειμένου να διεκδικήσουν το δίκιο τους. Και το αρνείσθε. 
      Τι κάνετε σήμερα; Σήμερα παρεμβαίνετε και σε μια άλλη κατάκτηση που νομίζω είναι η κατάκτηση που έγινε με αγώνες, που έγινε κόντρα στην αντίληψη για τη λειτουργία του πελατειακού πολιτικού συστήματος και που για να εμπεδωθεί αυτή η αντίληψη χρειάζεται χρόνος και πολλές φορές χρειάζεται και μάχη και μέσα στα ίδια τα κόμματα, γιατί δεν έχουμε όλοι τις ίδιες αντιλήψεις μέσα στα κόμματα!
      Ό,τι, λοιπόν, κατακτήσαμε εισάγοντας συστήματα αξιοκρατίας, τα γκρεμίζετε παντού! Τα γκρεμίζετε στην Πυροσβεστική, τα γκρεμίζετε σήμερα στο Λιμενικό, βάζοντας μια διαδικασία αδιαφανών εξετάσεων που θα τις κάνετε εσείς οι ίδιοι έναντι ενός μοριακού συστήματος, το οποίο κανένας δεν βρέθηκε να πει ότι μπάζει νερά, κανένας δεν βρέθηκε να πει ότι εξυπηρέτησε «ημέτερους», κανένας δεν βρέθηκε να πει ότι προσέλαβε ο απερχόμενος…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε μια διακοπή;
      ΓΙΑΝΝΗΣ ΚΟΥΤΣΟΥΚΟΣ: Όχι δεν σας επιτρέπω και να μάθετε να σέβεστε τις διαδικασίες της Βουλής, διότι εδώ δεν είναι κανάλι, εκτός και θέλετε να αντικαταστήσετε τον Πρόεδρο με τον Πρετεντέρη! 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εσείς δεν καταλαβαίνετε την ορθή διαδικασία. Αφού δεν θέλετε απαντήσεις! Φοβάσθε τις απαντήσεις! 
      ΓΙΑΝΝΗΣ ΚΟΥΤΣΟΥΚΟΣ: Σας παρακαλώ πολύ να μάθετε να ακούτε, να κρατάτε σημειώσεις και να απαντάτε όταν σας δοθεί ο λόγος, για να έχουμε και εμείς τη δυνατότητα μέσω του κοινοβουλευτικού διαλόγου να σας απαντήσουμε στη δευτερολογία. 
      Έρχεσθε, λοιπόν, κύριε Υπουργέ, να γκρεμίσετε αυτό που αποτελεί κατάκτηση για τη νέα γενιά. Τι αντιλήψεις καλλιεργείτε στη νέα γενιά; Της ήσσονος προσπάθειας, τις αντιλήψεις του «μπάρμπα στην Κορώνη», το να ξαναγυρίζουμε στις πιο καταδικασμένες και μαύρες εποχές του πελατειακού συστήματος, του Τουρκοβασίλη και δεν ξέρω μέχρι πού θέλετε να μας πάτε. 
      Αυτά καλλιεργείτε. Διότι σας προκαλώ να μου πείτε από τις προσλήψεις που έγιναν με το μοριακό σύστημα τα προηγούμενα χρόνια πόσοι ήταν από τις εκλογικές περιφέρειες των Υπουργών, να δούμε τώρα με το σύστημα …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δέχεστε διακοπή; Δέχεστε να πάρετε απαντήσεις ή φοβάστε τις απαντήσεις;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μετά μπορείτε να κάνετε παρέμβαση.
      ΓΙΑΝΝΗΣ ΚΟΥΤΣΟΥΚΟΣ: Είστε έμπλεος αυταρχισμού, κύριε Υπουργέ, και φαίνεται και από τις άλλες διατάξεις του νομοσχεδίου όπου με το φόβο της διαθεσιμότητας για ένα απλό ποινικό αδίκημα, ακόμα και για ένα τροχαίο, προσπαθείτε να φιμώσετε τους εργαζόμενους στο Λιμενικό Σώμα όπου θεσπίζετε διατάξεις που το Σώμα Εσωτερικού Ελέγχου θα έχει τη δυνατότητα να επιβάλει νόμιμη βία χωρίς να λογοδοτεί σε κανέναν. 
      Να σας πω κι ένα άλλο περιστατικό που δείχνει τον αυταρχισμό σας και τον τρόπο που αντιμετωπίζετε το σύνολο των εργαζομένων. Το έχετε δείξει με την ΠΝΟ, το έχετε δείξει στους λιμενικούς, το δείξατε και προχθές με τον πρόεδρο της Ομοσπονδίας των Εργαζομένων, διότι κανείς από εμάς δεν θα υιοθετούσε μια πρακτική μέσα στην Αίθουσα του Κοινοβουλίου να απειλείται ο Υπουργός ή να λέγονται φράσεις –γιατί έχουμε υπηρετήσει το συνδικαλισμό και έχουμε δώσει δείγματα γραφής- που προσβάλλουν το Κοινοβούλιο, αλλά από την άλλη μεριά δεν είναι δυνατόν να έρχονται εκλιπαρώντας οι πρόεδροι των οργανώσεων να σας αναζητήσουν στις αίθουσες του Κοινοβουλίου γιατί δεν μπορείτε να τους δείτε εκεί που είναι ο χώρος του διαλόγου, εκεί που είναι τα γραφεία τους, εκεί που είναι ο φυσικός τους χώρος. Αυτή είναι η πολιτική σας, γι’ αυτό είναι και καταδικασμένη.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτσούκο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο για πεντάλεπτη παρέμβαση.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα ήθελα να κάνω μία παρέμβαση για το χειμαρρώδη λόγο του αγαπητού συναδέλφου του κ. Κουτσούκου, που έχει και πλούσια συνδικαλιστική εμπειρία. Όμως πρέπει να ξέρει από το συνδικαλισμό ότι καλός είναι και ο διάλογος. Και αφού έχετε τόσο χειμαρρώδη λόγο και πιστεύετε τόσο πολύ στα επιχειρήματά σας, έπαινος είναι για εσάς η διακοπή και θα κριθούν, βεβαίως, τα επιχειρήματα. 
      Εγώ, λοιπόν, θα σας απαντήσω.
      Απάντηση πρώτη: Πώς κρίνετε, κύριε συνάδελφε και όλοι οι συνάδελφοι του ΠΑ.ΣΟ.Κ., τη διάταξη του 2002, του δικού σας κόμματος για τους αξιωματικούς; Ρώτησα και τον εισηγητή σας και δεν πήρα απάντηση. 
      Εσείς οι ίδιοι όταν κάνατε την κωδικοποίηση της νομοθεσίας του προσωπικού του Λιμενικού Σώματος δεχτήκατε και ψηφίσατε –οι περισσότεροι ήσασταν Βουλευτές και το 2002- ότι η διαδικασία επιλογής των αξιωματικών, όχι των λιμενοφυλάκων του Λιμενικού Σώματος, είναι με εξετάσεις. Με ρουσφέτια τους κάνατε; Τα «πράσινα» παιδιά ευνοούσατε; Άλλα λέγατε τότε και άλλα λέτε τώρα; 
      ΑΝΑΣΤΑΣΙΟΣ ΚΑΡΑΜΑΡΙΟΣ: Δεν τα θυμούνται αυτά!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Απαντήστε, κύριοι συνάδελφοι. Συμφωνείτε με τη διάταξή σας –τη δική σας διάταξη- του 2002, ναι ή όχι; 
      (Χειροκροτήματα από την πτέρυγα της Νέας Δημοκρατίας)
      Δεύτερο θέμα: Μας κατηγορείτε για τον ειδικό συνεργάτη του Ν.Α.Τ.. Πάρτε το προεδρικό διάταγμα το δικό σας, το π.δ. 15/1996, πηγαίνετε στο άρθρο 14, πηγαίνετε μετά στη δική μας διάταξη και δείτε ότι είναι αντιγραφή. Το 1996, λοιπόν, με το προεδρικό διάταγμα κατ’ εντολήν της νομοθεσίας σας ρουσφέτια κάνατε στο Τ.Ε.Β.Ε. και στο Ι.Κ.Α.; 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Γιατί το αλλάζετε, αφού είναι αντιγραφή;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): 
       Εμείς το αλλάζουμε μετά από τις παρατηρήσεις τις δικές σας. Και τι είπαμε; Ότι ο ειδικός συνεργάτης του Προέδρου του Ν.Α.Τ. να έχει τα προσόντα του Προέδρου του Ν.Α.Τ.. Τι άλλο θέλετε; Ένας οργανισμός, όπως το Ναυτικό Απομαχικό Ταμείο –το οποίο καταντήσατε, κύριοι συνάδελφοι, να έχει έλλειμμα 1.100.000.000 ετησίως, ένα Ταμείο το οποίο παραλάβατε το 1980 με 400.000.000 πλεόνασμα, που έκτισε μόνο του νοσοκομείο στα Μελίσσια και που σήμερα είναι ερείπιο και προσπαθούμε να το επαναφέρουμε εκεί που ήταν πριν μερικά χρόνια- δεν χρειάζεται ειδικό συνεργάτη; Αυτή είναι η άποψή σας; Χρειάζεται το Ι.Κ.Α. και το Τ.Ε.Β.Ε. με δικιά σας ρύθμιση και δεν χρειάζεται το Ν.Α.Τ.; Δεν χρειάζεται εξειδικευμένο προσωπικό για να καταθέσει ισολογισμούς; 
      Είπε ο κ. Δραγασάκης ότι κατατέθηκαν οι ισολογισμοί του 2003. Ξέρετε τι μας παραδώσατε, κύριοι συνάδελφοι; Να μην έχει κλείσει, κύριε Πρόεδρε, ισολογισμούς του 1996. 
      «Δικαιούστε διά να ομιλείτε;», να θυμηθώ μια αλήστου μνήμης φράση. Εσείς πρέπει να σκύβετε το κεφάλι, κύριοι συνάδελφοι, μ’ αυτά που κληροδοτήσατε και κληρονομήσατε στις ερχόμενες γενεές και ιδιαίτερα στους ναυτικούς και στο Ν.Α.Τ.. Αυτή είναι η πολιτική σας. 
      Και κλείνω μ’ αυτό. Αναφερθήκατε στις μεταθέσεις. Φαντάζομαι, κύριε Κουτσούκο, ότι σας καίει. Ξέρετε γιατί σας καίει; Διότι είχατε συνηθίσει στο κόμμα σας, ειδικά στη δική σας περιοχή, την Ηλεία, να γίνεται μετάθεση από Κυλλήνη σε Κατάκολο και από Κατάκολο σε Κυλλήνη, που είναι έξι χιλιόμετρα. Και υπήρχε για οκτώ χρόνια το αμετάθετο και άλλα οκτώ χρόνια από το Κατάκολο στην Κυλλήνη, δεκαέξι και άλλα οκτώ χρόνια από την Κυλλήνη στο Κατάκολο είκοσι τέσσερα χρόνια! 
      Τα δικά σας παιδιά προστατεύατε. Συνδικαλιστές στην Κορώνη είχαν που αντλούν την καταγωγή από εσάς. Αυτοί, λοιπόν, οι άνθρωποι δεν επέτρεπαν στα νησιά να αναπνεύσουν. Ρωτήστε τον κ. Βεργίνη τι πρόβλημα έχει στην περιοχή του, ρωτήστε τον κ. Χρύση, ρωτήστε τον Πρόεδρο της Επιτροπής Θεσμών και Διαφάνειας να δείτε τι κόσμος υπήρχε στα νησιά, ρωτήστε το συνάδελφό μας από τη Χίο τον κ. Πίττα, ρωτήστε όλους τους συναδέλφους. 
      Ξέρετε πού είχαμε φτάσει; Από εκεί που αντλούσαν την καταγωγή τους τα στελέχη του ΠΑ.ΣΟ.Κ., όπως οι πρώην Υπουργοί, κυρίως από τη βόρειο Ελλάδα, να μην έχουν καρέκλες να κάτσουν, με κάλυψη 200% των οργανικών θέσεων και στα νησιά 25% των οργανικών θέσεων.
      (Χειροκροτήματα από την πτέρυγα της Νέας Δημοκρατίας)
      ΓΙΑΝΝΗΣ ΚΟΥΤΣΟΥΚΟΣ: Από την Ηλεία πάντως δεν είχαμε Υπουργό Ναυτιλίας. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τι κάναμε; Είπαμε ότι τα δικά σας παιδιά, κύριε Κουτσούκο, στην Ηλεία που είχαν τις μεταθέσεις Κατάκολο-Κυλλήνη και Κυλλήνη-Κατάκολο, αν έχουν παραπάνω από δεκαπέντε χρόνια, να μπορούν να μετατεθούν. Αυτά τα παιδιά πήραμε, αυτά που προστατεύατε για είκοσι πέντε χρόνια για να κάνετε τις κομματικές σας διαδικασίες στις περιοχές σας, να πάνε να υπηρετήσουν τα δώδεκα εκατομμύρια των συμπολιτών μας και των ξένων τουριστών που ταξιδεύουν στη νησιωτική Ελλάδα.
      Είπαμε, λοιπόν, «ούτε μπάρμπα στην Κορώνη, ούτε συνδικαλιστή στην Κορώνη». Οι μεταθέσεις γίνονται αξιοκρατικά και θα σας το επιβεβαιώσω αυτό. Κάλεσα, όπως είπα, στην Επιτροπή Παραγωγής και Εμπορίου της Βουλής, παρουσία των συνδικαλιστών, τους συνδικαλιστές και τους έδωσα τις μεταθέσεις πριν δημοσιευτούν και τους παρακάλεσα να μου πουν αν έστω και ένας λιμενοφύλακας μετατίθεται με κομματικά κριτήρια. 
      Ξέρετε τι έκαναν; Και δεν το αρνήθηκαν στην επιτροπή. Έκαναν δημόσιες σχέσεις σε όλη την Ελλάδα και την επόμενη μέρα, εξήντα Βουλευτές, μεταξύ των οποίων και του κόμματός σας –και μη με προκαλέσετε, γιατί θα τα καταθέσω στη Βουλή- μου έστελναν αιτήματα για να κάνω άρση μεταθέσεων, διότι οι συνδικαλιστές στην Κορώνη είχαν ειδοποιήσει όλα τα παιδιά που μετατίθενται με αντικειμενικά κριτήρια, να πάνε να βρουν τον ένα Βουλευτή ή τον άλλο, τον έναν παράγοντα ή τον άλλο, τον ένα δημοσιογράφο, κύριε Πρόεδρε, ή τον άλλο για να αναστείλουν τις μεταθέσεις.
      Εμείς, λοιπόν, υπηρετούμε την αξιοκρατία, υπηρετούμε το καλώς εννοούμενο συμφέρον του Λιμενικού Σώματος και υπηρετούμε με τον καλύτερο τρόπο τη νησιωτική Ελλάδα και τις υπηρεσίες που θέλουμε να προσφέρουμε από το Λιμενικό Σώμα σε δώδεκα εκατομμύρια ανθρώπους που επισκέπτονται τη νησιωτική Ελλάδα κάθε χρόνο. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      Το λόγο έχει ο κ. Καρπούζας.
      ΑΝΤΩΝΙΟΣ ΚΑΡΠΟΥΖΑΣ: Κυρίες και κύριοι συνάδελφοι, στα πλαίσια του εκσυγχρονισμού της λιμενικής νομοθεσίας, το Υπουργείο Εμπορικής Ναυτιλίας με μια σειρά νομοθετημάτων προσπαθεί να εφαρμόσει σωστούς κανόνες λειτουργίας.
      Παράλληλα, μετά τις επίμονες και συντονισμένες προσπάθειες, η χώρα μας μετατρέπεται σε διεθνές ναυτιλιακό κέντρο. Οι πρωτοβουλίες του Υπουργού Εμπορικής Ναυτιλίας για την ανάδειξη της εμπορικής ναυτιλίας μας σε ρόλο πρωταγωνιστή είναι καταλυτικές. Η υπογραφή πρωτοκόλλου χρηματοδότησης ύψους 3.000.000.000 ευρώ για την ανάδειξη και ανάπτυξη των λιμένων της χώρας μας, ανοίγει νέες προοπτικές ανάπτυξης των ελληνικών λιμανιών. 
      Οι επενδύσεις των τελευταίων δυο ετών για την κατασκευή προβλήτας στο σταθμό εμπορευματοκιβωτίων του Οργανισμού Λιμένος Πειραιώς, αλλά και ο προγραμματισμός για την υλοποίηση έργων στα λιμάνια Ηρακλείου, Κέρκυρας και άλλων, επιβεβαιώνουν τη βούληση της πολιτικής ηγεσίας του Υπουργείου Εμπορικής Ναυτιλίας για την υλοποίηση των στόχων της ελληνικής Κυβέρνησης. Η αναζήτηση νέων λύσεων για την αντιμετώπιση προβλημάτων στάθμευσης οχημάτων σε διάφορους λιμένες με την κατασκευή πλωτών σταθμών στάθμευσης αναδεικνύει το μεγάλο ενδιαφέρον, αλλά και το σύγχρονο πνεύμα και τη νοοτροπία μιας πολιτικής που θα πρέπει να στηρίζεται σε πρωτοπόρες και καινοτόμες ιδέες, αλλά και λύσεις.
      Παρά τις διαμαρτυρίες και ενστάσεις, κυρίως της Αξιωματικής Αντιπολίτευσης, αλλά και όλων αυτών που μετατρέπονται σε κάθε περίπτωση σε παντογνώστες για το πρόσφατο ατυχές περιστατικό του ναυαγίου του «SEA DIAMOND», αποδείχθηκε για άλλη μια φορά το υψηλό αίσθημα ευθύνης, αλλά και η ετοιμότητα του Υπουργείου Εμπορικής Ναυτιλίας. Τριάντα μέρες περίπου μετά, κανείς πλέον δεν συζητά για το θέμα. Όσοι προδίκαζαν την καταστροφή του περιβάλλοντος και πολλά άλλα, διαψεύστηκαν. 
      Κυρίες και κύριοι συνάδελφοι, είναι γνωστό ότι ο Πειραιάς συμπεριλαμβάνεται στα μεγαλύτερα λιμάνια της Ευρώπης. Αυτό δεν αποδεικνύεται μόνο από τον αριθμό των πλοίων που επισκέπτονται το λιμάνι, αλλά και από το μέγεθος των μεταφορών και την ποιότητα των εμπορευμάτων, κυρίως όμως από τη δυνατότητα εξυπηρέτησης σ’ όλα τα επίπεδα.
      Το 2006 ήταν, πράγματι, παραγωγικό για το Υπουργείο Εμπορικής Ναυτιλίας και υπήρξαν ουσιαστικές παρεμβάσεις στη ακτοπλοΐα. Για την ποντοπόρο ναυτιλία ήδη ξεκίνησαν οι προσπάθειες για την υλοποίηση των στόχων μας. Η ανάδειξη των λιμανιών της χώρας και η προσέλκυση ξένων επενδυτών, δυστυχώς, βρήκε την έντονη αντίδραση των συντεχνιών που υποβοηθούμενες από την Αντιπολίτευση δημιούργησαν μεγάλα προβλήματα, παραβλέποντας τις προοπτικές εκσυγχρονισμού αλλά και ανάπτυξης των λιμένων, που τελικά και νέες θέσεις εργασίας θα δημιουργήσουν, αλλά και την ανταγωνιστικότητα των λιμανιών της χώρας μας θα ενισχύσουν.
      Θα πρότεινα, λοιπόν, κύριε Υπουργέ, γι’ αυτούς που αντιδρούν, με δική σας πρωτοβουλία να επισκεφθούν τα λιμάνια της Ευρώπης, όπως για παράδειγμα της Αμβέρσας και του Αμβούργου, για να διαπιστώσουν την πραγματικότητα αλλά και τις δυνατότητες που παρέχονται. Ίσως έτσι, επιτέλους, αντιληφθούν την αλήθεια και πώς πρέπει να συμπεριφέρονται. 
      Κυρίες και κύριοι συνάδελφοι, πριν από λίγο καιρό με την υποστήριξη του Υπουργείου Εμπορικής Ναυτιλίας, ιδρύθηκε η ένωση για τη ναυτική διαιτησία με έδρα τον Πειραιά, κάτι βεβαίως που αναβαθμίζει το ρόλο του εθνικού μας λιμανιού και όχι μόνο. Με το νομοσχέδιο αυτό δίνεται η δυνατότητα ανάπτυξης της χώρας μας και στον τομέα της ναυτασφαλιστικής αγοράς. Έτσι, θα μπορούν να λειτουργούν θαλάσσιοι ασφαλιστικοί οργανισμοί, προνόμιο μέχρι πρότινος μόνο μεγάλων κρατών. Μ’ αυτόν τον τρόπο συγκεντρώνονται όλα εκείνα τα στοιχεία που απαιτούνται, ώστε να θεωρούμαστε μια από τις μεγαλύτερες ναυτικές δυνάμεις με παράδοση, με παρόν αλλά και μέλλον.
      Βασική προϋπόθεση για τη σωστή λειτουργία των λιμένων, των θαλάσσιων συγκοινωνιών και την ασφάλεια της χώρας είναι και η ύπαρξη του Λιμενικού Σώματος. Η λειτουργία του Σώματος θα πρέπει, να προσαρμόζεται στις απαιτήσεις, όπως αυτές διαμορφώνονται σ’ ένα σύγχρονο περιβάλλον με την εφαρμογή νέων τεχνολογιών και ανάλογα, βεβαίως, με τις ανάγκες, όπως αυτές προκύπτουν.
      Ο εκσυγχρονισμός του υφιστάμενου προσωπικού του Λιμενικού Σώματος είναι απαραίτητος. Η αλλαγή της νοοτροπίας που λειτουργεί ανασταλτικά στην εξέλιξη του Σώματος, είναι επιβεβλημένη. Η εφαρμογή οποιωνδήποτε διατάξεων για την επιλογή και εκπαίδευση νέου προσωπικού στο Λιμενικό Σώμα χωρίς τον εκσυγχρονισμό του υφιστάμενου προσωπικού, δεν θα αποδώσει τα αναμενόμενα. Κατά τη γνώμη μου όλα ξεκινούν από το ίδιο το Σώμα. 
      Η αναθεώρηση ύπαρξης λιμενικών σταθμών και λιμεναρχείων, αλλά και η ανάλογη στελέχωσή τους είναι επιβεβλημένη. Γι’ αυτό το σκοπό, πιστεύω ότι θα πρέπει να αξιολογούνται κάθε χρόνο όσον αφορά τις δραστηριότητες αλλά και την αναγκαιότητα ύπαρξής τους. Είναι αδιανόητο σε λιμενικούς σταθμούς χωρίς καμμία δραστηριότητα και μάλιστα χωρίς και την ανάλογη υποδομή, να υπηρετεί υπεράριθμο προσωπικό και αλλού να υπάρχει έλλειψη, όπως προηγουμένως ανέφερε ο κύριος Υπουργός. 
      Αυτό είναι το αποτέλεσμα της πολιτικής του ΠΑ.ΣΟ.Κ., που στο βαθμό της εξυπηρέτησης των πελατειακών σχέσεων, δημιούργησε μια πολύ δυσάρεστη κατάσταση.
      Εδώ θα ήθελα να σας αναφέρω, κύριε Υπουργέ, ότι, πράγματι, στο δικό μου το νομό υπάρχουν υπεράριθμοι, οι οποίοι όλοι κατάγονται από τους διπλανούς νομούς, όπως καταλαβαίνετε προνόμιο των προκατόχων σας, οι οποίοι έχουν μεταθέσει σωρηδόν άτομα τα οποία αυτήν τη στιγμή, θα ήθελα να σας πω ότι δημιουργούν και πρόβλημα, όσον αφορά το να έρθουν και δικοί μας από την Κατερίνη για παράδειγμα, την Πιερία, οι οποίοι υπηρετούν απόμακρα σε λιμάνια και δεν μπορούν χρόνια τώρα να έρθουν. 
      Αυτή είναι η πραγματικότητα, αγαπητοί κύριοι συνάδελφοι της Αξιωματικής Αντιπολίτευσης. Σε όλους τους τομείς και ιδιαίτερα στον τομέα της ασφάλειας της χώρας, θα πρέπει να υπάρξει μια ευρύτερη συναίνεση. Θα πρέπει να αναθεωρηθούν οι σχέσεις μεταξύ πολιτείας, δηλαδή του εργοδότη και των υπηρετούντων στα Σώματα Ασφαλείας, δηλαδή των εργαζομένων και αντιστρόφως. 
      Ο ένστολος συνδικαλισμός κατά τη γνώμη μου αποδεδειγμένα λειτούργησε αρνητικά, αποδυναμώνοντας τα ίδια τα Σώματα Ασφαλείας, απαξιώνοντάς τα στη συνείδηση του λαού και δημιουργώντας εντάσεις στο ίδιο το εσωτερικό των Σωμάτων.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Ο επανακαθορισμός του τρόπου εκλογής των υποψηφίων Δόκιμων Υπαξιωματικών του Λιμενικού Σώματος και των Λιμενοφυλάκων, θα συμβάλει μεταξύ άλλων στη σωστή επιλογή του προσωπικού του Λιμενικού Σώματος και στην αποκατάσταση του κλίματος εμπιστοσύνης.
      Με το παρόν νομοσχέδιο αποκαθίστανται αρκετές εκκρεμότητες και αδικίες, τόσο στη σωστή λειτουργία της ιεραρχίας στο Λιμενικό Σώμα, όσο και σε παροχές, κάτι που ίσχυε στα υπόλοιπα Σώματα Ασφαλείας μέχρι σήμερα. 
      Θεωρώ ιδιαίτερης σημασίας τη σύσταση, οργάνωση και στελέχωση περιφερειακών ομάδων δίωξης ναρκωτικών του Λιμενικού Σώματος, κάτι που μέχρι σήμερα δεν υπήρχε ιδιαίτερα σε λιμενικούς σταθμούς της περιφέρειας. Η ύπαρξη αυτών των ομάδων σε κάθε λιμενικό τμήμα, θα συμβάλει στην πάταξη της διακίνησης των ναρκωτικών. 
      Τέλος, θα ήθελα να αναφερθώ, κύριοι συνάδελφοι, στη λειτουργία των αλιευτικών καταφυγίων και λιμένων μικρής εμβέλειας, των οποίων την εποπτεία έχουν λιμενικά ταμεία με διορισμένα ακόμα διοικητικά συμβούλια, όπου παρατηρεί κάποιος μία στασιμότητα. 
      Επιπλέον, πολλές φορές διαπιστώνονται, ενδεχομένως, παρατυπίες που είναι δύσκολο να ελεγχθούν και έχουν αδυναμία τα ίδια τα συμβούλια αντιμετώπισης οποιωνδήποτε προβλημάτων. Παράλληλα, όμως, κύριε Υπουργέ, έχουν και πολιτικό, αλλά και κοινωνικό κόστος, το οποίο εισπράττουμε καθημερινώς. 
      Είναι απαραίτητη, λοιπόν, κατά την άποψή μου η μεταβίβαση των αρμοδιοτήτων στην Τοπική Αυτοδιοίκηση, ή σ’ ένα φορέα διαχείρισης αυτών των μικρών λιμανιών, η οποία διαθέτει όλες τις προϋποθέσεις για τη σωστή διαχείριση των μικρών λιμανιών και των αλιευτικών καταφυγίων. Κυρίως η Τοπική Αυτοδιοίκηση ή ο οποιοσδήποτε φορέας, θα έχει και από το νόμο τη δυνατότητα της οικονομικής διαχείρισής των, αλλά και επιπλέον αποδεδειγμένα θα υπάρχει ενδιαφέρον, αλλά και συμφέρον για την ανάπτυξη και τη σωστή λειτουργία των λιμένων και των λιμενικών καταφυγίων.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο συνάδελφος κ. Ανωμερίτης.
      ΓΕΩΡΓΙΟΣ ΑΝΩΜΕΡΙΤΗΣ: Κυρίες και κύριοι συνάδελφοι, μιλώντας στην εκδήλωση που έγινε για τη Ημέρα του Εμπορικού Ναυτικού, μεταξύ άλλων τόνισα ότι η ελληνική ναυτιλία είναι μιας υψηλής ποιότητας ανθρώπινη δύναμη. Ναυτιλία δεν είναι οι λαμαρίνες, δεν είναι οι μηχανές, δεν είναι οι καδένες. Ναυτιλία είναι οι αξιωματικοί, οι πλοιοκτήτες, οι ναύτες, οι ναυτεργάτες, τα στελέχη των ναυτιλιακών επιχειρήσεων. Και όσο όλοι αυτοί θα είναι πάνω στα πλοία και θα είναι Έλληνες, τότε η εμπορική της εικόνα θα είναι ελληνική και γαλανόλευκη. 
      Με μία σειρά διατάξεων μετά το 2004, παρατηρούμε ότι το ανθρώπινο δυναμικό της ναυτιλίας απαξιώνεται. Η ελληνική ναυτιλία με αποσπασματικές παρεμβάσεις της σημερινής Κυβέρνησης διολισθαίνει, κατά την άποψή μου, σε καταστάσεις, που σε λίγο η ελληνική σημαία θα θυμίζει σημαία ευκαιρίας. 
      Είμαστε σε μια εποχή που η ελληνική ναυτιλία έχει ανάγκη στήριξης και έχει ανάγκη στήριξης από όλους και με ευρύτατες συναινέσεις. Όμως, η Κυβέρνηση, όπως είπα και στην Επιτροπή Παραγωγής και Εμπορίου, νομοθετεί αποσπασματικά, πρόχειρα -και αυτό φαίνεται και από τις σαράντα νομοτεχνικές ρυθμίσεις, που έφερε μέσα σε δύο ημέρες- και φυσικά, με παρεμβάσεις άνευ ουσίας, όπως το παρόν νομοσχέδιο.
      Κυρίες και κύριοι συνάδελφοι, πράγματι, αυτήν την ώρα, η ελληνική κοινή γνώμη περιμένει από το Υπουργείο Ναυτιλίας, να ακούσει τι θα γίνει με τα νησιά όχι πια το χειμώνα, αλλά τώρα το καλοκαίρι. Οι Έλληνες νησιώτες βλέπουν άδεια τα ξενοδοχεία τους ακόμα και τον Μάιο και Ιούνιο. Η απελευθέρωση των ναύλων έχει οδηγήσει σε τεράστιες και ανεξέλεγκτες αυξήσεις, που δυσκολεύουν τον οικογενειακό προγραμματισμό.
      Αυτήν τη στιγμή που μιλάμε, εφόσον μας ενδιαφέρει η ανταγωνιστικότητα, άρα η ύπαρξη της ελληνικής ναυτιλίας, θα έπρεπε να συζητάμε τι θα γίνει με το ανθρώπινο δυναμικό της στα πλοία. 
      Η Κυβέρνηση έφερε πριν από δυο χρόνια ένα σχέδιο νόμου –έγινε νόμος του κράτους- για τη ναυτική εκπαίδευση και αυτός ο  νόμος δεν εφαρμόστηκε ποτέ ούτε εφαρμόζεται. Όταν τολμήσαμε να πούμε ότι καταρρέει αυτό το σύστημα εκπαίδευσης, δεν εισακουστήκαμε και πέρυσι αντί για χίλιους τριακόσιους πενήντα σπουδαστές με το ζόρι μπήκαν εξακόσιοι και τώρα έχουν μείνει τετρακόσιοι. 
      Το μέλλον της ελληνικής ναυτιλίας είναι οι αξιωματικοί της και σε λίγα χρόνια δεν θα υπάρχουν αξιωματικοί στα πλοία. Τα βήματα δε μείωσης του ανθρώπινου δυναμικού, ακόμη και των αξιωματικών, για πρώτη φορά μετά από δεκαετίες στα πλοία, οδηγούν σε συμπεράσματα υποβάθμισης αυτού του μεγάλου οικονομικού τομέα. 
      Πιστεύω ότι το σχέδιο νόμου, που έρχεται σήμερα στη Βουλή απέναντι σε αυτά τα λίγα μεγάλα θέματα που είπα, ουδέν προσφέρει. Αλήθεια, ακόμη και αν ήταν βαθιά τομή -όπως λέει και η Επιστημονική Επιτροπή της Βουλής δεν είναι τίποτα, διότι δεν δημιουργούν ούτε καν νέο τύπο εταιρείας αυτοί οι αλληλασφαλιστικοί οργανισμοί- αυτά περιμένει από εμάς να ακούσει ο χώρος της ναυτιλίας, είτε λέγονται ναυτεργάτες είτε λέγονται εφοπλιστές είτε λέγεται απλός πολίτης είτε λέγονται νησιώτες; Τι να ακούσει; Να ακούσει αν θα γίνουν τα P&I clubs, τα οποία ποτέ δεν θα γίνουν; 
      Είπα στη Διαρκή Επιτροπή ότι ακόμη και αν θεωρηθεί  ότι είναι μια θετική διάταξη δεν πρόκειται να γίνει τίποτα. Όπως είπα, μια και υπήρξα γενικός γραμματέας όλων των ασφαλιστικών εταιρειών, αλληλοασφαλιστικοί συνεταιρισμοί υπήρχαν στην Άνδρο και στη Σύρο. Αυτοί υπήρξαν πριν από εκατόν πενήντα χρόνια. Δεν είναι κάτι καινούργιο. Υπήρχαν, όταν υπήρχαν μικρά πλοία. 
      Όμως, στο χώρο της ναυτιλίας ο διεθνής καταμερισμός έχει γίνει, κύριοι συνάδελφοι. Οι μεγάλες ναυπηγικές βιομηχανίες έχουν πάει στην Άπω Ανατολή. Οι μεγάλοι αλληλοασφαλιστικοί οργανισμοί έχουν πάει στο Λονδίνο. Εμείς έχουμε εκείνα τα πλεονεκτήματα και το κύρος, που μπορούμε να κρατήσουμε αυτήν την παντοδύναμη ναυτιλία μ’ άλλα πράγματα. Άλλα θέματα πρέπει να εξετάσουμε για τη ναυτιλία. 
      Πιστεύω ότι σε τρία θέματα, όταν συζητάει κάποιος επί της αρχής, θα μπορούσε να εστιάσει τις βασικές παρατηρήσεις του για το νομοσχέδιο και, φυσικά, στη συζήτηση επί των άρθρων, θα κάνουμε πιο ουσιαστικές παρεμβάσεις και παρατηρήσεις. 
      Το πρώτο είναι οι απαλλαγές των εισφορών με βάση το άρθρο 12, που γίνονται στο όνομα της ανταγωνιστικότητας. Επιτέλους, όλοι στο Υπουργείο Εμπορικής Ναυτιλίας και όλοι εμείς πρέπει να ξεκαθαρίσουμε, τι εννοούμε «ανταγωνιστικότητα» στο χώρο της ναυτιλίας. Εννοούμε «ανταγωνιστικότητα» της ελληνικής ναυτιλίας με τις ναυτιλιακές αρχές των οποιονδήποτε σημαιών και των off-shore εταιρειών κάποιων νήσων, που δεν ξέρουμε πού βρίσκονται; Την ανταγωνιστικότητα πρέπει να την οριοθετήσουμε και εκεί να τοποθετηθούμε για όλα τα θέματα, γιατί πραγματικά θέλουμε να ενισχύσουμε την επιχειρηματικότητα σ’ αυτόν το χώρο. Όμως, πρέπει να ξεκαθαρίσουμε τι εννοούμε «ανταγωνιστικότητα». 
      Εν πάση περιπτώσει, στα θέματα της ανταγωνιστικότητας, επειδή δεν νοείται πλήρης απαλλαγή, θα πρέπει οποιοδήποτε μέτρο παίρνουμε να το συνδέουμε με κίνητρα, με εγγυήσεις και όχι αφηρημένα. 
      Δεύτερο σχόλιο. Διάφορα άρθρα εστιάζονται στο θέμα του Λιμενικού Σώματος. Μα σύμφωνα με το ν. 3079/2002, τον οποίο δεν αλλάξατε τόσα χρόνια ως Κυβέρνηση, το Λιμενικό Σώμα έπρεπε να έχει δέκα χιλιάδες πεντακόσιους άνδρες και γυναίκες και έχει σήμερα μόλις εξήμισι χιλιάδες. Και ναι μεν είναι σωστή η απόφασή σας να δημιουργήσετε αυτήν την ειδική υπηρεσία για τη δίωξη των  ναρκωτικών κ.λπ., αλλά πώς θα τη δημιουργήσετε, αφού για να δημιουργηθεί με βάση τους κανονισμούς -γιατί και αυτή είναι μια παλιά πρόταση- χρειάζονται τετρακόσιοι σαράντα τρεις λιμενικοί. Πού θα τους βρείτε; 
      Έχετε διαλύσει το Λιμενικό Σώμα. Δεν έχετε προσθέσει ουδέν καινούργιο και το μόνο που κάνετε τώρα είναι να αντικαταστήσετε τα αντικειμενικά μόρια προσλήψεων με εξετάσεις, που δεν πρόκειται να προσθέσουν τίποτα.
      Κύριε Υπουργέ, το τρίτο σχόλιο που έχω να κάνω αφορά το Ν.Α.Τ.. Πέρα από μια σοβαρή κουβέντα που μπορεί να γίνεται με ένθεν και ένθεν επιχειρήματα για το Ν.Α.Τ., μην αναφέρετε τους δεκαεπτάμισι χιλιάδες ομοεθνείς εκ του εξωτερικού, διότι το πρόβλημα του Ν.Α.Τ. δεν είναι εκεί. Θα σας στείλω να διαβάσετε τις τότε συμφωνίες Κωνσταντίνου Καραμανλή, Ευάγγελου Αβέρωφ και Ανδρέα Παπανδρέου, για να δείτε πώς έγινε αυτή η εγγραφή στο Ν.Α.Τ. όλων εκείνων των Ελληνοποντίων και Ελλήνων εκ του εξωτερικού. Τότε θα δείτε ότι ήταν μια άλλη συμφωνία, για άλλους λόγους και δεν είχε σχέση με το γκρέμισμα του Ν.Α.Τ..
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, να μιλήσουν οι κύριοι συνάδελφοι πρώτα.
      ΠΡΟΕΔΡΕΥΩΝ (Ιωάννης Τραγάκης): Μάλιστα.
      Πριν δώσω το λόγο στον κ. Σγουρίδη, κυρίες και κύριοι συνάδελφοι, να συμφωνήσουμε να μιλήσουν σήμερα οι δέκα πρώτοι ομιλητές, ο κύριος Υπουργός και οι Κοινοβουλευτικοί Εκπρόσωποι, να ψηφίσουμε το νομοσχέδιο επί της αρχής…
      ΙΩΑΝΝΗΣ ΔΙΑΜΑΝΤΙΔΗΣ: Μα υπάρχουν και άλλοι ομιλητές. Πως θα ψηφίσουμε σήμερα το νομοσχέδιο επί της αρχής;
      ΠΡΟΕΔΡΕΥΩΝ (Ιωάννης Τραγάκης): Εάν δεν ψηφίσουμε σήμερα το νομοσχέδιο επί της αρχής, τότε να ολοκληρωθεί ο κατάλογος των ομιλητών. Επειδή συνηθίζεται να θέτουμε ένα χρονικό όριο στο οποίο θα τελειώνουμε, ψηφίζουμε το νομοσχέδιο επί της αρχής και οι συνάδελφοι που απομένουν, μιλούν την άλλη μέρα και ξεκινούν εκείνοι τη συζήτηση και αναφέρονται επί της αρχής και επί των άρθρων…
      ΙΩΑΝΝΗΣ ΔΙΑΜΑΝΤΙΔΗΣ: Απλώς έχουμε τρεις συνεδριάσεις…
      ΠΡΟΕΔΡΕΥΩΝ (Ιωάννης Τραγάκης): Πρώτη φορά το ακούτε αυτό; Έχει συνηθιστεί. Είναι καθημερινό σχεδόν.
      Κυρίες και κύριοι συνάδελφοι, συμφωνείτε να ψηφίσουμε σήμερα επί της αρχής το νομοσχέδιο και οι υπόλοιποι συνάδελφοι που απομένουν να μιλήσουν αύριο;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. Ήσασταν φορτσάτος μετά την απόφαση του κ. Κόκκαλη να διώξει τον Ριβάλντο και γι’ αυτό, ακριβώς, βάλατε τα πράγματα σε μια γραμμή και σε μια θέση!
      Κυρίες και κύριοι συνάδελφοι, παρά τη διεξοδική συζήτηση, η οποία έγινε στην επιτροπή, το ΠΑ.ΣΟ.Κ. εμμένει στην καταψήφιση του νομοσχεδίου αυτού επί της αρχής. 
      Πράγματι στην Επιτροπή Παραγωγής και Εμπορίου έγινε μια διεξοδική συζήτηση. Θα εξηγήσω, λοιπόν, για ποιο λόγο εμείς εμμένουμε στην καταψήφιση αυτού του νομοσχεδίου επί της αρχής.
      Κατ’ αρχάς ο τίτλος είναι δυσανάλογος με την ύλη που περιλαμβάνει το νομοσχέδιο. Θα μου πείτε ότι είναι επουσιώδες. Ο τίτλος καλύπτει ένα άρθρο. Η ύλη του νομοσχεδίου είναι άλλα είκοσι τρία άρθρα, που το καθ’ ένα απ’ αυτά έχει πέντε περιπτώσεις και υποπεριπτώσεις. Και στο τέλος σήμερα σ’ αυτό το νομοσχέδιο έρχεται και το κερασάκι στην τούρτα: Η τροπολογία που καταργεί τη θέση του ειδικού γραμματέα για το θέμα των ασφαλιστικών ταμείων στο Υπουργείο, του κ. Ευγένιου Παπαδόπουλου, μήπως έτσι και κλείσει το θέμα των ομολόγων.
      Δεν θα κλείσει, όμως, κύριοι συνάδελφοι. Η ληστεία η οποία έγινε στα ασφαλιστικά ταμεία, που ξεκίνησε με την κατάργηση της θέσης του Υφυπουργού στο Υπουργείο και τη δημιουργία θέσης την οποία καταργούμε με την τροπολογία αυτή, δεν θα κλείσει, εφόσον δεν επιστραφούν τα λεφτά. Αλλά και να επιστραφούν τα λεφτά, το θέμα αυτό θα παραμείνει ανοιχτό. Και θα παραμείνει ανοικτό, γιατί είναι, πράγματι, κάτι το οποίο είναι αντίθετο μ’ αυτό που ξεκινήσατε, μ’ αυτό που είπατε: «σεμνότητα, ταπεινότητα, εντιμότητα». 
      Ας επανέλθω στο νομοσχέδιο. Το νομοσχέδιο αυτό, κύριοι συνάδελφοι, περιέχει μία φιλοδοξία, θα έλεγα μία ματαιοδοξία του Υπουργού Εμπορικής Ναυτιλίας να υπάρξουν συνεταιρισμοί θαλάσσιας αλληλασφάλισης και στην Ελλάδα. Πίσω, όμως, από αυτό κρύβεται σωρεία διατάξεων, που προωθούν την αναξιοκρατία και είναι και αμφιλεγόμενες.
      Ας ξεκινήσω από τη μεταφορά των συνεταιρισμών αλληλασφάλισης στην ελληνική  νομοθεσία. Είναι ένας θεσμός προστασίας και αποζημίωσης  (Protection & Indemnity (Club). Και οι ενώσεις αυτές έχουν δημιουργηθεί για να καλύπτουν κινδύνους, οι οποίοι δεν προβλέπονται από τις συνήθεις ασφαλίσεις. Και αυτό γίνεται, κύριοι συνάδελφοι, για τον εξής λόγο: Τα πρόστιμα που επιβάλλονται σε ναυτικά ατυχήματα, είναι δυσβάστακτα. Έτσι, όταν υπάρχουν αυτοί οι συνεταιρισμοί, επιμερίζεται αυτό το δυσβάστακτο κόστος σε πολλούς και είναι στα πλαίσια της αλληλοβοήθειας. Δεν είναι κακό να υπάρχουν τέτοιοι συνεταιρισμοί θαλάσσιας αλληλασφάλισης. Οι διαφορές που υπάρχουν από τις συνήθεις ασφαλιστικές εταιρείες είναι, πρώτον, ότι δίνεται σ’ αυτές τις ενώσεις η διακριτική ευχέρεια να καλύπτουν κινδύνους, που δεν περιλαμβάνονται στους κανόνες τους. Δηλαδή μπορούν να συμφωνούν  ότι οι κίνδυνοι θα είναι για τρίτους, για ρύπανση, για φορτίο, για σύγκρουση πλοίων, αλλά μπορεί σε περίπτωση ενός ατυχήματος, να δεχθεί ο συνεταιρισμός να καλύψει και έναν άλλο κίνδυνο ή ένα άλλο ατύχημα, το οποίο δεν περιλαμβάνεται. Άρα, η κάθε περίπτωση εξετάζεται χωριστά και δεν δεσμεύεται η αποζημίωση από προηγούμενες  περιπτώσεις.  
      Η δεύτερη διαφορά από τις συνήθεις ασφαλιστικές εταιρείες είναι  ότι η εισφορά δεν είναι καθορισμένη εκ των προτέρων. Δηλαδή, δίνεται μία προκαταβολή και στο τέλος της χρονιάς, ανάλογα με τις ζημιές που υπήρχαν,  έρχονται και συμπληρώνουν το ποσό που πρέπει να πληρώσουν έναντι των ζημιών που είχαν μέσα στο έτος. Όμως, θα μου πείτε: «καλά όλα αυτά. Πού βρίσκεται η φιλοδοξία, η ματαιοδοξία του  Υπουργού;»  Ακούστε, κύριοι συνάδελφοι. Ο Υπουργός θέλει να σπάσει μία παράδοση. Πιστεύει ότι θα κάνει τον Πειραιά ένα άλλο city του Λονδίνου. Δεν σπάνε εύκολα αυτές οι παραδόσεις. Δεν είναι κακό να προσθέσουμε ύλη. Εμείς δεν καταψηφίζουμε το νομοσχέδιο επειδή προσθέτετε νομοθετική ύλη στην  υπάρχουσα, αλλά για άλλους λόγους, που θα εξηγήσω περαιτέρω. Επειδή όμως έπρεπε να θέσουμε και τη διάσταση αυτή, γι’ αυτό ακριβώς τη θέτουμε. Η ζάχαρη παράγεται αλλού. Το χρηματιστήριο της ζάχαρης είναι αλλού, είναι στο Βέλγιο. Τα διαμάντια βγαίνουν αλλού. Το χρηματιστήριο των διαμαντιών είναι στην Ολλανδία.
      ΕΜΜΑΝΟΥΗΛ  ΚΕΦΑΛΟΓΙΑΝΝΗΣ (Υπουργός  Εμπορικής Ναυτιλίας):  Το Βέλγιο βγάζει τη ζάχαρη;
      ΠΑΝΑΓΙΩΤΗΣ  ΣΓΟΥΡΙΔΗΣ:  Όχι, αλλά το χρηματιστήριο βρίσκεται εκεί. Μπορεί εμείς να έχουμε τη μεγαλύτερη ποντοπόρο ναυτιλία, αλλά οι εφοπλιστές βρίσκονται στο Λονδίνο. Οι εταιρείες αυτές οι P&I clubs εδρεύουν στο Λονδίνο. Δεν είναι εύκολο να τις μεταφέρεις εδώ. Μακάρι να το κάνετε. Πίσω όμως από αυτήν τη νομοθετική προσπάθεια και πρωτοβουλία, τι άλλο κρύβεται; Κρύβονται οι αλλαγές σε κάποιες διατάξεις, όπως η κατάργηση των μορίων στην πρόσληψη για νέους λιμενοφύλακες και προχωράτε σε γραπτές εξετάσεις, ενώ προηγούμενα, όπως είπα, υπήρχε μία μοριοδότηση.
      	Επικαλείται ο κ. Υπουργός και λέει: «Μα για ποιο λόγο, όταν εσείς στους αξιωματικούς κάνετε εξετάσεις με προηγούμενο νόμο του 2002, δεν δέχεστε το ότι εμείς θα κάνουμε εξετάσεις και για τους λιμενοφύλακες;». Θα έλεγα ότι το θέμα της ανέλιξης μέσα στο Σώμα των αξιωματικών χωράει το θέμα των εξετάσεων, γιατί με τον τρόπο αυτό προσλαμβάνονται και κάποιοι που μπορεί να έχουν τελειώσει Πολυτεχνείο, να έχουν τελειώσει Νομική, να έχουν τελειώσει οποιαδήποτε άλλη σχολή και να δέχονται να μετέχουν στις εξετάσεις ώστε οι αξιωματικοί του Λιμενικού, της Πυροσβεστικής και της Αστυνομίας να έχουν κάτι επιπλέον. Όμως για τους απλούς λιμενοφύλακες, για τους απλούς πυροσβέστες, θα μπορούσε να υπάρχει το αξιοκρατικό σύστημα των πανελλήνιων εξετάσεων όπως υπάρχει στην Αστυνομία. 
      Είπατε, κύριε Υπουργέ, ότι σας είπε το Υπουργείο Παιδείας ότι αν δεν είναι τριετούς φοιτήσεως οι σχολές, δεν μπορούν να μπουν με πανελλήνιες εξετάσεις.
      	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το Σύνταγμα, κύριε συνάδελφε, όχι…
      	ΠΑΝΑΓΙΩΤΗΣ ΣΓΟΥΡΙΔΗΣ: Ακούστε με. Σας θυμίζω, λοιπόν, ότι πριν μπουν οι αστυνομικές ακαδημίες στο σύστημα των πανελληνίων εξετάσεων, ήταν έξι μήνες. Για να γίνεις αστυνομικός πήγαινες για έξι μήνες σε κάποια σχολή. Το Σύνταγμα το απαγόρευε και τι έγινε; Αναβαθμίσαμε τις σχολές και προχωρήσαμε στον προγραμματισμό της αναπλήρωσης του Σώματος. Άρα, λοιπόν, αναβαθμίστε τις σχολές και πηγαίνετε σε πανελλήνιες εξετάσεις και για τους πυροσβέστες. Άρα υπάρχει τρόπος όπως υπάρχει τρόπος και για το θέμα των αξιωματικών της Αστυνομίας. Οι αξιωματικοί της Αστυνομίας δεν πάνε με γραπτές εξετάσεις; Δεν πάνε από τις πανελλήνιες. 
      Περνάτε διατάξεις όπως η ετήσια ακινησία για τα πλοία ακτοπλοΐας, που εγκυμονεί τον κίνδυνο για ζόρικες γραμμές, τα πλοία να μένουν ανενεργά με την αιτιολογία ότι πάνε για επιδιορθώσεις. Εμείς λέμε ότι θα πρέπει αυτό να το προσέξετε. 
      	Επίσης, με διατάξεις «βάζετε χέρι» σε ταμεία όπως το Κεφάλαιο Ασφάλισης Επιβατών και Οχημάτων, τα Κ.Α.Ε.Ο., για πληρωμή κυρίων και επικουρικών συντάξεων του Ν.Α.Τ..
      	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      	ΠΡΟΕΔΡΕΥΩΝ (Ιωάννης Τραγάκης): Και μ’ αυτό ολοκληρώστε, κύριε συνάδελφε.
      	ΠΑΝΑΓΙΩΤΗΣ ΣΓΟΥΡΙΔΗΣ: Για όλους αυτούς τους λόγους, εμείς καταψηφίζουμε το νομοσχέδιο επί της αρχής. Θα ψηφίσουμε τις θετικές διατάξεις.
      	ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Σγουρίδη.
      	Ο συνάδελφος κ. Αντωνακόπουλος έχει το λόγο.
      	ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, αν και μία πρώτη ανάγνωση του νομοσχεδίου δείχνει ότι είναι μία πανσπερμία διατάξεων, εν τούτοις φαίνεται ότι έχει μία δομημένη πολιτική και αφορά την πολιτική διαχείριση ανθρώπινου δυναμικού στο Λιμενικό Σώμα. Επίσης διαμορφώνει μία νέα κατάσταση σε σχέση με το ασφαλιστικό των ναυτικών, την τύχη του Ν.Α.Τ. και βεβαίως την κερδοφορία των πλοιοκτητών. Έχει βάθος το νομοσχέδιο. 
      	Βλέποντας, λοιπόν, ποια είναι η πολιτική του Υπουργείου για το ανθρώπινο δυναμικό, κατά πρώτον διαπιστώνουμε ότι η πολιτική του Υπουργείου δεν έχει ανταποκριθεί στις ελλείψεις που υπάρχουν. Βεβαίως αυτό, δεν είναι μόνο ευθύνη του Υπουργού, γιατί βολεύει κάποιους το να προσωποποιούνται οι ευθύνες στον εκάστοτε Υπουργό, ούτως ώστε σε κάποιον ανασχηματισμό ή σε κάποια πολιτική θυσία ως Ιφιγένειας του κάθε Υπουργού, να αποποιούνται όλοι των ευθυνών και, κυρίως, ο Πρωθυπουργός.
      	Έτσι, λοιπόν, φαίνεται ότι στον προϋπολογισμό του Υπουργείου, δεν υπάρχουν τα απαραίτητα κονδύλια για να γίνουν οι προσλήψεις, όταν το 2006 με βάση το νόμο έπρεπε να έχει δέκα χιλιάδες εκατόν πενήντα λιμενοφύλακες και είχε επτάμισι χιλιάδες. Ενώ αυξάνονται οι ανάγκες στις δέκα χιλιάδες πεντακόσιες θέσεις με βάση το νόμο το 2007, μειώνεται το προσωπικό στις εξίμισι χιλιάδες, σε μία χώρα όπου νέα δεδομένα, όπως η διέλευση του αγωγού Μπουργκάς-Αλεξανδρούπολη, όπως η έντονη λαθρομετανάστευση που υπάρχει λόγω γεωγραφικής θέσης, όπως το πρόσφατο ναυάγιο του «Diamond Sea» δημιουργούν περισσότερες ανάγκες επίβλεψης και φύλαξης της θάλασσας και βεβαίως την ανάγκη μίας πολιτικής προστασίας του περιβάλλοντος και γενικότερα όλων των πολιτικών που εφαρμόζει το Υπουργείο Εμπορικής Ναυτιλίας. 
      	Δυστυχώς, αντί να δούμε λοιπόν τον προγραμματισμό θέσεων στο Υπουργείο Εμπορικής Ναυτιλίας, βλέπουμε πάντα να επικαιροποιείται ο προγραμματισμός θέσεων στην Ελληνική Αγροφυλακή, που ακόμα βεβαίως δεν την έχετε υλοποιήσει και σας εγκαλούν οι ψηφοφόροι σας και βέβαια αυξάνονται οι θέσεις των ειδικών συνεργατών. 
      Μια δεύτερη παράμετρος στη διαχείριση του προσωπικού είναι ο τρόπος προσλήψεων. Βεβαίως, ακούσαμε ότι το σύστημα πρόσληψης των αξιωματικών στο Λιμενικό Σώμα ήταν διαβλητό παλιότερα. Έτσι το κατηγορούσατε, όταν ήσασταν Αντιπολίτευση. Το σύστημα των γραπτών εξετάσεων δεν το κατηγορούσατε τότε. Σήμερα λέτε ότι το εφαρμόζετε και το επεκτείνετε και στους λιμενοφύλακες. Πότε λέγατε αλήθεια, πότε ψέματα; Εσείς έχετε σφραγίδα δωρεάς; Κατέχετε εξ αποκαλύψεως την αλήθεια και άρα έχετε το συγκριτικό πλεονέκτημα, εσείς που δεν έχετε αφήσει θεσμό χωρίς διαπλοκή, δικαιοσύνη και οτιδήποτε άλλο, να λέτε ότι στα χέρια σας δεν υπάρχει καμμία υποψία να καταχραστείτε τις ανεπάρκειες οποιουδήποτε θεσμικού πλαισίου; Πιστεύω, αν δεν είναι υπεροπτικό, τουλάχιστον είναι προκλητικό για την νοημοσύνη του κόσμου. 
      Βεβαίως έχετε δείξει, όμως ότι έχετε ταλέντα στην παράταξή σας, όπως ο κ. Χούπης, που μπορούν να σας φτιάχνουν τις προδιαγραφές των διαγωνισμών, να στήνει τις επιτροπές και να διαρρέουν τα θέματα.  Άρα, λοιπόν πρέπει να δείτε ότι ο τρόπος πρόσληψης δεν είναι αυτός που απαιτεί η σημερινή σύγχρονη Ελλάδα. Και υπάρχει και ο τρόπος να αναβαθμίσετε τη σχολή, ούτως ώστε να ενταχθεί στις πανελλήνιες εξετάσεις ή να αφήσετε το παλιό σύστημα των μορίων για το οποίο όλοι είχαν συμφωνήσει. 
      Όμως γνωρίζετε πολύ καλά ότι πάμε σε εκλογές. Μία παρατεταμένη προεκλογική περίοδος προσφέρεται για το κλείσιμο του ματιού σε πολλούς ανέργους, σε όλες τις εκλογικές περιφέρειες και ιδιαίτερα στην περιφέρεια του Υπουργού Εμπορικής Ναυτιλίας. Πωλείται ελπίς, λοιπόν, σε απελπισμένους έλληνες πολίτες που βιώνουν την ανεργία. 
      Όσον αφορά στις μεταθέσεις του προσωπικού, βεβαίως και εδώ υπήρχε ένας κανονισμός. Και δεν είναι θέμα πάλι, αν εσείς είστε οι αδέκαστοι και αν με αξιοκρατικά κριτήρια εφαρμόζετε ένα σύστημα. Το ζήτημα είναι με ποιό σύστημα κάνετε τις μεταθέσεις, διότι σε αντικατάσταση του παλιού δεν φέρατε κάτι καινούργιο. Έτσι λοιπόν φαίνεται ότι και εδώ υπήρξαν «ημετερισμοί». Όσο και αν θέλετε να κάνετε συμψηφισμούς, αυτό δεν σας απαλλάσσει από τις δικές σας ευθύνες. 
      Βλέπω και κάτι περίεργο: Το 10% των εισακτέων στη Σχολή Λιμενοφυλάκων γίνεται με το κριτήριο της ανδραγαθίας. Και λέτε ότι αυτό θα βεβαιώνεται από το γεγονός αν κάποιος έχει σώσει ναυαγούς σε επιχειρήσεις που είναι υπό τον έλεγχο του θαλάμου επιχειρήσεων και μετά από ένορκη διοικητική εξέταση. Και στη Δικαιοσύνη τον τελευταίο καιρό βλέπουμε ότι η αξιοπιστία των πολιτών είναι μειωμένη. Γιατί και εκεί προφανώς έχετε βάλει το χεράκι σας και εκεί έχετε ρυθμίσει ζητήματα πιο σημαντικά από αυτά εδώ, όπως για παράδειγμα να μπουν κάποιοι ναυαγοσώστες στο Λιμενικό Σώμα έπ’ ανδραγαθία. Δεν υπάρχει εμπιστοσύνη στη διαδικασία αυτή. Το 10% των εισακτέων είναι πολύ υψηλό ποσοστό και σίγουρα θα είναι ένα ποσοστό που θα διαχειριστείτε για δικούς σας ανθρώπους. 
      Όσον αφορά στην πρόβλεψη του νομοσχεδίου για τις ασφαλιστικές εισφορές εργοδοτών,  εργαζομένων, ακούστηκε προηγουμένως ότι «χάριν του βασιλικού ποτίζεται και η γλάστρα». Βεβαίως, εδώ ταιριάζει και άλλη παροιμία: «Άλλος θα πάρει τον καρπό και άλλος τα άχυρα» από αυτήν τη ρύθμιση. Και τα δάκρυα που ρίχνετε δήθεν για τους ναυτικούς είναι κροκοδείλια. Γιατί με αυτές τις προσεγγίσεις που κάνετε ούτε θέσεις εργασίας αυξάνονται για τους έλληνες ναυτικούς, ούτε τη βιωσιμότητα του ασφαλιστικού τους ταμείου διασφαλίζετε και βεβαίως, το μόνο που σας ανησυχεί είναι η άπληστη κερδοφορία των ελλήνων πλοιοκτητών. Γιατί το ξέρετε πολύ καλά ότι  κερδίζουν πάρα πολλά. 
      Δεν νοιάζεστε καθόλου για την τριμερή χρηματοδότηση του ασφαλιστικού συστήματος; Το ερώτημα δεν είναι αν θέλουμε ή όχι να πληρώσει το κράτος από τον προϋπολογισμό τις εισφορές. Είναι η βιωσιμότητα αυτού του ταμείου και αν η αρχή της τριμερούς χρηματοδότησης διασφαλίζεται. 
      Επίσης, δεν υπάρχει αναλογιστική μελέτη. Σήμερα υπάρχουν εβδομήντα χιλιάδες συνταξιούχοι στο Ν.Α.Τ. και είκοσι χιλιάδες εργαζόμενοι. Απαντάτε στο ερώτημα σε βάθος χρόνου τι θα γίνει όταν ήδη το 90% περίπου των εισφορών καλύπτεται από το κράτος; 
      Πρέπει να απαντήσετε σε αυτό και βεβαίως, όχι τόσο εύκολα και υποκριτικά να μας λέτε ότι για τους έλληνες ναυτικούς νοιάζεστε, απαλλάσσοντας από τις εισφορές τους πλοιοκτήτες και ακολουθώντας τακτικές που ούτε σε φορολογικούς παραδείσους δεν γίνονται, όπως στα Κανάρια Νησιά. Εκεί υπάρχει μερική απαλλαγή των ναυτικών και όχι των πλοιοκτητών. 
      Παράλληλα λέτε ότι κριτήριο ανταγωνιστικότητας είναι η φθηνή εργασία. Βεβαίως, αυτό είναι αποτυχημένο μοντέλο. Δεν μπορεί στην Ελλάδα του 2007 να έχουμε ημερομίσθια Κίνας και ασφαλιστικό πλαίσιο Σκοπίων. Γιατί πράγματι, η φθηνή εργασία δεν είναι κριτήριο ανταγωνιστικότητας. 
      Όλα αυτά που έχετε δώσει στους πλοιοκτήτες για να αυξήσουν την ανταγωνιστικότητά τους, τα εισπράξαμε πρόσφατα με το ναυάγιο του «Sea Diamond». 
      Μήπως δεν είχαν εισπράξει τα οφέλη προηγούμενων νομοθετικών ρυθμίσεων οι ιδιοκτήτες αυτής της εταιρείας; Τι έκαναν; Μας έβγαλαν «ασπροπρόσωπους» για άλλη μια φορά.
      Βεβαίως, τους έχετε δώσει κι άλλο ένα χεράκι βοηθείας σε σχέση με το βέτο που ασκήσατε, όσον αφορά τη ρύθμιση για τα μονοπύθμενα και τη μετατροπή τους σε δυπύθμενα, στην Ευρωπαϊκή Ένωση. Ούτε, όμως, αυτό απέδωσε σε ποιότητα υπηρεσιών και ασφάλεια του πολίτη, όσον αφορά τη μετακίνησή του μέσω θαλάσσης.
      Όσον αφορά τώρα τους γιατρούς –και ολοκληρώνω με αυτό, κύριε Πρόεδρε- κι αυτό έγινε για επικοινωνιακούς λόγους. Η προχειρότητα, με την οποία προσεγγίσατε το θέμα, φαίνεται από το ότι έχετε αλλάξει τρεις φορές το κανονιστικό πλαίσιο.
      Αν θέλετε, λοιπόν, να είμαστε σοβαροί και χρήσιμοι, θα πρέπει να υπάρχει οργανωμένο ιατρείο σε όλα τα καράβια, να υπάρχει γιατρός, ο οποίος να έχει εκπαιδευτεί στην παροχή υπηρεσιών σε έκτακτα περιστατικά και να μην παίρνει άδεια απόπλου το πλοίο, αν δεν έχει μέσα γιατρό και οργανωμένο ιατρείο. Διότι με τα πρόστιμα πάμε αλλού. Είναι άλλη ρύθμιση. 
      Πιστεύω, λοιπόν, ότι πρέπει να το τελειώσετε σήμερα. Δεν χρειάζεται πέμπτη νομοθετική ρύθμιση, γιατί, όπως το πάτε, ούτε και αυτή θα εφαρμοστεί.
      Κύριε Υπουργέ, δυστυχώς είστε Υπουργός μιας Κυβέρνησης, που τα έχει κάνει θάλασσα παντού. Ως Υπουργός του Υπουργείου Εμπορικής Ναυτιλίας το σωσίβιο των διορισμών στο Λιμενικό, που προσπαθείτε να προσφέρετε στην Κυβέρνησή σας, είναι πολύ μικρό και δεν κρατάει την πρόωρα γηρασμένη Κυβέρνησή σας. 
      Έχω την εντύπωση ότι εσείς ως νησιώτης ξέρετε καλό κολύμπι και δεν θα χρειαστείτε αυτό το σωσίβιο.
      ΠΡΟΕΔΡΕΥΩΝ (Ιωάννης Τραγάκης): Το τελευταίο, σαν κοπλιμάν το εξέλαβα.
      Ο κ. Μπαντουβάς έχει το λόγο.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θα προτιμούσα να γινόταν μια πιο εποικοδομητική συζήτηση μέσα σε αυτήν την Αίθουσα, αντί να ακούγονται όλες αυτές οι αντιπολιτευτικές κούφιες κορώνες, που δεν προσθέτουν τίποτα στο κύρος του κοινοβουλευτικού μας έργου. 
      Καλό θα ήταν να αντιληφθούν ορισμένοι συνάδελφοι, ότι ο ελληνικός λαός θέλει και απαιτεί παραγωγή έργου από όλους εμάς και ότι έχει βαρεθεί να ακούει μονίμως κραυγές άνευ αντικρίσματος.
      Κυρίες και κύριοι συνάδελφοι, το εν λόγω νομοσχέδιο συναπαρτίζεται από τέσσερα μέρη. 
      Το πρώτο μέρος αφορά στη συμπλήρωση των διατάξεων για τη θαλάσσια αλληλασφάλιση.
      Το δεύτερο μέρος αφορά στη ρύθμιση θεμάτων του προσωπικού του Λιμενικού Σώματος.
      Το τρίτο μέρος ρυθμίζει θέματα της Γενικής Γραμματείας Λιμένων και Λιμενικής Πολιτικής. 
      Το τέταρτο μέρος περιλαμβάνει λοιπές διατάξεις.
      Το πρώτο μέρος, που αφορά στη θαλάσσια συνασφάλιση, περιλαμβάνει διατάξεις, που συμπληρώνουν το ισχύον νομοθετικό πλαίσιο, το οποίο έχει αποδειχθεί εν τοις πράγμασι ανεπαρκές.
      Σύμφωνα με το προϊσχύον νομοθετικό πλαίσιο, που διέπει τη σύσταση και λειτουργία αλληλασφαλιστικής επιχείρησης -ν.δ. 400/1970- οι επιχειρήσεις αυτές μπορούν να συσταθούν αποκλειστικά με τη μορφή του αστικού συνεταιρισμού, ο οποίος, όμως, είναι προφανώς ανεπαρκής για να καλύψει τις αυξημένες ανάγκες, τα κόστη και την πολυπλοκότητα του αντικειμένου της θαλάσσιας συνασφάλισης.
      Η ανεπάρκεια του νομοθετικού πλαισίου έχει στερήσει όλα αυτά τα χρόνια από τη χώρα μας τη δυνατότητα να δραστηριοποιηθεί στον τομέα αυτό και να αναπτυχθεί η ανάλογη επιχειρηματική δραστηριότητα. Θα μπορούσε ο Πειραιάς, με άλλα λόγια, να εξελιχθεί σε ένα mini city για τις ναυτασφάλειες. 
      Η παράλειψη αυτή θεωρώ ότι ήταν απαράδεκτη για μια χώρα όπως είναι η Ελλάς, η οποία εδώ και δεκαετίες έχει εξελιχθεί σε πρωτοπόρο υπερδύναμη της παγκόσμιας εμπορικής ναυτιλίας. 
      Το παρόν νομοσχέδιο καλείται να καλύψει τα υφιστάμενα νομοθετικά κενά, συμπληρώνοντας τις σχετικές διατάξεις του ν. δ. 400/1970 και του ν. δ. 551/1970 περί ιδιωτικής επιχειρήσεως πλοίων και αεροσκαφών. Συγκεκριμένα, προβλέπεται ότι ο Συνεταιρισμός Αλληλασφάλισης μπορεί να ασφαλίζει μόνο τα μέλη του και όχι τρίτους. Μέλη του Συνεταιρισμού μπορούν να γίνουν ο κύριος του πλοίου που δεν το εκμεταλλεύεται ο ίδιος, ο πλοιοκτήτης, ο εφοπλιστής, ο εκναυλωτής, ο υπεκναυλωτής, όπου υπάρχει και τέλος ο διαχειριστής των ανωτέρω επιχειρήσεων.
      Διευκρινίζεται και προβλέπεται ρητώς ότι τα μέλη του Συνεταιρισμού δεν υπέχουν προσωπική ευθύνη έναντι τρίτων, ή έναντι των λοιπών μελών για τις υποχρεώσεις του Συνεταιρισμού. Ευθύνη υπέχει μόνο το νομικό πρόσωπο του Συνεταιρισμού. Ρυθμίζονται, επίσης, θέματα σχετικά με την εσωτερική λειτουργία των Συνεταιρισμών Αλληλασφάλισης και τις αρμοδιότητες των Διοικητικών Συμβουλίων.
      Το δεύτερο μέρος του νομοσχεδίου περιλαμβάνει ρυθμίσεις θεμάτων προσωπικού του Λιμενικού Σώματος. Ενδεικτικά και ως ρύθμιση ανθρωποκεντρικού χαρακτήρα και επιβράβευσης της αξιοσύνης επισημαίνεται η πρόβλεψη για δυνατότητα εισαγωγής στη Σχολή Λιμενοφυλάκων ανθρώπων που συμμετείχαν ενεργά σε επιχειρήσεις διάσωσης κινδυνευόντων ατόμων του Υπουργείου Εμπορικής Ναυτιλίας ή του Λιμενικού Σώματος, εκθέτοντας αποδεδειγμένα τη ζωή τους σε κίνδυνο.
      Συστήνεται Κέντρο Επιχειρήσεων Λιμενικού Σώματος, με αποστολή του το συντονισμό και την παρακολούθηση επιχειρήσεων μεγάλης κλίμακας και τη συνεργασία με τα Κέντρα Επιχειρήσεων των Ενόπλων Δυνάμεων και των Δυνάμεων Ασφαλείας, χρήσιμη ρύθμιση, εάν θυμηθούμε τα πρόσφατα παραδείγματα του «ΣΑΜΙΝΑ» και του «SEA DIAMOND» .
      Επίσης, ιδρύονται στις κατά τόπους λιμενικές αρχές περιφερειακές Ομάδες Δίωξης Ναρκωτικών Λιμενικού Σώματος, χρήσιμη και επιβεβλημένη κίνηση, δοθέντος ότι οι ελληνικές θάλασσες έχουν καταστεί δυστυχώς βασικές οδοί διακομιδής ναρκωτικών τόσο από Ανατολή, όσο και από και προς της Δύση.
      Το τρίτο μέρος ρυθμίζει θέματα Γενικής Γραμματείας Λιμένων και Λιμενικής Πολιτικής. Ανάμεσα σε άλλες διατάξεις προβλέπεται η παρέκταση κατά ένα έτος της προθεσμίας που έχει δοθεί για τον προσδιορισμό των ορίων ζώνης λιμένος στον Οργανισμό Λιμένος, καθώς δεν έχουν ενταχθεί ακόμα πολλές περιοχές των παλαιών λιμενικών ταμείων, με συνέπεια να κινδυνεύουν να μείνουν εκτός σχεδιασμού εθνικής λιμενικής πολιτικής.
      Το τέταρτο μέρος του νομοσχεδίου περιλαμβάνει διάφορες ρυθμίσεις, εκ των οποίων είναι και οι εξής: Οι πλοιοκτήτες υποχρεούνται να διαθέτουν στους γιατρούς των πλοίων ατομικές καμπίνες με τουαλέτα, σίτιση καθ’ όλη τη διάρκεια του πλου και τον απαραίτητο ιατροτεχνολογικό εξοπλισμό και το απαραίτητο φαρμακευτικό υλικό.
      Το άρθρο 12 του νομοσχεδίου υιοθετεί μία ευνοϊκή για τους πλοιοκτήτες ρύθμιση, με σκοπό την ενίσχυση της ανταγωνιστικότητας της ελληνικής σημαίας και την ενίσχυση του εθνικού νηολογίου. Συγκεκριμένα, προβλέπεται ότι κατά την αντικατάσταση ληξιπρόθεσμου ναυτολογίου ή την οριστική εξόφληση ή την καταβολή προκαταβολής ή την εκκαθάριση ή το κλείσιμο ναυτολογίου φορτηγών πλοίων κάθε κατηγορίας ολικής χωρητικότητας άνω των τριών χιλιάδων χώρων, εφόσον διαπιστώνεται ότι έχουν τηρηθεί τα ελάχιστα όρια υποχρεωτικού αριθμού νηολόγησης Ελλήνων ναυτικών και σπουδαστών, πλοιάρχων μηχανικών ανωτέρων Σχολών Εμπορικού Ναυτικού, ο πλοιοκτήτης καταβάλει τη δική του τακτική προσφορά στο Ν.Α.Τ. υπέρ Ν.Α.Τ., Τ.Π.Α.Ε.Ν. κ.λπ., μόνο για τους ως άνω ναυτικούς. Εφόσον υπηρετούν στα ως άνω πλοία περισσότεροι από τους κατά νόμον απαιτούμενοι Έλληνες ναυτικοί, ο πλοιοκτήτης δεν καταβάλει τη δική του εισφορά για τους υπεράριθμους Έλληνες ναυτικούς. 
      Σε κάθε δε περίπτωση δεν καταβάλλεται η τακτική εργοδοτική εισφορά στο ΝΑΤ για τους ναυτολογημένους Έλληνες ναυτικούς σε θέσεις κατωτέρου πληρώματος, όπου αυτή δεν προβλέπεται και δεν παρακρατείται από τη μισθοδοσία τους. Οι σχετικές δαπάνες για τις ως άνω απαλλαγές των εργοδοτικών εισφορών, καλύπτονται από τον προϋπολογισμό του Ν.Α.Τ., ώστε να μη θιγούν επ’ ουδενί τα ασφαλιστικά δικαιώματα των ασφαλισμένων ναυτικών.
      Κυρίες και κύριοι συνάδελφοι, πολύ συζήτηση έγινε από πολλούς συναδέλφους περί ΝΑΤ και περί των απαλλαγών των εργοδοτικών εισφορών.
      Ειλικρινά δεν σας καταλαβαίνω. Τι θέλετε δηλαδή; Να φύγουν όλα τα ελληνόκτητα πλοία σε σημαίες ευκαιρίας; Δεν γνωρίζετε ότι πολλάκις η Ελλάς χρησιμοποιεί τη δύναμη της εμπορικής της ναυτιλίας ως διαπραγματευτικό μέσο με άλλες χώρες; Ήδη το τελευταίο διάστημα έχουν υψώσει ή έχουν εκφράσει πρόθεση να την υψώσουν περίπου εξήντα και πλέον πλοία. 
      Είναι σαφές, κυρίες και κύριοι συνάδελφοι, ότι είναι πολύ καλύτερα ο Έλληνας ναυτικός να έχει δουλειά, παρά να τριγυρνά από γραφείο σε γραφείο ευρέσεως ναυτικής εργασίας στον Πειραιά σαν δαρμένο σκυλί, με την ουρά στα σκέλια του, με καταρρακωμένη την υπερηφάνειά του. Ας αποσύρετε λοιπόν τις αντιρρήσεις, όσοι τις έχετε, προς όφελος του Έλληνα άνεργου ναυτικού, αλλά και της Ελλάδος, αφού θα προσελκύσουμε ακόμη περισσότερα πλοία στην ελληνική σημαία. 
      Τελειώνοντας, θέλω να σας πω ότι όλες οι ευρωπαϊκές χώρες έχουν από χρόνια προχωρήσει στη λύση αυτή, ενισχύοντας έτσι την ανταγωνιστικότητα της εμπορικής ναυτιλίας της χώρας τους. Αφήστε, λοιπόν, κυρίες και κύριοι συνάδελφοι της Αντιπολίτευσης, τις αντιπολιτευτικές κορώνες και ελάτε όλοι μαζί να στηρίξουμε αυτό το νομοσχέδιο για το καλό της εμπορικής μας ναυτιλίας, της χώρας και του Έλληνα ναυτικού.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
       Το λόγο έχει ο συνάδελφος κ. Καραμάριος.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, είναι ευτύχημα που ο μόλις κατελθών του Βήματος μας έδωσε με γλαφυρές πράγματι φράσεις αυτό που το νομοσχέδιο περιλαμβάνει. Και για όσους δεν ξέρουν, είναι ένας καπετάνιος, ο οποίος χρόνια ταξίδευε με τα καράβια και ξέρει καλύτερα από όλους μας τι θα πει καράβι και ναυτιλία. Τόσο ο κ. Μπαντουβάς όσο και οι συνάδελφοι της Νέας Δημοκρατίας, οι οποίοι μίλησαν πρωτύτερα, μίλησαν επί της ουσίας και ατυχώς δεν παρίστανται οι συνάδελφοι της Αντιπολίτευσης που προσπάθησαν με στομφώδεις πράγματι ρητορείες να ξεφύγουν από την ουσία και να εκμεταλλευτούν τάχα κάποιες συγκυρίες, για να κάνουν εκείνο που πρέπει κατά την άποψή τους, ώστε η τηλεόραση να εμφανίσει καλύτερα την ομιλία τους.
      Κύριε Πρόεδρε, πάντοτε μιλώντας είχα τονίσει και το τονίζω για μία ακόμα φορά ότι θα πρέπει να συγχαρούμε τον Υπουργό, τον κ. Κεφαλογιάννη, γιατί τόλμησε και έφερε ένα νομοσχέδιο που μερικοί συνάδελφοι της Αντιπολίτευσης το προσέβαλαν. Πάντοτε, είτε από την Αντιπολίτευση είτε από τη Συμπολίτευση οι συνάδελφοι λέγαμε, γιατί ήρθε αυτή η διάταξη η οποία δεν έχει σχέση με το νομοσχέδιο, πάσχει από αντισυνταγματικότητα, να απορριφθεί κ.λ.π.. Και έρχεται σήμερα ο Υπουργός και τι κάνει; Φέρνει ένα νομοσχέδιο από την αρχή μέχρι το τέλος γεμάτο από διατάξεις που αφορούν την εμπορική μας ναυτιλία. Τι πιο σωστό και πιο συναφές με τον Κανονισμό της Βουλής και το Σύνταγμα; 
      Και αντί να πούμε ότι ναι, αυτές οι διατάξεις μία προς μία λύνουν κάποια προβλήματα -που τα προβλήματα αυτά κάποιος τα δημιούργησε, δεν δημιουργήθηκαν μόνα τους- ερχόμαστε και επικρίνουμε τον κύριο Υπουργό, γιατί να φέρει αυτές τις αποσπασματικές τάχα διατάξεις. Ας σοβαρευτούμε, κύριοι συνάδελφοι, και εδώ μέσα ο κόσμος μας βλέπει και μας ακούει; να μιλάμε επί της ουσίας. Αφήστε τις ρητορείες, στα μπαλκόνια οσονούπω, όποτε γίνουν οι εκλογές, να τα πείτε εκεί μπροστά στο λαό σας. 
      Κύριε Πρόεδρε, αγαπητοί συνάδελφοι, τι έχουμε σήμερα; Έχουμε ένα νομοσχέδιο που φέρνει με το πρώτο, με το βασικό άρθρο αυτό που λέει ο τίτλος και δεν αρέσει σε μερικούς, έχουμε δηλαδή μία νέα διάταξη που δεν υπήρχε μέχρι σήμερα. Και επειδή, λέει, ότι τάχα στο City του Λονδίνου τόσα χρόνια υπήρχαν αυτές οι εμπορικές πράξεις, ρυθμίσεις και συναλλαγές, εμείς να μην τις κάνουμε. Γιατί να αφήσουμε να τις κάνουν άλλοι και όχι εμείς; Υπάρχει η δυνατότητα; Υπάρχει. Προσπαθούμε να το κάνουμε; Προσπαθούμε. Γιατί μεμψιμοιρείτε, λοιπόν; Γιατί κατηγορείτε; Επειδή το κάνουν άλλοι; Μα, υπάρχει σοβαρότητα σε αυτήν την Αίθουσα από πλευράς εκείνων οι οποίοι διατείνονται τέτοια πράγματα; Γιατί, αφού μία διάταξη αυτήν τη στιγμή πρέπει να γίνει και λείπει από τη νομοθεσία μας, δεν την επαινούμε, αλλά έρχεστε, κύριε Ανωμερίτη, και λέτε ότι πίσω από αυτήν τη διάταξη κρύβονται κάποιες άλλες; 
      Και ποιο είναι το κρύψιμο που κάνουμε τάχα εμείς, ότι φέρνουμε μία διάταξη που θίγει τις προσλήψεις κάποιων διαγωνισμών Λιμενικού Σώματος. Έ, κύριοι συνάδελφοι, γελάει και το παρδαλό κατσίκι, ας μου επιτραπεί η έκφραση. Μη μας διδάσκετε, λοιπόν, σήμερα εσείς εδώ οι προύχοντες και οι μεγάλοι μαέστροι των προσλήψεων επί τόσα χρόνια, που κόπτεστε υπέρ της μοριοδότησης. Θα σας πω ένα μόνο, ότι τη μοριοδότηση την κάνατε, βάζατε πρώτο όρο την προϋπηρεσία και όλες τις προϋπηρεσίες τις είχαν άνθρωποι δικοί σας. Για να μη σας πω για τον τελευταίο διαγωνισμό του Υπουργείου Μεταφορών, που δεν μπορούσε κανένας άλλος να λάβει μοριοδότηση, γιατί εμείς, τα παιδιά τα γαλάζια που λέτε εσείς, δεν μπορούσαμε να κάνουμε «STAGE», ή οτιδήποτε άλλο, που σήμερα μας  κατηγορείτε ότι κάνουμε εμείς. Και εκεί, λοιπόν, στη μοριοδότηση στην οποία βάζατε αυξημένο το νούμερο, ο άλλος ο δυστυχής που είχε βαθμό «20» στο απολυτήριο του λυκείου, δεν έπιανε τίποτα από τη μοριοδότηση, γιατί τα μόρια της προϋπηρεσίας εκάλυπταν τις άλλες διατάξεις της μοριοδότησης. Αφήστε, λοιπόν. Αυτές οι διατάξεις, όπως περιγράφονται, απευθύνονται σε όλους τους Έλληνες, τους νέους και τις νέες. Ας διαγωνιστούν πρώτα και αν δείτε καταστρατήγηση, τότε να καταγγείλετε τις διατάξεις αυτές.
       Δεν σας αρέσουν οι υπόλοιπες διατάξεις που φέρνουν νέες ρυθμίσεις; Πρόκειται για θέματα για τα οποία εγώ έχω ιδία αντίληψη και λέχθηκε στη Διαρκή Επιτροπή, ότι και  οι ενδιαφερόμενοι συμφωνούν σε πολλές διατάξεις. Έμειναν πράγματι ορισμένες διατάξεις, οι οποίες μπορούν να ρυθμιστούν ή να τροποποιηθούν ή εκφράστηκαν παράπονα –όπως θέλετε πείτε το- από κάποιους λιμενικούς σε ό,τι αφορά την εξέλιξή τους; Και εκεί πρέπει να συζητηθεί το θέμα. 
      Γιατί, λοιπόν, υπεραμύνεστε μιας τακτικής, η οποία δεν ωφελεί;  Καταρρίπτεται οποιοσδήποτε ισχυρισμός σας, κύριοι συνάδελφοι, όταν λέτε ότι το νομοσχέδιο δεν συμπεριλαμβάνει συναφείς διατάξεις. Κάθε διάταξη είναι συναφής με τη ναυτιλία και το επαναλαμβάνω ξανά,  για μία ακόμα φορά. 
      Ελέχθη ακόμη ότι η ματαιοδοξία του κυρίου Υπουργού είναι να φέρει αυτή τη διάταξη και μόνο. Την πρώτη, το πρώτο άρθρο. Ε, αν νομίζετε ότι αυτό είναι ματαιοδοξία, εγώ νομίζω ότι είναι αισιοδοξία, την οποία μπορεί να επιτύχει και γι’ αυτό το λόγο δεν νομίζω ότι χρειάζεται περαιτέρω συζήτηση. 
      Θέλω να καταλήξω, κύριε Πρόεδρε. Το νομοσχέδιο είναι πράγματι σωστό από την αρχή μέχρι το τέλος, γιατί ρυθμίζει θέματα που πράγματι είναι σωστά. Εάν κύριοι συνάδελφοι της Αντιπολίτευσης σας ρωτούσα: Η μετατροπή του γραφείου εσωτερικών υποθέσεων του Λιμενικού Σώματος σε υπηρεσία, δεν είναι αναβάθμιση μιας υπηρεσίας, η οποία είναι αναγκαία να υπάρχει τι θα απαντήσετε; Γιατί το γραφείο αυτό, έγινε υπηρεσία.
      ΙΩΑΝΝΗΣ ΔΙΑΜΑΝΤΙΔΗΣ: Παρέμεινε ως γραφείο. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Ως γραφείο παρέμεινε; Δεν το ξέρω. Και αν παρέμεινε, ως γραφείο, εν πάση περιπτώσει, αυτή η υπηρεσία είναι αναγκαία μέσα στο Λιμενικό Σώμα. 
      Θέλω να καταλήξω, κύριε Πρόεδρε, ότι σε όλες τις διατάξεις περιέχονται άρθρα και ρυθμίσεις αναγκαίες, οι οποίες πράγματι έπρεπε να γίνουν, γι’ αυτό και ας αφήσουμε τη συζήτηση. Επί της αρχής πράγματι είναι σωστό νομοσχέδιο και πρέπει να ψηφιστεί. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο κύριος Υπουργός έχει το λόγο
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): 
      Κυρίες και κύριοι συνάδελφοι, πρώτα απ’ όλα θέλω να σας διαβεβαιώσω ότι το συζητούμενο νομοσχέδιο δεν θα είναι το τελευταίο νομοσχέδιο του Υπουργείου Εμπορικής Ναυτιλίας.
      ΙΩΑΝΝΗΣ ΔΙΑΜΑΝΤΙΔΗΣ: Άμα γίνουν εκλογές…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): 
      Ήδη βρίσκεται σε φάση συλλογής υπογραφών το νομοσχέδιο για την ασφάλιση των λιμένων και μάλλον θα κατατεθεί την ερχόμενη εβδομάδα στη Βουλή. Αμέσως μετά, μέσα στο μήνα Ιούνιο, θα κατατεθεί στη Βουλή η κωδικοποίηση της νομοθεσίας του Ν.Α.Τ.. 
      Ένα έργο το οποίο ξεκινήσαμε εδώ και δυόμισι χρόνια, αθόρυβα και μετά από πολλές δεκαετίες θα υπάρχει κωδικοποίηση της νομοθεσίας του Ν.Α.Τ..
      Φιλοδοξία του Υπουργείου Εμπορικής Ναυτιλίας –και αυτό αναφέρθηκε στην τελετή παράδοσης-παραλαβής από τον προκάτοχό μου Υπουργό κ. Πασχαλίδη- είναι, πέρα από το πρώτο ηλεκτρονικό Υπουργείο στην Ελλάδα, να είναι το πρώτο Υπουργείο που θα ολοκληρώσει την κωδικοποίηση της νομοθεσίας, που σχετίζεται με τη ναυτιλία. 
      Είναι έτοιμη και θα κατατεθεί άμεσα, πριν το καλοκαίρι, η κωδικοποίηση του Κώδικα Δημοσίου Ναυτικού Δικαίου. Είναι μια άλλη επιτροπή, η οποία έχει συσταθεί όλα αυτά τα χρόνια και η οποία ολοκληρώνει τις εργασίες της με διακεκριμένους Έλληνες νομικούς, στελέχη του Υπουργείου Εμπορικής Ναυτιλίας και νομικούς συμβούλους του Υπουργείου Εμπορικής Ναυτιλίας. 
      Στις επόμενες τρεις έως τέσσερις εβδομάδες θα κατατεθεί η Χάρτα Επιβατών για τα πλοία της ακτοπλοΐας. Αυτό το νομοσχέδιο βρίσκεται σε τελική φάση επεξεργασίας. Φιλοδοξούμε, τα δώδεκα εκατομμύρια των Ελλήνων και ξένων επιβατών, οι οποίοι επισκέπτονται τη νησιωτική Ελλάδα, να απολαμβάνουν τέτοιων  υπηρεσιών, παρέχοντας βεβαίως ασφαλιστικές δικλίδες, από τη μεριά του Υπουργείου Εμπορικής Ναυτιλίας, που απολαμβάνουν στις πιο προηγμένες χώρες σε επίπεδο αερομεταφορών. 
      Τέλος, θα κατατεθεί το νομοσχέδιο το οποίο επεξεργάζεται η Γενική Γραμματεία Λιμένων και Λιμενικής Πολιτικής για τους εθνικούς λιμένες, με πρώτο το Λιμένα της Σούδας, ο οποίος ήδη αναβαθμίστηκε σε λιμένα εθνικής σημασίας. Θέλω να ευχαριστήσω ιδιαίτερα τους συναδέλφους των συγκεκριμένων περιοχών, τους συναδέλφους των Χανίων όλων των Κομμάτων, που με πρωτοβουλία δική τους -όπως και τους συναδέλφους της Ηλείας, οι οποίοι επεξεργάζονται ένα παρόμοιο σχέδιο για τον Λιμένα του Κατακόλου και το Λιμάνι της Κορίνθου, που φιλοδοξούμε να τα αναβαθμίσουμε σε λιμένες εθνικής σημασίας- και με τη συνεργασία της Τοπικής Αυτοδιοίκησης θα γίνουν ανώνυμες εταιρείες, όπως είναι οι εθνικοί λιμένες με τη συμμετοχή, σε πλειοψηφικό πακέτο, του Υπουργείου Εμπορικής Ναυτιλίας και σε μικρότερα επίπεδα μετοχών της Τοπικής Νομαρχιακής Αυτοδιοίκησης και των τοπικών φορέων. 
      Αυτός είναι ο νομοθετικός προγραμματισμός του Υπουργείου Εμπορικής Ναυτιλίας, κυρίες και κύριοι συνάδελφοι. Θα έχουμε, λοιπόν, πολύ χρόνο το επόμενο διάστημα να συζητήσουμε θέματα που αφορούν την ελληνική εμπορική ναυτιλία και πιστεύω ότι και την ερχόμενη Δευτέρα –δεν θα κάνω αναφορές στην τοποθέτησή μου σήμερα- θα έχουμε την ευκαιρία να συζητήσουμε και τις πρωτοποριακές ρυθμίσεις, που ήδη έχουν γίνει, παρά τις φωνές –καμιά φορά και τις κραυγές- μελών της Αντιπολίτευσης για τα θέματα της ακτοπλοΐας και της δρομολόγησης νέων πλοίων στην άγονη γραμμή, που ήδη έχει ξεκινήσει για το Βόρειο Αιγαίο και τις Κυκλάδες με νεότευκτα πλοία, αξιοποιώντας το χρηματοδοτικό πρωτόκολλο της Ευρωπαϊκής Τράπεζας Επενδύσεων, των 3.000.000.000 ευρώ, για έργα 6.000.000.000 ευρώ στους ελληνικούς λιμένες, που αποδεικνύεται σήμερα, παρά τις Κασσάνδρες της Αντιπολίτευσης, ότι αφορά και τη διασύνδεση των λιμένων της χώρας της Στερεάς Ελλάδας με τη νησιωτική Ελλάδα. Ήδη, τρία πλοία έχουν καταθέσει αίτηση στην Ευρωπαϊκή Τράπεζα Επενδύσεων, με τη συνεργασία του Υπουργείου Εμπορικής Ναυτιλίας, ώστε να δρομολογηθούν -νεότευκτα πλοία ή νεότερα των οκτώ ετών- για την άγονη γραμμή. 
      Ελπίζουμε ότι αυτό το έργο θα ολοκληρωθεί και θα ισχύσει για όλες τις άγονες γραμμές, γι’ αυτό και θεσμοθετήσαμε την παραχώρηση υπηρεσιών για δωδεκαετία, για τις επιδοτούμενες γραμμές. 
      Ας έρθουμε, κυρίες και κύριοι συνάδελφοι, στις ρυθμίσεις. Πραγματικά, υπάρχουν άνθρωποι που έχουν προσφέρει σημαντικές υπηρεσίες στην εμπορική ναυτιλία και από την προηγούμενη κυβέρνηση, άνθρωποι που έχουν φιλοδοξίες, άνθρωποι που είναι υπερήφανοι για το ότι η ελληνική εμπορική ναυτιλία κυριαρχεί σε παγκόσμιο επίπεδο. Ρωτήστε συναδέλφους, Βουλευτές, που διετέλεσαν Υπουργοί και στο παρελθόν και σήμερα, που ταξιδεύουν ανά τον κόσμο, ποιο είναι το πρώτο θέμα συζήτησης και ότι η Ελλάδα αναγνωρίζεται, πέρα από τη μεγάλη ιστορία την οποία διαθέτει και στον τομέα της εμπορικής ναυτιλίας. 
      Δεν μπορώ να καταλάβω, για ποιο λόγο υπάρχουν φωνές σήμερα στο ελληνικό Κοινοβούλιο, οι οποίες αναφέρονται στη θεωρία της μικρής και εντίμου Ελλάδας. Η Ελλάδα είναι μεγάλη, όχι μόνο για τους ‘Ελληνες, όχι μόνο για την ιστορία της, όχι μόνο για το παρελθόν της, είναι για το παρόν της. Με πρωτοπόρο την εμπορική ναυτιλία και με οδηγό την εμπορική ναυτιλία οδεύει στο μέλλον.
       Βεβαίως, έχουμε φιλοδοξίες, να έρθουν όλες οι υπηρεσίες στο λιμένα του Πειραιά. Βεβαίως, έχουμε τη φιλοδοξία να δημιουργήσουμε ένα πρότυπο ναυτιλιακό κέντρο στον Πειραιά. Βεβαίως, εμείς είμαστε αυτοί οι οποίοι με τη συνεργασία και των συναρμόδιων Υπουργείων, του Υπουργείου ΠΕ.ΧΩ.Δ.Ε., της Κυβερνητικής Επιτροπής και βεβαίως του ίδιου του Πρωθυπουργού, που δείχνει ιδιαίτερη μέριμνα και προσφέρει τεράστια βοήθεια στην πολιτική του Υπουργείου Εμπορικής Ναυτιλίας, δημιουργούμε ένα πρότυπο ναυτιλιακό κέντρο στη Δραπετσώνα, στον Πειραιά, με την ανάπλαση επένδυσης ύψους 1.000.000.000 ευρώ σε χίλια στρέμματα, που θα δώσει διέξοδο στη θάλασσα για δυόμισι εκατομμύρια συμπολιτών μας από τη Δραπετσώνα και το Κερατσίνι. Και εκεί στο κέντρο, πέρα από τις διάφορες πολιτιστικές, εμπορικές δραστηριότητες, στην καρδιά αυτού του κέντρου, θα είναι οι ναυτιλιακές δραστηριότητες της Ελλάδος. 
      Κυρίες και κύριοι συνάδελφοι, γνωρίζουν όλοι σ’ αυτήν την Αίθουσα και κυρίως οι ενασχολούμενοι με τα θέματα του Υπουργείου Εμπορικής Ναυτιλίας, ότι για κάθε ένα ευρώ που υπάρχει για επενδύσεις στη θάλασσα, δημιουργούνται έξι ευρώ στη στεριά. Γιατί, δηλαδή, πρέπει αυτά τα χρήματα να είναι σε όλες τις άλλες χώρες του κόσμου; 
      Είναι δυνατόν, κυρίες και κύριοι συνάδελφοι, να αποδεχόμαστε εμείς ότι, όχι μόνον στη Βρετανία, όπως είπατε, όχι μόνον στις Ηνωμένες Πολιτείες, όχι στη Νορβηγία που έχουν μια παράδοση ναυτιλιακή, αλλά σε χώρες όπως το Λουξεμβούργο, όπως η Αυστρία, δημιουργούνται θεσμοί αλληλασφάλισης και εμείς να μη ρυθμίζουμε το νομοθετικό μας πλαίσιο, για να δημιουργήσουμε μια τέτοια πρωτοποριακή διαδικασία, να έρθουν αυτά τα κεφάλαια στον Πειραιά; 
      Εσείς, αγαπητοί συνάδελφοι, που πολλοί αντλείτε την καταγωγή σας από την ευρύτερη περιοχή του πολεοδομικού συγκροτήματος του Πειραιά, αν περπατήσετε στο Πασαλιμάνι, αν περπατήσετε στους δρόμους του Πειραιά, σε κάθε δύο από τους τρεις ξένους που συναντάτε…
      ΠΡΟΕΔΡΕΥΩΝ (Ιωάννης Τραγάκης): Ξέρετε κανέναν Πειραιώτη να αρνείται την καταγωγή του, κύριε Υπουργέ;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Βεβαίως όχι, κύριε Πρόεδρε. Είσαστε υπερήφανοι και το ξέρω ότι αξίζει να είστε υπερήφανοι για τον Πειραιά και τους ανθρώπους του. 
      ΕΛΠΙΔΑ ΠΑΝΤΕΛΑΚΗ: ‘Ομως, στον Πειραιά έχει 20% ανεργία. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αναφέρεται η κ. Παντελάκη και λέει ότι ο Πειραιάς έχει 20% ανεργία. 
      Εάν, λοιπόν, έχουμε 20% ανεργία, εσείς πώς εξηγείτε, δύο στους τρεις ανθρώπους που συναντάτε, να είναι εκπρόσωποι των ναυτιλιακών γραφείων, που ψάχνουν δουλειές από τους ΄Ελληνες πλοιοκτήτες, που εμείς είμαστε υπερήφανοι που μεταφέρουν τις δραστηριότητές τους στην Αττική και κυρίως στον Πειραιά; Δεν θέλουμε αυτήν τη δραστηριότητα; 
      Διαφωνώ μαζί σας, κύριε Ανωμερίτη και δεν ξέρω πού τα βρήκατε και πού τα διαβάσατε αυτά. ΄Ηθελα κάποια στιγμή να σας διακόψω να μου πείτε σε ποιο σημείο της ΄Εκθεσης της Επιστημονικής Επιτροπής της Βουλής αναφέρονται αυτά που είπατε.  Η Επιστημονική Επιτροπή λέει ότι καλύπτει ασφαλιστικά αξία 4.000.000.000 ευρώ. Δηλαδή, οι ασφάλειες που πληρώνουν είναι 4.000.000.000 ευρώ. 
      Δεν θέλουμε εμείς, ένα μεγάλο τμήμα αυτών των ασφαλίσεων να έρθουν στην Ελλάδα, να δουλέψει κόσμος; Πόσα παιδιά Ελλήνων υπάρχουν εξειδικευμένα στον τομέα της ναυτιλίας; Και για τα δικά σας παιδιά πρέπει να είστε υπερήφανοι. Σε εσάς το λέω, κύριε Διαμαντίδη. Από παραδρομή παρεξηγηθήκαμε. Το παιδί σας, δηλαδή, πρέπει να πάει στο Μονακό να δουλέψει; Πρέπει να πάει στη Βρετανία να δουλέψει; Πρέπει να πάει στις Ηνωμένες Πολιτείες να δουλέψει; Δεν πρέπει αυτά τα παιδιά -που με μόχθο, εργασία και αξιοσύνη κατάφεραν να διακριθούν, να αποκτήσουν πτυχία, να κάνουν μεταπτυχιακά, να πάρουν διδακτορικά- να δουλέψουν στον Πειραιά; 
      Αυτοί οι άξιοι ναυτικοί στους οποίους αναφέρθηκε ο κ. Ανωμερίτης, στα τριάντα πέντε και στα τριάντα έξι τους, μετά από μια καταξιωμένη πορεία στη θάλασσα, όπου έχουν διαχειριστεί πλοία, η αξία των οποίων σήμερα μπορεί να προσεγγίζει και τα 250.000.000 ευρώ, αυτοί οι άνθρωποι στο καλύτερο κομμάτι της παραγωγικότητάς τους, δεν πρέπει ως στελέχη γραφείων να βρουν δουλειά στον Πειραιά; Πρέπει να ψάχνουν για δουλειά στη Νέα Υόρκη; Βαρέθηκα να τους συναντώ στο City του Λονδίνου. Βαρέθηκα να τους συναντώ σε άλλες περιοχές του κόσμου. Εδώ είναι το ναυτιλιακό κέντρο. Εμείς είμαστε οι προνομιούχοι. Εμείς καταφέραμε διαχρονικά να σταθούμε στο διεθνή ανταγωνισμό. Οι Έλληνες πλοιοκτήτες και οι Έλληνες ναυτικοί κατάφεραν να δημιουργήσουν το θαύμα της ελληνικής ναυτιλίας και κατ’ επέκταση της ελληνικής οικονομίας, καλύπτοντας το εμπορικό ισοζύγιο διαχρονικά από τον πόλεμο και μετά. Αυτοί οι άνθρωποι, θέλουμε να βρουν δουλειά εδώ. 
      Αν, λοιπόν, είναι 4.000.000.000 μόνο τα ασφάλιστρα, καταλαβαίνετε ποιες είναι και οι εισφορές των πλοίων, καταλαβαίνετε για τι κύκλο εργασιών μιλάμε. Μιλάμε για δεκάδες, εκατοντάδες δισεκατομμύρια ευρώ. Αυτά θέλουμε να έρθουν στον Πειραιά. Έτσι θα έχει μέλλον η εμπορική ναυτιλία. 
      Βεβαίως, το βιοτικό επίπεδο του Έλληνα –δόξα σοι ο Θεός- έχει ανέβει πολύ. Βεβαίως, δεν μπορούμε να βρούμε Έλληνες για διάφορες δουλειές. Ούτε στο σπίτι. Δυσκολευόμαστε -βλέπω τον αγαπητό μου συνάδελφο κ. Μπαντουβά- να βρούμε και στο χωράφι. Βεβαίως, θα πάμε σε πιο εξελιγμένες μορφές εργασίας και παροχής υπηρεσιών. Άρα, δεν πρέπει να κάνουμε αυτήν την καινοτομία; Δεν πρέπει να ανοίξουμε αυτούς τους δρόμους, αυτές τις λεωφόρους; Θα καθόμαστε να μεμψιμοιρούμε και να λέμε ότι δεν γίνεται τίποτα; 
      Ο φίλος μου ο κ. Μπαντουβάς που ξέρει και πολλές παροιμίες και πάρα πολλές μαντινάδες της Κρήτης, θα σας έλεγε ότι οι ορεσίβιοι Κρητικοί –από εκεί κατάγεται και αυτός και εγώ, δεν ξέρω πώς βρεθήκαμε στη θάλασσα και οι δυο, αυτός ως ναυτικός και εγώ ως Υπουργός Ναυτιλίας- θα σας πούνε ότι και στον ουρανό να πετάς πέτρες με κέφι, φέρνεις αποτέλεσμα. Όχι τώρα που «η θάλασσα έγινε γιαούρτι», όχι τώρα που φτάσαμε στο σημείο οι ναύλοι να είναι, όχι 5.000  ευρώ, αλλά 75.000, να μην φέρουμε αυτά τα χρήματα. Τα πάντα θα κάνουμε να τα φέρουμε, γιατί εδώ θα δημιουργηθεί η υπεραξία, εδώ θα γίνουν οι δουλειές, εδώ θα έρχονται χρήματα από τη θάλασσα στη στεριά, εδώ θα δημιουργήσουμε τις προϋποθέσεις να αναπτυχθεί η οικονομία, όχι μόνο στον τομέα της ναυτιλίας αλλά και  στις εξωτερικές οικονομίες, που πλαισιώνουν την εμπορική μας ναυτιλία. 
      Κυρίες και κύριοι συνάδελφοι, βεβαίως στην Ελλάδα δεν ανακαλύπτουμε τον τροχό. Βεβαίως, στη Μεγάλη Βρετανία ο θεσμός αυτός είναι από το 1719. Βεβαίως, καθυστερήσαμε τριακόσια, παρά δώδεκα χρόνια. Βεβαίως, είχαν γίνει κάποιες προσπάθειες τον προηγούμενο αιώνα. Τι θέλετε όμως τώρα; Θέλετε δηλαδή, κύριε Ανωμερίτη -ήσασταν και πρόεδρος των ασφαλιστικών εταιριών- να χρησιμοποιήσουμε τη διάταξη του 1970 που μας είπατε, το αναγκαστικό διάταγμα της χούντας; Να σας πω και το άρθρο, για να το έχετε κιόλας. Είναι το άρθρο 35 παράγραφος 1 του ν. 400/1970, που λέει ότι η άσκηση αλληλασφάλισης επιτρέπεται μετά από άδεια του Υπουργείου Ανάπτυξης, μόνο από αλληλασφαλιστικούς συνεταιρισμούς. Δηλαδή, θα πιάσουμε τώρα έναν οικοδομικό συνεταιρισμό να του πούμε να κάνει ναυτιλιακή πολιτική; Μα είναι σοβαρά πράγματα αυτά; Έτσι θα προχωρήσει η Ελλάδα;
      Τι κάνουμε; Σας το λέει η Επιστημονική Επιτροπή της Βουλής. Επειδή αναφερθήκατε, γι’ αυτό αναφέρομαι και εγώ. Κάνουμε το αυτονόητο. Λέει: «Βασικός στόχος των προτεινομένων ρυθμίσεων είναι η δημιουργία θεσμικού πλαισίου συναφούς με αυτό που ισχύει για τις αλλοδαπές αλληλοασφαλιστικές ενώσεις». Ποιες είναι αυτές οι ενώσεις, κυρίες και κύριοι συνάδελφοι; Είναι οι ενώσεις όπου οι Έλληνες συμμετέχουν σε ποσοστό που ξεκινά από 50% και φθάνει το 75%, ακόμα και το 80%. Είναι οι ενώσεις που, διευθύνοντες σύμβουλοι και πρόεδροι, είναι Έλληνες. Είναι οι ενώσεις που οι περισσότερες εισφορές είναι Ελλήνων πλοιοκτητών. Ε, αφού είναι Έλληνες όλοι αυτοί, δεν τους φέρνουμε και στον Πειραιά, βρε αδερφέ; Τόσο δύσκολο είναι; Τώρα, εάν κάποιος δεν ήθελε, εάν υπήρχαν αντιδράσεις από κάποιους ασφαλιστικούς οργανισμούς στην Ελλάδα, εάν φοβόταν ότι κάποιοι θα «χάσουν» κάποιο μικρό μερίδιο της ασφαλιστικής αγοράς, διότι ανοίγεται μια λεωφόρος αλληλασφάλισης στο ναυτικό τομέα, τότε δεν φταίμε εμείς, φταίτε εσείς που επί είκοσι χρόνια κυβερνούσατε και φοβηθήκατε να πάτε κόντρα σ’ αυτά τα μικροσυμφέροντα. 
      Λεωφόρους θέλουμε για την Ελλάδα, κυρίες και κύριοι συνάδελφοι, όχι μεμψιμοιρίες, μικροφοβίες, μικροκακομοιριά, θα μου επιτρέψετε τη σκληρή αυτή έκφραση. Το μέλλον θέλει τομές και θέλει και αποφάσεις και αυτή η Κυβέρνηση είναι αποφασισμένη να πάει μπροστά…
      (Χειροκροτήματα από την πτέρυγα της Νέας Δημοκρατίας)
      …χωρίς κόστος και χωρίς φόβο και το βλέπετε στο Υπουργείο Ναυτιλίας και θα έρθουν και άλλα. Θα έρθουν και άλλα που θα νιώθετε τύψεις που δεν τα ψηφίζετε, γιατί, κυρίες και κύριοι συνάδελφοι, δεν μπορώ να καταλάβω, μετά από τις εξηγήσεις, οι οποίες δόθηκαν, γιατί η Αξιωματική Αντιπολίτευση και τα κόμματα της Αντιπολίτευσης δεν ψηφίζουν αυτό το νομοσχέδιο. 
      Μου είπε ο κ. Δραγασάκης κάτι που το κράτησα. Είπε: «Ό,τι έχετε κάνει είναι στην υπηρεσία των εφοπλιστών. Έρχονται και εκλογές, κάντε κάτι για τους εργαζόμενους». Εμείς, λοιπόν, κυρίες και κύριοι συνάδελφοι, κάναμε για τους εργαζόμενους και μη μου πείτε η ΠΟΕ, της οποίας δίνετε άδειες για να μπει μέσω των γραφείων του ΠΑΣΟΚ και όχι μέσω άλλου κόμματος, είναι και της Νέας Δημοκρατίας, γιατί εδώ γελάνε. 
      ΙΩΑΝΝΗΣ ΔΙΑΜΑΝΤΙΔΗΣ: …(Δεν ακούστηκε)
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τι μας λένε, λοιπόν, οι συνδικαλιστές αυτοί που έρχονται από τα γραφεία σας και αρχίζουμε και ανησυχούμε, κύριοι συνάδελφοι, έξω από τις επιτροπές της Βουλής, εκεί που υπάρχει το άβατο, που δεν μπορεί να μπει κανείς, να βγει ένας Υπουργός ή να βγει ένας Βουλευτής και να είναι σίγουρος για τη σωματική του ασφάλεια και ακεραιότητα; Αλλά σ’ αυτό δεν μπορεί κανείς να εγκαλέσει κανένα συνάδελφο του Κοινοβουλίου και είναι προς τιμήν όλων των κομμάτων που καταδίκασαν τέτοιες πρακτικές και νοοτροπίες. 
      Αλλά γι’ αυτούς, των οποίων οι προσκλήσεις έρχονται από το κόμμα της Αξιωματικής Αντιπολίτευσης, που είναι οι συνδικαλιστές του συγκεκριμένου Υπουργείου, θα σας διαβάσω μερικές αποστροφές για να βγάλετε τα συμπεράσματά σας και θα τα καταθέσω αύριο στη συζήτηση επί των άρθρων στα Πρακτικά. Στις 25-4-2007 λέει: «Μετά από πολυετή προσπάθεια ικανοποιείται τελικά ένα σημαντικό μέρος των αιτημάτων μας. Ο Υπουργός Εμπορικής Ναυτιλίας κ. Μανώλης Κεφαλογιάννης υλοποίησε τις δεσμεύσεις που είχε δώσει στη Βουλή το Μάρτιο του 2006». Παρακάτω, δύο μέρες μετά, λέει: «Είμαστε στην ευχάριστη θέση να ανακοινώσουμε … κλπ». Πιο συγκεκριμένα: «Για πρώτη φορά μετά από είκοσι χρόνια υπήρξαν ρυθμίσεις που αφορούν τους προερχόμενους από τη Σχολή Λιμενοφυλάκων». Λέει για τους πτυχιούχους ότι παίρνουν τον επόμενο βαθμό τρία χρόνια πριν από ό,τι τον έπαιρναν το προηγούμενο διάστημα, για κάποιους άλλους δύο χρόνια κ.λπ. .
      Εάν, λοιπόν, κυρίες και κύριοι συνάδελφοι, σας λένε αυτά τα στελέχη των λιμενικών που έχουν περισσότερη συγγένεια με το κόμμα της Αξιωματικής Αντιπολίτευσης παρά με εμένα, θα το δείτε και στις αγαπημένες για την Αντιπολίτευση εφημερίδες, τη δική μου αγαπημένη εφημερίδα γνωστού συγκροτήματος, θα το δείτε με τις συγκεκριμένες αναφορές, αν, λοιπόν, το λέει αυτό το συνδικαλιστικό όργανο των λιμενικών για σειρά άρθρων. Τους ρώτησα: «Εάν δεν τα πείτε στην Επιτροπή, πείτε μου ότι δεν συμφωνείτε να τα αποσύρω». Και σας ανέφερα ένα προς ένα τα άρθρα που αφορούν ρυθμίσεις για τους λιμενοφύλακες και για το προσωπικό του Λιμενικού Σώματος. ΄Ενα προς ένα.
      Και υπάρχει μια διαφορά γι’ αυτό το άρθρο. Δηλαδή να καταλάβω γιατί δεν το ψηφίζετε. Αναφέρομαι στο άρθρο 2 για τις προσλήψεις. Εμείς ως Κυβέρνηση ξεκινήσαμε τη διαδικασία να ενταχθούν στις πανελλαδικές εξετάσεις τα στελέχη του Λιμενικού Σώματος. Δεν γίνεται λόγω του Συντάγματος, διότι οι σχολές είναι εξαμηνιαίες. Δεν μπορούν να θεωρούνται Ανώτατα Εκπαιδευτικά Ιδρύματα μέσω των πανελληνίων εξετάσεων αν δεν υπάρχει συνεχής φοίτηση τριών-τεσσάρων ετών. Εδώ έχουμε και καθηγητές πανεπιστημίων που ήταν στα διοικητικά συμβούλια των πανεπιστημίων με την ιδιότητα του αντιπρυτάνεως και μπορούν να σας τα εξηγήσουν αυτά. Τι να κάνουμε τώρα, δεν γίνεται. 
      Και τι υιοθετήσαμε; Αυτό που υιοθέτησε το ΠΑ.ΣΟ.Κ. το 2002 να γίνεται με διαγωνισμό. Δεν είναι αστείο εσείς να λέτε ότι οι αξιωματικοί του Λιμενικού Σώματος προσλαμβάνονται με διαγωνισμό και με αξιοκρατική διαδικασία και ότι οι λιμενοφύλακες που προσλαμβάνονται ακριβώς με την ίδια διαδικασία του δικού σας νόμου δεν προσλαμβάνονται αξιοκρατικά; Πού μπορείτε να το στηρίξετε αυτό; Μπορεί να είναι αυτό αντιπολιτευτικός λόγος; Μπορείτε με αυτόν τον τρόπο να μας πιέσετε στην πορεία προς τις εκλογές, αφού σας αρέσει να μας αναφέρετε σ’ αυτή την Αίθουσα πόσο επιθυμείτε να προχωρήσουμε στην εκλογική διαδικασία; Όχι κύριοι συνάδελφοι. Τα πράγματα είναι καθαρά. Υιοθετούμε μία δική σας ρύθμιση, πιστεύω αξιοκρατική. Εκτός και αν έχετε κάποιες άλλες πληροφορίες, να μας τις πείτε.
      Ξέρετε, εμείς δεν είμαστε πολύ καλοί στα ρουσφέτια. Οι της προηγούμενης Κυβέρνησης είναι καθηγητές σ’ αυτά τα θέματα. Δεν είδατε τις τοποθετήσεις της Πανελλήνιας Ναυτικής Ομοσπονδίας; Δεν σας είπαν στην Επιτροπή, δεν το διαβάσατε στα Πρακτικά, ότι η Πανελλήνια Ναυτική Ομοσπονδία ρητά συμφωνεί με τη διάταξη του άρθρου 12 για την επιδότηση των ασφαλιστικών εισφορών; Βρε αδελφέ, αλλάξατε άποψη μέσα σε δύο ημέρες. Μας φέρατε την προηγούμενη Δευτέρα το νομοσχέδιό σας για τον Οργανισμό Ανεργίας Ναυτικών και έχετε μέσα άρθρο για την επιδότηση των ασφαλιστικών εισφορών των εργαζομένων. Άντε να πούμε ότι αλλάξατε άποψη μέσα σε δύο μήνες, διότι συνέπεσε να φέρει και η Κυβέρνηση νομοσχέδιο με την ίδια διάταξη. Την Πανελλήνια Ναυτική Ομοσπονδία δεν την ακούτε; Δεν έχετε αυτιά; Δεν σας τα είπαν μέσα στην Επιτροπή; Δεν σας είπαν ότι συμφωνούν με την επιδότηση των ασφαλιστικών εισφορών; Εσείς πού διαφωνείτε; Ποιοι; Εσείς που δημιουργήσατε το πρόβλημα του ΝΑΤ, δηλαδή το 1,2 δισεκατομμύριο ευρώ έλλειμμα.
      Θα σας διαβάσω τι λέει ο δικός σας συνάδελφος για τις ασφαλιστικές εισφορές σε ανάλογη ρύθμιση για την κρουαζιέρα, ο κ. Πρωτόπαπας. Διαβάζω από τα Πρακτικά της Βουλής της 13ης Οκτωβρίου 2005 στη σελίδα 317: «Η επιδότηση ασφαλιστικών εισφορών κοστίζει 1,2 εκατομμύριο ευρώ». Ξέρετε με τι ισοδυναμεί αυτό, κύριοι συνάδελφοι; Ισοδυναμεί με οκτώ ώρες δαπανών του Ν.Α.Τ.. Τώρα πρέπει εμείς να νιώθουμε τύψεις ότι αυξάνεται το χρέος του Ν.Α.Τ. όσο ισοδυναμεί με οκτώ ώρες χρέη του Ν.Α.Τ., για να λύσουμε το πρόβλημα της ανεργίας; Να έχουμε λύσει το 15% του προβλήματος της ανεργίας των ναυτικών μόνο από την κρουαζιέρα και το 35% των επιδοτούμενων ναυτικών, που αυτοί είναι οι πραγματικοί άνεργοι.
      Διότι, κυρίες και κύριοι συνάδελφοι –αυτά θα σας τα πει ο κ. Μπαντουβάς και θα τα πω και στην κ. Παντελάκη γιατί αυτή και το κόμμα της ασχολούνται πολύ με τα θέματα της ναυτιλίας- οι πραγματικοί άνεργοι είναι οι επιδοτούμενοι άνεργοι. Στη θάλασσα οι ναυτικοί δουλεύουν έξι μήνες και όταν θα βγουν στη στεριά τούς πληρώνει το γραφείο για τέσσερις μήνες να κάθονται, να ξεκουράζονται, επειδή δουλεύουν επτά ημέρες την εβδομάδα και πολλές υπερωρίες, τις οποίες πληρώνονται. Αυτοί, λοιπόν, οι οποίοι δεν έχουν δικαίωμα επιδότησης εγγράφονται την πρώτη ημέρα στο Ταμείο Ανεργίας. Αυτοί δεν είναι άνεργοι. Αυτοί πληρώνονται για να καθίσουν να ξεκουραστούν. Άρα, εμείς, αν έχουμε λύσει το θέμα του 35% των επιδοτούμενων ναυτικών με τη συγκεκριμένη ρύθμιση θα μηδενίσουμε την ανεργία. Και οι μόνοι άνεργοι οι οποίοι θα μείνουν θα είναι αυτοί που σας περιέγραψα, που φεύγουν από το ένα μπάρκο, πληρώνονται την άδειά τους με βάση το μισθό τους –ο πλοίαρχος δηλαδή, με  συλλογική σύμβαση 7.000 ευρώ και 10.000 ευρώ στο πλοίο, τέτοια είναι τα χρήματα- και είναι αυτοί που ψάχνουν καλύτερο μπάρκο, καλύτερη δουλειά. 
      Αν η φιλοδοξία μας να έρθουν τα πλοία στην ελληνική σημαία, μετά από τα νέα μέτρα που πήραμε,  γίνει πραγματικότητα, όχι μόνο στους μηχανικούς Β΄ δεν θα βρίσκουμε ναυτικούς, ούτε στους πλοιάρχους, ούτε σε άλλες ειδικότητες. Θα αναγκασθώ και εγώ να δεχθώ –παρ’ ό,τι είμαστε εμείς αυτοί που αλλάξαμε τη διάταξη- αυτό που είχε κάνει ο κ. Ανωμερίτης –δεν ξέρω αν το έκανε αυτό ακριβώς ο κ. Ανωμερίτης- και οι προκάτοχοί μου Υπουργοί Ναυτιλίας, που επέτρεψαν και σε συνταξιούχους πλοιάρχους, να δουλεύουν στα πλοία υπό ελληνική σημαία. 
      Δεν πρέπει να είμαστε υπερήφανοι για την πολιτική μας, κυρίες και κύριοι συνάδελφοι; Δεν κάνουμε καλά; Δεν πράττει άριστα η ελληνική Κυβέρνηση και το Υπουργείο Εμπορικής Ναυτιλίας με την επιδότηση ασφαλιστικών εισφορών; Δεν πρέπει να είμαστε υπερήφανοι όταν αυτοί οι άνεργοι αντί να παίρνουν –η κ. Παντελάκη το είπε- 230 ευρώ και οι έγγαμοι 290 ευρώ, θα πληρώνονται δουλεύοντας με συλλογικές συμβάσεις, ο δεκαεξάχρονος ναυτόπαις θα παίρνει 1.900 ευρώ και ο πλοίαρχος μέχρι και 12.000 ευρώ; Γιατί να μην επιδοτήσουμε την εργασία; 
      Αυτή είναι η φιλελεύθερη προσέγγισή μας. Και εσείς την έχετε υιοθετήσει, κύριοι συνάδελφοι του ΠΑ.ΣΟ.Κ.. Είπαμε όχι νεοφιλελεύθερη, όπως εσείς, αλλά φιλελεύθερη. Να προσεγγίσουμε τη φιλελεύθερη ιδεολογία; Αυτό δεν είναι το σωστό; 
      Θα δουλεύουν δηλαδή αυτοί οι άνθρωποι και θα παίρνουν από 2.000 έως 12.000 ευρώ και το κράτος θα πληρώνει τα ίδια λεφτά, επιδοτώντας τις ασφαλιστικές εισφορές. Να μας πείτε μπράβο! Έτσι θα έχουμε τα χρήματα να κάνουμε και κοινωνική πολιτική, να αυξήσουμε και τα επιδόματα της ανεργίας σε επίπεδα που επιθυμούμε.
      Δόξα σοι ο Θεός, ο Πρωθυπουργός και η Ελληνική Κυβέρνηση ήδη έχουν δείξει δείγματα γραφής, υλοποιώντας τις προεκλογικές εξαγγελίες και ήδη γίνονται ανακοινώσεις για τη μίνιμουμ σύνταξη, που βεβαίως θα ακουμπήσει και τον τομέα της ναυτιλίας. Εδώ πρέπει να λέμε αλήθειες, γιατί αν κοροϊδευόμαστε μεταξύ μας και αν προσπαθούμε να παραπλανήσουμε αυτούς που μας ακούνε, δεν μπορούμε να πάμε πουθενά. 
      Κυρία Παντελάκη, οι ναυτικοί πληρώνονται καλά. Μην μου λέτε για συντάξεις πείνας των 500 ευρώ…
      ΕΛΠΙΔΑ ΠΑΝΤΕΛΑΚΗ: Για τους καπεταναίους μιλάτε;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Για όλους, διότι οι Έλληνες ναυτικοί θεμελιώνουν –και ορθώς θεμελιώνουν- δικαίωμα συνταξιοδότησης, κυρίες και κύριοι συνάδελφοι, με δέκα χρόνια πραγματικής υπηρεσίας. Μόνο δέκα χρόνια πραγματική υπηρεσία! 
      Στα δεκαεννιά χρόνια πραγματικής υπηρεσίας παίρνουν πλήρη σύνταξη και η πλήρης σύνταξη του πλοιάρχου προσεγγίζει τις 2.000 ευρώ και των άλλων κατηγοριών οι συντάξεις περνούν, όχι το βασικό μισθό, αλλά το μισθό ενός καλοπληρωμένου στον ιδιωτικό τομέα. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ορθώς γίνεται αυτό. Μάλιστα, θα διευρύνουμε αυτές τις συντάξεις. Άλλο όμως είναι το ένα θέμα και άλλο είναι το άλλο. 
      Η πολιτεία διαχρονικά, έδειξε την αγάπη, τη μέριμνα και την αναγνώρισή της προς τον Έλληνα ναυτικό. Εδώ θα λέμε τις αλήθειες για να μπορούμε να συνεννοούμαστε.
      Κυρίες και κύριοι συνάδελφοι, πολλά μένουν να πούμε για τα άρθρα. Πραγματικά, όμως, δεν καταλαβαίνω, έπειτα από τις τροπολογίες που κατατέθηκαν, από τις δικές σας εισηγήσεις και στην Επιτροπή Παραγωγής και Εμπορίου και σήμερα, γιατί δεν ψηφίζετε αυτό το νομοσχέδιο. 
      Θα ήταν μια καλή αρχή για την Ελλάδα, θα ήταν μια καλή αρχή για τον κοινοβουλευτισμό, διατάξεις που αποδέχονται οι ίδιοι οι φορείς να τις στηρίζουν και τα κόμματα και όχι περί άλλων να τυρβάζουν, να βρίσκουν δικαιολογίες στα αδικαιολόγητα για να καταψηφίσουν ένα νομοσχέδιο που είναι προς όφελος των στελεχών του Λιμενικού Σώματος και της ελληνικής Εμπορικής Ναυτιλίας.
      Ευχαριστώ, κύριοι συνάδελφοι.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ο Κοινοβουλευτικός Εκπρόσωπος του Πανελλήνιου Σοσιαλιστικού Κινήματος κ. Φλωρίδης έχει το λόγο για μία παρέμβαση.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, τρία λεπτά μόνο θα ήθελα να μιλήσω, γιατί θα τα πούμε και αύριο στα άρθρα. 
      Αγαπητοί συνάδελφοι, από μια κυβέρνηση, η οποία θεώρησε ότι ο ναυάγιο του «Sea Diamond» στη Σαντορίνη είναι διαφήμιση για τον τουρισμό, δεν περίμενα να ακούσω και τίποτα σημαντικό σήμερα, όπως και δεν ακούσαμε. Βέβαια αυτό ήταν φυσιολογικό, γιατί μία κυβέρνηση που είναι η ίδια «ναυάγιο», είναι προφανές ότι θα θέλει να λέει πάντα καλά λόγια για τα ναυάγια. Στην πραγματικότητα θεωρεί έτσι ότι διαφημίζοντας το ναυάγιο της Σαντορίνης διαφημίζει και τον εαυτό της ως «κυβέρνηση -ναυάγιο». 
      Κύριε Υπουργέ, αυτά τα 3.000.000.000 ευρώ της Ευρωπαϊκής Τράπεζας Επενδύσεων τα ακούω από τον πρώτο καιρό που αναλάβατε. Απλώς διαπιστώνω ότι για έναν καιρό αυτά τα 3.000.000.000 ευρώ θα ήταν σπουδαία έργα στα λιμάνια, ενώ τώρα, αν κατάλαβα καλά, αυτά τα 3.000.000.000 ευρώ γίνονται πλοία. Πώς καταφέρνετε τα λιμάνια να τα κάνετε πλοία δεν ξέρω! Είναι πάντως σημαντικό να μας εξηγήσετε αν η Ευρωπαϊκή Τράπεζα Επενδύσεων, τελικά, αυτό το μεγάλο πρόγραμμα, το οποίο είχατε εξαγγείλει για την αναβάθμιση της λιμενικής υποδομής της χώρας, θα το μετατρέψει σε χρηματοδότηση εφοπλιστών για να κάνουν πλοία. Είναι καταπληκτικό!
      Ένα μικρό σχόλιο θα ήθελα να κάνω για τον προγραμματισμό σας. Απλώς να έχετε υπ’ όψιν σας –και πρέπει να το έχετε υπ’ όψιν σας- ότι πλέον οι εκλογές δεν είναι μόνο στο χέρι του Πρωθυπουργού. Οι εκλογές είναι στο χέρι των εξελίξεων που έχουν επισυμβεί μέχρι τώρα και οι οποίες θα επισυμβούν και τις επόμενες μέρες. Και, κατά συνέπεια, δεν είναι βέβαιο αν ο Πρωθυπουργός έχει τη δυνατότητα να επιλέξει. 
      Και μία τελευταία παρατήρηση, για να τελειώνω για σήμερα, για το θέμα των εξετάσεων. Κύριε Υπουργέ, το θέμα δεν είναι εδώ να κάνουμε δικολαβίστικες αναφορές ο ένας στον άλλο. Εγώ θέλω να σας ρωτήσω ένα απλό πραγματάκι. Η εισαγωγή των λιμενικών με το σύστημα της μοριοδότησης είναι απολύτως αντικειμενική, ναι ή όχι; Αυτό πρέπει να συζητήσουμε. Εάν συμφωνείτε ότι είναι απολύτως αντικειμενική, δηλαδή δεν μπορεί να παρέμβει κανένας, μα κανένας, τότε το ερώτημα είναι γιατί ένα απόλυτα αντικειμενικό σύστημα το αλλάζετε.  Είναι πολύ δικολαβίστικη αναφορά, ξέρετε, το ότι «το ίδιο ισχύει και για την εισαγωγή των αξιωματικών». Πρώτα να ξεκινήσουμε μ’ αυτό που ρυθμίζετε. Αν θεωρείτε ότι το σύστημα εισαγωγής των λιμενικών στο Σώμα με το σύστημα της μοριοδότησης είναι, απολύτως, αντικειμενικό πρέπει να εξηγήσετε γιατί θέλετε να το αλλάξετε. Αν μας πείσετε ότι δεν είναι αντικειμενικό, τότε να το συζητήσουμε.
      Η δεύτερη παρατήρηση για το θέμα αυτό είναι η εξής. Το ζήτημα των πανελληνίων εξετάσεων, πράγματι, συνδέεται μ’ αυτό που είπατε. Όμως ξεχνάτε ποια είναι η ιστορία. Όταν το 1994 η κυβέρνηση του ΠΑ.ΣΟ.Κ., αυτή που «θέλει να κάνει διορισμούς από το πλάι», έδωσε τέλος στην πελατειακή σχέση του κράτους και της Αστυνομίας, με την ψήφιση του νόμου για την εισαγωγή στην Αστυνομία των Αστυφυλάκων και των Αξιωματικών μέσω πανελληνίων εξετάσεων την εξάμηνη ή την τετράμηνη φοίτηση των αστυνομικών την έκανε τριετή. Είπε ότι «θέλουμε να φτιάξουμε Αστυνομία». 
      Επομένως, λοιπόν, κάνουμε δύο πράγματα. Πρώτον, κάνουμε κανονικές παραγωγικές σχολές, οι οποίες είναι πανεπιστημιακού επιπέδου, και εξ αυτού του λόγου πάμε σε πανελλήνιες εξετάσεις. 
      Δύο παρατηρήσεις έχω να σας κάνω, εάν επιμένετε για τις εξετάσεις. Έχετε σκεφθεί μήπως χρειάζεται και στο Λιμενικό Σώμα να δούμε το πρότυπο της Αστυνομίας, υπό την έννοια ότι θα χρειαστούμε κανονικές παραγωγικές σχολές, αν τις χρειάζεται, βεβαίως, το Σώμα; Αν τις χρειάζεται, τότε κάντε τις τριετούς φοιτήσεως και πηγαίνετέ τους στις πανελλήνιες εξετάσεις. Εάν όμως θέλετε να επιμείνετε στη μεταβολή του τρόπου εισαγωγής των λιμενικών, δηλαδή να μεταβάλλετε τον τρόπο εισαγωγής από την αντικειμενική μοριοδότηση σε εξετάσεις –αυτό θα ήθελα να το ακούσετε, κύριε Υπουργέ, γιατί εδώ η συζήτηση πρέπει να γίνεται για την αξιοκρατία και την ισονομία- αν η συζήτηση είναι έτσι, τότε θα πρέπει να μου απαντήσετε στο εξής.
      Θέλετε να πάτε σε εξετάσεις; Ωραία. Τότε πηγαίνετε σε πιστοποιημένο φορέα εξετάσεων. Και ξέρετε ποιος είναι ο φορέας αυτός; Το Α.Σ.Ε.Π.. Αναθέστε τις εξετάσεις για την εισαγωγή στο Α.Σ.Ε.Π., αφού θέλετε να τις κάνετε γραπτές. Βάλτε εδώ μια διαταξούλα και πείτε ότι εφόσον δεν μπορώ να το κάνω μέσω πανελληνίων εξετάσεων γιατί θέλω να κρατήσω τις σχολές εξάμηνες και θέλω να μετατρέψω τα μόρια σε εξετάσεις, πηγαίνω στο Α.Σ.Ε.Π., για να μας φύγει κάθε αμφιβολία. Γιατί στη χώρα μας αυτό το έχουμε κατακτήσει νομίζω. Θεωρούμε ότι όπου το Α.Σ.Ε.Π. διενεργεί διαδικασίες εισαγωγής υπάρχει η πιστοποίηση της απόλυτης αντικειμενικότητας. Για να φύγει από πάνω σας και από το πολιτικό σύστημα η υποψία ότι εδώ κάτι πάτε να κάνετε. Γιατί όταν καταργείτε ένα απόλυτα αντικειμενικό σύστημα με την εισαγωγή με βάση τα μόρια και θέλετε να πάτε σε εξετάσεις, πρέπει να μας πείσετε ότι οι εξετάσεις αυτές θα είναι αδιάβλητες. Το αδιάβλητο των εξετάσεων στη χώρα πιστοποιείται είτε μέσω των πανελληνίων εξετάσεων για τα πανεπιστήμια  είτε μέσω του Α.Σ.Ε.Π. για τον υπόλοιπο δημόσιο τομέα.
      Εφόσον δεν θέλετε να πάτε στα πανεπιστήμια, θα πρέπει να πάτε στο Α.Σ.Ε.Π.. Πρέπει, λοιπόν, να μας δώσετε εξηγήσεις γιατί, πρώτον, ένα απόλυτα αντικειμενικό σύστημα εισαγωγής το πάτε σ’ ένα άλλο σύστημα και, δεύτερον, αφού διαλέγετε το άλλο σύστημα των εξετάσεων, γιατί δεν πάτε στο Α.Σ.Ε.Π.. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Ορίστε, κύριε Υπουργέ, έχετε το λόγο για μία παρέμβαση. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ να συμπεράνω ότι ο Κοινοβουλευτικός Εκπρόσωπος του ΠΑ.ΣΟ.Κ. συμφωνεί με τις περισσότερες διατάξεις του νομοσχεδίου και βασικά με το άρθρο που αναφέρεται στην αλληλοασφάλιση, μιας και δεν αναφέρθηκε σε όλα τα άλλα. 
      ΓΕΩΡΓΙΟΣ ΦΛΩΡΙΔΗΣ: Είπα ότι θα αναφερθώ αύριο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πήρα το λόγο για να κάνω δυο παρατηρήσεις στα ερωτήματα τα οποία έθεσε. 
      Παρατήρηση πρώτη. Ναι, το χρηματοδοτικό πρωτόκολλο με την Ευρωπαϊκή Τράπεζα Επενδύσεων, κυρίες και κύριοι συνάδελφοι, αφορά την ανάπτυξη των Ελληνικών Λιμένων. Ήδη έχουν ξεκινήσει προγράμματα, τα οποία έχουν υπογραφεί με την Ευρωπαϊκή Τράπεζα Επενδύσεων και μάλιστα πανηγυρικά στον Πειραιά, για την κατασκευή του Προβλήτα 1 στον Πειραιά και του Προβλήτα 6 στη Θεσσαλονίκη. 
      Τα έργα αυτά ξεπερνούν τα 200.000.000 ευρώ και, ναι, η  Ευρωπαϊκή Τράπεζα Επενδύσεων βρίσκεται σε προχωρημένες συζητήσεις, αν δεν έχει υπογράψει ήδη σήμερα που συζητούμε το θέμα αυτό στη Βουλή, για τη δρομολόγηση νεότευκτου πλοίου, το οποίο θα δεσμευτεί να κάνει αυτά τα δρομολόγια στο βόρειο Αιγαίο για δώδεκα χρόνια. 
      Και βεβαίως αυτό το οποίο κάναμε με την Ευρωπαϊκή Τράπεζα Επενδύσεων είναι αυτό το μεγάλο πρόγραμμα να αφορά αναπτυξιακά έργα που χρηματοδοτούνται κατά 50% από την Ευρωπαϊκή Τράπεζα Επενδύσεων και κατά 50% από ιδιώτες, δηλαδή έργα 6.000.000.000 ευρώ και για τη διασύνδεση μεταξύ λιμανιών. 
      Ξέρετε, κυρίες και κύριοι συνάδελφοι, αυτή η Κυβέρνηση δεν ανακάλυψε τον τροχό στην Ελλάδα. Απλώς ψάχνει να δει τι γίνεται διεθνώς. Τι είδαμε; Είδαμε αυτό που δεν είδατε εσείς για είκοσι χρόνια. Είδαμε την Ισπανία να έχει υλοποιήσει ένα πρόγραμμα στους λιμένες της χώρας, να έχει κάνει όλα αυτά τα θαύματα σε περιοχές όπως η Βαρκελώνη που πηγαίνετε να περπατήσετε το παραλιακό της μέτωπο και δείτε τι μας παραδώσατε σε λιμενικές υποδομές και στα νησιά και εδώ και δείτε πώς εφάρμοσε το πρόγραμμα αυτό. Αυτή την πλούσια διεθνή εμπειρία αξιοποιούμε. 
      (Στο σημείο αυτό κτυπά το προειδοποιητικό κουδούνι λήξεως του χρόνου ομιλίας του κυρίου Υπουργού)
      Κλείνω, κύριε Πρόεδρε. 
      Μας ρωτάτε καλοπροαίρετα γιατί ένα αντικειμενικό σύστημα, όπως είναι η μοριοδότηση, το αλλάζουμε. Πρώτα απ’ όλα θα συμφωνήσετε και εσείς μαζί μου –τουλάχιστον έτσι πρέπει να κάνετε και για λόγους αρχής προς το κόμμα σας- και πιστεύω να ισχυρίζεστε –αν δεν το ισχυρίζεστε, πείτε μας το αντίθετο- ότι και το άλλο σύστημα που είχατε για τους αξιωματικούς όλα αυτά τα χρόνια και το κάνατε και ως κωδικοποίηση νόμου το 2002 για τους αξιωματικούς, είναι αξιοκρατικό, εκτός αν θέλετε να μας πείτε πως κάνατε το 1998 αξιοκρατικό σύστημα για τους λιμενοφύλακες και είχατε φαύλο σύστημα για τους αξιωματικούς. Άρα, κατά τεκμήριο πρέπει να θεωρήσουμε ότι τα δύο συστήματα είναι αξιοκρατικά. 
      Τώρα θα σας πω γιατί επιλέγουμε το διαγωνισμό. Η πρώτη μας προτεραιότητα είναι αυτό που είπατε και εσείς και σκεφτόμαστε ακόμα τι θα κάνουμε με τις σχολές, αν θα μπουν στις πανελλήνιες. Δεν μπορεί να γίνει, το ξεκαθαρίσαμε αυτό. Είναι θέμα Συντάγματος.
      Σας είπε ο κ. Καραμάριος ότι το σύστημα της μοριοδότησης πολλές φορές έχει πολλά προβλήματα. Ένα πρόβλημα είναι η προϋπηρεσία, την οποία αναφέρατε. Δηλαδή δεν έχει σημασία ότι το Α.Σ.Ε.Π. ελέγχει συγκεκριμένα πράγματα, έχει σημασία εσύ που κάνεις τη διακήρυξη τι βάζεις μέσα. Αν έβαζες την προϋπηρεσία με τα «STAGE» και όλη αυτήν την προϋπηρεσία που υπήρχε επί ΠΑ.ΣΟ.Κ., μόνο τα αγαπημένα παιδιά της πράσινης παράταξης έβρισκαν δουλειά.
      Υπάρχει και ένα άλλο θέμα, το οποίο εμείς διαπιστώσαμε σε εξετάσεις. Υπάρχουν δηλαδή μερικά επιλεγμένα, ελάχιστα ευτυχώς, σχολεία, τα οποία δίνουν σε όλους τους αποφοίτους «20». Έγινε ένας διαγωνισμός πριν μερικούς μήνες σε περιοχή των Ιονίων και από το ίδιο σχολειό βρέθηκαν πέντε άτομα που είχαν απολυτήριο «20»! Τι θα γίνει με τα άλλα παιδιά που βρίσκονται στο κέντρο της Αθήνας, στο παραδοσιακό Γυμνάσιο του Πειραιά, στο παραδοσιακό Γυμνάσιο στην Πλάκα, στο Αρσάκειο, στη Βαρβάκειο; Μπορείς να πάρεις «20» έτσι εύκολα; Μπορείς να τα βάλεις στην ίδια κανίστρα όλα αυτά; 
      Και τι λέμε; Απλά πράγματα. Τι λέει ο νόμος; Πάνω από «17,5», να πάρουμε τους αρίστους και εξετάσεις μεταξύ των αρίστων. 
      Άλλο είναι το άριστα σ’ ένα νέο πανεπιστήμιο ή Polytechnic του Λονδίνου ή της Ελλάδος και άλλο είναι σ’ ένα από τα τρία, τέσσερα διακεκριμένα πανεπιστήμια του κόσμου. Τι  να κάνουμε τώρα; 
      Άρα, εμείς πιστεύουμε ότι αν είναι αντικειμενικό το σύστημα το δικό σας για τους αξιωματικούς, με την επιλογή μεταξύ των αρίστων πάνω από «17» το σύστημα των εξετάσεων θα δείξει την πραγματική εικόνα των αποφοίτων και γι’ αυτό υιοθετούμε αυτό το σύστημα. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υπουργέ.
      Κύριε Βαρβιτσιώτη, έχετε και εσείς το λόγο για μία πεντάλεπτη παρέμβαση.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Εγώ, κύριε Πρόεδρε, θέλω να ευχαριστήσω τον Κοινοβουλευτικό Εκπρόσωπο του ΠΑ.ΣΟ.Κ. γιατί όχι μόνο δεν στάθηκε στην κριτική που άσκησε και ο εισηγητής και τα άλλα στελέχη του ΠΑ.ΣΟ.Κ. απέναντι στο νομοσχέδιο –άδικη, κατά τη γνώμη μου, και ατελέσφορη μέσα στο πλαίσιο μιας γενικόλογης αντιπολίτευσης- αλλά γιατί θέτει ένα άλλο θέμα. Θέτει το θέμα της επιλογής των στελεχών των Σωμάτων Ασφαλείας. 
      Καλώς ή κακώς πρέπει να παραδεχθούμε σ’ αυτήν την Αίθουσα ότι ούτε το σύστημα των πανελλαδικών έσωσε την Αστυνομία, ούτε μπορούμε να βάλουμε το απολυτήριο ως το μόνο κριτήριο για τον λιμενοφύλακα για τον οποίο ζητάμε άλλα πράγματα να κάνει. Του ζητάμε να είναι ρωμαλέος, θαρραλέος σαν χαρακτήρας να βουτάει στη θάλασσα την κρίσιμη στιγμή και να αντιμετωπίζει δύσκολες καταστάσεις. Το «17», το «8», το «19» και το  «20» δεν είναι οι βαθμοί που θα κρίνουν το βαθμό αντιμετώπισης μιας κρίσιμης κατάστασης. Όπως –και λέω την προσωπική μου άποψη- πιστεύω ότι απέτυχε πλήρως το θέμα των πανελληνίων εξετάσεων στην Αστυνομία. Σήμερα έχουμε παιδιά στην Αστυνομία ηλικίας είκοσι χρονών, τα οποία δεν έχουν υπηρετήσει καν τη στρατιωτική τους θητεία και τα οποία έχουν μπει στην Αστυνομία μόνο βάσει του ότι έχουν μάθει καλά να γράφουν Αρχαία ελληνικά, αλλά για το αστυνομικό έργο είναι δύσκολο να ανταπεξέλθουν. Ούτε τη φυσική ικανότητα, ούτε τη δυνατότητα έχουν να ανταπεξέλθουν. Και επειδή έχουμε μάθει στις παραγωγικές σχολές των Σωμάτων Ασφαλείας και λόγω χρόνου, λόγω κόστους, λόγω χώρου να μην βάζουμε, ας πούμε, τρεις χιλιάδες ανθρώπους και να βγάζουμε χίλιους αποφοίτους –άρα μέσα απ’ αυτή τη διαδικασία να κόβονται όσοι δεν μπορούν να ανταπεξέλθουν στα καθήκοντα- όσοι μπαίνουν στις Ελληνικές Σχολές, αποφοιτούν. Αυτό είναι το σύστημα με το οποίο λειτουργούμε. Δεν γίνεται κανένα φιλτράρισμα. Ελάχιστες είναι οι εξαιρέσεις. 
      Είναι πολύ σωστό, λοιπόν, να επανέλθουμε σε μία άλλη διαδικασία που δεν είναι μοριοδοτική, αλλά είναι επί της ουσίας. 
      Εγώ θα σας πω το εξής χαρακτηριστικό, το οποίο συνέβη στο διαγωνισμό των πυροσβεστών το προηγούμενο εξάμηνο και δείχνει τον τρόπο με τον οποίο αντιμετωπίζουν τα θέματα πλέον οι σύγχρονες μορφές εξετάσεων. 
      Αυτό το οποίο ζητούσε το Πυροσβεστικό Σώμα ήταν ανθρώπους οι οποίοι να μπορούν να αντιμετωπίσουν μία φωτιά, να ανέβουν σε μία σκάλα και να μπορέσουν να έρθουν αντιμέτωποι μ’ ένα πάρα πολύ δύσκολο φαινόμενο. Και η μεγάλη σφαγή υποψηφίων δεν έγινε στις γραπτές εξετάσεις, κύριε Πρόεδρε, έγινε στα αθλήματα. Οι πιο πολλοί από όσους κόπηκαν, κόπηκαν στα αθλήματα. 
      Αυτό ζητάμε από τα Σώματα Ασφαλείας. Τι ζητάμε; Να είναι καλοί γνώστες της ιστορίας; Εμείς θέλουμε λιμενοφύλακες να πέφτουν στη θάλασσα, όπως θέλουμε αστυνομικούς ρωμαλέους, δυνατούς και να έχουν ένα ειδικό βάρος, αν θέλετε, ως άνθρωποι να επιβάλλονται. Δεν θέλουμε μόνο τα καλά παιδιά των καλών βαθμών.
      Νομίζω ότι αυτό είναι το κρίσιμο ιδιαίτερα την περίοδο που ζούμε, σε μία περίοδο στην οποία φαίνεται το έλλειμμα αστυνόμευσης και ιδιαίτερα της αδυναμίας αστυνομικών σε συγκεκριμένες περιπτώσεις, είτε είναι φύλακες σε αστυνομικά τμήματα είτε φρουρούν στόχους να ανταπεξέλθουν σε μία δύσκολη κατάσταση. Πρέπει αυτά να τα ξανασυζητήσουμε. Ήταν σωστή τότε η αντικειμενικοποίηση όλων αυτών των διαδικασιών εισαγωγής στα Σώματα Ασφαλείας. Δεν θέλουμε να αναιρέσουμε το αντικειμενικό της επιλογής τους. Δεν θέλουμε σε καμμία περίπτωση ούτε να φτιάξουμε τη «γαλάζια» Λιμενοφυλακή, ούτε τη «γαλάζια» Αστυνομία, ούτε τη «γαλάζια» Πυροσβεστική. 
      Αυτό, όμως, που θέλουμε να κάνουμε είναι ένα Πυροσβεστικό Σώμα που να ανταποκρίνεται στην πρόκληση του να σβήσει φωτιές, μία Αστυνομία που να έχει τους αστυνομικούς στο πεζοδρόμιο που να μπορούν να αντιμετωπίσουν την εγκληματικότητα και λιμενικούς οι οποίοι να μπορούν να αντιμετωπίσουν το θαλάσσιο στοιχείο την κρίσιμη στιγμή. 
      Και απέναντι σ’ αυτό, νομίζω ότι ένα πολυεπίπεδο, ουσιαστικό σύστημα εξετάσεων, το οποίο είναι φτιαγμένο για Λιμενικό Σώμα, θα μπορέσει να επιλέξει τέτοια στελέχη. Άλλωστε, στην εποχή που ζούμε και η διαφάνεια γίνεται ολοένα και περισσότερο το ζητούμενο –και η διαφάνεια στην επιλογή του προσωπικού- δεν νομίζω ότι μπορεί κάποιος να κατηγορηθεί ότι πάει να φτιάξει ένα σύστημα για να ευνοεί ημετέρους. Η απαίτηση των καιρών είναι να φτιάξουμε ένα σύστημα το οποίο αντιμετωπίζει προβλήματα και φτιάχνει σωστά στελέχη που προσφέρουν γι’ αυτό το οποίο επιλέγονται.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Θέλετε, κυρία Παντελάκη, να κάνετε κάποια παρέμβαση;
      ΕΛΠΙΔΑ ΠΑΝΤΕΛΑΚΗ: Για πέντε λεπτά, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κυρία Παντελάκη, έχετε το λόγο για πέντε λεπτά.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Θα ξεκινήσω από το διαδικαστικό μέρος σε σχέση με τα θέματα που έβαλε ο Υπουργός από την ακρόαση των φορέων. Εδώ προκύπτει ένα σοβαρό ζήτημα, δηλαδή ότι χωρίζουμε τους συνδικαλιστές σε δικούς μας και δικούς σας. Και μάλιστα τολμάει και βγαίνει και το λέει από το Βήμα της Βουλής ο Υπουργός.
      Εγώ θα ήθελα να πω στον Υπουργό και στην Κυβέρνηση ότι όταν πρόκειται να γίνει ακρόαση φορέων και όταν πρόκειται να φέρει σε διαβούλευση νομοσχέδια, δεν είναι σωστό να ξεχωρίζει τον κόσμο. Δεν πρέπει να ξεχωρίζετε τον κόσμο σε δικούς μας και δικούς σας, αλλά έχετε υποχρέωση να τους ακούτε όλους και να τους λαμβάνετε υπ' όψιν σας, έστω και αν διαφωνείτε, έστω και αν δεν υιοθετείτε τις προτάσεις τους.
      Θα ήθελα να σας πω ότι από την Πανελλήνια Ομοσπονδία Υπαλλήλων, εμένα μου ζήτησαν να τους δώσω αύριο προσκλήσεις να έρθουν. Μετά χαράς θα τους δώσω. Θα μετρήσουμε τι ψηφίζει ο καθένας; 
      Αλλά αυτό είναι αρκετό για να βγάλει συμπεράσματα ο κόσμος. Αυτά τα «γαλάζια» και τα «πράσινα» παιδιά, έτσι όπως τα λέτε, το θεωρώ απαράδεκτο. Αυτοί οι νέοι άνθρωποι, τα νέα παιδιά που πρέπει να πιάσουν την πέτρα και να τη στύψουν να βγάλει ζουμί, θα πρέπει να γυρίσουν πραγματικά την πλάτη σε αυτές τις λογικές. Δεν χρωστάνε σε κανένα κόμμα, ούτε στο ΠΑ.ΣΟ.Κ. ούτε στη Νέα Δημοκρατία ούτε αυτοί που δουλεύουν σήμερα ούτε αυτοί που θα βρουν αύριο δουλειά. Δεν χρωστάνε σε κανέναν τίποτα, σε κανέναν δεν έχουν υποχρέωση. Αυτό πρέπει να ξέρει αυτός ο κόσμος και να σταματήσει αυτή η ομηρία.
      Και ακριβώς και μόνο αυτός ο λόγος της ψηφοθηρίας, της ομηρίας, να είναι ένα κριτήριο είτε ψήφου για τις εκλογές που έρχονται, είτε για να γυρίσουν σε αυτά τα κόμματα την πλάτη τους. Δεν τους ενδιαφέρει τίποτα άλλο, παρά το ποιος θα είναι στην Κυβέρνηση.
      Το δεύτερο ζήτημα έχει σχέση με την ουσία του θέματος που κουβεντιάζουμε. Ο Υπουργός ήταν σαφής, σχετικά με το ποιους εκπροσωπεί. Όντως συμφωνούμε ότι πραγματικά είναι ασύλληπτος ο πλούτος στα χέρια λίγων και ότι πραγματικά αυτό που έχει κατά κύριο λόγο να παρουσιάσει η χώρα μας στον τομέα του πλούτου αυτού, είναι ο πιο σκληρός πυρήνας του κεφαλαίου, οι εφοπλιστές. 
      Εγώ δεν θέλω να ασχοληθώ με αυτό, επειδή όμως λέμε ότι πρέπει να λέμε αλήθειες εδώ, φέρτε και τα στοιχεία σας. Αυτά που είπατε για τους συνταξιούχους του Ν.Α.Τ., εγώ λέω να πάτε να τα πείτε στους συνταξιούχους. Αλλά επειδή πρέπει να λέμε αλήθειες και να μη μιλάμε στη Βουλή με λαϊκισμό, γιατί δεν είμαστε σε προεκλογική συγκέντρωση, αποδείξτε με στοιχεία ότι το 70% των συνταξιούχων του Ν.Α.Τ. παίρνουν πάνω από 600 ευρώ. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ σας λέω τι λέει ο νόμος.
      ΕΛΠΙΔΑ ΠΑΝΤΕΛΑΚΗ: Αφήστε τι λέει ο νόμος, κύριε Υπουργέ και δείτε τι δείχνει η πραγματικότητα, τι παίρνει ο άλλος στην τσέπη του. Και όταν μιλάει το Κομμουνιστικό Κόμμα Ελλάδος, μιλάει με στοιχεία, δεν μιλάει στον αέρα. Αποδείξτε, λοιπόν, αυτό που λέτε. Εγώ σας είπα ότι το 70% των συνταξιούχων του Ν.Α.Τ. παίρνουν μέχρι 600 ευρώ. Αυτό σας είπα. Δεν σας είπα πόσα παίρνουν οι καπετάνιοι και οι μηχανικοί. Αποδείξτε, αν θέλετε, ότι ένα κομμάτι απ’ αυτούς τους συνταξιούχους από χρόνο σε χρόνο θα έχουν κάποιο μεγαλύτερο ποσό στις συντάξεις τους από την αναβάθμιση. Άλλο το ένα, άλλο το άλλο. Όμως, μιλάμε γι’ αυτό το θέμα και εσείς λέτε αυτό.
      Από εκεί και πέρα, όσον αφορά στους ανέργους, μειώσατε κατά 15% την ανεργία, με τα στοιχεία τα μαγειρεμένα του Γ.Ε.Ν.Ε.. Ποια στοιχεία; Αυτά που λένε ότι οι άνεργοι το Μάρτιο του 2007 ήταν δύο χιλιάδες πεντακόσιοι δέκα εννέα και απ’ αυτούς το επίδομα ανεργίας το παίρνουν χίλιοι εβδομήντα εννέα. Και εγώ σας λέω αυτοί να είναι και μόνο –σας το είχα πει ξανά στην επιτροπή, είδατε ότι στην ομιλία μου ούτε καν το ανέφερα- πόσα καράβια έχουμε, τι λέει η πλοιοκτησία; Έχουμε συνολικά τρεις χιλιάδες εξακόσια ενενήντα εννέα ελληνικής και ξένης σημαίας. Τα ελληνικά, με ελληνική σημαία, είναι γύρω στα εννιακόσια, κάτι τέτοιο. 
      Μα, έναν άνθρωπο να έπαιρναν, να έπαιρνε ένα ναυτικό το κάθε καράβι, θα έπρεπε –και σας το λέω ξανά- να βγουν από τη σχολή καινούργια παιδιά. Δεν θα μιλούσαμε για ανεργία στο επάγγελμα. Μέσα από τις συνθήκες του καπιταλισμού δεν θα υπήρχαν. Για να δείτε, λοιπόν, πόσο το κέρδος είναι πάνω απ’ όλα και πόσο προσπαθούν από «τη μύγα να βγάλουν ξίγκι». 
      Γι’ αυτό, ακριβώς, είναι αδιέξοδη είτε η φιλελεύθερη είτε η νεοφιλελεύθερη πολιτική της οικονομίας και όσον αφορά τη ναυτιλία η ανταγωνιστικότητα. Αυτό είναι το κρίσιμο ζήτημα, ότι δηλαδή αυτό που πρέπει να απορριφθεί από τους εργαζόμενους, είναι ακριβώς αυτή η πολιτική, γιατί το μέλλον –και εδώ ολοκληρώνω- πού τους οδηγεί; 
      Είπατε ότι με οδηγό την εμπορική ναυτιλία, οδεύουμε στο μέλλον. Ας διαβάσω, λοιπόν, το τελικό συμπέρασμα της μελέτης που έκανε το Πανεπιστήμιο του Πειραιά σε σχέση με το πώς πρέπει να είναι η ανταγωνιστική ναυτιλία. Αφού, λοιπόν, φέρνει στοιχεία μέσα από τη μελέτη και λέει για τη σύνθεση των πληρωμάτων στις χώρες της Ευρωπαϊκής Ένωσης, για τις κρατικές ενισχύσεις, για τη μείωση του εργατικού κόστους, για τις μηνιαίες αποδοχές των αλλοδαπών σε πλοία με σημαία ευκαιρίας, να τι λέει για το ποια θα είναι η ελληνική σημαία των επόμενων χρόνων. 
      Το συμπέρασμα με βάση τις παρατηρήσεις για τις συνθέσεις των πλοίων, είναι το εξής: Στη σύνθεση, λοιπόν, του πλοίου –όπως λέει- με οκτώ Έλληνες και δεκαέξι αλλοδαπούς, βγάζει το συμπέρασμα ως πρώτη παρατήρηση ότι ελάχιστη είναι η μισθολογική διαφορά μεταξύ ελληνικής και ξένης σημαίας με οκτώ Έλληνες και δεκάξι αλλοδαπούς. 
      Δεύτερον, λέει ότι υπάρχει μεγάλη διαφορά μεταξύ ελληνικής ή ξένης σημαίας με πλήρες αλλοδαπό πλήρωμα. Η διαφορά κυμαίνεται στα όρια των 450.000 δολαρίων, ετησίως. 
      Αυτό είναι το μέλλον της ελληνικής εμπορικής ναυτιλίας, ότι συμφέρει δηλαδή την ανταγωνιστικότητα της ελληνικής ναυτιλίας με ελληνική σημαία να μην έχει καθόλου ελληνικό πλήρωμα. Αυτό είναι το συμπέρασμα που βγάζει. Εκεί πάμε, να έχουμε δηλαδή πλοία χωρίς ελληνικά πληρώματα, αλλά με ελληνική σημαία. Αυτό είναι το μέλλον, αυτή είναι η ανταγωνιστικότητα. Μόνο έτσι θα μπορούν  να ανταγωνιστούν σε επίπεδα Ευρωπαϊκής Ένωσης και διεθνώς στον τομέα της ναυτιλίας οι εφοπλιστές όλους τους άλλους, όταν δηλαδή αντικαταστήσουν τους Έλληνες ναυτεργάτες με χαμηλόμισθους αλλοδαπούς. 
      Γι’ αυτό και εμείς λέμε το εξής: Ας βγάλει ο κόσμος τα συμπεράσματά του. Είναι υπόθεση αλλαγής συσχετισμών, για να εμποδιστείτε σήμερα και να αλλάξουν τα πράγματα, συνολικά, αύριο. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εμπορικής Ναυτιλίας: «Συνεταιρισμοί θαλάσσιας αλληλασφάλισης και άλλες διατάξεις αρμοδιότητος Υπουργείου Εμπορικής Ναυτιλίας». 
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Εμπορικής Ναυτιλίας: «Συνεταιρισμοί θαλάσσιας αλληλασφάλισης και άλλες διατάξεις αρμοδιότητος Υπουργείου Εμπορικής Ναυτιλίας» έγινε δεκτό επί της αρχής κατά πλειοψηφία.
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 24 Απριλίου 2007, της Τετάρτης 2 Μαΐου 2007, της Πέμπτης 3 Μαΐου 2007, της Παρασκευής 4 Μαΐου 2007 και της Δευτέρας 7 Μαΐου 2007 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Τρίτης 24 Απριλίου 2007, της Τετάρτης 2 Μαΐου 2007, της Πέμπτης 3 Μαΐου 2007, της Παρασκευής 4 Μαΐου 2007 και της Δευτέρας 7 Μαΐου 2007 επικυρώθηκαν.
       Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.30΄ λύεται η συνεδρίαση για αύριο ημέρα Τετάρτη 16 Μαΐου 2007 και ώρα 10.30΄, με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Εμπορικής Ναυτιλίας: «συνεταιρισμοί Θαλάσσιας Αλληλασφάλισης και άλλες διατάξεις του Υπουργείου Εμπορικής Ναυτιλίας», σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ

Τελευταία Αποθήκευση:	18/5/2007 3:22:00 μμ	Από:	L.venetikidou
Εκτυπώθηκε:	18/5/2007 12:09:00 μμ

