ΣΥΝΕΔΡΙΑΣΗ Η'
Πέμπτη 11 Μαϊου 2000
ΠΙΝΑΚΑΣ ΠΕΡΙΕΧΟΜΕΝΩΝ

ΘΕΜΑΤΑ  
Α. ΕΙΔΙΚΑ ΘΕΜΑΤΑ  Επικύρωση Πρακτικών,  

 Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ  1) Κατάθεση αναφορών,  
 2) Ανακοίνωση του δελτίου επικαίρων ερωτήσεων της Παρασκευής 12 Μαϊου 2000,  
 3) Συζήτηση επικαίρων ερωτήσεων:  α) Προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τις δηλώσεις του Υπουργού Μακεδονίας-Θράκης για τη συγχώνευση των Νομών Ηλείας και Αχαϊας κλπ.,  
 β) Προς τον Υπουργό Γεωργίας: i) σχετικά με τη ρύθμιση των χρεών των αργροτών από την Αγροτική Τράπεζα,  
ii) σχετικά με την πληρωμή των παραγωγών καπνού, για τις ποσότητες που παρέδωσαν στους καπνεμπόρους κλπ.,  
 γ) Προς τον Υπουργό Μεταφορών και Επικοινωνιών, σχετικά με τα προβλήματα που δημιουργούνται από τη διαπλάτυνση της σιδηροδρομικής γραμμής του Οργανισμού Σιδηροδρόμων Ελλάδος (Ο.Σ.Ε.) στα Τρίκαλα κλπ.,  
 δ) Προς τον Υπουργό Εργασίας και Κοινωνικών Ασφαλίσεων, σχετικά με την αποκατάσταση των ζημιών στις εργατικές κατοικίες του νομού Αττικής, από το σεισμό της 7ης Σεπτεμβρίου 1999,  
ε) Προς τον Υπουργό Εθνικής Οικονομίας, σχετικά με την καθυστέρηση της έγκρισης από την Ευρωπαϊκή Επιτροπή του Κοινοτικού Πλαισίου Στήριξης κλπ.,  
 ΟΜΙΛΗΤΕΣ  Επί των επικαίρων ερωτήσεων:  ΑΡΓΥΡΗΣ Ε.,  
 ΒΟΥΛΓΑΡΗΣ Α.,  
ΓΕΩΡΓΑΚΟΠΟΥΛΟΣ Δ.,   
ΓΙΑΝΝΙΤΣΗΣ Α.,   
ΓΚΑΤΖΗΣ Ν.,   
ΔΑΜΑΝΑΚΗ Μ.,   
ΚΑΙΣΕΡΛΗΣ Κ.,   
ΚΑΚΛΑΜΑΝΗΣ Ν.,   
ΠΑΧΤΑΣ Χ.,   
ΣΤΡΙΦΤΑΡΗΣ Σ.,   
ΦΟΥΝΤΟΥΚΙΔΟΥ Π.,  

Π Ρ Α Κ Τ Ι Κ Α     Β Ο Υ Λ Η Σ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
Ζ' ΑΝΑΘΕΩΡΗΤΙΚΗ ΒΟΥΛΗ
Σ Υ Ν Ο Δ Ο Σ   Α'
ΣΥΝΕΔΡΙΑΣΗ  H'
Πέμπτη 11 Μαίου 2000
---------------
Αθήνα, σήμερα στις 11 Μαίου 2000, ημέρα Πέμπτη και ώρα 10.25' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
 Παρακαλείται ο κύριος Γραμματέας να ανακοινώσει τις αναφορές προς το Σώμα.
 (Ανακοινώνονται προς το Σώμα από το Γραμματέα της Βουλής κ. Παναγιώτη Φασούλα, Βουλευτή Α' Πειραιώς, τα ακόλουθα:   
ΚΑΤΑΘΕΣΗ ΑΝΑΦΟΡΩΝ (Το κείμενο των αναφορών βρίσκεται στο Τεύχος των Πρακτικών της Βουλής)    ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, θα ήθελα να σας ανακοινώσω το δελτίο επικαίρων ερωτήσεων της Παρασκευής 12 Μαϊου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2&3 Καν.Βουλής) 1. Η με αριθμό 13/8-5-2000 επίκαιρη ερώτηση του  Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις του Υπουργείου για αναδιάταξη του διοικητικού χάρτη της χώρας κ.λπ.
 2.  Η με αριθμό 16/9-5-2000 επίκαιρη ερώτηση του  Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Εθνικής 'Αμυνας, σχετικά με τη διεξαγωγή της Νατοϊκής άσκησης "DYNAMIC MIX" στο Αιγαίο κ.λπ.
3. Η με αριθμό 19/10-5-2000 επίκαιρη ερώτηση του  Βουλευτή του Κομμουνιστικού Κόμματος Ελλάδος κ. Σταύρου Σκοπελίτη προς τον Υπουργό Γεωργίας, σχετικά με τη διασφάλιση του εισοδήματος των ελαιοπαραγωγών, τις ενέργειες για την αλλαγή του κανονισμού για το λάδι κ.λπ.
 4.  Η με αριθμό 17/10-5-2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη Αικατερινάρη προς τους Υπουργούς Περιβάλλοντος, Χωροταξίας και Δημοσίων 'Εργων, Εμπορικής Ναυτιλίας, Μακεδονίας -Θράκης, σχετικά με τη λήψη μέτρων προστασίας της παραλιακής ζώνης της Θεσσαλονίκης.
 Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.2&3 Καν.Βουλής) 1.  Η με αριθμό 15/8-5-2000 επίκαιρη ερώτηση του  Βουλευτή της Νέας Δημοκρατίας κ. Iωάννη Χωματά προς τον Υπουργό Εμπορικής Ναυτιλίας, σχετικά με τη μείωση των δρομολογίων των ακτοπλοϊκών συγκοινωνιών προς  τις Κυκλάδες.
2. Η με αριθμό 20/10-5-2000 επίκαιρη ερώτηση της  Βουλευτού του Κομμουνιστικού Κόμματος Ελλάδος κ. Λιάνας Κανέλλη προς τους Υπουργούς Υγείας-Πρόνοιας, Μεταφορών και Επικοινωνιών, σχετικά με τη λήψη μέτρων, ώστε να παραμείνει το έργο της αεροδιακομιδής ασθενών και τραυματιών για λογαριασμό του Εθνικού Κέντρου 'Αμεσης Βοηθείας (ΕΚΑΒ), στην Ολυμπιακή Αεροπλοϊα.
ΠΡΟΕΔΡΟΣ (Απόστολος Κακλαμάνης): Κύριοι Βουλευτές, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ  Επίκαιρες ερωτήσεις πρώτου κύκλου: Πρώτη είναι η με αριθμό 12/8-5-2000 επίκαιρη ερώτηση του  Βουλευτή του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τις δηλώσεις του Υπουργού Μακεδονίας-Θράκης, για τη συγχώνευση των Νομών Hλείας και Αχαϊας κ.λπ.
 Η επίκαιρη ερώτηση του κ.Γεωργακόπουλου έχει ως εξής:  "Ανάστατοι είναι οι κάτοικοι του Νομού Ηλείας από τις δηλώσεις του Υπουργού Μακεδονίας Θράκης περί συγχωνεύσεως του Νομού Ηλείας με το Νομό Αχαϊας.
Δεδομένου ότι μια τέτοια προοπτική βρίσκει όχι μόνο τους θεσμικούς φορείς του νομού αντίθετους, αλλά και όλους τους κατοίκους  Ερωτάται η κυρία Υπουργός: Αν αληθεύουν τα όσα είπε ο Υπουργός Μακεδονίας-Θράκης ως σχεδιασμό της Κυβέρνησης και αν όχι, να υπάρξει διαβεβαίωση περί του αντιθέτου, έτσι ώστε να προληφθούν αντιδράσεις".
Ο Υφυπουργός Εσωτερικών, Δημόσιας Διοίκησης και Αποκέντρωσης κ. Καϊσερλής έχει το λόγο.
 ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, αγαπητοί συνάδελφοι και συναδέλφισσες, ο κύριος Υπουργός Μακεδονίας-Θράκης με τις δηλώσεις του για το θέμα μιας ενδεχόμενης ή της ενδεχόμενης συνένωσης ή μείωσης των περιφερειών και των νομαρχιών, εξέφρασε τις προσωπικές του απόψεις. Γνωρίζουμε πολύ καλά όλοι ότι κατά καιρούς έχουν εκφραστεί ή και καταθέσει παρόμοιες θέσεις και μελετητικές ομάδες αλλά και πολλοί άλλοι, ακόμα και συνάδελφοι.
 'Ομως, στο Υπουργείο Εσωτερικών, Δημόσιας Διοίκησης και Αποκέντρωσης δεν υπάρχει καμία τέτοια προσέγγιση του θέματος και φυσικά δεν υπάρχει και σύνταξη παρόμοιων μελετών. Η ηγεσία του Υπουργείου Εσωτερικών προχωρά σ'έναν διάλογο -που ξεκινά από τον Ιούνιο με όλους τους ενδιαφερόμενους φορείς και φυσικά με την ΚΕΔΚΕ και την ΕΝΑΕ- που έχει σαν στόχο την αποσαφήνιση των αρμοδιοτήτων και των σχέσεων της κεντρικής διοίκησης, της περιφερειακής διοίκησης και της αυτοδιοίκησης, με βασικούς άξονες την ανάδειξη του επιτελικού χαρακτήρα της κεντρικής διοίκησης και την ολοκλήρωση της αποκέντρωσης με την ενδυνάμωση της αυτοδιοίκησης.  Αντιλαμβανόμαστε, λοιπόν, όλοι ότι πριν από κάθε απόφαση της αποσαφήνισης των αρμοδιοτήτων θα γίνει ένας ευρύτατος διάλογος και φυσικά θα επιδιωχθεί η όποια δυνατή συναίνεση μπορεί. Σας ευχαριστώ θερμά, κύριε Πρόεδρε.
 ΠΡΟΕΔΡΟΣ (Απόστολος Κακλαμάνης): Ο κ. Γεωργακόπουλος έχει το λόγο, ο παρ' ολίγον Βουλευτής Αχαϊοήλιδος.
 ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, είμαι Βουλευτής του Νομού Ηλείας και επιθυμώ να μείνω Βουλευτής του Νομού Ηλείας και όχι του Νομού Αχαϊοήλιδος.
 Είναι ένα θέμα το οποίο επανέρχεται για τρίτη φορά. Την πρώτη φορά ήρθε ως ρεπορτάζ της εφημερίδας "ΤΟ ΕΘΝΟΣ". Διεψεύσθη τότε από τον τότε Υπουργό τον κ. Παπαδόπουλο. Παραμονές των εκλογών το θέμα επανήλθε ως μελέτη της Ακαδημίας Αθηνών στην εφημερίδα "ΚΑΘΗΜΕΡΙΝΗ" και πριν "αλέκτωρ λαλήσει τρις" έρχεται ο Υπουργός Μακεδονίας - Θράκης στο συνέδριο της ΚΕΔΚΕ και βάζει το θέμα αυτό.
Δεν δέχομαι την άποψη του Υπουργού ότι εξέφραζε τις προσωπικές του απόψεις ο κύριος Υπουργός Μακεδονίας -Θράκης. Δεν προσεκλήθη εκεί ως καλεσμένος από κάποιο σωματείο ο κύριος Υπουργός Μακεδονίας Θράκης. Εκεί μιλούσε ως μέλος της Κυβέρνησης και τα όσα είπε είναι αυτά τα οποία δημιούργησαν την αναστάτωση, η οποία υπάρχει όχι μόνο στο Νομό Ηλείας για τη συνένωσή του με το Νομό Αχαϊας, αλλά πιστεύω και υποθέτω και σε άλλους νομούς, γιατί άκουσα σήμερα ότι υπάρχει και μια παρόμοια ερώτηση να συζητηθεί αύριο.
 Θα πρέπει, λοιπόν, να υπάρξει μια σαφέστατη διάψευση της Κυβέρνησης γιατί σας λέω, δεν σας κρύβω ότι ήδη έχουν αρχίσει να κινούνται διάφοροι φορείς του Νομού Ηλείας για δημιουργία κλίματος. Να προλάβουμε λοιπόν αυτό το κλίμα, το οποίο θα είναι εις βάρος και της Κυβέρνησης αλλά και της ηρεμίας των κατοίκων για θέματα τα οποία είναι ανύπαρκτα, αν είναι ανύπαρκτα. Γιατί αν είναι υπαρκτά θα πρέπει να μας το πείτε έτσι ώστε να γνωρίζουμε κι εμείς πότε θα ξεκινήσει αν θα ξεκινήσει διάλογος για τη συνένωση των νομών και τι θα γίνει. Δεν μπορεί να πηγαίνουμε στα τυφλά, δεν μπορεί να παίρνουμε από δημοσιεύματα ή από "προσωπικές" απόψεις κάποιων Υπουργών, οι οποίες να διαψεύδονται την επομένη ως προσωπικές.  Και αυτό νομίζω ότι πρέπει να γίνει έτσι ώστε να καθησυχάσουμε τους κατοίκους και όλους εμάς όχι μόνο του Νομού Ηλείας αλλά και των άλλων νομών.
ΠΡΟΕΔΡΟΣ (Απόστολος Κακλαμάνης): Ο Υφυπουργός Εσωτερικών, Δημόσιας Διοίκησης και Αποκέντρωσης κ. Καϊσερλής, έχει το λόγο.
 ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Νομίζω, κύριε Πρόεδρε και αγαπητέ συνάδελφε, ότι ήμουν σαφής. Δεν υπάρχει καμία τέτοια πρόθεση από την πολιτική ηγεσία του Υπουργείου Εσωτερικών. Και οφείλω να σας υπογραμμίσω επίσης ότι ξεκινά ο διάλογος και αποσαφήνισα το περιεχόμενο του διαλόγου. Και ξεκινά από τον Ιούνιο και είμαστε σε συνεχή επαφή, σαν πολιτική ηγεσία του Υπουργείου Εσωτερικών και με τους εκπροσώπους της Κεντρικής 'Ενωσης Δήμων και Κοινοτήτων που τους αφορά το θέμα και με την 'Ενωση Νομαρχιακών Αυτοδιοικήσεων της Ελλάδος που επίσης τους αφορά το θέμα.
'Εχω την εντύπωση ότι τις προσεχείς ημέρες θα γνωρίζουμε πολύ καλά προς τα πού πάμε. Αυτός ο δρόμος ή ο στόχος είναι ακριβώς η αποσαφήνιση των αρμοδιοτήτων, για τις οποίες γνωρίζουμε πολύ καλά όλοι ότι υπάρχει πρόβλημα.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μιλάμε για αρμοδιότητες και όχι για συνένωση.
 ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Για αρμοδιότητες, ακριβώς. 'Οχι για συνένωση, φυσικά.  
ΠΡΟΕΔΡΟΣ (Απόστολος Κακλαμάνης): Καλώς το διευκρινίζετε, για να ησυχάσουν και οι Λευκαδίτες.
 Δεύτερη είναι η με αριθμό 3/8.5.2000 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τους Υπουργούς  Εθνικής Οικονομίας, Γεωργίας, σχετικά με τη ρύθμιση των χρεών των αγροτών, από την Αγροτική Τράπεζα.
  Η επίκαιρη ερώτηση της κυρίας Βουλευτού έχει ως εξής:  "Σύμφωνα με τον πρόσφατο νόμο για τα πανωτόκια, οι δανειολήπτες που επιθυμούν τη ρύθμιση των χρεών τους οφείλουν να υποβάλουν προς την Τράπεζα σχετική αίτηση.
  Οι αγρότες οι οποίοι επιθυμούν τη ρύθμιση των χρεών τους προς την Αγροτική Τράπεζα οφείλουν να υποβάλουν τη σχετική αίτηση εντός τακτής χρονικής προθεσμίας τριών μηνών, η οποία εκπνέει κατά το πρώτο δεκαήμερο του Μαϊου.
  Μονολότι όμως πολλοί από τους δανειολήπτες αγρότες προσήλθαν για το λόγο αυτό στην Α.Τ.Ε. δεν κατόρθωσαν να ρυθμίσουν τα χρέη τους, δεδομένου ότι, όπως ενημέρωσαν οι αρμόδιοι υπάλληλοι, δεν εξεδόθη η ειδική προς τούτο ερμηνευτική εγκύκλιος.
Δικαιολογημένα, λοιπόν, οι αγρότες αγανακτούν αισθανόμενοι ότι εμπαίζονται από την Α.Τ.Ε., "τη δική τους" τράπεζα.
Πρόκειται για μία πραγματικά απαράδεκτη συμπεριφορά της Α.Τ.Ε. προς τους αγρότες και η πολιτεία οφείλει να επανορθώσει.
  Γι' αυτό σας ερωτώ, κύριοι Υπουργοί:  - Για ποιο λόγο δεν εξεδόθη η ερμηνευτική εγκύκλιος;  - Πότε θα εκδοθεί;  - Πότε θα προβεί η Α.Τ.Ε. στη ρύθμιση των χρεών των αγροτών;"    Ο Υφυπουργός Γεωργίας κ. Ευάγγελος Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Οι αγρότες βιάζονται να πληρώσουν και εσείς δεν κάνατε ακόμη την εγκύκλιο...
  ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Οι αγρότες ψάχνουν να βρουν χρήματα για να πληρώσουν, αλλά δεν ξέρω αν θα βρουν.
Υπάρχει αλήθεια μία μεγάλη ανησυχία από την πλευρά των αγροτών, για το θέμα της ρύθμισης των οφειλών.
  Θα πρέπει να πω στην αγαπητή κυρία συνάδελφο, ότι η Αγροτική Τράπεζα έχει εκδώσει την εγκύκλιο 38 στις 15.3.2000, όπου δίνει εντολή στα κατά τόπους καταστήματα να μπορούν οι αγρότες να καταθέσουν τις αιτήσεις.  Επίσης, η Αγροτική Τράπεζα εξέδωσε και μία δεύτερη ερμηνευτική  εγκύκλιο -η οποία αυτήν τη στιγμή που μιλάμε είναι ήδη στα υποκαταστήματασύμφωνα με την οποία μπορούν να πάνε να ρυθμίσουν τις οφειλές οι οποίες υπάρχουν.
  Η καθυστέρηση η οποία υπήρξε στη δεύτερη ερμηνευτική εγκύκλιο,  προήλθε εκ του γεγονότος ότι εδώ δινόταν η δυνατότητα στους κατά κύριο επάγγελμα αγρότες να έχουν μία επιλογή της ρύθμισης της οποίας θα επέλεγαν, γιατί πριν, κατά διάφορα χρονικά διαστήματα, είχαμε διάφορες ρυθμίσεις που είχαν γίνει από την Αγροτική Τράπεζα.
  Τους δίνεται τώρα λοιπόν η δυνατότητα να επιλέξουν τη ρύθμιση και η Αγροτική Τράπεζα αναλαμβάνει την ευθύνη να ενημερώσει τους αγρότες ότι με αίτηση των αγροτών, αφού δουν ακριβώς ποια ρύθμιση είναι πιο βολική για τους ίδιους, ποια μπορεί να τους εξυπηρετήσει περισσότερο, θα δίνεται το χρονικό περιθώριο για να γίνει η εξατομίκευση της καθεμιάς περίπτωσης ξεχωριστά.
  Είχα μία συνεννόηση σήμερα και με το Διοικητή της Αγροτικής Τράπεζας και αν χρειαστεί θα δοθεί πιθανόν και άλλη παράταση, όχι μόνο γι' αυτούς που ήδη έχουν καταθέσει τις αιτήσεις, αλλά και για κάποιους άλλους που δεν είχαν στα χέρια τους τη δεύτερη ερμηνευτική εγκύκλιο, για να μπορέσουν έτσι να μη χάσουν το προνόμιο αυτής της ρύθμισης για τα πανωτόκια.
  Ευχαριστώ.
ΠΡΟΕΔΡΟΣ (Απόστολος Κακλαμάνης): Η κ. Φουντουκίδου έχει το λόγο.
  ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, να σας υπενθυμίσω ότι ήταν δικές μας οι πιέσεις, οι πιέσεις της Νέας Δημοκρατίας που οδήγησαν την Κυβέρνηση σας στην απόφαση να φέρει τη ρύθμιση για τα πανωτόκια.
 'Ηταν μακρύς ο καιρός που δεν ακούγατε τις εύλογες και δίκαιες διαμαρτυρίες των δανειοληπτών, δεν ακούγατε και δεν πειθαρχούσατε στις δικαστικές αποφάσεις που είχαν εκδοθεί.
Και ήταν αυτός ο λόγος που σιγοψιθύριζαν σχεδόν όλοι ότι προτιμούσατε να υποστηρίξετε τα συμφέροντα των τραπεζών, παρά τα συμφέροντα των πολιτών. Εύλογα λοιπόν με όλην αυτήν την καθυστέρηση και την αδιαφορία που επιδείξατε προς τους δανειολήπτες και ιδιαίτερα προς τους αγρότες -και είμαι κατηγορηματική ότι μέχρι προχθές τουλάχιστον τα καταστήματα της  Πέλλας δεν είχαν την ερμηνευτική εγκύκλιο που θα επέτρεπε την οποιαδήποτε ρύθμιση των χρεών των αγροτών- ήταν αυτή η πίεση που σας οδήγησε στη ρύθμιση αυτή και όμως ενισχύει και πάλι τους ψιθύρους ότι τα συμφέροντα των τραπεζών δεν σας άφηναν να το πράξετε.
 Η αδιαφορία είναι σημαντικό στοιχείο και χαρακτήριζε τη μέχρι τώρα συμπεριφορά σας. Ελπίζω η νέα Κυβέρνηση να δείξει περισσότερο ενδιαφέρον.  Η έλλειψη ενημέρωσης είναι επίσης, βασικό στοιχείο. Δεν έχετε δικαίωμα να αφήνετε τους πολίτες απληροφόρητους για θέματα που τους αφορούν άμεσα. Δεν είναι απλό θέμα η ρύθμιση των χρεών. 'Εχει να κάνει με μία σειρά δικαιωμάτων που από αυτήν τη ρύθμιση αντλούν οι αγρότες και πρέπει να το προσέξετε.
 Δεν περίμενα να ακούσω από τον καινούριο Υφυπουργό Γεωργίας να λέει, ότι δεν ξέρω αν θα βρουν χρήματα οι αγρότες. Θα έπρεπε να είσθε σε θέση να μας πείτε ότι από εδώ και ύστερα οι αγρότες θα έχουν τη δυνατότητα να βρίσκουν χρήματα, χρήματα που ανταποκρίνονται στους κόπους, στους μόχθους, στην εργασία που κάνουν, στην παραγωγή, σε αυτό που συνεισφέρουν στην εθνική οικονομία και στην ελληνική κοινωνία.
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, νομίζω ότι ήμουν σαφής. Υπαινίσσεσθε ότι δεν υπάρχουν ερμηνευτικές εγκύκλιοι που να μπορούν να ενημερώσουν τους αγρότες.
 Σας μίλησα ότι υπάρχουν δύο εγκύκλιοι, η μία που είναι πριν από διόμιση μήνες περίπου και η τελευταία που δίνει όλες τις δυνατότητες...  
ΠΑΡΘΕΝΑ ΦΟΥΝΤΟΥΚΙΔΟΥ: Πότε είναι η τελευταία, κύριε Υφυπουργέ;  (Στο σημείο αυτό την Προεδρική  'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η τελευταία είναι στα υποκαταστήματα από τις 10 Μαϊου ...
ΠΑΡΘΕΝΑ ΦΟΥΝΤΟΥΚΙΔΟΥ: Από τις 10 Μαϊου, αλλά η προθεσμία εξέπνεε ... 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κυρία Φουντουκίδου. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η προθεσμία εξέπνεε όσον αφορά τις αιτήσεις. Η δυνατότητα για να καταθέσουν αιτήσεις οι αγρότες στην Αγροτική Τράπεζα δινόταν με την πρώτη εγκύκλιο που τους έδινε αυτήν τη δυνατότητα.
Για το δεύτερο υπαινιγμό σας, θα πρέπει να σας πω ότι ξέρετε πολύ καλά το ρόλο σας σαν Αντιπολίτευση. Αν θεωρείτε ότι κάτω από τη δική σας παρότρυνση, πίεση λειτουργήσαμε πολύ πιο γρήγορα, θεωρώ ότι πολύ καλά κάνατε σε σχέση με το θεσμικό ρόλο που έχετε. Αλλά πρέπει να καταλάβετε όμως, ότι δίνεται αυτή η δυνατότητα στους αγρότες.
 Για τον τρίτο υπαινιγμό, αν έχουν ή δε έχουν οι αγρότες σε σχέση με αυτό που απάντησα είναι γιατί οι αγρότες καλούνται να πληρώσουν χρήματα από περιόδους και από επιτόκια που είχαν ξεπεράσει το 25%. Και επειδή δεν πρέπει να γυρνάμε τόσο πολύ πίσω, τότε που ήταν το 25% στα επιτόκια, καλό θα είναι να κάνουμε αυτό που κάνουμε σήμερα. Να πάρουμε όλες εκείνες τις αναγκαίες πολιτικές για να ελαχιστοποιούμε το κόστος παραγωγής των προϊόντων και να δημιουργούμε τις προϋποθέσεις, ώστε πράγματι ο αγρότης έγκαιρα και γρήγορα να μπορεί να έχει τη δυνατότητα μέσα από το εισόδημά του να ανταποκρίνεται στις υποχρεώσεις και προς την Αγροτική Τράπεζα και όπου αλλού χρειασθεί.
Νομίζω ότι αυτό γίνεται και με την τελευταία εγκύκλιο, γιατί μόνο στους κατά κύριο επάγγελμα αγρότες δίνεται αυτή η δυνατότητα να επιλέγουν ποια από τις ρυθμίσεις θέλουν αυτοί και ποια είναι πιο κοντά σε αυτούς.  
ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 9/8.5.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Μεταφορών και Επικοινωνιών, Εσωτερικών, Δημόσιας Διοίκησης και Αποκέντρωσης, σχετικά με τα προβλήματα που δημιουργούνται από τη διαπλάτυνση της σιδηροδρομικής γραμμής του Οργανισμού Σιδηροδρόμων Ελλάδος (Ο.Σ.Ε.) στα Τρίκαλα κλπ.
 Η επίκαιρη ερώτηση του κυρίου συναδέλφου έχει ως εξής:  "'Οπως είναι γνωστό η σιδηροδρομική γραμμή Παλαιοφάρσαλα-Καλαμπάκας διέρχεται μέσα από την πόλη των Τρικάλων και η κυκλοφορία μεταξύ των δύο τμημάτων της πόλης γίνεται από τις υφιστάμενες διαβάσεις.
 Με τα έργα όμως διαπλάτυνσης της γραμμής που πραγματοποιεί ο Ο.Σ.Ε.  καταργεί όλες τις υφιστάμενες σήμερα διαβάσεις εκτός από δύο. Καταργεί, δηλαδή, τις διαβάσεις προς Σαράγια, Γαρδικάκι, Γκαζέλο, Πυργετό και Κηπάκι αποκόπτοντας κατ' αυτόν τον τρόπο τις συνοικίες αυτές από το υπόλοιπο τμήμα της πόλης.
 Δημιουργείται έτσι ένα μεγάλο κοινωνικό και κυκλοφοριακό πρόβλημα, αφού οι κάτοικοι των περιοχών αυτών θα είναι πλέον αναγκασμένοι να διανύσουν μεγάλες αποστάσεις, για να χρησιμοποιήσουν τις δύο διαβάσεις που απομένουν.
Ταυτόχρονα θα επιδεινωθεί και το κυκλοφοριακό πρόβλημα της πόλης με την κατακόρυφη αύξηση της κίνησης των δύο διαβάσεων που απομένουν.
 Η απόφαση αυτή του Ο.Σ.Ε. έχει προκαλέσει τη δικαιολογημένη αγανάκτηση των κατοίκων της περιοχής που προχωρούν σε κινητοποιήσεις.  Ερωτώνται οι κύριοι Υπουργοί:  Εάν προτίθεται η Κυβέρνηση να σχεδιάσει άμεσα και να εφαρμόσει άλλες εναλλακτικές λύσεις.
 Τι θα κάνει για να ικανοποιήσει το δίκαιο αίτημα των κατοίκων της περιοχής για τη διατήρηση των υφιστάμενων διαβάσεων, μέχρις ότου βρεθεί άλλη λύση.
Προτίθεται να τις διατηρήσει ως φυλασσόμενες τις διαβάσεις αυτές;"  Ο Υφυπουργός Μεταφορών και Επικοινωνιών κ. Αλέξανδρος Βούλγαρης έχει το λόγο για τρία λεπτά, για να πρωτολογήσει.
 ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, η γραμμή Παλαιοφάρσαλα-Καλαμπάκα με πλάτος γραμμής ενός μέτρου -είναι η παλιά γραμμή από τότε που κατασκευάστηκε και λειτούργησε για πρώτη φορά στην Ελλάδα ο ελληνικός σιδηρόδρομος- και μήκος ογδόντα χιλιόμετρα και λειτούργησε ως ένα τμήμα των θεσσαλικών σιδηροδρόμων από την κατασκευή του μέχρι τις 30.6.1998, οπότε διεκόπη η λειτουργία για να γίνει ο εκσυγχρονισμός και η κατασκευή νέας γραμμής.
Οι αμαξοστοιχίες σ' αυτήν τη γραμμή, η οποία λειτούργησε για πάρα πολλά χρόνια, είχαν μία μέση ταχύτητα σαράντα χιλιόμετρα την ώρα. Η γραμμή αυτή είχε εβδομήντα μία ισόπεδες διαβάσεις από τις οποίες μόνο οι δεκατέσσερις εξασφαλίζονταν με αυτόματο σύστημα ισόπεδων διαβάσεων, ενώ οι άλλες πενήντα επτά ήταν τελείως αφύλακτες.
 Ο Οργανισμός Σιδηροδρόμων Ελλάδος, στα πλαίσια του εκσυγχρονισμού των σιδηροδρόμων -ένα μεγάλο πρόγραμμα που χρηματοδοτείται από την Ευρωπαϊκή 'Ενωση και από εθνικούς πόρους- σχεδίασε και κατασκευάζει νέα γραμμή με σημαντικές παραλλαγές και χρησιμοποίησε για λόγους μείωσης του κόστους ορισμένα εκτεταμένα τμήματα από το υφιστάμενο πλάτος της παλιάς γραμμής.  Η νέα γραμμή βέβαια έχει τελείως διαφορετικά χαρακτηριστικά, μεγαλύτερο πλάτος γραμμής, για να μπορούν να συνδυαστούν οι σιδηροδρομικές μεταφορές με το υπόλοιπο δίκτυο που υπάρχει σε ολόκληρη την Ευρώπη και τις χώρες τις Ευρωπαϊκής 'Ενωσης και βέβαια εξασφαλίζει ταχύτητα μέχρι εκατόν πενήντα χιλιόμετρα την ώρα, αντί για σαράντα χιλιόμετρα που ήταν μέχρι σήμερα.
 Μ' αυτόν τον καινούριο, λοιπόν, σχεδιασμό, έχουμε σ' αυτό το διάστημα που υπήρχε η παλιά γραμμή, αντί για εβδομήντα μία, τριάντα έξι ισόπεδες διαβάσεις, που όλες βέβαια στην τελική μορφή θα έχουν το αυτόματο σύστημα ισόπεδης διάβασης -δεν θα είναι καμία αφύλακτη- με συνολικό κόστος δύο δισεκατομμύρια δραχμές. 'Ετσι αντιστοιχεί κατά μέσο όρο μία ισόπεδη διάβαση περίπου σε ένα μήκος 2,2 χιλιόμετρα, για να δύνανται να εξασφαλιστεί μέγιστη ταχύτητα των εκατόν πενήντα χιλιομέτρων την ώρα. Βέβαια, αυτό το σύστημα το οποίο εφαρμόζεται από τον Οργανισμό Σιδηροδρόμων Ελλάδος, ικανοποιεί όλες τις κυκλοφοριακές ανάγκες.  Ειδικότερα για τη πόλη των Τρικάλων, μετά από επίσκεψη συνεργείων και μηχανικών της ΕΡΓΟΣΕ και συνεργασία με το Δήμαρχο, η τελική απόφαση και ο στόχος είναι από τις οκτώ ισόπεδες διαβάσεις να διατηρηθούν οι πέντε, από τις οποίες η μία θα είναι ανισόπεδη και αφορά το κομμάτι του σιδηροδρομικού δικτύου...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)  Θα ήθελα να συνεχίσω για πολύ λίγο, κύριε Πρόεδρε.
 ΠΡΟΕΔΡΕΥΩΝ (Παναγιώτης Σγουρίδης): Παρακαλώ, τελειώνετε.
 ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): ...που περνάει ο περιφερειακός δρόμος της πόλης στη συνοικία Αβράμη και οι υπόλοιπες τέσσερις θα είναι με το αυτόματο σύστημα ισόπεδης διάβασης, δεν θα είναι, δηλαδή, καμία αφύλακτη.
 Επιπλέον, μετά από συνεργασία με το Δήμο...
 ΠΡΟΕΔΡΕΥΩΝ (Παναγιώτης Σγουρίδης): Τα υπόλοιπα στη δευτερολογία σας. 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Τελειώνω, κύριε Πρόεδρε.
 Μετά από συνεργασία με το Δήμο Τρικάλων, η ΕΡΓΟΣΕ έχει τη δυνατότητα να κατασκευάσει δύο μεταλλικές γέφυρες για τους πεζούς ή αντίστοιχα, αν θεωρηθεί ότι πρέπει να είναι υπόγειες, να γίνουν υπόγειες.
 Ευχαριστώ.
 ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο για δύο λεπτά, για να αναπτύξει την επίκαιρη ερώτησή του.
  ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
 Κύριε Υφυπουργέ, γνωρίζετε καλύτερα από εμένα ότι οι φυλασσόμενες διαβάσεις δεν είναι το αίτημα των κατοίκων, αλλά επιπλέον δεν λύνει και οριστικά το πρόβλημα.
 'Εχετε την εντύπωση ότι με τις φυλασσόμενες διαβάσεις θα αποφευχθούν όλα αυτά, τα οποία σήμερα προβάλλουν οι κάτοικοι για την ανατροπή της νέας γραμμής μέσα από τα Τρίκαλα;  Και γνωρίζετε τι συνέπειες έχει ο Βόλος από τη διχοτόμηση που γίνεται, από το μπακλαβωτό που περνά μέσα από το Βόλο, τι θανατηφόρα ατυχήματα έχουμε, τι άλλα δυστυχήματα κλπ. και οι διαβάσεις είναι κατά τον τρόπο τον οποίο είπατε.
 Το θέμα, λοιπόν, της φύλαξης είναι προσωρινό και είναι ένα από τα αιτήματα. Η οριστική λύση δεν είναι η φύλαξη, κύριε Υφυπουργέ. Η οριστική λύση είναι η μεταφορά της σιδηροδρομικής γραμμής και μάλιστα υπάρχει πρόταση να ακολουθήσει παράλληλα με τη νέα σύνθεση του δρόμου που γίνεται Καρδίτσας-Καλαμπάκας, για να λυθούν έτσι οριστικά και αποφασιστικά αυτά τα προβλήματα που υπάρχουν σήμερα μέσα στην πόλη.
Θα ήθελα επίσης να πω, κύριε Υφυπουργέ, ότι με την ταχύτητα που θα τρέχουν και με τη φύλαξη που έχουν οι διαβάσεις πολλά παιδάκια θα θρηνήσουμε στο μέλλον και δεν θέλω -πραγματικά το λέω από καρδιάς- να συνδέσετε την τύχη σας στην έναρξη αυτής της υπουργικής σας θητείας, με δυστυχήματα και με κατακρεούργηση των κατοίκων των Τρικάλων.
 Θα ήθελα να πω και το εξής: Επειδή είστε τεχνικός γνωρίζετε τις συνέπειες που έχει μία ταχύτητα εκατόν πενήντα χιλιομέτρων στη στατική υποδομή των κτιρίων, όπου από εδώ και από εκεί υπάρχουν πολυκατοικίες.  Επομένως θα έχουμε και άλλα προβλήματα. Πέρα από τα περιβαλλοντολογικά, πέρα από τα προβλήματα ποιότητας ζωής με την ηχορύπανση κλπ., θα έχουμε  και επιπρόσθετα προβλήματα. Η λύση, λοιπόν, είναι μία.  Η μεταφορά τους.        Και εδώ πρέπει να δώσετε τις δαπάνες. Μη μου λέτε ότι είναι οριστική η  λύση με τη φύλαξη των διαβάσεων. Γιατί τίποτα δεν θα σωθεί απ' αυτήν την υπόθεση και τα Τρίκαλα θα υποφέρουν όλο αυτό το πρόβλημα και θα έχετε τεράστια ευθύνη για ό,τι θα συμβεί από εδώ και πέρα.
 Οι κάτοικοι, κύριε Πρόεδρε, βρίσκονται σε κινητοποίηση. Θα την σταματήσουν αυτήν την προσπάθεια. Ζητούν οριστική λύση, δεν ζητούν προσωρινά μέτρα.
 ΠΡΟΕΔΡΕΥΩΝ (Παναγιώτης Σγουρίδης): Καλώς, κατανοητό.
 Ο κύριος Υφυπουργός έχει το λόγο για να δευτερολογήσει.
 ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Ανέφερα πριν, κύριε συνάδελφε, ότι οι οριστικές λύσεις, οι οποίες θα δοθούν, για το κομμάτι της σιδηροδρομικής γραμμής που περνά μέσα από την πόλη των Τρικάλων, θα είναι σε συνεργασία με το δήμο και ήδη φαίνεται ότι μετά τις τελευταίες συζητήσεις υπάρχει μία προσέγγιση απόψεων. Και βέβαια για να μην ανησυχούν, ούτε οι κάτοικοι των Τρικάλων ούτε εσείς, σας λέω ότι δεν είναι δυνατόν οι αμαξοστοιχίες, μέσα στο οικιστικό  κομμάτι της πόλης που είναι και πυκνοδομημένο σε ορισμένα σημεία που περνά η σιδηροδρομική γραμμή, να κινούνται με εκατόν πενήντα χιλιόμετρα την  ώρα.  Αυτή είναι μία ταχύτητα, η οποία αφορά τις εκτός σχεδίου περιοχές, οι οποίες δεν είναι κατοικημένες.
 'Οσον αφορά τα ζητήματα που θέσατε για τη μεταφορά της σιδηροδρομικής γραμμής υπήρχαν και άλλες λύσεις οι οποίες προτάθηκαν, όπως η υπογειοποίηση του δικτύου, η οποία βέβαια εξετάστηκε μαζί με τη μεταφορά της σιδηροδρομικής γραμμής και απορρίφθηκαν, λόγω του μεγάλου κόστους, αλλά υπήρχε και ένα άλλο ζήτημα σε σχέση με τη σιδηροδρομική γραμμή που περνά μέσα από την πόλη για να διατηρηθεί.
  ΝΙΚΟΛΑΟΣ ΓΚΑΤΖΗΣ: Στο Βόλο μέχρι σήμερα υπήρξαν δεκάδες θανατηφόρα ατυχήματα.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Σας αναφέρω ότι ο Δήμος Καρδίτσας μετά από πάρα πολλές συζητήσεις συμφώνησε για τις διαβάσεις που αφορούν την πόλη της Καρδίτσας, επίσης ο Δήμος Σοφάδων, ο Δήμος Καλαμπάκας, εάν και υπήρχαν πολλά προβλήματα, όπως και η κοινότητα Παλαιοφαρσάλων που μετά από συζητήσεις διεξοδικές περίπου τριών χρόνων συμφώνησε για τον προτεινόμενο σχεδιασμό και την κατασκευή των απαιτούμενων έργων.
 'Ετσι πιστεύουμε ότι για την πόλη των Τρικάλων, η λύση η οποία δίνεται είναι μία λύση που προσεγγίζει τις απόψεις του δήμου και των κατοίκων και σαφώς -και αυτό το αναφέρω με πλήρη ευθύνη- θα υπάρχει φύλαξη των διαβάσεων αυτών. Δεν μιλάω για τις ανισόπεδες, αλλά για τις ισόπεδες, κύριε συνάδελφε, γιατί από ένα δίκτυο το οποίο είχε ισόπεδες και αφύλακτες διαβάσεις, περνάμε σε ένα τελείως εκσυγχρονισμένο σύστημα που θα έχει ή υπόγειες ή υπέργειες διαβάσεις για τους πεζούς. Θα έχει όμως και σε όλες τις διασταυρώσεις το αυτόματο σύστημα ισοπέδων διαβάσεων που είναι ηλεκτρονικό και εξασφαλίζει πλήρως τη διασταύρωση, είτε οχημάτων είτε ανθρώπων με το σιδηροδρομικό δίκτυο. Ευχαριστώ.
 ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 6/8-5-2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εργασίας και Κοινωνικών Ασφαλίσεων, σχετικά με την αποκατάσταση των ζημιών στις εργατικές κατοικίες του Νομού Αττικής, από το σεισμό της 7ης Σεπτεμβρίου 1999.
 Η επίκαιρη ερώτηση της κ. Δαμανάκη έχει ως εξής:  "Μεγάλη καθυστέρηση  σημειώνεται στην έναρξη εργασιών επισκευής των εργατικών κατοικιών του Ν. Αττικής που υπέστησαν ζημιές από το σεισμό της 7.9.1999.
 Ο ΟΕΚ, που ανέλαβε την επισκευή τους, δεν τηρεί τον προγραμματισμό επισκευών και το χρονοδιάγραμμα υλοποίησής τους, με αποτέλεσμα να μην έχουν ξεκινήσει οι προβλεπόμενες  για την αποκατάσταση των ζημιών εργασίες.
 Ερωτάται ο κύριος Υπουργός: 1. 'Εχουν περατωθεί οι μελέτες επισκευής; Εάν όχι, σε ποιο στάδιο βρίσκονται;  2. Πότε ακριβώς θα αρχίσουν οι εργασίες  επισκευής;"  Ο Υπουργός  Εργασίας και Κοινωνικών Ασφαλίσεων κ. Γιαννίτσης έχει το λόγο για τρία λεπτά να πρωτολογήσει.
  ΑΝΑΣΤΑΣΙΟΣ  ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
Κυρίες και κύριοι συνάδελφοι, σε ό,τι αφορά κατ' αρχήν το πρώτο σκέλος της ερώτησης, η πορεία των μελετών επισκευής και αποκατάστασης της στατικής και αντισεισμικής  επάρκειας  όσων κτιρίων έχουν κατασκευασθεί σε οικισμούς του  Οργανισμού Εργατικής Κατοικίας και έχουν υποστεί ζημιές από το σεισμό του Σεπτεμβρίου του 1999 είναι διαφοροποιημένη  και αυτό επηρεάζεται από τις διαφορές που υπάρχουν στα προβλήματα και στη φύση των παρεμβάσεων  που χρειάζεται να κάνει ο Οργανισμός Εργατικής Κατοικίας.
 Πιο συγκεκριμένα, οι μελέτες αυτήν τη στιγμή αφορούν δεκατέσσερις οικισμούς. Τέσσερις οικισμούς στη Νέα Φιλαδέλφεια, δύο οικισμούς στο Μαρούσι, δύο στη Μεταμόρφωση, έξι στην Κάτω Κηφισιά, το Αιγάλεω, την Αμφιθέα, το Μενίδι, το Καματερό και το 'Ιλιον.
Γενικά ο ΟΕΚ αυτήν τη στιγμή βρίσκεται σε  ένα τελικό στάδιο των μελετών  που αφορούν:   πρώτον στην κατάταξη των έργων κατά βαθμό προτεραιότητας. 'Ηδη έχει γίνει ιεράρχηση έξι έργων  αποκατάστασης ζημιών στις περιοχές Καματερό, Νέα Λιόσια, Μαρούσι, Μενίδι, Αμφιθέα, Νέα Φιλαδέλφεια και Μεταμόρφωση.
 Δεύτερον  στην οριστική προμέτρηση  και σύνταξη προϋπολογισμών έχει γίνει εκτίμηση κόστους σε τιμές αγοράς για δεκατρείς οικισμούς συνολικού προϋπολογισμού περίπου έξι δισεκατομμυρίων δραχμών, και  τρίτον στην επαλήθευση της εγκυρότητας των αιτήσεων  περί επισκευής των φερόντων οργανισμών και εν γένει των κοινοχρήστων χρήσεων από τον ΟΕΚ.
 Παράλληλα  ολοκληρώνεται η διαδικασία  υποβοήθησης  όσων δικαιούχων του ΟΕΚ είναι ιδιοκτήτες διαμερισμάτων τα οποία αγόρασαν σε κτίρια που έχουν ανεγερθεί από ιδιώτες και μετά κρίθηκαν επισκευαστέα. Αυτές οι επισκευές μελετώνται  με ευθύνη των συνιδιοκτητών  των κτιρίων.
 Θα πρέπει να επισημάνω  ότι σε ορισμένες περιοχές και ιδιαίτερα  στον οικισμό Νέας Φιλαδέλφειας 1 όπου έχουμε κτίρια ηλικίας σαράντα δύο ετών και επίσης στους οικισμούς Κάτω Κηφισιάς, Αιγάλεω και Μεταμόρφωσης εκφράστηκαν εκ μέρους των ιδιοκτητών και των δημάρχων προθέσεις κατεδάφισης  των γηρασμένων πλέον κτιρίων και ανοικοδόμησης νέων. Αυτό είναι μια ιστορία η οποία καθυστερεί από μόνη της τον ΟΕΚ ο οποίος δεν μπορεί να προχωρήσει.
Σε ό,τι αφορά το δεύτερο σκέλος της ερώτησης οι δυσκολίες και τα προβλήματα οδήγησαν στην αναγκαστική  αναπροσαρμογή  του χρονοδιαγράμματος και σύμφωνα με το αναθεωρημένο χρονοδιάγραμμα  θα ξεκινήσουν οι  εργασίες επισκευής μέχρι τέλη Μαϊου σε δύο τουλάχιστον οικισμούς και στους υπόλοιπους οικισμούς  οι επισκευαστικές εργασίες θα ξεκινήσουν  τον Ιούνιο.
Ασφαλείς εκτιμήσεις για την αποπεράτωσή τους θα μπορούν να γίνουν στο τέλος Μαϊου.
ΠΡΟΕΔΡΕΥΩΝ (Παναγιώτης Σγουρίδης): Η κ. Δαμανάκη έχει το λόγο.
 ΜΑΡΙΑ ΔΑΜΑΝΑΚΗ: Κύριε Πρόεδρε, οι προσεκτικές εκφράσεις του κυρίου Υπουργού για αναπροσαρμογή του χρονοδιαγράμματος και για μετάθεση της έναρξης των εργασιών δεν δίνουν την πραγματική εικόνα του προβλήματος.  Κύριε Υπουργέ, θέλω να αντιληφθείτε ότι μιλάμε για τρεις χιλιάδες οικογένειες ίσως και παραπάνω, θέλω να αντιληφθείτε ότι παρά τις προεκλογικές υποσχέσεις, σε κανένα οικισμό δεν έχουν αρχίσει οι εργασίες.  Αυτό σας το λέω υπεύθυνα  διότι εχθές το βράδυ έκανα τον τελευταίο  έλεγχο. Στο Καματερό παραδείγματος χάρη που αναφέρατε δεν έχει γίνει απολύτως τίποτα.
 Να θυμίσω μόνο, κύριε Πρόεδρε, ότι και στη Βουλή εδώ αλλά και στους ίδιους τους ανθρώπους που ζουν εκεί και που δεν είναι δυνατόν να τους ξεχάσουμε στα κοντέινερ  με τη ζέστη που θα υπάρχει τώρα και με τις άθλιες συνθήκες σε  αυτούς τους ανθρώπους υπήρχε συγκεκριμένη δέσμευση του προκατόχου σας του κ. Παπαϊωάννου ότι οι εργασίες επρόκειτο να αρχίσουν σε όλους τους οικισμούς από το Μάρτιο. Είμαστε στο Μάιο.  Μιλήσατε για αναπροσαρμογή του χρονοδιαγράμματος. Δεν αντιλαμβάνομαι ποιοι λόγοι οδήγησαν. Αναφερθήκατε γενικά στις δυσκολίες. Δεν μου αρκεί η αναφορά σε αυτές τις δυσκολίες. Πολύ φοβούμαι και αυτό πρέπει να το παραδεχθείτε ότι ο λόγος που έχουμε αυτές τις σοβαρές καθυστερήσεις είναι η γνωστή αρρώστια  της Ελλάδας, κύριε Πρόεδρε, ότι όταν πρόκειται να γίνουν εκλογές  παραλύουν τα πάντα. Πριν τις εκλογές και μετά τις εκλογές παραλύουν τα πάντα. Οι άνθρωποι όμως αυτοί εκεί δεν μπορούν να μετρούν το χρόνο έτσι.
 Δεν έχω χρόνο να αναφερθώ  αναλυτικά σε κάθε οικισμό.  Η κατάσταση είναι  στους οικισμούς πράγματι όπως την αναφέρατε. Και το ερώτημα είναι εάν τώρα υπάρχουν κάποιες εγγυήσεις ότι τα έργα θα αρχίσουν επιτέλους. Και για να γίνει σαφές  δεν μιλώ για αυτούς που ενδεχομένως θα χρειαστεί να γκρεμιστούν οι πολυκατοικίες στη Φιλαδέλφεια λόγου χάρη, εκεί εντάξει δικαιολογείται η καθυστέρηση. Αλλά στο Καματερό, στα Λιόσια στους άλλους οικισμούς, όπου απλώς είναι θέμα επισκευών, γιατί καθυστερεί τόσο  ο Οργανισμός Εργατικής Κατοικίας. Σ' αυτό πρέπει να υπάρξει μια απάντηση. Και πρέπει να υπάρξει μια απάντηση για να γνωρίζουμε αν η νέα σας δέσμευση  την οποία αν κατάλαβα καλά αναλαμβάνετε  ότι τέλος Μαίου  αρχές Ιουνίου θα αρχίσουν οι επισκευές ότι θα τηρηθεί.
 Εν πάση περιπτώσει για να μη λέω πολλά λόγια, έχετε αναλάβει τώρα το Υπουργείο, το σέβομαι και παρακαλώ να έχω μία δεδομένη απάντηση πότε θα αρχίσουν οι επισκευές σε κάθε οικισμό. Αυτό θα μου αρκούσε σ' αυτήν τη φάση και στην πορεία θα ελέγξουμε τα υπόλοιπα.
ΠΡΟΕΔΡΕΥΩΝ (Παναγιώτης Σγουρίδης): Ο Υπουργός κ. Γιαννίτσης έχει το λόγο.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Κύριε Πρόεδρε, εγώ δεν ανέφερα ότι άρχισαν επισκευαστικές εργασίες οπουδήποτε. Είπα ότι στο Καματερό και στα Λιόσια θα ξεκινήσουν μέχρι τέλη Μαϊου σε δύο οικισμούς. Και βεβαίως στους υπόλοιπους θα ξεκινήσουν τον Ιούνιο.
 Επίσης, θέλω να θυμίσω ότι ο Οργανισμός Εργατικής Κατοικίας μέσα σε όλη αυτήν την προβληματική κατάσταση που έχει δημιουργηθεί, ανεξάρτητα  από το πρόγραμμα στεγαστικών αναπλάσεων, για να βοηθηθούν οι πληγέντες λόγω των συνθηκών με τις οποίες ζουν εκεί πέρα και για να καλύψουμε τα όποια προβλήματα, έχει πάρει και άλλα μέτρα που καλό είναι να τα θυμόμαστε. Θα θυμίσω ότι παραγράφηκαν οι οφειλές των δανειοδοτηθέντων που το σπίτι τους καταστράφηκε, θα θυμίσω ότι επί ένα χρόνο ανεστάλη η πληρωμή δόσεων των δανειοδοτηθέντων για σπίτια που κρίθηκαν προσωρινά ακατάλληλα, χορηγήθηκαν συμπληρωματικά δάνεια πέρα από αυτά που προβλέπονται από τις γενικές ρυθμίσεις και ότι για πολύτεκνους και για άτομα με ειδικές ανάγκες τα δάνεια αυτά έχουν ακόμα ευνοϊκότερες συνθήκες.
 Επίσης, στα πλαίσια του κατασκευαστικού προγράμματος του οργανισμού στην Αττική, προβλέπεται η ανέγερση χιλίων εξήντα κατοικιών, στις οποίες οι σεισμοπαθείς δικαιούχοι έχουν προτεραιότητα.
'Ολα αυτά  μαζί με την επίσπευση και την επιτάχυνση των εργασιών πιστεύω ότι θα οδηγήσουν στην άρση των ανησυχιών της κ. Δαμανάκη. 
ΠΡΟΕΔΡΕΥΩΝ (Παναγιώτης Σγουρίδης): Επίκαιρες ερωτήσεις δευτέρου κύκλου:  Πρώτη είναι η με αριθμό 10/8-5-2000 επίκαιρη ερώτηση του Βουλευτή της Νέας Δημοκρατίας κ. Νικήτα Κακλαμάνη προς τον Υπουργό Εθνικής Οικονομίας, σχετικά με την καθυστέρηση της έγκρισης από την Ευρωπαϊκή Επιτροπή του Κοινοτικού Πλαισίου Στήριξης κλπ.
 Η επίκαιρη ερώτηση έχει ως εξής:  "Η ελληνική Κυβέρνηση υπέβαλε στο τέλος Σεπτεμβρίου πρώτη απ'όλες τις χώρες του στόχου 1 το σχέδιο περιφερειακής ανάπτυξης (ΣΠΑ) 2000-2006.  Σύμφωνα με τους ευρωπαϊκούς κανονισμούς το Κοινοτικό Πλαίσιο Στήριξης έπρεπε να είχε εγκριθεί εντός πέντε μηνών. Η προθεσμία αυτή έχει παρέλθει  και η Ευρωπαϊκή Επιτροπή δεν έχει εγκρίνει το Κοινοτικό Πλαίσιο Στήριξης.  'Ηδη για την Πορτογαλία, η οποία είχε υποβάλει το σχέδιο περιφερειακής ανάπτυξής της από τις 13 Οκτωβρίου 1999, η Ευρωπαϊκή Επιτροπή ενέκρινε το Κοινοτικό Πλαίσιο Στήριξής της στις 30 Μαρτίου 2000.
Κατόπιν των ανωτέρω ερωτάται ο κύριος Υπουργός και καλείται να ενημερώσει τη Βουλή: α) Για ποιο λόγο καθυστερεί η έγκριση από την Ευρωπαϊκή Επιτροπή.
 β) Πότε εκτιμά η ελληνική Κυβέρνηση ότι θα εγκριθεί το Κ.Π.Σ.
γ) Ποιες οι ενδεχόμενες συνέπειες αυτής της καθυστέρησης με βάση τους νέους ευρωπαϊκούς κανονισμούς, οι οποίοι προβλέπουν πολύ αυστηρότερους όρους για τη χρηματοδότηση έργων στη χώρα μας."  Ο Υφυπουργός Εθνικής Οικονομίας κ. Πάχτας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κυρίες και κύριοι συνάδελφοι, πράγματι θέλω να τονίσω ότι είναι σε εξέλιξη μια φάση διαπραγμάτευσης. Πριν όμως από αυτό θέλω να επισημάνω ότι ο χρόνος  έγκρισης του Γ' Κοινοτικού Πλαισίου Στήριξης δεν δημιουργεί προβλήματα για τη χρηματοδότηση έργων που θα ενταχθούν σε επιμέρους επιχειρησιακά προγράμματα.
'Οπως προβλέπεται από τον Κανονισμό, εφόσον η χώρα έγκαιρα υποβάλει το σχέδιο ανάπτυξης 2000-2006 και ταυτόχρονα υποβάλει όλα τα επιχειρησιακά προγράμματα στην επιτροπή πριν από την καταλυτική ημερομηνία της 30-4-2000, οι δαπάνες που θα έχουν πράγματι καταβληθεί από 1-1-2000 στο πλαίσιο των επιμέρους επιχειρησιακών προγραμμάτων αναγνωρίζονται ως επιλέξιμες.
 Το Υπουργείο Εθνικής Οικονομίας κυρώνοντας το άρθρο του Κανονισμού υπέβαλε όλα τα επιχειρησιακά προγράμματα, τόσο τα περιφερειακά όσο και τα τομεακά των Υπουργείων, μέσα σε αυτήν την ημερομηνία της προβλεπόμενης προθεσμίας.
Με τον τρόπο αυτόν η Ελλάδα έχει διασφαλίσει την επιλεξιμότητα των δαπανών που πραγματοποιούνται από την αρχή του έτους για βασικές παρεμβάσεις που θα συμπεριληφθούν στα επιμέρους επιχειρησιακά προγράμματα. Θα ήθελα να τονίσω ότι υπάρχει πλήρης ετοιμότητα από την πρώτη ημέρα της νέας πραγματικής περιόδου και για πρώτη φορά η χώρα μας έχει πλέον ένα εγκεκριμένο πρόγραμμα, το οποίο είναι σε εξέλιξη.
Το Γ', λοιπόν, Κοινοτικό Πλαίσιο Στήριξης έχει ήδη ξεκινήσει. Οι πόροι όλων των επιχειρησιακών προγραμμάτων του Γ' Κοινοτικού Πλαισίου Στήριξης όχι μόνο είναι διασφαλισμένοι αλλά και η ροή χρηματοδότησης των έργων έχει ήδη ξεκινήσει.
 Τώρα θέλω να έλθω σε αυτά τα οποία επιπλέον ζητήσατε ως πληροφόρηση, αγαπητέ συνάδελφε: στις διαπραγματεύσεις. 'Οπως είπα και προηγουμένως, η χώρα μας και το Υπουργείο Εθνικής Οικονομίας έχει υποβάλει πρώτη μεταξύ των δεκαπέντε κρατών-μελών -όχι μόνο του στόχου ένα αλλά όλων των κρατών-μελών της Ευρωπαϊκής 'Ενωσης- από το Σεπτέμβριο το σχέδιο ανάπτυξης προς διαπραγμάτευση και έγκριση από την Ευρωπαϊκή 'Ενωση.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος της Βουλής κ. ΑΝΝΑ ΜΠΕΝΑΚΗ -ΨΑΡΟΥΔΑ) Για λόγους που σχετίζονται με εσωτερικές διαδικασίες της ευρωπαϊκής επιτροπής η έναρξη των διαπραγματεύσεων ξεκίνησε με τη σχετική εντολή διαπραγμάτευσης από την επιτροπή της Ευρωπαϊκής 'Ενωσης το Δεκέμβριο του ίδιου έτους. Ακολούθησαν κύκλοι συναντήσεων μεταξύ των ελληνικών αρχών και των εκπροσώπων της Ευρωπαϊκής 'Ενωσης.
 Πρέπει τώρα να επισημάνω ότι στις υπηρεσίες της επιτροπής έχει αποφασιστεί αλλαγή των υπευθύνων υπηρεσιακών στελεχών, με τα οποία συνδιαλέγεται η χώρα κατά τις διαδικασίες διαπραγμάτευσης, στοιχεία που κατά την εκτίμησή μας δημιούργησαν την πρώτη, αν θέλετε, καθυστέρηση.  Παράλληλα ήταν εύλογο ότι η προκήρυξη των εκλογών της 9ης Απριλίου θα προκαλούσε μία επίσης σχετική καθυστέρηση στη διαδικασία διαπραγματεύσεων με την επιτροπή της Ευρωπαϊκής 'Ενωσης. 'Αλλωστε γνωρίζουμε και τι είχε ακουστεί από άλλες πολιτικές πλευρές της χώρας μας.
  Μετά όμως την ανάληψη των νέων καθηκόντων ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού.)  Τελειώνω αμέσως, κυρία Πρόεδρε.
 ... των υπηρεσιακών στελεχών της επιτροπής, η οποία έγινε στις αρχές Απριλίου του 2000, η επιτροπή απέστειλε στις 20 Απριλίου στην Ελλάδα για πρώτη φορά κείμενο-σχέδιο κάποιου Κοινοτικού Πλαισίου Στήριξης. Πάνω σ'αυτό άρχισαν πλέον οι διαβουλεύσεις από χθες με ένα μαραθώνιο δεκαημέρου  και θα τελειώσουν την επόμενη Παρασκευή 19 Μαϊου. Πιστεύουμε ότι στο τέλος Μαϊου θα έχουμε εγκεκριμένο κείμενο του Κοινοτικού Πλαισίου Στήριξης συμφωνημένο μεταξύ της Ευρωπαϊκής Επιτροπής και της Ελλάδας.  Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Βουλευτής κ. Νικήτας Κακλαμάνης έχει το λόγο για δύο λεπτά.
 ΝΙΚΗΤΑΣ ΚΑΚΛΑΜΑΝΗΣ: Κυρία Πρόεδρε, κυρίες και κύριοι συνάδελφοι, κύριε Υπουργέ, με συγχωρείτε, αλλά εγώ έχω όλη την καλή διάθεση, ως εκ πεποιθήσεως ευρωσκεπτικιστής, να αποδεχθώ τις αιτιάσεις που αναφέρατε. Πλην όμως θα μου επιτρέψετε να σας πω δύο πράγματα.
 Πρώτον, είπατε ότι η καθυστέρηση οφείλεται σε εσωτερικές διαδικασίες της Κομισιόν. Οι ίδιες όμως εσωτερικές διαδικασίες ήταν και για την Πορτογαλία. Γιατί στην Πορτογαλία τελείωσε η έγκριση και εδώ δεν τελείωσε; Δεύτερον -να μου απαντήσετε, σας παρακαλώ, για να γραφτεί στα Πρακτικά της Βουλής- πότε υπολογίζετε ότι θα σας το εγκρίνουν; Το Μάιο, τον Ιούνιο, τον Ιούλιο ή τον Αύγουστο, που έχω εγώ πληροφορίες;  Τρίτον, έχετε υποβάλει σχέδιο για τις διαχειριστικές επιτροπές, ως οφείλατε; Θα φέρετε σχέδιο νόμου στη Βουλή που θα λέει πώς θα φτιάξετε αυτές τις διαχειριστικές επιτροπές κάτι που είναι απαραίτητη προϋπόθεση για να σας εγκρίνει η επιτροπή το σχέδιο για το Γ' Κοινοτικό Πλαίσιο Στήριξης;  Αυτοί που θα συμμετέχουν στις διαχειριστικές επιτροπές θα προσληφθούν με τη διαδικασία του ΑΣΕΠ ή όχι, κύριε Υπουργέ; Τι θα είναι αυτοί; Θα είναι μόνο από το δημόσιο ή και από τον ιδιωτικό τομέα;  Και σε ό,τι αφορά στην καθυστέρηση, ξέρετε πάρα πολύ καλά ότι υπάρχει πρόβλημα, διότι αν μείνουν πλέον αναπορρόφητα χρήματα, αυτά δεν μένουν στην άκρη για να πάνε τον επόμενο χρόνο. Αυτά χάνονται μετά τη Συμφωνία του 'Αμστερνταμ.
 Παρακαλώ, θέλω τις δύο απαντήσεις: Πότε περιμένετε και πότε θα φέρετε το νομοσχέδιο για τις διαχειριστικές επιτροπές;  
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Υφυπουργός Εθνικής Οικονομίας κ. Χρήστος Πάχτας έχει το λόγο για δύο λεπτά.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κυρία Πρόεδρε.
 Κατ' αρχήν θα ήθελα να επισημάνω για μια ακόμη φορά, κύριε συνάδελφε, ότι το Γ' Κοινοτικό Πλαίσιο Στήριξης έχει ήδη ξεκινήσει για πρώτη  φορά. 'Αρα θέμα απώλειας πόρων ας μη θέσουμε. 'Εχουμε εννέα χρόνια μπροστά μας ως πραγματική περίοδο για να το διαχειριστούμε. Μην ξεκινήσουμε από την πρώτη ημέρα του Γ' Κοινοτικού Πλαισίου Στήριξης να αναπαράγουμε αυτά που επί τέσσερα-πέντε χρόνια ακούμε σ' αυτήν την Αίθουσα, ότι δηλαδή θα χαθούν πόροι από το Β' Κοινοτικό Πλαίσιο Στήριξης. Γνωρίζετε ότι δεν χάθηκε ούτε μία δραχμή ούτε ένα ευρώ ούτε ένα ECU. Ας μείνουμε σ' αυτό.
 Σε ό,τι αφορά τώρα στο δεύτερο θέμα, είπα και προηγουμένως ότι για να μπορέσουμε να πάμε σε συμφωνημένο τελικό κείμενο θα πρέπει να έχει υποβληθεί από την ευρωπαϊκή επιτροπή κείμενο Κοινοτικού Πλαισίου Στήριξης. Η Ελλάδα έχει υποβάλει σχέδιο ανάπτυξης στην ευρωπαϊκή επιτροπή και περιμένουμε από την ευρωπαϊκή επιτροπή τελικό κείμενο για να συζητήσουμε.  Αυτό υποβλήθηκε στις 20 Απριλίου.
 ΝΙΚΗΤΑΣ ΚΑΚΛΑΜΑΝΗΣ: Πότε θα το εγκρίνουν; 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Μισό λεπτό. Ξεκινήσαμε τις τελικές διαβουλεύσεις από χθες. Πιστεύουμε ότι μέχρι τέλη Μαϊου θα έχουμε ολοκληρώσει το τελικό κείμενο συμφωνημένο μεταξύ Ελλάδας και Ευρωπαϊκής 'Ενωσης.
 Στη συνέχεια ακολουθούν οι εσωτερικές διαβουλεύσεις -διάφορες επιτροπές- της Ευρωπαϊκής Επιτροπής. Και πιστεύω ότι μέχρι τέλη Ιουνίου -γιατί χρειάζονται περίπου τέσσερις μήνες- θα έχουμε υπογεγραμμένο, εγκεκριμένο Γ' Κοινοτικό Πλαίσιο Στήριξης.
 Επόμενα ερωτήματα, που είναι πλέον συμπληρωματικά ερωτήματα πέρα από αυτά που θέσατε στην ερώτησή σας: Σχέδιο διαχειριστικών αρχών: Υποβάλλεται από το κράτος-μέλος ταυτόχρονα με την υποβολή του σχεδίου ανάπτυξης. 'Εχει λοιπόν υποβληθεί. Και αυτό το σημείο των διαχειριστικών αρχών είναι σημείο διαβούλευσης και διαπραγμάτευσης που τώρα κάναμε με την Ευρωπαϊκή 'Ενωση και που θα ολοκληρωθεί τεχνικά μέχρι την Παρασκευή 19 Μαϊου.
 Επίσης, σχέδιο νόμου, που είναι απαραίτητο για θεσμικές αλλαγές, για να ενσωματώσουν όλες αυτές τις αλλαγές που χρειαζόμαστε, για να επιταχύνουμε και να προχωρήσουμε αποτελεσματικά και ορθολογικά στην αξιοποίηση των πόρων του Γ' Κοινοτικού Πλαισίου Στήριξης, κατατίθεται στο Ελληνικό Κοινοβούλιο τον Ιούλιο του 2000 μετά την προετοιμασία που είχαμε κάνει τα τελευταία δύο χρόνια.
 Σας ευχαριστώ, κυρία Προέδρε.
 ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Δεύτερη και τελευταία επίκαιρη ερώτηση είναι η με αριθμό 8/8.5.2000 του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Γεωργίας, σχετικά με την πληρωμή των παραγωγών καπνού, για τις ποσότητες που παρέδωσαν στους καπνέμπορους κλπ.
 Η επίκαιρη ερώτηση του κ. Στριφτάρη έχει ως εξής:  "Σε όλες σχεδόν τις καπνοπαραγωγικές περιοχές της χώρας οι καπνέμποροι και καπνοβιομήχανοι σκόπιμα εξάντλησαν τα χρονικά περιθώρια αγοράς του καπνού και εκβίασαν τους καπνοπαραγωγούς με την απειλή να χάσουν το πριμ, ώστε να πάρουν τα καπνά τους σε τιμές πολύ χαμηλότερες από πέρυσι, αν και δεν υπήρχε διαφορά στην ποιότητα.
 Ερωτάται ο κύριος Υπουργός:  1. Τι μέτρα θα πάρει για να μην επαναληφθεί το γεγονός αυτό;  2. Τι μέτρα θα πάρει για να μην υπάρξουν, όπως στο παρελθόν, φαινόμενα μη πληρωμής των παραγωγών από τους καπνεμπόρους;" Ο Υφυπουργός Γεωργίας κ. Ευάγγελος Αργύρης έχει το λόγο για τρία λεπτά.
 ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι αλήθεια ότι στο θέμα αγοράς των καπνών υπάρχουν πάντα προβλήματα που ξεκινούν και από την εφαρμογή των κοινοτικών κανονισμών αλλά και από μία νοοτροπία που έρχεται από πολύ μακριά μεταξύ καπνεμπορίου και καπνοπαραγωγών.
 Μετά την απελευθέρωση και την αναθεώρηση της Κοινής Αγροτικής Πολιτικής το 1992 έχουμε αλλαγή των όρων πώλησης των καπνών. Καταργείται η κρατική παρέμβαση για την παραγωγή και εμπορία των καπνών και πηγαίνουμε με το νέο κανονισμό, τον κανονισμό της ελεύθερης αγοράς.
 Στα πλαίσια αυτά η Κυβέρνηση έκανε πολλές προσπάθειες για να ενισχύσει με θεσμικά μέτρα τον καπνοπαραγωγό, να μη θεωρεί ότι είναι ο αδύναμος κρίκος σε αυτήν την εμπορική διαδικασία μεταξύ καπνεμπορίου και καπνοπαραγωγού. Θεσπίστηκαν οι ομάδες παραγωγών ακατέργαστου καπνού και άρχισε να διαμορφώνεται σε πρώτη φάση η συμβουλιακή σχέση, συμφωνητικά, συμβόλαια μεταξύ των καπνεμπορικών επιχειρήσεων και των παραγωγών.
Αυτήν τη φορά μέσα από τις ομάδες παραγωγών υπάρχει συλλογική δράση και έτσι ενισχύεται πολύ καλύτερα η θέση των παραγωγών.
 Δεύτερον, η Κυβέρνηση με μεγάλη προσπάθεια και μετά από πίεση και των παραγωγών κατάφερε να ανατρέψει τον κανονισμό και η επιδότηση να δίνεται στον καπνοπαραγωγό και όχι στον μεταποιητή.
 'Εμεινε μόνο το σκέλος της εμπορικής τιμής να διαπραγματεύεται μεταξύ του εμπορίου και των καπνοπαραγωγών. Και αυτό πάντα συμφωνημένο από την αρχή της προηγούμενης περιόδου.
 Θεωρώ ότι το τρίτο βασικό θεσμικό μέτρο που μπορεί πράγματι να διαμορφώσει καλύτερες συνθήκες στην εμπορία των καπνών είναι οι διεπαγγελματικές οργανώσεις. 'Ηδη είμαστε έτοιμοι και πιστεύω ότι σε λιγότερο από δέκα-δεκαπέντε ημέρες θα υπάρξει η πρώτη διεπαγγελματική οργάνωση καπνού στην Ελλάδα με τη συμμετοχή όλων των εμπλεκομένων. Θα αρχίσουμε πρώτα από μία πολιτική για τον καπνό και στη συνέχεια θα δούμε τις συμφωνίες, οι οποίες πρέπει να γίνονται σε μία βάση όχι του ποιος θα ρίξει στο τέλος τον άλλον.
(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ) Η καθυστέρηση, που αναφέρετε, υπάρχει πράγματι και είναι αποτέλεσμα των συμφωνιών που έχουν γίνει, γιατί έχει γίνει μία διαβάθμιση. 'Εχει ξεκινήσει πρώτα να γίνεται κατά κατηγορία καπνών η αγορά και η συγκέντρωση των ποικιλιών και εξαντλήθηκε αυτήν τη φορά το περιθώριο που ορίζει ο κανονισμός, χωρίς όμως να έχουμε απώλειες από τη διαδικασία αυτή.
ΠΡΟΕΔΡΕΥΩΝ (Παναγιώτης Κοσιώνης): Ο κ. Στριφτάρης έχει το λόγο για δύο λεπτά.
 ΣΠΥΡΙΔΩΝ ΣΤΡΙΦΤΑΡΗΣ: Θα θυμήσω στον κύριο Υφυπουργό ότι η τακτική των καπνεμπόρων και των καπνοβιομηχάνων στις 15 Απρίλη να λένε "ή μου δίνεις τον καπνό σου με 90 δραχμές το κιλό" ενώ πέρυσι τον πήρε με 200 δραχμές "ή 200 για τα Βιρτζίνια" ενώ πέρυσι τα πήρε με 300 ή 350, υπάρχει για όλες τις κατηγορίες σε όλους τους νομούς. Το ξέρει πολύ καλά.
Δεν απάντησε στο ερώτημα τι θα κάνει για να μη συμβαίνουν αυτά τα πράγματα.
 'Οσον αφορά το πριμ, όπως ξέρει ο κύριος Υπουργός, το να αποδίδεται κατευθείαν στον παραγωγό έγινε το 1994 μετά τις μεγάλες κινητοποιήσεις των καπνοπαραγωγών. Ξέρετε, κύριε Υφυπουργέ, ότι από πέρυσι ένα μέρος του πριμ το διαχειρίζονται πάλι οι καπνέμποροι. Ξέρετε τι κάνουν; Λένε "θα σου βάλω α', β', γ' στην βαθμολογία αλλά θα μου δώσεις ένα κομμάτι από το πριμ". Είσαστε γνώστης της συναλλαγής που γίνεται. Ουσιαστικά επαναδιαχειρίζονται από 25% μέχρι 40% του πριμ οι καπνέμποροι και οι καπνοβιομήχανοι.
 Τέλος, θα ήθελα να δεσμευτεί ή να απαντήσει ο κύριος Υφυπουργός, αν η Κυβέρνηση σκέφτεται να κάνει αυτό που ήδη υπάρχει στους βαμβακοπαραγωγούς. "Για να κάνεις εμπόριο καπνού, κύριε έμπορε ή βιομήχανε ή ανώνυμη εταιρεία, θα δώσεις μια εγγυητική επιστολή με την οποία θα κατοχυρώνεται ότι ο καπνοπαραγωγός θα πάρει τα λεφτά του. Αλλιώς δεν σου δίνω άδεια να ασκήσεις αυτό το επάγγελμα. Πρέπει να μας πείτε αν σκέφτεται η Κυβέρνηση να το κάνει, για να σταματήσουν οι κάθε κομπιναδόροι να παίρνουν τα καπνά και να κάνουν δύο ή τρία ή και τέσσερα χρόνια να πληρώσουν τους καπνοπαραγωγούς. Σε τελική ανάλυση λέει "κάντε αγωγή, της οποίας το αποτέλεσμα θα βγει μετά από πέντε χρόνια".
 Ευχαριστώ.
ΠΡΟΕΔΡΕΥΩΝ (Παναγιώτης Κοσιώνης): Ο κύριος Υφυπουργός έχει το λόγο για δύο λεπτά, για να δευτερολογήσει.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κατανοώ την αγωνία του κυρίου συναδέλφου. 'Αλλωστε προέρχεται και από μία περιοχή που έχει πολύ μεγάλη παραγωγή αλλά και μεγάλα προβλήματα η ίδια η καλλιέργεια του καπνού. Είναι μικρός ο κλήρος και υπάρχουν προβλήματα με τις αναδιαρθρώσεις.
 Θα ήθελα να πω στον αγαπητό κύριο συνάδελφο ότι η Κυβέρνηση με κοινή υπουργική απόφαση του Υπουργού Γεωργίας και του Υπουργού Εθνικής Οικονομίας για την εσοδεία των καπνών του 1999 ήδη έχει θεσπίσει πενταμελή επιτροπή και μπορεί μέσα από τη συμφωνία που γίνεται, αν δεν τηρούνται οι όροι του συμβολαίου, να αφαιρεί την άδεια του καπνεμπόρου, αφού πρώτα έχει διαμορφώσει το μητρώο καπνεμπόρων. Θεωρώ ότι είναι αυτήν τη στιγμή από τις ελάχιστες περιπτώσεις που έχει διαμορφωθεί μητρώο καπνεμπορικών επιχειρήσεων.
 Επίσης, έξω από τις δεσμεύσεις του κανονισμού της Ευρωπαϊκής 'Ενωσης, με εθνικά μέτρα έχουμε θεσπίσει και έχουμε πάει στο 100% την εγγυητική  επιστολή για να πληρώνονται οι παραγωγοί και όταν δεν τηρούνται οι συμφωνίες εκπίπτει αυτή η εγγυητική επιστολή, για να μην υπάρχει απώλεια από τον παραγωγό.
Είπα και στην πρωτολογία μου ότι έχουμε κάνει πολλά βήματα. Εκείνο που μπορούμε να εγγυηθούμε -και αυτό πρέπει να γίνει από όλες τις πλευρέςείναι, με τη διαιτησία της Κυβέρνησης -αυτός είναι και ο ρόλος της σε αυτήν τη φάση- να λειτουργήσουν όσο γίνεται καλύτερα οι διεπαγγελματικές οργανώσεις και η Κυβέρνηση να εγγυάται τα συμφωνηθέντα, χωρίς να διαταράσσεται και να επηρεάζεται το εισόδημα του παραγωγού.
 Θεωρώ ότι είμαστε σε ένα σωστό δρόμο. Δεν έχουμε πάει στην άκρη του δρόμου, όμως έχω την πεποίθηση ότι είμαστε στο σωστό δρόμο και άρα θα φθάσουμε και στο τέλος αυτού του δρόμου.
 Ευχαριστώ.
ΠΡΟΕΔΡΕΥΩΝ (Παναγιώτης Κοσιώνης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
'Εχουν διανεμηθεί τα Πρακτικά της Κυριακής 23 Απριλίου 2000 και της Δευτέρας 24 Απριλίου του 2000 και ερωτάται το Σώμα αν επικυρούνται. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
 ΠΡΟΕΔΡΕΥΩΝ (Παναγιώτης Κοσιώνης): Συνεπώς τα Πρακτικά της Κυριακής 23 Απριλίου 2000 και της Δευτέρας 24 Απριλίου 2000 επικυρώθηκαν.
Κυρίες και κύριοι συνάδελφοι, στο σημείο αυτό δέχεσθε να λύσουμε τη συνεδρίαση;  
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 11.20' λύεται η συνεδρίαση για αύριο ημέρα Παρασκευή 12 Μαϊου 2000 και ώρα 10.00', με αντικείμενο εργασιών του Σώματος κοινοβουλευτικό έλεγχο: συζήτηση επικαίρων ερωτήσεων, σύμφωνα με την ημερήσια διάταξη.
Ο ΠΡΟΕΔΡΟΣ                                        ΟΙ ΓΡΑΜΜΑΤΕΙΣ 

