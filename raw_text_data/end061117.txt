ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΚΕ΄

Παρασκευή 17 Νοεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί Διαδικαστικού Θέματος, σελ.
3. Συζήτηση και τήρηση ενός λεπτού σιγής για την επέτειο του Πολυτεχνείου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 20 Νοεμβρίου 2006, σελ.
4. Συζήτηση επίκαιρων ερωτήσεων:
α) Προς τον Πρωθυπουργό σχετικά με την επίλυση του θέματος των συμβασιούχων, σελ.
β) Προς τον Υπουργό Δικαιοσύνης σχετικά με την παραίτηση Αεροπαγίτη κ.λπ., σελ.
5. Συζήτηση Επερώτησης Βουλευτών του ΠΑ.ΣΟ.Κ. προς τον Υπουργό Δημόσιας Τάξης σχετικά με το προσωπικό της ΕΛ.ΑΣ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση πρότασης νόμου:
Κατάθεση πρότασης νόμου τριάντα οκτώ Βουλευτών του ΠΑ.ΣΟ.Κ.: «Για την προστασία των καταναλωτών στις τραπεζικές δανεικές συμβάσεις, την αποζημιωτική συλλογική αγωγή και τις αρχές λειτουργίας οργάνων για την επίλυση των καταναλωτικών διαφορών», σελ.

ΟΜΙΛΗΤΕΣ
Α. Επί Διαδικαστικού Θέματος:
ΛΕΒΕΝΤΗΣ Α., σελ.
ΜΠΕΝΑΚΗ-ΨΑΡΟΥΔΑ Α., σελ.

Β. Επί της επετείου του Πολυτεχνείου:
ΑΛΑΒΑΝΟΣ Α., σελ.
ΚΟΛΟΖΩΦ Ο., σελ.
ΜΑΓΓΙΝΑΣ Β., σελ.
ΜΠΕΝΑΚΗ-ΨΑΡΟΥΔΑ Α., σελ.
ΠΑΠΑΙΩΑΝΝΟΥ Μ., σελ.
ΠΟΛΥΔΩΡΑΣ Β., σελ.

Γ. Επί των Επικαίρων Ερωτήσεων:
ΑΛΑΒΑΝΟΣ Α., σελ.
ΚΑΡΑΜΑΝΛΗΣ Κ., σελ.
ΠΑΠΑΙΩΑΝΝΟΥ Μ., σελ.
ΠΑΠΑΛΗΓΟΥΡΑΣ Α., σελ.
ΠΑΠΑΡΗΓΑ Α., σελ.
ΡΟΒΛΙΑΣ Κ., σελ.

Δ. Επί της Επερώτησης:
ΑΡΑΠΟΓΛΟΥ Χ., σελ.
ΜΑΓΓΙΝΑΣ Β., σελ.
ΜΑΝΩΛΑΚΗΣ Α., σελ.
ΟΘΩΝΑΣ Ε., σελ.
ΠΑΠΑΙΩΑΝΝΟΥ Μ., σελ.
ΠΟΛΥΔΩΡΑΣ Β., σελ.
ΡΟΒΛΙΑΣ Κ., σελ.
ΦΩΤΙΑΔΗΣ Α., σελ.
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΚΕ΄
      Παρασκευή 17 Νοεμβρίου 2006
      Αθήνα, σήμερα στις 17 Νοεμβρίου 2006, ημέρα Παρασκευή και ώρα 10.44΄ συνήλθε στην Αίθουσα των συνεδριάσεων του Βουλευτηρίου η Βουλή σε Ολομέλεια για να συνεδριάσει υπό την προεδρία της Προέδρου αυτής  κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 16/11/2006 εξουσιοδότηση του Σώματος επικυρώθηκαν με ευθύνη του Προεδρείου τα πρακτικά της ΚΔ΄ συνεδριάσεώς του, της Πέμπτης, 16 Νοεμβρίου 2006 σε ό,τι αφορά την ψήφιση στο σύνολο: α) της έγκρισης του Απολογισμού Δαπανών της Βουλής για το οικονομικό έτος 2005 και β) του σχεδίου προϋπολογισμού Δαπανών της Βουλής οικονομικού έτους 2007.)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από την κ. Χρυσή Καρύδη, Βουλευτή Επικρατείας, τα ακόλουθα: 
    Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Δήμος Ζάρου Ηρακλείου ζητεί να ορισθεί η περιοχή του ως θεομηνιόπληκτη.
2) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας στο οποίο ζητείται να παραμείνει  η ειδικότητα των βοηθητικών νοσηλευτών στις ειδικότητες του Ε.Π.Α.Λ..
3) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Νομάρχης Κοζάνης ζητεί την άμεση στελέχωση και λειτουργία του τμήματος Κομμωτικής και Αισθητικής του 2ου Τ.Ε.Ε. Κοζάνης.
4) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Δήμος Περάματος Πειραιά ζητεί την έγκριση και καθιέρωση της λειτουργίας της λαϊκής αγοράς Νέου Ικονίου Περάματος.
5) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύνδεσμος Βιομηχανιών Θεσσαλίας και Κεντρικής Ελλάδος ζητεί να περιληφθεί το σύνολο των συνοικιών «Παλαιά» και «Νεάπολη» στο Π.Ε.Π. Θεσσαλίας – Μέτρο 3.2.
6) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία οι Φίλοι των Παιδικών και Εφηβικών Βιβλιοθηκών ζητούν τη χρηματοδότηση του Οργανισμού Παιδικών και Εφηβικών Βιβλιοθηκών.
7) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε δημοσίευμα εφημερίδας στο οποίο ζητείται η αύξηση του ποσού επιδότησης στον αναπτυξιακό χάρτη για το Νομό Πιερίας.
8) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία το Επιμελητήριο Πιερίας ζητεί τα ποσά των προστίμων από τον Ε.Φ.Ε.Τ. να προωθούνται στα ταμεία των εμπλεκόμενων ιδρυμάτων.
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή έργων υποδομής και επέκτασης στη Β.Ι.Π.Ε. Πατρών.
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η παραχώρηση στο Δήμο Ρίου Αχαΐας έκτασης σαράντα στρεμμάτων για τη δημιουργία χώρου πρασίνου και αναψυχής.
 11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η περιβαλλοντική ρύπανση της περιοχής Άνω Συχαινών Αχαΐας.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με το κόστος λειτουργίας του ογκολογικού ξενώνα «Η Ελπίδα» στην Πάτρα.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο καταγγέλλει τις συνεχείς πυρκαγιές στην περιοχή Συχαινά των Πατρών.
14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η άρνηση ιατρού του 409 Στρατιωτικού Νοσοκομείου Πατρών, να εξετάσει ασθενή, λόγω λήξης της βάρδιάς του.
15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την καθυστέρηση της κατασκευής της περιμετρικής των Πατρών, λόγω αρχαιολογικών ευρημάτων.
16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επίσπευση των εργασιών για την κάλυψη του χειμάρρου Διακονιάρη στην Πάτρα.
17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην προσπάθεια λειτουργίας παιδοψυχιατρικού τμήματος στο Καραμανδάνειο Νοσοκομείο Πατρών.
18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την αξιοποίηση ακινήτου του Ο.Λ.Π.Α..
19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε απόφαση Εφετείου που αφορά στην καταβολή τόκων από σεισμοδάνεια.
20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η υλοποίηση της δημιουργίας Φορέα Διαχείρισης Υδρογονανθράκων στην Πάτρα.
21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται ο έλεγχος του περιεχομένου των τηλεοπτικών δελτίων ειδήσεων.
22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αναγκαιότητα συνέχισης του προγράμματος «Βοήθεια στο Σπίτι».
23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα των συνταξιούχων του Τ.Ε.Β.Ε..
24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη μεταστέγασης των υπηρεσιών της Πολεοδομίας Πατρών.
25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις αποζημιώσεις κατοίκων της Πάτρας λόγω απαλλοτρίωσης των σπιτιών τους από την Αρχαιολογική Υπηρεσία.
26) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία οι ποδηλάτισσες  ζητούν να επιτραπεί η μεταφορά των ποδηλάτων στο Μετρό και τα τρένα.
27) Οι Βουλευτές Β΄ Αθηνών και Α΄ Θεσσαλονίκης κ.κ. ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ αντίστοιχα κατέθεσαν αναφορά με την οποία το Νομαρχιακό Συμβούλιο της Ν.Α. Μεσσηνίας ζητεί την άμεση αποζημίωση των τοματοπαραγωγών του Νομού με τις διαδικασίες του ΕΛ.Γ.Α..
28) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Εργατοϋπαλληλικό Κέντρο Αρκαδίας ζητεί την αναβάθμιση του Ι.Γ.Μ.Ε. και τη θεσμική κατοχύρωσή του σε θέματα έρευνας και τεχνολογίας.
29) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύνδεσμος για τα Δικαιώματα της Γυναίκας ζητεί την ενσωμάτωση στην ύλη όλων των βαθμίδων της εκπαίδευσης συγκεκριμένων μαθημάτων, για τα ανθρώπινα δικαιώματα και την ισότητα των φύλων.
30) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Συνταξιούχων Πλοιάρχων Εμπορικού Ναυτικού ζητεί την μείωση της φορολογίας εισοδήματος για τους συνταξιούχους ναυτικούς.
31) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Ενώσεων Μηχανικών Δημοσίων Υπαλλήλων Διπλωματούχων Ανωτάτων Σχολών (Ε.Μ.Δ.Υ.Δ.Α.Σ.) ζητεί την εφαρμογή του περιεχομένου της Ειδικής Συλλογικής Συμφωνίας του έτους 2002 κ.λπ..
32) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία ο Δήμαρχος Μόβρης ζητεί την οικονομική ενίσχυση του Δήμου του για την ολοκλήρωση δράσεων πολιτικής προστασίας κ.λπ..
33) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία οι Φίλοι των Παιδικών και Εφηβικών Βιβλιοθηκών ζητούν τη χρηματοδότηση του Οργανισμού Παιδικών και Εφηβικών Βιβλιοθηκών.
34) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ  κατέθεσε αναφορά με την οποία το Συντονιστικό Όργανο των Ενώσεων Καθηγητών Μουσικής Δημόσιας Εκπαίδευσης ζητεί να καλυφθούν άμεσα οι λειτουργικές ανάγκες σε καθηγητές μουσικής των μουσικών σχολείων.
35) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ  κατέθεσε αναφορά με την οποία η Ένωση Τεχνικών Ελληνικής Ραδιοφωνίας ζητεί την ένταξη των μελών του στο Ταμείο Συντάξεων Προσωπικού Εφημερίδων Αθηνών και Θεσσαλονίκης.
36) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ  κατέθεσε αναφορά με την οποία η Συνομοσπονδία Επιχειρηματιών Ενοικιαζομένων Δωματίων Διαμερισμάτων Ελλάδος ζητεί την ασφάλιση των επιχειρηματιών του κλάδου αυτού σε ένα και μόνο ασφαλιστικό φορέα.
37) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ  κατέθεσε αναφορά με την οποία ο Σύνδεσμος Προστασίας και Ανάδειξης Κρητικού Ελαιολάδου ζητεί την άμεση ενεργοποίηση του νέου Κανονισμού ΕΚ 510/2006.
38) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία τα Σωματεία Επαγγελματιών Αμοργού ζητούν τη βελτίωση της ακτοπλοϊκής συγκοινωνίας του νησιού.
39) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί την ίδρυση γραφείου Ο.Α.Ε.Ε. στην επαρχία του, με έδρα τη Σαντορίνη.
40) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία τα Σωματεία Επαγγελματιών Αμοργού διαμαρτύρονται για την προωθούμενη υποχρεωτική ασφάλιση όλων των επαγγελματιών στο Τ.Ε.Β.Ε..
41) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Δήμαρχος Αρχαίας Ολυμπίας ζητεί τη συνέχιση της λειτουργίας της Πρότυπης Παιδικής Βιβλιοθήκης Δ.Δ. Βασιλακίου του Δήμου Αρχαίας Ολυμπίας.
42) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την ακτοπλοϊκή σύνδεση της Ν. Θηρασιάς με τον Πειραιά.
43) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Νάξου ζητεί την ακτοπλοϊκή επανασύνδεση των νησιών της επαρχίας Νάξου με τη Σύρο.
44) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δικηγορικός Σύλλογος Νάξου ζητεί την άμεση επαναλειτουργία δρομολογίων πλοίων.
45) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την παραχώρηση ακινήτων για την ανέγερση νηπιαγωγείου και γηπέδου.
46) Ο Βουλευτής Έβρου κ. ΓΕΩΡΓΙΟΣ ΝΤΟΛΙΟΣ κατέθεσε αναφορά με την οποία ο Δήμαρχος Αλεξανδρούπολης ζητεί την αποστολή της απαιτούμενης πίστωσης για την επιδότηση αγοράς κατοικίας των δικαιούχων υπαλλήλων του Δήμου του.
47) Ο Βουλευτής Έβρου κ. ΓΕΩΡΓΙΟΣ ΝΤΟΛΙΟΣ κατέθεσε αναφορά με την οποία ο Νομάρχης Έβρου ζητεί την επίλυση φορολογικού προβλήματος επιχειρηματιών του Νομού.
48) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία Ενώσεις Καθηγητών Μουσικής ζητούν τη διόρθωση των πινάκων διορισμού των καθηγητών μουσικής στα σχολεία.
49) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Φαρμακευτικός Σύλλογος Ιωαννίνων ζητεί να εξοφληθούν άμεσα όλες οι οφειλές του ΟΠΑΔ προς τα φαρμακεία.
50) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία οι Φίλοι των Παιδικών και Εφηβικών Βιβλιοθηκών ζητούν τη χρηματοδότηση της συνέχισης της λειτουργίας των βιβλιοθηκών.
51) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Ι. Ηλιούδης, σχολικός σύμβουλος ΠΕ2, καταγγέλλει ως μη έγκυρο το διδακτορικό δίπλωμα του κ. Β. Δημουλά.
52) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο Σύνδεσμος Φίλων Αποτέφρωσης ζητεί την ενεργοποίηση του ν. 3448 που επιτρέπει την καύση των νεκρών.
53) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Εμπορικός Σύλλογος Ελασσόνας Λάρισας ζητεί να μην καταργηθεί η θέση του Πταισματοδίκου Ελασσόνας.
54) Ο Βουλευτής Λάρισας κ. ΧΡΗΣΤΟΣ ΖΩΗΣ κατέθεσε αναφορά με την οποία ο Εμπορικός Σύλλογος Ελασσόνας Λάρισας ζητεί να μην καταργηθεί η θέση του Πταισματοδίκου Ελασσόνας.
    Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 360/19-10-06 ερώτηση του Βουλευτή κ Ιωάννη Δραγασάκη δόθηκε με το υπ’ αριθμ. 62060/8-11-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Γ. Δραγασάκης, αναφορικά με το αντικείμενο του θέματος, σας γνωρίζουμε κατά λόγο αρμοδιότητας τα εξής:
     Τα προγράμματα των Μονάδων Κοινωνικής Μέριμνας, που χρηματοδοτούνται από το Eυρωπαϊκό Κοινωνικό Ταμείο (ΕΚΤ) στα πλαίσια του Γ΄ Κοινοτικού Πλαισίου Στήριξης, μεταξύ των οποίων και το πρόγραμμα «Βοήθεια στο Σπίτι, υλοποιούνται μέσω των Δημοτικών Επιχειρήσεων που έχουν σκοπό τους την κοινωνική ανάπτυξη ή την πρόνοια, οι οποίες και υποχρεούνται, μετά τη λήξη της χρηματοδότησης, να συνεχίσουν τα προγράμματα κατ' ελάχιστον επί μία διετία.
     Η στελέχωση των προγραμμάτων γίνεται με προσωπικό με σχέση εργασίας ιδιωτικού δικαίου ορισμένου χρόνου.
     Στο προσωπικό αυτό δόθηκε η δυνατότητα τακτοποίησης σε θέσεις ιδιωτικού δικαίου αορίστου χρόνου, σύμφωνα με τις διατάξεις του άρθρου 11 του π.δ. 164/2004 «Ρυθμίσεις για τους εργαζόμενους με συμβάσεεις ορισμένου χρόνου στο δημόσιο τομέα» (ΦΕΚ 134/Α΄), με τις οποίες καθορίζονται οι προϋποθέσεις υπαγωγής των συμβασιούχων των ΟΤΑ και των Δημοτικών Επιχειρήσεων στις ρυθμίσεις του και μετατροπής των συμβάσεών τους σε ιδιωτικού δικαίου αορίστου χρόνου.
     Ήδη το ΥΠΕΣΔΔΑ επιχορηγεί, από μεταβιβαστικές πιστώσεις του Κρατικού Προϋπολογισμού, δικαιούχους ΟΤΑ της χώρας που έχουν προβεί σε κατάταξη εργαζομένων στο πρόγραμμα «Βοήθεια στο Σπίτι», σε θέσεις ιδιωτικού δικαίου αορίστου χρόνου υπηρεσιών και ΝΠΔΔ αυτών, βάσει των διατάξεων του π.δ.16412004, υλοποιώντας την κυβερνητική δέσμευση για κάλυψη από τον Κρατικό Πρoϋπoλογισμό του κόστους μετατροπής των συμβάσεων από ορισμένου σε αορίστου χρόνου του προσωπικού που απασχολείται στο εν λόγω πρόγραμμα.
     Για όσους συμβασιούχους δεν πληρούν τις προϋποθέσεις κατάταξης σε θέσεις ιδιωτικού δικαίου αορίστου χρόνου με την ανωτέρω διαδικασία, παρέχεται η δυνατότητα, εφόσον αντίστοιχες θέσεις προκηρυχθούν από υπηρεσίες του Δημοσίου, ΝΠΔΔ και ΟΤΑ, να συμμετάσχουν στις διαδικασίες πλήρωσης των θέσεων αυτών.
     Με την Α.Π. 8083/2003 εγκύκλιό μας, αλλά και σε κάθε άλλη ευκαιρία (π.χ. ετήσιες εγκύκλιοι προγραμματισμού προσλήψεων), έχουμε συστήσει στους ΟΤΑ να συστήσουν τέτοιες υπηρεσίες στους Οργανισμούς Εσωτερικής Υπηρεσίας τους και εν συνεχεία να προχωρήσουν στην πλήρωσή τους με μόνιμο προσωπικό.
     Στην περίπτωση αυτή, το προσωπικό που απασχολήθηκε στα πλαίσια των ανωτέρω προγραμμάτων δικαιούται να λάβει την προσαύξηση μοριοδότησης λόγω εμπειρίας που προβλέπεται από τις; διατάξεις του άρθρου 2 του ν.3320/2005.
     Όσον αφορά τη χρηματοδότηση των δομών αυτών σε περίπτωση δημιουργίας τους στους ΟΤΑ σε μόνιμη βάση, το ΥΠΕΣΔΔΑ επιχορηγεί τους ΟΤΑ α' βαθμού από τους Κεντρικούς Αυτοτελείς Πόρους (ΚΑΠ), τα κριτήρια και η διαδικασία κατανομής των οποίων καθορίζονται κάθε έτος, με Κοινή Aπόφαση των Υπουργών  Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, η οποία εκδίδεται ύστερα από σχετική πρόταση της Κεντρικής Ένωσης Δήμων και Κοινοτήτων Ελλάδος (ΚΕΔΚΕ).
     Επί των λοιπών θεμάτων σχετικά με τα προγράμματα «Μονάδες Κοινωνικής Μέριμνας», και ειδικότερα όσον αφορά την καταβολή της αμοιβής των εργαζομένων στα πλαίσια των προγραμμάτων αυτών στην Κρήτη, αρμόδιο είναι το Υπουργείο Απασχόλησης και Κοινωνικής Προστασίας, προς το οποίο κοινοποιείται το παρόν, με συνημμένο φωτοαντίγραφο της Ερώτησης, προκειμένου να ενημερώσει απευθείας την Εθνική Αντιπροσωπεία.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     2. Στην με αριθμό 387/20-10-06 ερώτηση του Βουλευτή κ. Ιωάννη Βλατή δόθηκε με το υπ’ αριθμ. 21900/10-11-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμ. 387/20-10-06 ερώτησης που κατατέθηκε από τον Βουλευτή Κ. Iωάννη Βλατή και αφορά στο αντικείμενο του θέματος σας γνωρίζουμε, κατά λόγο αρμοδιότητας τα εξής:
     Όπως είναι γνωστό, με τις διατάξεις της παραγράφου 2 του άρθρου 16 του ν.3386/05, ορίζεται ότι ο εργοδότης που επιθυμεί να απασχολήσει υπήκοο τρίτης χώρας για εποχική εργασία, πλην των λοιπών δικαιολογητικών που υποβάλλει προκειμένου να εγκριθεί η είσοδος του υπηκόου τρίτης χώρας στην Ελληνική επικράτεια και να του χορηγηθεί η αντίστοιχη θεώρηση εισόδου, καταθέτει εγγυητική επιστολή τράπεζας ή του Ταμείου Παρακαταθηκών και Δανείων που αντιστοιχεί στις αποδοχές ενός μηνός του ανειδίκευτου εργάτη, η οποία επιστρέφεται στον εργοδότη μετά τη λήξη της άδειας διαμονής και την αναχώρηση του υπηκόου τρίτης χώρας από την Ελλάδα.
     Η ύπαρξη της σχετικής διάταξης αποτελεί ασφαλιστική δικλείδα, προκειμένου να διασφαλίζεται η είσοδος και η διαμονή του υπηκόου τρίτης χώρας για τον συγκεκριμένο λόγο που έχει γίνει η μετάκλησή του στην Ελλάδα και για τον συγκεκριμένο τόπο και εργοδότη και η έξοδός του από τη χώρα στο προκαθορισμένο διάστημα, καθιστώντας, ως ένα σημείο, υπεύθυνο τον εργοδότη για την τήρηση του νόμου και την αποφυγή της καταστρατήγησής του από τους υπηκόους τρίτων χωρών που μετακαλεί.
     Η προβλεπόμενη από την με αρ. 38/2005 εγκύκλιο διαδικασία ελέγχου, κρίνεται ως απολύτως αναγκαία, παρόλο που ενδεχομένως δημιουργεί καθυστέρηση στην επιστροφή της εγγυητικής επιστολής και επιβάρυνση του εργοδότη, δεδομένου ότι μεγάλος αριθμός των μετακαλούμενων για εποχική απασχόληση, χρησιμοποιεί τη διαδικασία ως πύλη εισόδου στη χώρα, με στόχο τη μόνιμη διαμονή και με προφανή σκοπό την καταστρατήγηση του νόμου.
     Εξάλλου, η πιστοποίηση της αναχώρησης των υπηκόων τρίτων χωρών από τη χώρα, προκύπτει ευθέως και από το άρθρο 10 του Παραρτήματος 1 των ν. 2482/97 και 2407/96, με τους οποίους κυρώθηκαν οι διμερείς συμφωνίες εποχικής εργασίας με την Αλβανία και τη Βουλγαρία αντίστοιχα, σύμφωνα με το οποίο μετά τη λήξη της συμβάσεως εργασίας του ο απασχολούμενος υπoxρεoύται να παραδώσει κατά την αναχώρησή του την άδεια παραμονής και εργασίας στις αστυνομικές αρχές ελέγχου στο σημείο εξόδου από την Ελλάδα».
     Βάσει του παραπάνω άρθρου, το Υπουργείο Απασχόλησης και Κοινωνικής Προστασίας, ως καθ' ύλη αρμόδιο Υπουργείο, κατά τη διάρκεια ισχύος του ν. 2910/01, εξέδωσε την με αριθ. 32688/18.10.2004 εγκύκλιο, σύμφωνα με την οποία, η εγγυητική επιστολή επιστρεφόταν στον εργοδότη, κατόπιν διαβίβασης από τις αστυνομικές αρχές στα σημεία ελέγχου, της παρακρατηθείσας , κατά την έξοδο του υπηκόου τρίτης χώρας, άδειας εργασίας.
     Συνεπώς, η περιγραφόμενη στην με αριθ. 38/2005 εγκύκλιο διαδικασία, δεν αποτελεί καινοφανή πρακτική και είναι σε γνώση των ημεδαπών εργοδοτών, δεδομένου ότι εφαρμοζόταν και κατά τη διάρκεια ισχύος του προγενέστερου νομοθετικού πλαισίου.
     Σε κάθε περίπτωση, θεωρούμε ότι γίνεται απολύτως αντιληπτό ότι η πολιτεία οφείλει να διενεργεί ελέγχους και να λαμβάνει μέτρα ώστε να περιορισθεί το φαινόμενο της διαμονής παράνομα ευρισκόμενων στη χώρα υπηκόων τρίτων χωρών.
     Αναφορικά με την ενημέρωση των αρμόδιων υπηρεσιών του Υπουργείου Δημόσιας Τάξης σχετικά με τη διενέργεια των απαιτούμενων ελέγχων, προκειμένου να επιστραφεί η εγγυητική επιστολή στον εργοδότη, σας γνωρίζουμε ότι οι ερμηνευτικές εγκύκλιοι του νόμου 3386/05 καθώς και όλα τα έγγραφα που εκδίδονται από την υπηρεσία μας κατ' εφαρμογή του νόμου, έχουν αποδέκτες προς ενημέρωση ή ενέργεια, όπου απαιτείται, όλους τους συναρμόδιους φορείς. Συναφώς σας ενημερώνουμε ότι τα τελωνεία δεν εμπλέκονται καθ' οιονδήποτε τρόπο στην ανωτέρω διαδικασία.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     3. Στις με αριθμό 189/6-10-06  και 204/6-10-06 ερωτήσεις των Βουλευτών κυρίων Ανδρέα Μακρυπίδη και Αθανασίου Μωραΐτη δόθηκε με το υπ’ αριθμ. 1926/23-10-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στις με αριθμ. πρωτ. 189/6-10-2006 και 204/6-10-2006 ερωτήσεις, που κατατέθηκαν στη Βουλή από τους Βουλευτές κ.κ. Α. Μακρυπίδη και Θ. Μωραϊτη, σχετικά με το πρόγραμμα «Βοήθεια στο σπίτι», και όσον αφορά τις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
     Για τη χρηματοδότηση της λειτουργίας των Προγραμμάτων των Κοινωνικών Υπηρεσιών μετά την 30-06-2007, είναι σε εξέλιξη διαβούλευση των συναρμόδιων Υπουργείων, με πρωτοβουλία του Υπουργείου Εσωτερικών, Δημόσιας Διοίκησης και Αποκέντρωσης.
     Όσον αφορά τους εργαζόμενους στα Προγράμματα των Κοινωνικών Υπηρεσιών και τη δυνατότητα μονιμοποίησής τους, αρμόδιο Υπουργείο να επιληφθεί είναι το συνερωτώμενο Υπουργείο Εσωτερικών, Δημόσιας Διοίκησης και Αποκέντρωσης.
     Σχετικά με τη λειτουργία των Προγραμμάτων υπό την αιγίδα ενός αρμόδιου φορέα ή τη δημιουργία υπηρεσίας Κοινωνικής Πρόνοιας στους Ο.Τ.Α. και τη δυνατότητα χρηματοδότησής της από κεντρικούς πόρους, σας γνωρίζουμε ότι στο ερώτημα αυτό την αρμοδιότητα να απαντήσουν έχουν τα συνερωτώμενα Υπουργεία Εσωτερικών, Δημόσιας Διοίκησης και Αποκέντρωσης, Υγείας και Κοινωνικής Αλληλεγγύης, καθώς και Οικονομίας και Οικονομικών προς το οποίο διαβιβάζουμε φωτοαντίγραφο των εγγράφων σας.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     4. Στην με αριθμό 51/3-10-06 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. 1903/23-10-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στη με αριθμ. πρωτ. 51/3-10-2006 ερώτηση, που κατατέθηκε στη Βουλή από το Βουλευτή κ. Ν. Κορτσάρη, σχετικά με την επαναλειτουργία του τμήματος κομμωτικής στη σχολή μαθητείας του ΟΑΕΔ - ΚΕΤΕΚ στο Ν. Φλώρινας, σας πληροφορούμε τα εξής:
     Το τμήμα Κομμωτικής λειτουργεί στο Νομό Φλώρινας (ΤΕΕ Φλώρινας) από το 1998. Στα 7 αυτά χρόνια λειτουργίας του έχουν αποφοιτήσει περίπου 175 νέοι επαγγελματίες.
     Η Διοίκηση του Οργανισμού Απασχόλησης Εργατικού Δυναμικού (Ο.Α.Ε.Δ.), προκειμένου να προκηρύξει νέες ειδικότητες, προβαίνει ανά σχολικό έτος, μέσω της Διεύθυνσης Εκπαίδευσης, σε έρευνα αγοράς εργασίας, καθόσον οι μαθητές πρέπει επί 2 σχολικά έτη να ασκούνται πρακτικά σε επιχειρήσεις συναφείς προς την ειδικότητα τους. Γι' αυτό λοιπόν, η Διοίκηση του ΟΑΕΔ αποφάσισε τα δύο τελευταία σχολικά έτη να αναστείλει τη λειτουργία της Α΄ Τάξης, δηλαδή, να μην προβεί σε εισαγωγή νέων μαθητών στην ειδικότητα Κομμωτικής Τέχνης στο ΤΕΕ Φλώρινας, δεδομένου ότι η Γ΄ Τάξη αριθμεί ήδη 12 μαθητές, οι οποίοι επίσης θα αναζητήσουν εργασία στην τοπική αγορά εργασίας.
     Η αναστολή αυτή έχει προσωρινό χαρακτήρα μέχρι να επανεξεταστεί το θέμα.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     5. Στην με αριθμό 21/2-10-06 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 1899/23-10-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στη με αριθμ. πρωτ. 21/2-10-2006 ερώτηση, που κατατέθηκε στη Βουλή από το Βουλευτή κ. Νίκο Νικολόπουλο, σχετικά με τις Εργατικές Κατοικίες lτεών, σας πληροφορούμε τα εξής:
     Ο οικισμός ΠΑΤΡΑ ΙΙ παραδόθηκε από τον Οργανισμό Εργατικής Κατοικίας (Ο.Ε.Κ.) στους δικαιούχους το 1963. Έκτοτε κανένα παράπονο δεν έχει διατυπωθεί προς την Περιφερειακή Διεύθυνση του Οργανισμού από τους κατοίκους του.
     Μετά την κατάθεση της εν λόγω ερώτησης, πραγματοποιήθηκε αυτοψία στις 6-10-2006 και δεν διαπιστώθηκε κανένα πρόβλημα στον φέροντα οργανισμό των κτηρίων από το σεισμό του 1993 αλλά και από τους μετέπειτα σε κοντινές περιοχές.
     Επειδή στην παραπάνω ερώτηση γίνεται λόγος για υπόγεια, πρέπει να επισημάνουμε ότι ο Ο.Ε.Κ. στον συγκεκριμένο οικισμό δεν κατασκεύασε τέτοιους χώρους και επομένως ουδέποτε έδωσε άδεια για χρήση υπογείων.
     Το κενό που υπάρχει κάτω από τις πλάκες των κτηρίων χρησιμοποιήθηκε όπως φαίνεται από κάποιους οικιστές, οι οποίοι προχώρησαν αυτοβούλως σε παρεμβάσεις ώστε να μετατρέψουν αυτό το χώρο σε αποθήκες.
     Όσον αφορά στην εικόνα των συγκεκριμένων κατοικιών, ο Οργανισμός μπορεί να προχωρήσει σε ανάπλαση των εξωτερικών χώρων. Αυτό άλλωστε κάνει (εφόσον υπάρχει αίτημα) και για τους 550 οικισμούς που έχει σε όλη τη χώρα. Οι παρεμβάσεις αυτές θα μπορούσαν να ενταχθούν στο πρόγραμμα του Οργανισμού 2007-2008.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»)
      ΠΡΟΕΔΡΟΣ (Άννα Μπενάκη Ψαρούδα): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Οι τρεις πρώτες επίκαιρες ερωτήσεις απευθύνονται προς τον κύριο Πρωθυπουργό και σύμφωνα με την παρ. 4 του άρθρου 131 του Κανονισμού της Βουλής, επειδή αναφέρονται στο ίδιο θέμα, συζητούνται ταυτόχρονα χωρίς να επηρεάζονται τα δικαιώματα των ομιλητών ως προς το χρόνο της ομιλίας τους.
      Πρώτη είναι η με αριθμό 60/4/9-11-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Πρωθυπουργό, σχετικά με την επίλυση του θέματος των συμβασιούχων.
      Η επίκαιρη ερώτηση του κ. Ρόβλια έχει ως εξής: 
      «Κύριε Πρωθυπουργέ, 
      Μετά την χθεσινή απόφαση του Ελεγκτικού Συνεδρίου χιλιάδες συμβασιούχοι, οι οποίοι εργάζονται, όχι μόνον δεν μονιμοποιούνται, αλλά δεν θα εισπράξουν ούτε καν τα δεδουλευμένα, παρ’ ότι δικαιώθηκαν από τα Πολιτικά Δικαστήρια! Ο πολιτικός εμπαιγμός των συμβασιούχων συνεχίζεται. Οι προεκλογικές υποσχέσεις σας για μονιμοποίηση διακοσίων πενήντα χιλιάδων συμβασιούχων υλοποιήθηκαν ως απολύσεις και μάλιστα, χωρίς να πληρωθούν ούτε για την εργασία που προσέφεραν επί των ημερών σας. Το γεγονός ότι η Κυβέρνηση απέρριψε πρόσφατη τροπολογία του ΠΑ.ΣΟ.Κ., που έδινε πλήρη λύση στο αδιέξοδο που είχαμε έγκαιρα προβλέψει ότι θα δημιουργηθεί, αποδεικνύει την πλήρη αδιαφορία για το θέμα.
      Κατόπιν αυτών, ερωτάται ο Πρωθυπουργός:
1. Με  ποιο τρόπο θα δώσετε λύση στο τεράστιο πρόβλημα, που προέκυψε και αφορά χιλιάδες συμβασιούχους, που είχαν πιστέψει τις προεκλογικές σας υποσχέσεις;
2. Θα ζητήσετε συγνώμη από τους συμβασιούχους αυτούς για όλη την συμπεριφορά της Κυβέρνησης απέναντί τους, αλλά και για την απόρριψη της τροπολογίας του ΠΑ.ΣΟ.Κ. που έδινε λύση;»
      Δεύτερη είναι η με αριθμό 71/5/13-11-2006 επίκαιρη ερώτηση της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας κ.ς Αλέκας Παπαρήγα προς τον Πρωθυπουργό, σχετικά με την επίλυση του θέματος των συμβασιούχων.
      Η επίκαιρη ερώτηση της κ. Παπαρήγα έχει ως εξής:
      «Χιλιάδες συμβασιούχοι στο δημόσιο και ιδιωτικό τομέα, στους Ο.Τ.Α. και στις Δ.Ε.Κ.Ο., έχουν υποστεί μια πολύχρονη ταλαιπωρία από τη μακροχρόνια πολιτική της ανασφάλειας και της ανεργίας και τη συνεχιζόμενη ομηρία τους, με ευθύνη τόσο της σημερινής, όσο και της προηγούμενης Κυβέρνησης. Το π.δ. 164/2004, σε συνθήκες γενίκευσης της πολιτικής των ιδιωτικοποιήσεων και της εμπορευματοποίησης, καθώς και της γενικότερης ανατροπής στις εργασιακές σχέσεις, άφησε εκτός μονιμοποίησης την μεγάλη πλειοψηφία των συμβασιούχων. Η λογική των πάγιων και διαρκών αναγκών χρησιμοποιείται σαν πρόσχημα για να συνεχιστεί η απαράδεκτη αυτή κατάσταση και να διαιωνίζεται το πρόβλημα των εκτάκτων, των συμβασιούχων.
      Η Κυβέρνηση δεν μπορεί να καλύπτεται πίσω από τις αποφάσεις του Α.Σ.Ε.Π. και των δικαστικών οργάνων. Πολιτικό είναι το πρόβλημα και πολιτική λύση πρέπει να δοθεί άμεσα. 
      Το ταξικό συνδικαλιστικό κίνημα με τους αγώνες του, σε αντιστοιχία με τη θέληση των εργαζομένων, απαιτεί πλήρη σταθερή εργασία για όλους, με εργασιακά, μισθολογικά και ασφαλιστικά δικαιώματα που να ανταποκρίνονται στις σύγχρονες ανάγκες. Διεκδικεί τη μετατροπή όλων των συμβάσεων ορισμένου χρόνου σε αορίστου και τη μονιμοποίηση των συμβασιούχων.
      Ερωτάται ο κ. Πρωθυπουργός, τι μέτρα θα πάρει η Κυβέρνηση για να κατοχυρωθεί το δικαίωμα εργασίας για όλους, να μετατραπούν οι συμβάσεις ορισμένου χρόνου σε αορίστου και να μονιμοποιηθούν οι συμβασιούχοι.»
      Τρίτη είναι η με αριθμό 72/6/13.11.2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με την επίλυση του θέματος των συμβασιούχων.
      Η επίκαιρη ερώτηση του κ. Αλαβάνου έχει ως εξής:
      «Ο Άρειος Πάγος, με πρόσφατη απόφαση της Ολομέλειάς του (18/2006), έκρινε ότι όποιος εργαζόμενος καλύπτει πάγιες και διαρκείς ανάγκες πρέπει να συνδέεται με το δημόσιο με σχέσεις αορίστου χρόνου.
      Στην ίδια θετική κατεύθυνση κινήθηκε και η C-212/04 απόφαση του Ευρωπαϊκού Δικαστηρίου σε σχέση με την Κοινοτική Οδηγία 70/99.
      Παρά τα ανωτέρω, η Ολομέλεια του Ελεγκτικού Συνεδρίου έκρινε ως ανυπόστατες τις αποφάσεις των πολιτικών δικαστηρίων υπέρ των συμβασιούχων και αρνήθηκε ακόμα και την καταβολή των δεδουλευμένων.
      Αξίζει, επιπλέον, να σημειωθεί, ότι ο Εισαγγελέας του Αρείου Πάγου επιχειρεί, με αίτηση αναίρεσης, να ανατρέψει την ευνοϊκή για τους συμβασιούχους νομολογία και ότι ο Πρόεδρος του Αρείου Πάγου με ανεπίτρεπτη εγκύκλιό του, που συνιστά επέμβαση στην άσκηση του δικαιοδοτικού έργου των δικαστικών λειτουργών, προσπαθεί να εμποδίσει τη χορήγηση προσωρινών διαταγών στους απολυμένους εργαζόμενους.
      Ερωτάται ο κύριος Πρωθυπουργός:
      1. Με δεδομένο ότι η ανωτέρω κατάσταση έχει ως αποτέλεσμα την υποβολή των απολυμένων εργαζομένων σε τεράστια ταλαιπωρία και δικαστικά έξοδα και την αποστέρηση από τους εργαζόμενους της δικαστικής προστασίας, που εξασφαλίζει το Σύνταγμα και οι διεθνείς συμβάσεις, τι μέτρα προτίθεται να λάβει για τη διασφάλιση της πλήρους και αποτελεσματικής δικαστικής προστασίας στους συμβασιούχους, για την πληρωμή των δεδουλευμένων και κυρίως για την επαναπρόσληψη και την απόκτηση σταθερής εργασιακής σχέσης με βάση τις δικαστικές αποφάσεις;
      2. Το Δ.Ε.Κ. με την απόφαση του C-212/04 θεωρεί αντίθετη και καταχρηστική προς το Κοινοτικό Δίκαιο την εφαρμογή κάθε εθνικής νομοθεσίας «η οποία απαγορεύει απολύτως, στο δημόσιο τομέα και μόνον, τη μετατροπή σε σύμβαση εργασίας αορίστου χρόνου μιας σειράς διαδοχικών συμβάσεων ορισμένου χρόνου, οι οποίες στην πραγματικότητα αποσκοπούσαν στην κάλυψη «πάγιων και διαρκών αναγκών» του εργοδότη». Προτίθεται η Κυβέρνηση να καταθέσει νομοθετική ρύθμιση στη βάση και της ανωτέρω ερμηνείας του Δ.Ε.Κ., προκειμένου να διαμορφωθεί ένα σαφές νομοθετικό πλαίσιο;»
      Το λόγο έχει ο κύριος Πρωθυπουργός.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, το πρόβλημα των συμβασιούχων έχει βαθιές ρίζες. Δημιουργήθηκε μέσα από πρακτικές, που σε ένα μεγάλο βαθμό υπηρετούσαν πελατειακές σχέσεις και προκλητικά παραγκώνιζαν το Α.Σ.Ε.Π.. Σε ορισμένες, μάλιστα, περιπτώσεις επιστρατεύθηκαν εντελώς απίθανες μεθοδεύσεις, ακόμα και πρακτικές που είχαν τη μορφή ενοικίασης εργαζομένων μέσω ιδιωτικών εταιρειών.
      Όλες αυτές οι μεθοδεύσεις, όλες αυτές οι πρακτικές κατέλυαν κάθε έννοια αξιοκρατίας και αντικειμενικότητας. Περιθωριοποιούσαν, παρόπλιζαν το Α.Σ.Ε.Π. και αδικούσαν εκείνους που ενώ «περίμεναν στην πόρτα», έβλεπαν ότι το σύστημα εξουσίας χρησιμοποιούσε τελικά τα «παράθυρα».
      Το πρόβλημα διαιωνίστηκε και διογκώθηκε, επειδή οι κυβερνήσεις του παρελθόντος ήθελαν να συνεχίζουν τις ίδιες πρακτικές, να κρατούν σε κατάσταση ομηρίας του συμβασιούχους και να συντηρούν το πελατειακό σύστημα, στο οποίο στηρίζονταν.
      Το 1999, όπως είναι σε όλους γνωστό, εκδόθηκε η γνωστή Κοινοτική Οδηγία για τους συμβασιούχους. Το Σύνταγμα, μετά την τελευταία αναθεώρηση, δεν επέτρεπε πια αυτόματες μονιμοποιήσεις.
      Όφειλε, για το λόγο αυτό, η τότε κυβέρνηση, να προωθήσει την κατάλληλη ρύθμιση. Η Κοινοτική Οδηγία, όταν εκδόθηκε, αφενός της έδινε αμέσως την ευκαιρία και αφετέρου υπογράμμιζε την υποχρέωση της χώρας να δοθεί οριστική λύση.
      Αυτό, βέβαια, ήταν πολύ ευκολότερο πριν την αναθεώρηση του Συντάγματος. Δεν το έπραξε, όμως, η τότε κυβέρνηση. Και αυτό είναι επίσης καλά γνωστό. Αντί ουσιαστικής, αντί οριστικής λύσης, προτίμησε να δραπετεύσει από το χώρο του προβλήματος. 
      Κατέληξε, έτσι, σ’ ένα διάταγμα, το οποίο αποδείχθηκε Βατερλό. Και αυτό για δύο λόγους: Πρώτον, γιατί κανένας συμβασιούχος δεν απέκτησε τότε σύμβαση αορίστου χρόνου. Και δεύτερον, γιατί για το διάταγμα εκείνο η χώρα καταδικάστηκε από το Δικαστήριο Ευρωπαϊκών Κοινοτήτων.
     Η νέα Κυβέρνηση προσέγγισε το πρόβλημα από την πρώτη στιγμή. Υπενθυμίζω ότι στις προγραμματικές δηλώσεις της Κυβέρνησης υπογράμμιζα ότι δρομολογείται ήδη σχετική διαδικασία. Υπογράμμιζα ότι με προεδρικό διάταγμα ακριβώς για να υπάρχει η ασφαλιστική δικλείδα της γνώμης του αρμόδιου δικαστηρίου, δηλαδή του Συμβουλίου της Επικρατείας, άνοιγε ο δρόμος ώστε να μετατραπούν σε αορίστου χρόνου οι συμβάσεις εκείνων που καλύπτουν πάγιες και διαρκείς ανάγκες. Αυτό είπαμε και αυτό ακριβώς κάναμε.
     Με δύο προεδρικά διατάγματα του 2004 η Κυβέρνηση οριοθέτησε το πλαίσιο, με άλλα λόγια τους όρους και τις προϋποθέσεις, μέσα από το οποίο άνοιξε ο δρόμος για να μετατραπούν σε αορίστου χρόνου οι συμβάσεις όλων εκείνων που κάλυπταν πάγιες και διαρκείς ανάγκες. Αυτή τη λύση επιτάσσει το Κοινοτικό Δίκαιο, αυτή τη λύση επιτρέπει το Σύνταγμα και αυτή τη λύση υιοθετήσαμε ανταποκρινόμενοι τόσο στις δεσμεύσεις μας όσο και στη συνταγματική τάξη.
     Και κάτι ακόμη. Αναθέσαμε τον έλεγχο όλης αυτής της διαδικασίας στο Α.Σ.Ε.Π.. Αναθέσαμε τον έλεγχο στο όργανο που είναι κατά το Σύνταγμα ο εγγυητής της διαφάνειας στις προσλήψεις, ώστε να μην υπάρχει καμία αμφισβήτηση ή αμφιβολία σε ό,τι αφορά το αδιάβλητο και την αντικειμενικότητα των διαδικασιών.
     Πράγματι, το Α.Σ.Ε.Π. ακολουθώντας τις προβλεπόμενες διαδικασίες, έδωσε πρόσφατα τα αποτελέσματα των συνολικών κρίσεών του. Και τα αποτελέσματα αυτά καταρρίπτουν κάθε προσπάθεια διαστρέβλωσης της πραγματικότητας. Οι αριθμοί είναι γνωστοί. Το σύνολο εκείνων που υπέβαλαν αίτηση για να μετατραπούν οι συμβάσεις τους σε αορίστου χρόνου, είναι εβδομήντα δύο χιλιάδες εννιακόσιοι είκοσι έξι. Και από το σύνολο αυτό, ύστερα από τον έλεγχο του Α.Σ.Ε.Π., οι συμβάσεις που έγιναν αορίστου χρόνου είναι τριάντα δύο χιλιάδες εννιακόσιες είκοσι τέσσερεις. 
     Δεν μείναμε, όμως, στη ρύθμιση αυτή. Μεριμνήσαμε και για όσους δεν κάλυπταν πάγιες και διαρκείς ανάγκες, για όσους δηλαδή δεν υπάγονταν στο π.δ. 164/2004. Σε όλους αυτούς παρέχεται ενισχυμένη μοριοδότηση σε ποσοστό 50% κάθε φορά που συμμετέχουν σε διαγωνισμούς, οι οποίοι διεξάγονται κάτω από τον έλεγχο του Α.Σ.Ε.Π.. Προβλέπεται, μάλιστα, ότι η μοριοδότηση αυτή ισχύει, όχι μόνο όταν θέτουν υποψηφιότητα για τη θέση στην οποία ήδη απασχολούνται, αλλά και για κάθε άλλη υπηρεσία που ζητά ανθρώπινο δυναμικό, αρκεί βέβαια μια αυτονόητη προϋπόθεση: να είχαν ως συμβασιούχοι παρεμφερή απασχόληση.
     Το συμπέρασμα, λοιπόν, είναι ξεκάθαρο: Εξαντλήσαμε τα όρια που διαγράφει το Σύνταγμα. Εξαντλήσαμε κάθε δυνατότητα επίλυσης του προβλήματος. Ανταποκρινόμαστε στη δέσμευσή μας που ρητά και ξεκάθαρα αναφερόταν σε πάγιες και διαρκείς ανάγκες. Τα μέτρα που θεσπίσαμε οδηγούν ήδη στη μόνη εφικτή, τη μόνη συνταγματικά παραδεκτή λύση.
     Σε ό,τι αφορά τη δυνατότητα διεύρυνσης των προϋποθέσεων των προεδρικών διαταγμάτων του 2004, επισημαίνω ότι ήδη έχει κατατεθεί αίτηση ακύρωσης από ορισμένους συμβασιούχους στο Συμβούλιο της Επικρατείας, που δικάζεται το Νοέμβριο, αυτό το μήνα. Κάθε απόφαση του Συμβουλίου της Επικρατείας θα γίνει σεβαστή.
     Σε ό,τι αφορά τους συμβασιούχους στους Οργανισμούς Τοπικής Αυτοδιοίκησης, εγκρίνουμε τις θέσεις που θεωρούνται απαραίτητες και μοριοδοτούμε γενναία, κατά 50%, όσους δεν εξυπηρετούν πάγιες και διαρκείς ανάγκες και δεν μετατράπηκαν οι συμβάσεις τους σε αορίστου χρόνου, ώστε να υπάρξει τακτοποίηση μέσα από αντικειμενικές και αμερόληπτες διαδικασίες. Ταυτόχρονα διασφαλίζουμε, με βάση το άρθρο 904 του Αστικού Κώδικα, την άμεση καταβολή των δεδουλευμένων στους συμβασιούχους, χωρίς να απαιτείται προσφυγή στη δικαιοσύνη.
     Όλα αυτά, κυρίες και κύριοι συνάδελφοι, συνιστούν απόδειξη πολιτικής ευθύνης και κοινωνικής ευαισθησίας. Γιατί, πράγματι, το πρόβλημα που άφησαν πίσω τους οι κυβερνήσεις του χθες, έχει και οικονομικές και πολιτικές και, αναμφίβολα ανθρώπινες διαστάσεις. Και οι διαστάσεις αυτές, σε αντίθεση με ό,τι συνέβαινε στο παρελθόν, αξιολογούνται σήμερα σοβαρά και υπεύθυνα. Προωθούνται λύσεις που είναι σύμφωνες και με το Σύνταγμα και με το Κοινοτικό Δίκαιο, χωρίς να συνιστούν παρέμβαση στο έργο της δικαιοσύνης. Προωθούνται λύσεις που μετρούν τις ανάγκες των συμπολιτών μας και μπορούν πράγματι να εφαρμοστούν, χωρίς να παραβιάζεται το Σύνταγμα.
      Καταλήγοντας, κυρίες και κύριοι συνάδελφοι, καμία κυβέρνηση δεν θέλει να είναι δυσάρεστη σε καμία ομάδα του πληθυσμού και πολύ περισσότερο στους πολίτες και συμπολίτες μας που έχουν μεγαλύτερη ανάγκη. Σε κάθε περίπτωση, όμως, και όχι μόνο σε αυτή, το ερώτημά είναι αν εξαντλεί τις δυνατότητες που έχει στα περιθώρια της νομιμότητας μέσα από το Σύνταγμα και βεβαίως στα όρια αντοχής της οικονομίας αν μπορεί, και τι μπορεί να κάνει. Και στο ερώτημα αυτό η δεδομένη πράξη και συμπεριφορά της συγκεκριμένης Κυβέρνησης δεν επιτρέπει αμφιβολίες. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Κωνσταντίνος Ρόβλιας. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρωθυπουργέ, συνεχίζετε να μιλάτε για ευθύνες του ΠΑ.ΣΟ.Κ., ενώ είστε σχεδόν τρία χρόνια Κυβέρνηση. Αυτά πια δεν γίνονται πιστευτά. Είναι προφανές ότι οι ευθύνες είναι δικές σας, αφού η Κυβέρνησή σας αποδεικνύεται ανεπαρκής στην αντιμετώπιση του προβλήματος των συμβασιούχων. Το ΠΑ.ΣΟ.Κ ούτε υποσχέθηκε μονιμοποίηση στους συμβασιούχους ούτε απέλυσε συμβασιούχους ούτε πολύ περισσότερο άφησε απλήρωτους συμβασιούχους, όπως η Νέα Δημοκρατία. 
      Θα μου επιτρέψετε να σας θυμίσω το τρίπτυχο που χαρακτηρίζει ποιοτικά και πολιτικά τη συμπεριφορά της Νέας Δημοκρατίας προς τους συμβασιούχους: Πρώτον, υποσχέσεις μονιμοποίησης. Δεύτερον, απολύσεις αντί για μονιμοποιήσεις. Τρίτον, εκατόν είκοσι έξι χιλιάδες νέοι συμβασιούχοι επί των ημερών σας. 
      Κύριε Πρωθυπουργέ, με όλο το σεβασμό, θα μου επιτρέψετε να σας θυμίσω ότι οι προεκλογικές υποσχέσεις σας δόθηκαν στην τηλεόραση του «STAR» από εσάς προσωπικά και έχουν αποτυπωθεί στα πρωτοσέλιδα των εφημερίδων «ΚΑΘΗΜΕΡΙΝΗ» και «ΧΩΡΑ» της 3ης Μαρτίου 2004 τρεις ημέρες πριν από τις εκλογές. ΚΑΘΗΜΕΡΙΝΗ, κεντρικό θέμα: «Καραμανλής: Μόνιμοι διακόσιες τριάντα χιλιάδες συμβασιούχοι». «ΧΩΡΑ», κεντρικό θέμα: «Μόνιμοι όλοι οι συμβασιούχοι του δημοσίου. Δέσμευση του Πρόεδρου της Νέας Δημοκρατίας για διακόσιους πενήντα χιλιάδες υπαλλήλους που βρίσκονται στον αέρα». Παρακαλώ πολύ να κατατεθούν στα Πρακτικά. 
      (Στο σημείο αυτό ο Βουλευτής κ. Κωνσταντίνος Ρόβλιας                         καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Με τις υποσχέσεις αυτές η Νέα Δημοκρατία λαφυραγώγησε δεκάδες χιλιάδες ψήφους συμβασιούχων. Οι προεκλογικές υποσχέσεις όμως μονιμοποίησης μεταλλάχτηκαν μετεκλογικά σε απολύσεις, αφού το Προεδρικό Διάταγμα Παυλόπουλου οδήγησε σε τριάντα δύο χιλιάδες μονιμοποιήσεις και σε διακόσιες χιλιάδες περίπου απολύσεις. Στη θέση δε των απολυόμενων προσλαμβάνονται καινούργιοι συμβασιούχοι. Από το Μάρτιο του 2004 μέχρι τον Αύγουστο του 2006 εγκρίνατε εκατόν είκοσι έξι χιλιάδες συμβάσεις έργου και συμβάσεις ορισμένου χρόνου. Είναι οι νέοι συμβασιούχοι. Έτσι διαιωνίζεται το πρόβλημα με ευθύνη της Κυβέρνησής σας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κυρία Πρόεδρε, σας παρακαλώ πολύ. Θα τελειώσω με μία παράκληση. 
      Κυρία Πρόεδρε, υποβάλλω την παράκληση, υποβάλλω το αίτημα να συμφωνήσουμε όλοι να σταματήσει εδώ αυτή η ιστορία με τις αυθαίρετες προσλήψεις συμβασιούχων. Σας καλώ, τόσο τη Νέα Δημοκρατία όσο και τα υπόλοιπα κόμματα της αντιπολίτευσης, να υιοθετήσουμε την πρόταση νόμου που κατέθεσε το ΠΑ.ΣΟ.Κ. τον Ιούνιο του 2006 που λέει το εξής απλό και δίκαιο: Σε περίπτωση που είναι απολύτως αναγκαία η πρόσληψη συμβασιούχων, να γίνεται μόνο μέσω Α.Σ.Ε.Π., με αντικειμενικά, βεβαίως, κριτήρια. Έτσι, θα σταματήσει η αυθαιρεσία των προσλήψεων και θα δοθεί τέλος σε αυτές τις πελατειακές σχέσεις. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ, κύριε Ρόβλια.
      Το λόγο έχει η Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας και Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδος κ. Αλέκα Παπαρήγα. 
      ΑΛΕΚΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Πρωθυπουργέ, αφετηρία της θέσης μας για μονιμοποίηση όλων των συμβασιούχων είναι το ότι υπάρχει πάγια και διαρκής ανάγκη για δουλειά για όλους, για εξασφάλιση του μέλλοντός τους με σταθερή δουλειά και σταθερές αποδοχές. Αυτή είναι πριν από όλα η πρώτη πάγια και διαρκής ανάγκη για τους εργαζόμενους σε μια περίοδο που η ανεργία αυξάνεται ή η εργασία υποκαθίσταται με τη μερική και προσωρινή απασχόληση. 
      Παίρνουμε επίσης σαν αφετηρία, κύριε Πρωθυπουργέ, την υπόσχεση που είχατε δώσει ως Νέα Δημοκρατία και προσωπικά ο ίδιος προεκλογικά. Τα οποιαδήποτε δημοσιονομικά ή νομικά εμπόδια τα γνωρίζετε. Τη συνταγματική ρύθμιση, που εμείς δεν την ψηφίσαμε, επίσης τη γνωρίζετε.
      Επομένως, υποσχεθήκατε. Και εμείς ξεκινάμε από τη θέση ότι τουλάχιστον οφείλατε να είχατε μελετήσει ολοκληρωμένα το θέμα και αυτή η υπόσχεσή σας να ήταν μετρημένη προεκλογικά. 
      Τρίτον, ξέρουμε πάρα πολύ καλά ότι υπάρχει το πρόβλημα, πώς έγιναν και γιατί έγιναν οι προσλήψεις. Ξέρουμε πάρα πολύ καλά ότι χρησιμοποιήθηκε ένα  μεγάλο μέρος των προσλαμβανομένων ως όμηροι. Υπήρξε το στοιχείο της ρουσφετολογίας, υπήρχε, αν θέλετε, και υπάρχει μια σάπια κατάσταση.
      Όμως εμείς ως κόμμα δεν θέλουμε στο πρόσωπο αυτών των ανθρώπων, να εκδικηθούμε την πολιτική του ΠΑ.ΣΟ.Κ. ή να εκδικηθούμε εσάς για τις προεκλογικές σας ανέξοδες και εύκολες υποσχέσεις. Ξέρετε πάρα πολύ καλά ότι το μεγαλύτερο μέρος των εργαζομένων αυτών προσδοκούσε και τα μάτια τα είχε στραμμένα στην Νέα Δημοκρατία και στο ΠΑ.ΣΟ.Κ.. Εμείς δεν θα το κρίνουμε έτσι το πράγμα ούτε μας ενδιαφέρει ποιο κόμμα ψήφισαν ή σε ποιο κόμμα είναι εγκλωβισμένοι και πιστεύουν ότι μπορεί να τους δώσει λύση.
      Θεωρούμε, λοιπόν, ότι πρέπει να προσληφθούν όλοι. Εάν θέλετε είναι και ένας τρόπος για να αποφευχθεί, να σταματήσει αυτή η γάγγραινα και να μην έχουμε επανάληψη αυτών των φαινομένων. 
      Θέλουμε όμως να θέσουμε και ένα άλλο ζήτημα. Τι θα πει «πάγιες και διαρκείς ανάγκες»; Είναι μια φράση η οποία έχει καταντήσει λάστιχο, διότι κυριολεκτικά προσαρμόζεται κάθε φορά στη λεγόμενη δημοσιονομική πολιτική, στην αντοχή της οικονομίας, που για μας είναι πια ένα ζήτημα με ταξική διάσταση. 
      Οι εξελίξεις, οι αντικειμενικές και σύγχρονες, που κανείς δεν μπορεί να τις αμφισβητήσει θέτουν το εξής ζήτημα: Η έννοια «πάγιες και διαρκείς ανάγκες» έχει διευρυνθεί, ιδιαίτερα σε τομείς κοινωνικών υπηρεσιών. Σήμερα πραγματικά δεν μπορούμε να δούμε το θέμα «πάγιες και διαρκείς ανάγκες» όσον αφορά την εξυπηρέτηση του λαού, όπως μπορούσαμε να το αντιμετωπίσουμε πριν από είκοσι, τριάντα και πενήντα χρόνια ούτε καν πριν από δέκα χρόνια. Εδώ πέρα διαμορφώνονται διάφορα προγράμματα κοινωνικών υπηρεσιών –πάρτε το πρόγραμμα στο σπίτι- και προβλέπονται τοποθετήσεις ανθρώπων που οι υπηρεσίες απευθύνονται σ’ ένα μίνιμουμ σε σχέση με αυτούς που έχουν πραγματικά ανάγκη. Πώς θα κριθούν οι πάγιες και διαρκείς ανάγκες στην παιδεία, στην υγεία, στα Κ.Ε.Π., αν θέλετε και σε μια σειρά από τομείς, που έχουν σχέση με την εξυπηρέτηση των πολιτών ή με την καλώς ή κακώς εννοούμενη γραφειοκρατία. Δεν είμαστε υπέρ της κακώς εννοούμενης γραφειοκρατίας. 
      Ενώ ο όρος πάγιες και διαρκείς ανάγκες φαίνεται λογικός, στην πραγματικότητα χρησιμοποιείται ακριβώς μέσα στα πλαίσια της δικής σας ταξικής πολιτικής και της προηγούμενης, χρησιμοποιείται για τη συρρίκνωση των προσλήψεων σε τομείς που υπάρχουν πραγματικές ανάγκες.
      Κύριε Πρωθυπουργέ, οι νόμοι μπορούν να αλλάξουν. Οι νόμοι ψηφίστηκαν εδώ στη Βουλή. Δεν μπορεί να ψηφίζονται νόμοι και μετά να επικαλούμαστε τη συνταγματική νομιμότητα. Είναι ευκαιρία, με το καινούριο Σύνταγμα που έρχεται να αλλάξει ό,τι εμποδίζει την πραγματική δικαιοσύνη απέναντι σε αυτούς τους ανθρώπους. 
      Εμείς ζητάμε την μονιμοποίηση όλων. Και βεβαίως, από δω και εμπρός, πρέπει να σταματήσει κάθε αναπαραγωγή αυτής της κατάστασης. Και το λέω ξέροντας πολύ καλά ότι αυτή η θέση του Κομμουνιστικού Κόμματος Ελλάδας θα βρει και αντίθετους μέσα στο λαό, εκείνους οι οποίοι θεωρούν ότι η μονιμοποίηση όλων αυτών έρχεται και τους δημιουργεί εμπόδιο στο να διεκδικήσουν όπως και αυτοί οφείλουν θέσεις εργασίας. Αλλά εμείς τουλάχιστον εντάσσουμε αυτή μας τη θέση, που είναι δικαιοσύνη γι’ αυτούς που κοροϊδεύτηκαν τόσα χρόνια, μέσα σε μια πολιτική πάλης για πλήρη και σταθερή απασχόληση σε όλους και στον παραγωγικό τομέα και στον τομέα των κοινωνικών υπηρεσιών. 
      Δεν λύνεται το ζήτημα με αντιπαραθέσεις μέσα στον ίδιο το χώρο των εργαζομένων, αλλά με κοινή δράση για δουλειά για όλους για δημιουργία προϋποθέσεων αλλαγής της σημερινής κατάστασης.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστώ πολύ.
      Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρωθυπουργέ, θέλω να σας καλωσορίσω στον κοινοβουλευτικό έλεγχο, δεν καλωσορίζω όμως καθόλου αυτά που είπατε. Η εικόνα που μου δώσατε εμένα είναι η εικόνα του ενόχου που απελπισμένα ψάχνει να βρει ελαφρυντικά. Και κανένα από τα ελαφρυντικά που είπατε δεν ισχύει.
      Είπατε ότι φταίει για το θέμα μόνο η προηγούμενη κυβέρνηση.
      Φυσικά, η προηγούμενη κυβέρνηση του ΠΑ.ΣΟ.Κ. έχει τεράστιες ευθύνες. Το προεδρικό διάταγμα Ρέππα πρέπει να μπει στο βιβλίο Γκίνες, γιατί δεν μονιμοποιήθηκε -με τον όρο που χρησιμοποιούμε το «μονιμοποιήθηκε»- ούτε ένας εργαζόμενος! 
      Πώς απαντάτε εσείς; Απαντάτε με ένα «σατανικό» σχέδιο, με το οποίο δίνετε συμβάσεις αορίστου χρόνου σε ένα κλάσμα 10% των συμβασιούχων και τους υπόλοιπους τους πετάτε. Δεν τους πληρώνετε, ενώ τους λέτε «θα σας πληρώσουμε» και τους απολύετε. Η αντιμετώπιση απ’ αυτήν την Κυβέρνηση έχει κάτι «σαδιστικό»! Τους διώχνετε από την εργασία. Επομένως, συναγωνίζεστε με την προηγούμενη κυβέρνηση ποιος είναι πιο άγριος. 
      Δεύτερον, μιλήσατε για το Σύνταγμα. Για το Σύνταγμα ευθύνη έχετε εσείς και το ΠΑ.ΣΟ.Κ. πάλι που ψηφίσατε το γνωστό άρθρο. Παρ’ όλα αυτά ο παρακαθήμενος κύριος Υπουργός Εσωτερικών ξέρει πολύ καλά την απόφαση 18/ 2006 του Αρείου Πάγου. Λέει ότι τα προβλήματα υπάρχουν μόνο για όσους έχουν πρόσκαιρες, απρόβλεπτες και κατεπείγουσες σχέσεις εργασίας που δημιουργήθηκαν. Ούτε αυτοί που δουλεύουν στα απορρίμματα ούτε αυτοί που δουλεύουν στις χωματερές ούτε αυτοί που δουλεύουν σε κοινωνικές λειτουργίες του δήμου ούτε οι δημοσιογράφοι και οι άλλοι εργαζόμενοι που έχουν ξεμείνει στην Ε.Ρ.Τ. ούτε οι συμβασιούχοι πυροσβέστες είναι τέτοιοι. 
      Λέτε ότι το π.δ.164/2004 του Παυλόπουλου νομιμοποίησε όσους είχαν πάγιες και διαρκείς ανάγκες. Λάθος κάνετε. Το προεδρικό διάταγμα Παυλόπουλυ έβαλε ένα κρεβάτι του Προκρούστη. Όσοι ανταποκρίνονταν σε ένα αυθαίρετο και στιγμιαίο χρονικό διάστημα που επέλεξε ο κ. Παυλόπουλος και η Κυβέρνησή σας, προκειμένου να μειωθεί ο αριθμός αυτών που θα αποκτήσουν σχέσεις αορίστου χρόνου, αυτοί ήταν εντάξει. Απέκλειε τη μεγάλη πλειοψηφία με εντελώς αυθαίρετους χρονικούς προσδιορισμούς, οι οποίοι είναι εντελώς αντίθετοι με την οδηγία 70/1999, με βάση την οποία μπορούσε να γίνει πρόοδος στη χώρα μας. 
      Μιλήσατε και για το Α.Σ.Ε.Π.. Ακόμη και το Α.Σ.Ε.Π. ποδοπατείται. Σας λέω το εξής χαρακτηριστικό παράδειγμα. Υπάρχουν και άλλα παραδείγματα. Οργανισμός Διεξαγωγής Ιπποδρομιών Ελλάδας. Εγκρίνει και το Α.Σ.Ε.Π. τις αιτήσεις που είχαν κάνει μια σειρά συμβασιούχοι. Έρχεται η διοίκηση η διορισμένη από εσάς του Οργανισμού Διεξαγωγής Ιπποδρομιών Ελλάδας και κάνει ένσταση απέναντι στο Α.Σ.Ε.Π.. Ούτε ο Α.Σ.Ε.Π.! 
      Όλα αυτά που λέτε είναι στον αέρα. Μοριοδότηση μέσω Α.Σ.Ε.Π. κ.λπ.. Τι θα κάνει ο απελπισμένος, ο οποίος βρίσκεται στους δρόμους, περιμένοντας το Α.Σ.Ε.Π. ή περιμένοντας τα δικαστήρια; Είναι τόσο ακραία η πολιτική σας, που εγώ θα έλεγα ότι έχει στοιχεία πολιτειακής εκτροπής. Μας κάνει εντύπωση το γεγονός ότι η ηγεσία του Αρείου Πάγου λειτουργεί ως κλαδική της Νέας Δημοκρατίας. Και οι παρεμβάσεις του Εισαγγελέα του Αρείου Πάγου κ. Σανιδά. Και το γεγονός ότι ο Πρόεδρος του Αρείου Πάγου έρχεται και αντιγράφει σε εγκύκλιο του εγκύκλιο των συνεργατών του κυρίου Παυλόπουλου. Είναι ακραία αυτή η κατάσταση! 
      Εγώ σας καλώ να αλλάξετε πορεία. Έχετε φέρει σε αδιέξοδο τους εργαζόμενους! Σας ρωτώ ως Πρωθυπουργό της Ελλάδας και ως νομικό: Τι θα κάνει ο εργαζόμενος που θέλει να διεκδικήσει το δίκαιό του; Να πάει στα διοικητικά δικαστήρια; Τα διοικητικά δικαστήρια απαντούν «όχι, θα πάει στα πολιτικά δικαστήρια». Να πάει στα πολιτικά δικαστήρια; Κερδίζει την απόφαση και έχετε βάλει το Ελεγκτικό Συνέδριο να λέει «Δεν πληρώνουμε». 
      Σας ρωτώ και θέλω απάντηση: Τι δρόμο του αφήνετε, παρά μόνο να βγει στο δρόμο, να φωνάξει, να κάνει κατάληψη, να έρθει στη Ρηγίλλης; Είναι ακραία αυτή η κατάσταση! Η Κυβέρνηση της Νέας Δημοκρατίας μας έχει πάει πίσω  από το 1920, όταν υπήρχε ο ν.2112/1920 του Βενιζέλου που έλεγε το εξής απλό πράγμα: η σχέση όσων καλύπτουν πάγιες και διαρκείς ανάγκες θα μετατραπεί σε μια σταθερή σχέση, σε σχέση «αορίστου χρόνου», όπως λέμε σήμερα. 
      Σας καλώ, λοιπόν, να ανατρέψετε πορεία. Να μου δώσετε απαντήσεις σε αυτά που σας είπα και να προχωρήσετε, όπως έχει προτείνει ο Συνασπισμός, μετά το «νομικό κομφούζιο» που έχετε δημιουργήσει, σε μια νομοθετική ρύθμιση, για να επιλυθεί το θέμα όλων αυτών των ανθρώπων. 
      Ευχαριστώ. 
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κύριος Πρόεδρος της Κυβερνήσεως, για να δευτερολογήσει. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, συνοπτικά και επιγραμματικά υπογραμμίζω τα εξής:
      Κάναμε αυτό για το οποίο δεσμευτήκαμε. Κάναμε αυτό που έπρεπε και μπορούσε να γίνει, σύμφωνα με το Σύνταγμα και τη σχετική Κοινοτική Οδηγία. Προχωρά η μετατροπή των συμβάσεων σε αορίστου χρόνου για εκείνους που κάλυπταν πάγιες και διαρκείς ανάγκες. 
      Πριμοδοτούνται παράλληλα οι συμβασιούχοι που δεν κάλυπταν τέτοιες θέσεις, ώστε να έχουν προβάδισμα σε διαγωνισμούς για την κάλυψη ανάλογων θέσεων. Και, εν πάση περιπτώσει, ας αναμένουμε σε λίγες μέρες την απόφαση του Συμβουλίου της Επικρατείας, να δούμε κατά πόσο δημιουργούνται νέα δεδομένα, τα οποία αυτονόητα είναι πως θα ληφθούν υπ’ όψιν από την Κυβέρνηση.
      Τώρα σε ό,τι αφορά τον αριθμό των συμβασιούχων που αποκτούν συμβάσεις αορίστου χρόνου. Πρώτον, τόσο προεκλογικά όσο και στις προγραμματικές δηλώσεις της Κυβέρνησης, η δέσμευση που αναλάβαμε ήταν ξεκάθαρη και δεν επιτρέπει παρερμηνείες. Αφορούσε εκείνους που καλύπτουν πάγιες και διαρκείς ανάγκες. Αυτό είπαμε και αυτό που είπαμε το πράξαμε.
      Δεύτερον, εκείνοι που υπέβαλαν αιτήσεις για να μετατραπούν οι συμβάσεις τους σε αορίστου χρόνου είναι, όπως είπα ήδη, κοντά στους εβδομήντα τρεις χιλιάδες και εκείνοι που πληρούσαν τους συγκεκριμένους όρους κοντά στους τριάντα τρεις χιλιάδες. 
      Τρίτον, σε ό,τι αφορά τους συμβασιούχους που δεν κάλυπταν πάγιες και διαρκείς ανάγκες και κατ’ επέκταση δεν ήταν δυνατόν να καλυφθούν από τη ρύθμιση που επιτρέπει το Σύνταγμα, έχουν, με βάση την ισχύουσα νομοθεσία, πριμοδότηση 50% σε κάθε προκήρυξη θέσεων που αφορά το αντικείμενο της απασχόλησής τους. 
      Τέταρτον, σε ό,τι αφορά ειδικότερα τους εργαζομένους στους Ο.Τ.Α., δηλαδή στην Αυτοδιοίκηση, η Κυβέρνηση έκανε σαφές ότι εφόσον ζητηθούν οι θέσεις αυτές από τους Δημάρχους, που είναι και οι μόνοι αρμόδιοι αλλά και υπεύθυνοι, θα εγκριθούν άμεσα. Έτσι, οι συμβασιούχοι αυτοί θα έχουν ισχυρό πλεονέκτημα έναντι άλλων αφού -επαναλαμβάνω- θα πριμοδοτούνται με 50%.
      Πέμπτον, δεν μπορεί σε καμία περίπτωση να υπάρξει παραβίαση της Συνταγματικής Επιταγής που δεν επιτρέπει αυτόματες μεταβολές συμβάσεων σε αορίστου χρόνου. Αυτό είναι δεδομένο. Όπως επίσης είναι δεδομένο ότι δεν μπορεί να υπάρξει νομοθετική ρύθμιση που ανατρέπει απόφαση του Ελεγκτικού Συνεδρίου και αμφισβητεί την αρμοδιότητά του κατά το Σύνταγμα.
      Πέρα όμως από όσα ακούστηκαν σήμερα, υπάρχει η απόπειρα διαστρέβλωσης των πραγμάτων που αναπτύσσεται από τα στελέχη και την ηγεσία του ΠΑ.ΣΟ.Κ.. Όμως είναι πρόκληση να παριστάνουν τους καταγγέλλοντες εκείνοι που ευθύνονται για τη δημιουργία, τη διόγκωση, τη διαιώνιση του προβλήματος. 
      (Χειροκροτήματα από την πτέρυγα της Νέας Δημοκρατίας)
      Είναι πρόκληση για πολλούς και σοβαρούς λόγους, διότι δεν μπορεί οι υπαίτιοι να καταγγέλλουν άλλους για προβλήματα τα οποία όχι μόνο δημιουργήθηκαν, αλλά ούτε καν προσεγγίστηκαν από τις κυβερνήσεις στις οποίες οι ίδιοι μετείχαν. 
      Γιατί προπάντων με τα Προεδρικά Διατάγματα που εκδώσαμε και τις διαδικασίες που ακολουθήθηκαν κάτω –επαναλαμβάνω- από τον έλεγχο του Α.Σ.Ε.Π., δόθηκε λύση σύμφωνα με το Σύνταγμα και το Κοινοτικό Δίκαιο, αλλά και διότι κορυφαία στελέχη του ΠΑ.ΣΟ.Κ. ομολογούν ήδη την ευθύνη των κυβερνήσεών τους, έστω και με διάθεση διάκρισης των ευθυνών, υποστηρίζοντας ότι «ουδείς αθώος του θέματος αυτού».
      Αναφέρθηκε ένας αριθμός περί εκατόν είκοσι έξι χιλιάδων συμβασιούχων. Ο αριθμός αυτός, κυρίες και κύριοι συνάδελφοι, προκύπτει από την πρόσθεση των ανανεούμενων συμβάσεων που έκανε η Κυβέρνηση, προκειμένου να μη χάσουν οι συμβασιούχοι το δικαίωμά τους να ενταχθούν στο Προεδρικό Διάταγμα.
      Παραδείγματος χάρη, στην Ε.Ρ.Τ. έγιναν δύο ανανεώσεις συμβάσεων των δύο χιλιάδων συμβασιούχων που είχε προσλάβει το ΠΑ.ΣΟ.Κ.. Το ΠΑ.ΣΟ.Κ. έρχεται τώρα και προσθέτει τις ανανεώσεις και τις βγάζει τέσσερις χιλιάδες, όταν στην πραγματικότητα είναι δύο χιλιάδες και εξ αυτών σχεδόν οι χίλιοι πεντακόσιοι έχουν μονιμοποιηθεί. Άρα, είναι παρελκυστικός ο αριθμός τον οποίο επικαλούνται.
      Ακόμη άκουσα για την περίφημη τροπολογία ΠΑ.ΣΟ.Κ.. Δύο πράγματα θέλω εδώ να υπογραμμίσω. Πρώτον, δεν μπορεί να γίνει δεκτή η τροπολογία που κατέθεσε τώρα το ΠΑ.ΣΟ.Κ.. Και αυτό διότι παραβιάζει τη διάκριση των εξουσιών, καταργεί την αρμοδιότητα του Ελεγκτικού Συνεδρίου και είναι ως εκ τούτου αντισυνταγματική. 
      Υπάρχει όμως και ένας δεύτερος λόγος. Είναι τουλάχιστον περίεργο να προσποιείται το ΠΑ.ΣΟ.Κ. ότι βρίσκει λύσεις όταν βρίσκεται στην Αντιπολίτευση και να δημιουργεί προβλήματα όταν είναι στην κυβέρνηση. 
      (Χειροκροτήματα από την πτέρυγα της Νέας Δημοκρατίας)
      Θέλω όμως, κυρίες και κύριοι συνάδελφοι, να κάνω, εκτός του συγκεκριμένου θέματος, μία γενικότερη επισήμανση. Το Ελληνικό Κράτος μέσα από τις πρακτικές του παρελθόντος απέκτησε αναλογικά έναν από τους μεγαλύτερους αριθμούς υπαλλήλων σε σχέση με όλα τα άλλα ευρωπαϊκά κράτη. Αυτή είναι η πραγματικότητα.
      Την ίδια στιγμή σχεδόν από παντού ακούγονται αιτήματα για προσλήψεις.  Η αλήθεια είναι ότι πράγματι υπάρχει έλλειμμα ανθρώπινου δυναμικού σε εξειδικευμένες θέσεις. Η υπερπληθώρα από τη μια και το έλλειμμα ανθρώπινου δυναμικού από την άλλη συνδιαμορφώνουν ένα σοβαρότατο ζήτημα, μια βαριά κληρονομιά του παρελθόντος. 
      Μελετούμε, σε κάθε περίπτωση, τις ανάγκες που υπάρχουν και προωθούμε τις κατάλληλες λύσεις. Εκείνο που δεν μπορούμε να κάνουμε είναι προφανές: Δεν μπορεί να γίνει το κράτος εργοδότης ενός απεριόριστου αριθμού πολιτών. Δεν μπορούν να προσληφθούν στο Δημόσιο και να πληρώνονται οι μισοί Έλληνες από τους άλλους μισούς Έλληνες. Δεν μπορεί, λοιπόν, κατά την άποψή μου τουλάχιστον, να διαφωνούμε για το αυτονόητο. Και σε κάθε περίπτωση, για να ξεκαθαρίσουμε τους λογαριασμούς εδώ, η απαίτηση για μαζικές προσλήψεις στο Δημόσιο, και μάλιστα κατά παράβαση της νομιμότητας, είναι άκρατος, καιροσκοπικός και υποκριτικός λαϊκισμός. 
      (Χειροκροτήματα από την πτέρυγα της Νέας Δημοκρατίας)
      Ή ακόμη χειρότερα, αν θέλετε, αποκαλύπτει την νοοτροπία, την άποψη, την αντιμετώπιση ότι όλοι ή σχεδόν όλοι οι Έλληνες πρέπει να γίνουν δημόσιοι υπάλληλοι. Εμείς έχουμε άλλη άποψη, άλλη θεώρηση, άλλη θέση στο ζήτημα. Απορρίπτουμε και τον λαϊκισμό αλλά και την αντίληψη της διαρκούς διόγκωσης του κράτους με μαζικές προσλήψεις, σε βάρος των φορολογουμένων, σε βάρος τελικά του συνόλου της κοινωνίας. 
      (Ζωηρά χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, παρακαλώ το λόγο.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Πρόεδρε. Αν θέλετε να παρέμβετε στις ερωτήσεις, δεν έχετε δικαίωμα. 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι στη συζήτηση. Υπάρχει ένα προσωπικό θέμα. Ο κύριος Πρωθυπουργός αναφέρθηκε σε μια φράση δική μου στην Αίθουσα αυτή χθες, της οποίας διαστρέβλωσε το νόημα και της απέδωσε άλλο νόημα απ’ αυτό που είχε. Και κατά τη σχετική διάταξη του Κανονισμού, θα ήθελα να διευκρινιστεί τι ακριβώς είπα. Είπα ότι ουδείς είναι αθώος…
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, ποια ήταν η παρανόηση, η παρερμηνεία;
      ΑΠΟΣΤΟΛΟΣ ΚΑΚΛΑΜΑΝΗΣ: Το ότι ο κύριος Πρωθυπουργός είπε ότι στελέχη του ΠΑΣΟΚ –αναφερόμενος στη φράση αυτή που είπα, ότι ουδείς είναι αθώος  του αίματος στην υπόθεση αυτή- προσπαθούν να διαχύσουν δικές τους ευθύνες στην παρούσα Κυβέρνηση. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, δεν παρερμηνεύει εσάς με αυτή τη φράση ο κύριος Πρωθυπουργός.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι αυτό ακριβές. Το ακριβές νόημα… 
      ΠΡΟΕΔΡΟΣ (Άννα Μπενάκη-Ψαρούδα): Μπορεί να μην είναι, αλλά δεν παρερμηνεύει τη δική σας άποψη.
      ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ! Το ακριβές…
      ΠΡΟΕΔΡΟΣ (Άννα Μπενάκη-Ψαρούδα): Είναι σχολιασμός. Δεν είναι παρερμηνεία. Με συγχωρείτε πάρα πολύ.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κυρία Πρόεδρε. Δεν παρεμβαίνω στη συζήτηση και κατά τον Κανονισμό, δικαιούμαι στο τέλος της συζήτησης, εφόσον υπάρχει προσωπικό θέμα, να λάβω το λόγο.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Πρόεδρε. Εάν υπάρχει παρερμηνεία, ναι. Δεν λέτε όμως για προσωπικό. Μιλάτε για παρερμηνεία και στο τέλος των ερωτήσεων θα σας δώσω το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Το νόημα λοιπόν αυτών που είπα, κυρία Πρόεδρε, είναι ότι και σήμερα υπάρχουν χιλιάδες συμβασιούχων με σύμβαση έργου. Συνεχίζεται δηλαδή αυτό το κακό και με την δήθεν μοριοδότηση θα συνεχιστεί το πρόβλημα και στο μέλλον.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Πρόεδρε! Ξέρετε πολύ καλά τον Κανονισμό και σας παρακαλώ να μην συνεχίσετε επί της ουσίας.
      ΑΠΟΣΤΟΛΟΣ ΚΑΚΛΑΜΑΝΗΣ: Και λυπάμαι γιατί ο κύριος Πρωθυπουργός παραπλανά το Σώμα και δεν λέει στο Σώμα την αλήθεια και διαστρέφει και την καλή πρόθεση και το πνεύμα αυτών που κατατίθενται εδώ. 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Πρόεδρε. Οι απόψεις σας είναι σεβαστές, αλλά όχι σ’ αυτήν τη διαδικασία. Σας παρακαλώ πάρα πολύ, κύριε Πρόεδρε. Δεν έχετε το λόγο επ’ αυτού.
      ΑΠΟΣΤΟΛΟΣ ΚΑΚΛΑΜΑΝΗΣ: Λυπούμαι πάρα πολύ για την εικόνα του Πρωθυπουργού και της Κυβέρνησης ενώπιον του Κοινοβουλίου.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ! Είστε εκτός διαδικασίας. Μην με αναγκάζετε να εκφράζομαι κατ’ αυτόν τον τρόπο. Σας παρακαλώ πάρα πολύ.
	ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, ακούσατε τη φράση; Ο Πρωθυπουργός παρανοεί σκοπίμως το νόημα αυτού που είπα, για να δημιουργήσει εντυπώσεις. Και αυτό δεν είναι σωστή εικόνα του Πρωθυπουργού. 
	ΠΡΟΕΔΡΟΣ (Άννα Μπενάκη-Ψαρούδα): Την άκουσα και σας είπα ότι δεν είναι παρερμηνεία. 
	Προχωρούμε στην επόμενη, την με αριθμό 75/14-11-2006 επίκαιρη ερώτηση δευτέρου κύκλου του Βουλευτή του Πανελλήνιου Σοσιαλιστικού Κινήματος κ. Μιλτιάδη Παπαϊωάννου προς τον Υπουργό Δικαιοσύνης, σχετικά με την παραίτηση Αρεοπαγίτη κ.λπ..
	Η επίκαιρη ερώτηση του κ. Παπαϊωάννου έχει ως εξής:
	«Στις πολλές αποκαλύψεις-καταγγελίες μας για κυβερνητικές παρεμβάσεις στο έργο της ανεξάρτητης Δικαιοσύνης προσετέθη αυτές τις ημέρες και η παραίτηση, με σοβαρές καταγγελίες, του αρχαιότερου Αρεοπαγίτη κ. Ι. Βερέτσου. Καταγγελίες που αφορούν την θεσμική σας λειτουργία και που θέτουν ζητήματα πολιτικής και ηθικής τάξης, αφού παραλείψατε να τον προτείνετε ως Αντιπρόεδρο του Αρείου Πάγου στις προαγωγές του 2005 και 2006, αν και είναι γνωστόν ότι είναι ένας άξιος λειτουργός της Δικαιοσύνης, που τυγχάνει της καθολικής τιμής και αναγνώρισης όλων των συναδέλφων του, του Δικηγορικού Σώματος αλλά και των πολιτών, υποθέσεις των οποίων χειρίστηκε. Η παράλειψή του συνδέεται με τη σθεναρή και πλήρως τεκμηριωμένη θέση του στην υπόθεση της απόφασης του Ανώτατου Ειδικού Δικαστηρίου, με τα λευκά ψηφοδέλτια, μια υπόθεση που αποτελεί σκάνδαλο, που καταγράφεται στις λίγες μαύρες σελίδες της Ελληνικής Δικαιοσύνης, αφού με μόνο το στόχο να «εξυπηρετηθεί» ο θείος του Πρωθυπουργού, ανατρέπει –με τις γνωστές πλέον μεθοδεύσεις- πάγια νομολογία και με αποτέλεσμα, πλέον των άλλων, να διασυρθεί η χώρα μας, γεγονός που επιβεβαιώθηκε και με την πρόσφατη απόφαση του Ευρωπαϊκού Δικαστηρίου Ανθρωπίνων Δικαιωμάτων. 
	Θεωρούμε αυτονόητο ότι επιβάλλεται να καταθέσετε στην Εθνική μας Αντιπροσωπεία αντίγραφο της επιστολής του κ. Ι. Βερέτσου.
     Ερωτάται ο Υπουργός Δικαιοσύνης
     1. Τι εξηγήσεις θα δώσει η Κυβέρνηση για τη θλιβερή αυτή υπόθεση στο Ευρωπαϊκό Δικαστήριο Ανθρώπινων Δικαιωμάτων; Θα λύσει τη σιωπή του ο Υπουργός;
     2. Είναι δυνατόν να παραλείπεται για προαγωγή ο αρχαιότερος αλλά ταυτοχρόνως ένας άξιος και άμεμπτου κύρους δικαστικός λειτουργός επειδή δεν συμμορφώθηκε με τις κυβερνητικές επιθυμίες; Θα δοθούν απαντήσεις στα ερωτήματα της επιστολής του κ. Ι. Βερέτσου;»
     Ο Υπουργός Δικαιοσύνης κ. Παπαληγούρας έχει το λόγο.
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Φοβούμαι, κύριοι συνάδελφοι, ότι μάταια επιχειρείτε να αναγάγετε σε αντιπολιτευτικό όπλο την προσωπική πικρία ενός ανώτατου δικαστικού λειτουργού, γιατί δεν επελέγη κατά τις τελευταίες κρίσεις ως Αντιπρόεδρος του Αρείου Πάγου. Τόσο πολύ πια στέρεψε ο αντιπολιτευτικός σας λόγος; 
     Καταλάβετε επιτέλους ότι οι επιλογές για τις θέσεις των αντιπροέδρων των τριών Ανωτάτων Δικαστηρίων έγιναν τουλάχιστον κατά τα τρία τελευταία χρόνια με απόλυτα αξιοκρατικά κριτήρια. Επελέγησαν οι αξιότεροι μεταξύ των αξίων. Και ο κ. Βερέτσος είναι άξιος, όμως δεν μπορούν να επιλεγούν όλοι οι άξιοι. Επομένως, φυσικό είναι κάποιοι να είναι δυσαρεστημένοι. Τέτοιου είδους παράπονα είναι και ανθρώπινα και κατανοητά, αυτό όμως δεν σημαίνει ότι μπορείτε εσείς άκριτα να επιχειρείτε να αξιοποιήσετε πολιτικά την όποια πικρία των παραλειπόμενων στις προαγωγές και να διαβλέπετε την ύπαρξη τάχα δόλιων κυβερνητικών σκοπιμοτήτων.
     Στην επιστολή παραίτησής του –την έχω εδώ και την καταθέσω στη Βουλή- ο κ. Βερέτσος απλώς αναφέρει τους λόγους για τους οποίους θεωρεί ότι θα έπρεπε να είχε επιλεγεί ως Αντιπρόεδρος του Αρείου Πάγου. 
     (Στο σημείο αυτό ο Υπουργός Δικαιοσύνης κ. Αναστάσης Παπαληγούρας καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Τους λόγους αυτούς, κύριε Παπαϊωάννου, εσείς απόλυτα αυθαίρετα ερμηνεύετε και η ερμηνεία σας αυτή είναι εσφαλμένη για δύο λόγους: 
     Πρώτον, γιατί η ίδια η Κυβέρνηση με το άρθρο 1 του ν.3434/2006 -υπενθυμίζω ότι ψηφίστηκε τον Ιανουάριο του χρόνου που διανύουμε- και πάντως πριν από τις δικαστικές κρίσεις, ρύθμισε το θέμα των λευκών ψηφοδελτίων υιοθετώντας την άποψη της μειοψηφίας του Ανώτατου Ειδικού Δικαστηρίου, δηλαδή την άποψη και του κ. Βερέτσου, να μην προσμετρώνται τα λευκά ψηφοδέλτια για τον καθορισμό του εκλογικού μέτρου. Κατά συνέπεια είναι όχι μόνο ανακριβής αλλά και εντελώς παράλογος ο ισχυρισμός ότι ο κ. Βερέτσος δεν επελέγη ως αντιπρόεδρος για την έκφραση δικαστικής γνώμης, που συμπτωματικά είναι η ίδια με αυτήν της Κυβέρνησης. 
     Δεύτερον, γιατί το Υπουργικό Συμβούλιο, είτε σας αρέσει είτε δεν σας αρέσει, δεν αξιολογεί με τέτοια κριτήρια, δεν έχει τέτοιες πρακτκές υιοθετήσει, κύριε Παπαϊωάννου. Φοβούμαι ότι από κεκτημένη ταχύτητα κρίνατε απλώς εξ ιδίων τα αλλότρια. 
     Λέτε ακόμα για τάχα διασυρμό της χώρας στην υπόθεση του συνυπολογισμού των λευκών ψηφοδελτίων και πάλι αυθαίρετα προτρέχετε και λανθασμένα είναι τα συμπεράσματα που συνάγετε.
     Δεν πρόκειται, κύριε Παπαϊωάννου, για απόφαση επί της ουσίας του Ευρωπαϊκού Δικαστηρίου Ανθρωπίνων Δικαιωμάτων, αλλά για μερικό έλεγχο του παραδεκτού των προσφυγών. Συνεπώς η υπόθεση βρίσκεται ακόμα σε προκαταρτικό στάδιο, σε προδικαστικό στάδιο και το μόνο που ζητείται από την Ελληνική Κυβέρνηση είναι η υποβολή παρατηρήσεων «επί του εάν η προαναφερόμενη απόφαση του Ανώτατου Ειδικού Δικαστηρίου είναι σύμφωνος με την ουσία του δικαιώματος του εκλέγεσθαι και εάν σέβεται την κυριαρχική εξουσία του εκλογικού σώματος». Ερωτήματα είναι. 
      Κατά τα λοιπά το Ευρωπαϊκό Δικαστήριο Ανθρωπίνων Δικαιωμάτων κήρυξε απαράδεκτες τις αιτήσεις των προσφευγόντων. 
      Κατά συνέπεια πριν σπεύσετε να σηκώσετε τα “αντιπολιτευτικά σας λάβαρα” παρακαλώ ελέγξτε τουλάχιστον την αξιοπιστία των πηγών σας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Παπαϊωάννου. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Ξεκινώ κύριε Υπουργέ με τον αφορισμό σας ότι πρόκειται περί αυθαιρέτων σκέψεων, κρίσεων δικών μας. Είναι αυτονόητο ότι αυτή η ερώτηση δεν θα είχε υποβληθεί αν δεν γνώριζαν όλοι, μα όλοι, κυρίως οι “παροικούντες στην Ιερουσαλήμ” τι συνέβη για την έκδοση αυτής της απόφασης 6-5 με τα λευκά ψηφοδέλτια. 
      Γνωρίζετε ότι είχε υποβληθεί ένσταση κακής σύνθεσης γιατί συμμετείχε ο νεώτερος Αντιπρόεδρος του Ελεγκτικού Συνεδρίου ενώ έπρεπε να είναι ο αρχαιότερος, μέσα από μεθοδεύσεις για να ευνοηθεί δυστυχώς ο θείος του Πρωθυπουργού. Και είμαι από εκείνους που πιστεύουν ότι καμιά ανάμειξη δεν είχε ο Πρωθυπουργός σ’ αυτήν την υπόθεση. Είμαι όμως βέβαιος ότι είχαν όλοι οι από κάτω. Και ο κ. Βερέτσος  -και γι’ αυτό υπεβλήθη η σχετική ερώτηση- αναφέρει: «Η δική μου δυσμενής υπηρεσιακή μεταχείριση κατά τις προαγωγές οφείλεται στη σθεναρή μου στάση κατά την ενώπιον του Α.Ε.Δ. διεξαχθείσα δίκη». Και προσθέτει ακόμη κύριε Υπουργέ. «Προήδρευσα επί τρίμηνο του πολιτικού δικαστηρίου και είχα δημόσια βεβαίωση εξ επισήμων δικαστικών χειλέων» -και ξέρετε ποια είναι αυτά- ότι θα γινόταν Αντιπρόεδρος οπωσδήποτε του Αρείου Πάγου. 
      Ελέγξατε από ποια επίσημα δικαστικά χείλη είχε αυτές τις διαβεβαιώσεις ο κ. Βερέτσος ως είχατε υποχρέωση; Όχι, κύριε Υπουργέ.
      Αναγνωρίζεται ακόμη ότι σήμερα η ελληνική δικαιοσύνη διανύει την πιο σκοτεινή της περίοδο μετά τη δικτατορία. Γνωρίζετε, κύριε Υπουργέ, ότι σήμερα η ελληνική δικαιοσύνη, η ηγεσία της, για να κυριολεκτώ έχει ανάμειξη στην υπόθεση των υποκλοπών, στην υπόθεση των Πακιστανών, στην υπόθεση των «Δ.Ε.Κ.Α.». Σας θυμίζω την εγκύκλιο του κ. Κεδίκογλου, σας θυμίζω την πρωτοβουλία του κ. Σανιδά προχθές –αναφέρθηκε και προηγούμενα- κατά απόφασης της ολομέλειας του Αρείου Πάγου που εκεί ο κύριος Πρωθυπουργός δεν είχε την ευαισθησία να αναφερθεί αλλά αναφέρθηκε στην απόφαση του Ελεγκτικού Συνεδρίου, ότι εκεί θα συνιστούσε παρέμβαση η τυχόν δική μας νομοθετική πρωτοβουλία. Σας θυμίζω, κύριε Υπουργέ, την απόφαση του Συμβουλίου της Επικρατείας σε σχέση με τα ζητήματα που έχουν να κάνουν με τα επιδόματα των εργαζομένων στο Ι.Κ.Α. και τόσα άλλα.
      Αναδιπλωθείτε, κύριε Υπουργέ. Μη χρησιμοποιείτε την ελληνική δικαιοσύνη χάριν των πολιτικών σας σκοπιμοτήτων. Και σας παρακαλώ και σας καλώ αυτήν την ώρα να εξηγήσετε τι σημαίνει για τη λειτουργία της δικαιοσύνης, και η δική σας θέση αλλά κυρίως του κ. Αλογοσκούφη ότι δεν θα εφαρμόσετε απόφαση του προβλεπόμενου από το Σύνταγμα δικαστηρίου σε σχέση με την εισοδηματική πολιτική για τις αμοιβές των δικαστικών λειτουργών. 
      Θέλετε να καταργήσετε, κύριε Υπουργέ, ή να περιορίσετε τη νόμιμη προστασία των Ελλήνων πολιτών; 
      Σ’ αυτά τα κρίσιμα ερωτήματα θέλουμε να απαντήσετε και αυτό επιβεβαιώνει το χαρακτηρισμό μας ότι σήμερα η ελληνική δικαιοσύνη δυστυχώς διανύει μια σκοτεινή περίοδο. Για όλα τα άλλα έχουμε αναφερθεί σε άλλες περιπτώσεις, που ασφαλώς ο χρόνος δεν μου επιτρέπει να επανέλθουμε. Επί της ουσίας απαντήστε, κύριε Υπουργέ και μην υπεκφεύγετε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα):  Το λόγο έχει ο Υπουργός Δικαιοσύνης κ. Παπαληγούρας.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Συνειδητοποιείστε το επιτέλους. Η ψήφος του δικαστή δεν αξιολογείτε πολιτικά από την Κυβέρνησή μας. Δεν επηρεάζει τη μετέπειτα πορεία του στο Δικαστικό Σώμα. 
      Δεν σκεφτόμαστε και δεν λειτουργούμε κατ’ αυτόν τον τρόπο. Εάν αυτό ήταν το κριτήριό μας, βασιζόμενοι στο δικό σας σκεπτικό, θα έπρεπε να είχαμε επιλέξει ως αντιπροέδρους του Αρείου Πάγου αυτούς που πλειοψήφησαν στο Ανώτατο Ειδικό Δικαστήριο! Δεν τους επιλέξαμε γιατί δεν ήταν αυτό το κριτήριό μας, κύριε Παπαϊωάννου!
      Κυρίως όμως επαναλαμβάνω ότι εάν ήταν αυτό το κριτήριο, είναι πρόδηλο ότι θα έπρεπε ο κ. Βερέτσος να έχει αναδειχθεί σε Αντιπρόεδρο, γιατί η άποψή του ήταν αυτή ακριβώς η άποψη που είχε και η Κυβέρνηση! Τόσο απλό!
      ΜΙΛΤΙΑΔΗΣ ΠΑΠΑΪΩΑΝΝΟΥ: Μετά από ενάμιση χρόνο έγινε άποψη της Κυβέρνησης, κύριε Υπουργέ!
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Δεν επιτρέπει λοιπόν, ο πολιτικός μας πολιτισμός, κύριε Παπαϊωάννου, να ενεργούμε έτσι.
      Αντίθετα, θα θυμίσω ότι οι δικές σας κυβερνήσεις διακρίθηκαν για τις κομματικές τους επιλογές. Θα θυμίσω ότι έχετε ανακηρυχθεί πρωταθλητές στα «μακροβούτια» στη δικαστική επετηρίδα. Για την περίπτωση που τα έχετε λησμονήσει, να σας τα θυμίσω.
      Το 2001, για την πλήρωση θέση αντιπροέδρου του Συμβουλίου της Επικρατείας επιλέξατε τον δωδέκατο στην επετηρίδα. Το 2002 επιλέξατε ως αντιπρόεδρο του Συμβουλίου της Επικρατείας τον δέκατο τρίτο στην επετηρίδα. Το 2003 προαγάγατε σε αντιπρόεδρο του Συμβουλίου της Επικρατείας και πάλι τον δέκατο τρίτο. Την ίδια χρονιά, το 2003, σκανδαλωδώς προαγάγατε σε Αντιπρόεδρο του Αρείου Πάγου τον δέκατο τέταρτο, τον κ. Αχιλλέα Ζήση, ο οποίος ελέγχεται ποινικά και έχει ήδη πειθαρχικά τιμωρηθεί με αργία για υποθέσεις παραδικαστικών κυκλωμάτων.
      Καλό θα είναι, κύριε συνάδελφε, να κατανοήσετε επιτέλους ότι εμείς σεβόμαστε τη δικαιοσύνη, δεν τη χρησιμοποιούμε, δεν την εκμεταλλευόμαστε και δεν την υβρίζουμε, όπως και σήμερα πράξατε! Κάθε φορά στερεοτύπως έρχεστε στη Βουλή και μιλάτε κατά του Προέδρου του Αρείου Πάγου, κατά του Εισαγγελέα του Αρείου Πάγου, κατά του πρώην Εισαγγελέα του Αρείου Πάγου, κατά του πρώην προϊσταμένου της Εισαγγελίας Πρωτοδικών Αθηνών, τους «λούζετε» ως επίορκους! Σήμερα μιλήσατε για παρέμβαση συνολικά της ηγεσίας της δικαιοσύνης σε αλυσίδα υποθέσεων. Αυτά είναι απαράδεκτα, κύριε συνάδελφε! 
      Την επόμενη φορά που θα αποφασίσετε να εφεύρετε πάλι κάποιο αντιπολιτευτικό τέχνασμα εναντίον του Υπουργείου Δικαιοσύνης, καλό είναι να αποφεύγετε αιτιάσεις απευθυνόμενες στη Νέα Δημοκρατία που όχι απλώς δεν πείθουν, αλλά παραπέμπουν –αυτή είναι η κοινή συνείδηση του απλού πολίτη- στις δικές σας ημέρες, γιατί έτσι θυμάται ακριβώς τη διακυβέρνηση του ΠΑ.ΣΟ.Κ. ο μέσος πολίτης: με παρεμβάσεις στην ανεξαρτησία της και σκανδαλώδεις κομματικές επιλογές.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Η δεύτερη με αριθμό 77/14.11.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με την κατασκευή των αναγκαίων αντιπλημμυρικών έργων στην περιοχή Μελισσουργού του Δήμου Απολλωνίας Θεσσαλονίκης κ.λπ. διαγράφεται λόγω κωλύματος του κυρίου Υπουργού.
      Επίσης, η τρίτη με αριθμό 81/14.11.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Οικονομίας και Οικονομικών, σχετικά με τη σύμβαση μεταξύ του ελληνικού δημοσίου και της “MICROSOFT” κ.λπ. διαγράφεται λόγω κωλύματος του κυρίου Υπουργού. 
      ΑΘΑΝΑΣΙΟΣ ΛΕΒΕΝΤΗΣ: Κυρία Πρόεδρε, μου επιτρέπετε;
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Κυρία Πρόεδρε, αν μου επιτρέπετε, πρώτη φορά το κάνω αυτό, αλλά είναι η πέμπτη φορά που αναβάλλεται συνεχώς λόγω κωλύματος του κυρίου Υπουργού και είναι ένα καίριο θέμα! 
      Υπάρχει μια συμφωνία με τη “MICROSOFT” και κατέθεσα επίκαιρη ερώτηση που δεν προσκόμισε τη συμφωνία ο κύριος Υπουργός. Έκανα άλλη ερώτηση με αίτηση κατάθεσης εγγράφων τώρα και έξι μήνες και δεν έχει απαντήσει ακόμα και σήμερα επικαλέστηκε ότι θα βρίσκεται στη Νέα Υόρκη με τον κύριο Πρωθυπουργό. Ο κύριος Πρωθυπουργός ήταν εδώ και επομένως αυτή η δικαιολογία αδυνατίζει.
      Θα επανέλθω. Διαμαρτύρομαι γι’ αυτό. Το θεωρώ εμπαιγμό. Το θεωρώ παρακώλυση του κοινοβουλευτικού έργου και θα επανέλθω με καινούργια ερώτηση ελπίζοντας ότι αυτή τη φορά θα έχω την εύνοια της τύχης να έλθει ο κύριος Υπουργός ή ένας από τους Υφυπουργούς, για να έχουμε μια απάντηση και να μας δώσουν τη συμφωνία που αφορά σοβαρά, καίρια θέματα εθνικού συμφέροντος νομίζω.
      ΠΡΟΕΔΡΟΣ (Άννα Μπενάκη-Ψαρούδα): Το λαμβάνω υπ’ όψιν μου κύριε συνάδελφε, αλλά πρέπει να σας διευκρινίσω ότι όντως ο κ. Αλογοσκούφης και ο αρμόδιος Υφυπουργός βρίσκονται στη Νέα Υόρκη όχι με τον Πρωθυπουργό αλλά είναι σε ειδική αποστολή. Δεν είναι υπεκφυγή η μη παρουσία του σήμερα. Την επόμενη φορά θα λάβουμε όλοι πρόνοια να λάβετε απάντηση. 
      Επίσης, η τέταρτη με αριθμό 74/14/11/2006 επίκαιρη ερώτηση του ανεξάρτητου βουλευτή κ. Πέτρου Μαντούβαλου προς την Υπουργό Εθνικής Παιδείας και Θρησκευμάτων σχετικά με τα προβλήματα εκπαίδευσης των κωφών και βαρύκοων μαθητών και φοιτητών κλπ., διαγράφεται λόγω κωλύματος της κυρίας Υπουργού. 
      Ολοκληρώθηκε η συζήτηση των επίκαιρων ερωτήσεων.
      Θα διακόψουμε στο σημείο αυτό τον κοινοβουλευτικό έλεγχο για να γίνει η επιβαλλόμενη αναφορά στην επέτειο του Πολυτεχνείου.
      Αγαπητοί συνάδελφοι, η Βουλή των Ελλήνων τιμά σήμερα την τριακοστή τρίτη επέτειο της εξέγερσης του Πολυτεχνείου, μιας εξέγερσης που αποτέλεσε την αρχή του τέλους για μια περίοδο που αμαύρωσε την ιστορία της χώρας μας. Το βροντερό «όχι» που φώναξαν οι νέοι άνθρωποι σε ένα καθεστώς χωρίς δημοκρατική νομιμοποίηση ανελεύθερο και απολυταρχικό σηματοδότησε την αρχή της νέας πορείας της χώρας μας, μιας πορείας δημοκρατικής, σταθερής με σεβασμό στις ελευθερίες στα ανθρώπινα και κοινωνικά δικαιώματα.
      Η εξέγερση του Πολυτεχνείου δεν σταμάτησε ποτέ να εμπνέει όχι μόνο εκείνους που την έζησαν αλλά κυρίως τους νέους, τους νέους που μεγαλώνουν σήμερα σε μία Ελλάδα ισχυρή, σεβαστή από όλους, μία χώρα που επαγρυπνά για να μην εμφανιστούν ποτέ καταστάσεις σαν αυτές που ζήσαμε την περίοδο της δικτατορίας, τους νέους απέναντι στους οποίους όσοι έχουμε αυθεντική εμπειρία από τα γεγονότα του Πολυτεχνείου, οφείλουμε να μεταφέρουμε τη σωστή εικόνα και το πραγματικό νόημα. Γιατί συχνά απειλούν τα ιστορικά γεγονότα κίνδυνοι παραποίησης του αληθινού νοήματος οφειλόμενοι σε πολιτικές, ιδεολογικές και άλλες σκοπιμότητες. Ιδιαίτερη σημασία και αξία έχει, λοιπόν, η προσπάθεια να μένουμε πιστοί στο ιστορικό νόημα και να μεταφέρουμε σωστά τις ιδέες και τα μηνύματα της εποχής εκείνης, στη σημερινή εποχή. 
      Το νόημα του Πολυτεχνείου έχει διαχρονική αξία και το μεγάλο μήνυμά του είναι τούτο, ότι η δημοκρατία είναι αγαθό σύμφυτο με την ελληνική ψυχή και πρέπει κάθε στιγμή να διαφυλάσσεται και να υπηρετείται πιστά και χωρίς συμβιβασμούς. Και αυτός, ακριβώς, είναι ο δικός μας ρόλος κυρίες και κύριοι συνάδελφοι. Βρισκόμαστε εδώ για να υπηρετούμε τη δημοκρατία που αποκαταστάθηκε με αγώνες και θυσίες. Βρισκόμαστε εδώ για να εξασφαλίζουμε καθημερινά στη νέα γενιά ένα καλύτερο αύριο για να λειτουργούμε καθημερινά με πνεύμα ενότητας και συνεργασίας για να μην επαναλάβουμε λάθη του παρελθόντος. 
      Η θέση της Ελλάδας στον κόσμο και ιδιαίτερα στην Ευρώπη, δεν ήταν ποτέ τόσο σημαντική όσο σήμερα. Είμαστε χώρα υπόδειγμα για τα Βαλκάνια, έχουμε ρόλο και λόγο στις ευρωπαϊκές διεργασίες, είμαστε αξιόπιστος συνομιλητής των λαών της εγγύς και Μέσης Ανατολής. Η Κύπρος που πλήρωσε βαριά το τίμημα της δικτατορίας έγινε μέλος της Ευρωπαϊκής Ένωσης και βρίσκεται ίσως κοντά στην αρχή μιας ευνοϊκής εξέλιξης στο οδυνηρό πρόβλημα της διχοτόμησης. 
      Όλα αυτά κατακτήθηκαν με την επιμονή και τη συστηματική προσπάθεια που ξεκίνησε στη χώρα μας από τη μεταπολίτευση μέχρι και σήμερα. Οι κατακτήσεις αυτές είναι ο καλύτερος φόρος τιμής προς το Πολυτεχνείο και δεν είναι παρά ο καρπός της υγιούς δημοκρατίας που όλα αυτά τα χρόνια κατορθώσαμε να διατηρήσουμε και να προαγάγουμε.
      Κυρίες και κύριοι συνάδελφοι, μπορεί να πέρασαν τριάντα τρία ολόκληρα χρόνια από την εξέγερση των φοιτητών και του λαού, το μήνυμα όμως παραμένει πάντοτε επίκαιρο: καθημερινός αγώνας για την προάσπιση της δημοκρατίας και της ελευθερίας που απολαμβάνουμε ενότητα και συνεργασία για το μέλλον που αξίζουμε όλοι μας και ιδιαίτερα οι νέοι. 
      Ας τιμήσουμε, λοιπόν, την επέτειο και ας αφήσουμε τη μνήμη της εξέγερσης να γίνει οδηγός μας για το παρόν και το μέλλον.
      Ο Κοινοβουλευτικός Εκπρόσωπος της Νέας Δημοκρατίας κ. Βασίλειος Μαγγίνας έχει το λόγο.
      ΒΑΣΙΛΕΙΟΣ ΜΑΓΓΙΝΑΣ: Τιμούμε σήμερα, κυρία Πρόεδρε, κυρίες και κύριοι συνάδελφοι, την τριακοστή τρίτη επέτειο της εξέγερσης του Πολυτεχνείου. 
      Το Πολυτεχνείο υπήρξε σύμβολο της αντίστασης και της δημοκρατίας. Πρωταγωνιστές υπήρξαν νέοι, φοιτητές κυρίως, με διάφορες –όλες, θα έλεγα- τις ιδεολογικές πεποιθήσεις και δεν κινήθηκαν με αιτία την ιδεολογία τους ή την  κομματική τους προτίμηση ή σχέση. Έδρασαν και κινητοποίησαν μία ολόκληρη κοινωνία. Έδρασαν και φόβισαν τους κρατούντες. Και το έκαναν με βάση τις δημοκρατικές τους και μόνο πεποιθήσεις όπου κι αν ανήκαν, κομματικά ή πολιτικά. 
      Κυρίες και κύριοι συνάδελφοι, από κάθε τέτοια επέτειο αντλούμε συμπεράσματα. Πίσω από κάθε τέτοιο μεγάλο γεγονός υπάρχει η ιστορική αλήθεια. Μία αλήθεια που χρέος όλων μας είναι να τη διατηρούμε αναλλοίωτη, να τη διαφυλάσσουμε ως υψηλό νόημα πόθου και αφοσίωσης στην ελευθερία και τους δημοκρατικούς μας θεσμούς, να την παραδίδουμε με σεβασμό στις επόμενες γενεές και κυρίως να μην τη στρεβλώνουμε, αλλά να τη διατηρούμε στις πραγματικές της διαστάσεις. 
      Οι νέες και οι νέοι του σήμερα πρέπει, οφείλουν να ενδιαφέρονται για το πραγματικό νόημα, για την ιστορική αλήθεια του Πολυτεχνείου. Και το ενδιαφέρον τους αυτό –μία υπόθεση ασφαλώς δυσχερής και σύνθετη μέσα σ’ ένα καλπάζοντα υλισμό, σε μία έκπτωση αξιών και σ’ έναν ευρύτερο πολιτικό, κοινωνικό αλλά και πολιτισμικό αποπροσανατολισμό που διαποτίζει τις μέρες μας- θα πρέπει να το επικεντρώσουν στο στέρεο και υπεύθυνο σχεδιασμό του δικού τους αύριο, του δικού τους μέλλοντος. 
      Σήμερα η δημοκρατία μας χάρις στη συμβολή όλων των πολιτικών δυνάμεων του τόπου είναι ισχυρή, πολυεπίπεδη και εκτεταμένη τόσο ώστε όχι σπάνια να υπόκειται η ίδια σε υπέρβαση των ορίων της και να βλάπτεται από την κατάχρησή της. Σήμερα οι ατομικές ελευθερίες των Ελληνίδων και των Ελλήνων πολιτών είναι ζηλευτές και απαραβίαστες τόσο ώστε όχι σπάνια να παρενοχλούν, να σκιάζουν τις ελευθερίες των άλλων φθάνοντας κάποιες φορές στην υπερβολή ή και την περιφρόνηση των δικαιωμάτων του άλλου. Οι αξίες αυτές, τριάντα τρία χρόνια μετά, είναι πια βέβαιον ότι χρειάζεται διαρκώς να κατακτώνται, να διαφυλάσσονται και να γίνονται κτήμα κάθε νέας και κάθε νέου από τα πρώτα του βήματα. 
      Δημοκρατία, ατομικά δικαιώματα, αλλά και υποχρεώσεις, ελεύθερη δράση και επιλογή στόχων, σεβασμός στην αντίθετη γνώμη, στην άλλη άποψη, κοινωνική δικαιοσύνη, αλλά και συλλογική συνείδηση οφείλουμε να τα κατακτούμε κάθε μέρα με τους αγώνες, τη στάση ζωής και τη συμπεριφορά μας: Αγώνες, συμπεριφορές και στάση ζωής για την οποία την κυρίαρχη, την πρώτη και παραδειγματική ευθύνη, κυρίες και κύριοι συνάδελφοι, έχουμε εμείς οι πολιτικοί. 
      Η φετινή επέτειος βρίσκει την πολιτεία μας, την ελληνική πολιτεία να προβληματίζεται έντονα γύρω από το εκπαιδευτικό μας σύστημα και την εθνική μας παιδεία. Μας βρίσκει σχεδόν όλους τους Έλληνες, πολίτες και πολιτικούς, να συμφωνούμε στις ελλείψεις στις, στις τραγικές υστερήσεις της, στις στρεβλώσεις της όπου ακόμα και ο ιερός θεσμός της ελευθερίας και του ασύλου διακίνησης ιδεών συχνά μεταβάλλεται σε ανίερο άσυλο εγκληματικών ενεργειών και κυρίως μας βρίσκει σύμφωνους το γεγονός ότι η παιδεία μας σήμερα δεν ανταποκρίνεται, σε όλες τις βαθμίδες της, στις ανάγκες των καιρών. Είναι κατώτερη, είναι λιγότερη απ’ αυτό που σαν έθνος και λαός χρειαζόμαστε, για να σταθούμε στο σκληρό ανταγωνισμό και –γιατί όχι- να διαπρέψουμε.
      Εκεί, που δυστυχώς, δεν κατορθώσαμε ακόμα να συμφωνήσουμε όλοι είναι το πώς, με ποια μέσα, με ποιες αποφάσεις θα επιδιώξουμε και θα επιτύχουμε τον –από όλους, πιστεύω- αποδεκτό στόχο. Κομματικές αντιπαραθέσεις στείρες, προάσπισης συμφερόντων των ολίγων, ιδεοληψίες, ακόμα και αυθαίρετες επιλογές με λίγη και μονόπλευρη γνώση, οδηγούν μέχρι τώρα σε ένα αποτέλεσμα που δεν μας ταιριάζει και δεν μας τιμά.
      Χρέος όλων μας είναι ακριβώς στη μνήμη και αυτής της σημερινής επετείου να συνεννοηθούμε, να συγκλίνουμε μέσα από διάλογο και φρόνηση, για να υπηρετήσουμε σοβαρά και υπεύθυνα τις νέες και τους νέους της εποχής μας, να ανταποκριθούμε χωρίς καθυστερήσεις εμείς στο δικό τους αίτημα για καλύτερη παιδεία, για το δικαίωμά τους στην εργασία και την αξιοπρεπή καθημερινή ζωή που τους διασφαλίζει αυτή η καλύτερη εκπαίδευση. Να τους εφοδιάσουμε με όσα χρειάζονται για να ζήσουν αυτοί χωρίς τα δικά μας προβλήματα.
      Μία τέτοια κοινή και ειλικρινής προσπάθεια είναι όχι μόνο χρέος μας, αλλά είναι ο καλύτερος φόρος τιμής στη σημερινή επέτειο του Πολυτεχνείου. Το οφείλουμε και πρέπει όλοι να αρθούμε στο ύψος των περιστάσεων και να το επιτύχουμε.
      Σας ευχαριστώ.
      (Χειροκροτήματα)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει εκ μέρους του ΠΑ.ΣΟ.Κ. ο συνάδελφος κ. Μιλτιάδης Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κυρίες και κύριοι συνάδελφοι, τιμούμε σήμερα το Πολυτεχνείο, το κορυφαίο γεγονός της αντιδικτατορικής αντίστασης του λαού μας που ο ξεσηκωμός της νεολαίας μας για ψωμί, παιδεία, ελευθερία, το ανέδειξε ως σύμβολο, ως σημείο αναφοράς της νεότερης ιστορίας μας.
      Καταθέτουμε σήμερα για άλλη μία φορά από το Βήμα της δημοκρατίας, εδώ στη Βουλή των Ελλήνων, τις ευχαριστίες και την ευγνωμοσύνη μας στους αγωνιστές που έδωσαν τη ζωή τους και το πατριωτικό τους παρόν. Υποκλινόμαστε στους νέους εκείνης της εποχής, στους μπροστάρηδες που μας άνοιξαν δρόμους. Υποκλινόμαστε στη μνήμη όλων εκείνων που πιστοί σε αξίες και αρχές, ελευθέρωσαν την Ελλάδα από το στυγνό δικτατορικό καθεστώς των Συνταγματαρχών, των ξενοκίνητων Συνταγματαρχών.
      Σήμερα, τριάντα τρία χρόνια μετά, επιβάλλεται όμως, πέρα από την ενίσχυση της εθνικής μας μνήμης, να απαντήσουμε σε δύο κρίσιμα ερωτήματα. Πώς θα ήταν αλήθεια η Ελλάδα σήμερα, αν δεν υπήρχε το Πολυτεχνείο; Το έχουμε αναλογιστεί;
      Ένα δεύτερο κρίσιμο ερώτημα είναι το εξής: Οι αγώνες των ανθρώπων του Πολυτεχνείου, ιδιαίτερα της νέας γενιάς, δικαιώθηκαν;
      Το πρώτο ερώτημα δεν έχει μια εύκολη απάντηση. Έχει, όμως, σίγουρες και στέρεες διαπιστώσεις, ότι δηλαδή την πτώση της δικτατορίας συνόδευσε και η κατάρρευση της μέχρι τότε κυρίαρχης ιδεολογίας που διαχώριζε τους Έλληνες σε εθνικόφρονες και μιάσματα. Διαμορφώθηκαν νέοι όροι εθνικής ενότητας και ομοψυχίας, με τη συμμετοχή όλων μας, με τη συμμετοχή όλων των πολιτικών και κοινωνικών δυνάμεων της χώρας, που αυτό αποτέλεσε τη βάση, τα θεμέλια πάνω στα οποία κτίστηκε η νέα Ελλάδα, η Ελλάδα της δημοκρατίας, η Ελλάδα της ειρήνης και της ανάπτυξης, η Ελλάδα της προόδου, η Ελλάδα της ισότιμης συμμετοχής στο ευρωπαϊκό γίγνεσθαι.
      Στο δεύτερο ερώτημα η απάντηση είναι ότι ο αγώνας των ανθρώπων του Πολυτεχνείου και δικαιώνεται, αλλά και συνεχίζεται.
      Στο σημείο αυτό ας μου επιτρέψετε, κύριοι συνάδελφοι, να θυμηθώ τον Ανδρέα Παπανδρέου που έλεγε: «Το Πολυτεχνείο είναι για την Ελλάδα και το λαό μας ένα ανεξίτηλο σύμβολο που ζητά μέσα στο χρόνο πάντα τη δικαίωσή του. Θα κινητοποιεί για νέους αγώνες και θα απαιτεί μία υπεύθυνη στάση ζωής που θα εμπνέεται από οράματα και ιδανικά». 
      Έτσι σήμερα τα μηνύματα του Πολυτεχνείου είναι επίκαιρα και ζητούν τη δικαίωσή τους αφού –και αναφέρομαι τελείως ενδεικτικά- πάνω απ’ όλα πρέπει να υπερασπιστούμε την πολιτική δημοκρατία, αλλά και την ποιότητα της δημοκρατίας μας που, δυστυχώς, βρίσκεται σε υποχώρηση, που συνεχώς «πυροβολείται» από πολλές κατευθύνσεις, κυρίως από κάποιους που θέλουν η οικονομία να προβαδίζει της πολιτικής, που θέλουν να την ποδηγετήσουν. 
      Κυρίες και κύριοι συνάδελφοι, πρέπει να αγωνιστούμε ενάντια στις κοινωνικές ανισότητες που καθημερινά διευρύνονται. Πρέπει να είναι διαρκής ο στόχος μας για την καταπολέμηση της φτώχειας και για τη στήριξη των αδύναμων συμπολιτών μας. 
      Πρέπει, κύριοι συνάδελφοι, να αφουγκραστούμε τα προβλήματα, τις αγωνίες και τα αιτήματα της νέας γενιάς, της εξαίρετης νέας γενιάς της πατρίδας μας στα θέματα που αφορούν στα δικαιώματά της για γνώση, για δωρεάν παιδεία, για ισότητα στις ευκαιρίες, για αξιοκρατία, για διαφάνεια και φυσικά στο αναφαίρετο δικαίωμά της για εργασία και ολοκλήρωση της προσωπικότητας του κάθε νέου και της κάθε νέας. 
      Κυρίες και κύριοι συνάδελφοι, θεωρώ επίσης ότι τα πραγματικά γεγονότα της αντιδικτατορικής αντίστασης, τα μηνύματα που τα ίδια τα γεγονότα εκπέμπουν, αλλά και τα θετικά τους αποτελέσματα πρέπει να ενσωματωθούν στην παιδεία μας, στο εκπαιδευτικό μας σύστημα ως αναπόσπαστο και οργανικό στοιχείο της ιστορίας μας, ως μία στέρεη παραδοχή για τη διαμόρφωση και την εξέλιξη του νεοελληνικού κράτους. Εδώ επιτρέψτε μου να πω ότι υπάρχει έλλειμμα.
      Τέλος, θεωρώ ότι οι εκδηλώσεις για τη 17η Νοέμβρη, για το Πολυτεχνείο, για τη μέρα-ορόσημο στην πορεία αυτού του τόπου δεν πρέπει να αφήσουμε να εκφυλιστούν, κάτω από τις όποιες σκοπιμότητες και σε κάθε περίπτωση δεν είναι, δεν μπορεί να είναι υπόθεση των όποιων μειοψηφιών. Η Αστυνομία και τα Μ.Α.Τ. δεν θα πρέπει να έχουν παρουσία και δράση σε εκδηλώσεις και επετείους εθνικής ομοψυχίας όπως αυτή του Πολυτεχνείου. Το Πολυτεχνείο είναι υπόθεση του συνόλου της νεολαίας μας, είναι υπόθεση του συνόλου του λαού μας, είναι υπόθεση της συντεταγμένης πολιτείας και φυσικά υπόθεση όλων μας. 
      Πρώτοι εμείς, κύριοι συνάδελφοι, οι Βουλευτές, οι εκλεκτοί του λαού, οι πολίτες αυξημένης ευθύνης –όπως συνηθίζω να λέω- αν πορευθούμε έτσι, πιστεύω ότι θα έχουμε ανταποκριθεί στο ελάχιστο χρέος μας και αυτή θα είναι η έμπρακτη απόδοση τιμής στους αγώνες του Πολυτεχνείου.
      Σας ευχαριστώ πολύ.
      (Χειροκροτήματα)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κολοζώφ.
      ΟΡΕΣΤΗΣ ΚΟΛΟΖΩΦ: Κυρίες και κύριοι Βουλευτές, σήμερα η Βουλή των Ελλήνων τιμά την τριακοστή τρίτη επέτειο της εξέγερσης του Πολυτεχνείου. Τιμάμε όλους εκείνους τους φοιτητές, τους εργάτες, τους μαθητές που έδωσαν και τη ζωή τους στην εξέγερση αυτή. Τιμάμε την αντιδικτατορική πάλη του λαού μας και τους αγώνες του για τα δικαιώματά του και ιδιαίτερα της νεολαίας. Τιμάμε την εξέγερση κατά της δικτατορίας, των Ηνωμένων Πολιτειών της Αμερικής και του ΝΑΤΟ που έγινε κατορθωτή γιατί πλατιά τμήματα του λαού και της νεολαίας υπερνίκησαν τη μοιρολατρία και την υποταγή που καλλιεργούσαν οι δυνάμεις του συμβιβασμού.
      Κυρίες και κύριοι Βουλευτές, το κόμμα μας, το Κομμουνιστικό Κόμμα Ελλάδας είναι υπερήφανο γιατί με την πολιτική του, τη δράση των παράνομων οργανώσεών του, της Κ.Ν.Ε. που ιδρύθηκε το 1968 και της αντιδικτατορικής Ε.Φ.Ε.Ε., συνέβαλε στην αντιδικτατορική πάλη του λαού μας. Σήμερα οφείλουμε πολλά σ’ αυτούς τους αγωνιστές, σ’ αυτήν τη γενιά που βασανίστηκε και υπέφερε κάτω από το ζυγό της αμερικανόπνευστης στρατιωτικής χούντας που με την πάλη της ανέδειξε τους στόχους της ανεξαρτησίας της χώρας, που αποτύπωσε στην είσοδο του Πολυτεχνείου το σύνθημα «έξω οι Η.Π.Α, έξω το ΝΑΤΟ». Οφείλουμε να συνεχίσουμε τον αγώνα μέχρι να υλοποιηθούν αυτοί οι στόχοι.
      Τριάντα τρία χρόνια μετά, αυτά τα μηνύματα εξακολουθούν να είναι πολύτιμα για την εργατική τάξη και τη νεολαία της χώρας μας, ιδιαίτερα, τη φετινή χρονιά που οι αγώνες στο χώρο της παιδείας έχουν φουντώσει με τις διαδηλώσεις, τις καταλήψεις, τις συνελεύσεις, με τη μαζική συμμετοχή μαθητών, φοιτητών, εκπαιδευτικών και εργαζομένων. 
      Με την πάλη της η πανεπιστημιακή κοινότητα απορρίπτει τις παρεμβάσεις που γίνονται για την κατάργηση του πανεπιστημιακού ασύλου, με τις μεγάλες κινητοποιήσεις στην εκπαίδευση ενάντια στην πολιτική της Ευρωπαϊκής Ένωσης που υλοποιούν σήμερα Νέα Δημοκρατία και ΠΑ.ΣΟ.Κ., με αιτήματα που δεν συμβιβάζονται με την ιδιωτικοποίηση και την επιχειρηματική δράση στην παιδεία και διεκδικούν, πραγματικά, δημόσια δωρεάν εκπαίδευση σε όλες τις βαθμίδες. Είναι ένας αγώνας που διαρκεί όσο η Κυβέρνηση της Νέας Δημοκρατίας, μαζί μ’ αυτούς που συμβιβάζονται με την Ευρωπαϊκή Ένωση ορθώνουν με την πολική που υλοποιούν τους ταξικούς φραγμούς και παίρνουν μέτρα για να υποτάσσεται η εκπαίδευση στις απαιτήσεις του κεφαλαίου.
      Όπως τότε, έτσι και σήμερα, επιβεβαιώνεται ότι η παιδεία είναι υπόθεση όλου του λαού και στον αγώνα αυτό έχουν θέση οι εργαζόμενοι, τα συνδικάτα μαζί με τους φοιτητές και τους μαθητές. Αναδείχθηκε και πάλι η ανάγκη συντονισμού και κοινής δράσης του φοιτητικού και μαθητικού κινήματος με το εργατικό λαϊκό κίνημα. 
      Οι κινητοποιήσεις στο χώρο της παιδείας θα είναι παρατεταμένες και πολύμορφες. Είναι θέμα ουσίας και προοπτικής να εξάγονται χρήσιμα πολιτικά συμπεράσματα σε κάθε φάση του αγώνα. Πρωταρχικά η πάλη για αποκλειστικά δημόσια και δωρεάν παιδεία και για παιδεία αντίστοιχη με τις λαϊκές ανάγκες πρέπει να γίνει υπόθεση της εργατικής τάξης, όλων των εργαζομένων. Είναι χρέος των γονιών να συμπαρασταθούν ακόμα περισσότερο στους αγωνιζόμενους φοιτητές, μαθητές και σπουδαστές, αλλά στο χώρο της παιδείας ασφαλώς και πρέπει να γίνουν αλλαγές, αλλά σε κατεύθυνση αντίθετη από αυτήν που γίνονται, στην κατεύθυνση μιας λαϊκής παιδείας που μπορεί να την εγγυηθεί η αντιμονοπωλιακή συσπείρωση και η πάλη για μια λαϊκή εξουσία.
      Κυρίες και κύριοι Βουλευτές, σήμερα η χώρα μας -και όχι μόνον αυτή- ζει κάτω από δύσκολες συνθήκες που δημιουργούν οι δεσμεύσεις στους μηχανισμούς ενσωμάτωσης στο ιμπεριαλιστικό σύστημα που υλοποίησαν η Νέα Δημοκρατία και το ΠΑ.ΣΟ.Κ.. Και οι δύο συνέβαλαν στο να δεθεί ακόμα περισσότερο στο άρμα του αμερικάνικου και ευρωπαϊκού ιμπεριαλισμού η χώρα μας. Η ενσωμάτωση στους μηχανισμούς αυτούς του ΝΑΤΟ και της Ευρωπαϊκής Ένωσης είναι ισχυρότερη παρά ποτέ στη χώρα μας. 
      Είναι επιτακτική ανάγκη σήμερα να αποσυρθούν οι στρατιωτικές δυνάμεις της χώρας μας που βρίσκονται έξω από τα σύνορα. Ο λαός μας θα πρέπει ξανά να αποκτήσει εμπιστοσύνη στις δυνάμεις του και με την πάλη του να φέρει στο προσκήνιο της πολιτικής ζωής, τα σύγχρονα λαϊκά δικαιώματα στην κοινωνική ασφάλιση, στην εργασία, στο εισόδημα, στην υγεία, στην παιδεία, στον ελεύθερο χρόνο, στον πολιτισμό. Πρέπει να πει με δυνατή φωνή «όχι στην αλλαγή των συνόρων στα Βαλκάνια, όχι στα επιθετικά σχέδια του ιμπεριαλισμού στις αραβικές χώρες, στο Λίβανο, στην Παλαιστίνη, να μη σταλθούν ελληνικά στρατεύματα στο Ιράκ». 
      Καταλήγοντας θα ήθελα να υπογραμμίσω για άλλη μια φορά πως η συνέχιση της πάλης για την υλοποίηση των οραμάτων που είχαν οι αγωνιστές της εξέγερσης του Πολυτεχνείου είναι η μόνη υπόσχεση που μπορούμε σήμερα να δώσουμε. 
      Ευχαριστώ.
      (Χειροκροτήματα)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κυρία Πρόεδρε, είναι σημαντικό ότι τιμάμε όλοι μαζί εδώ -όλα τα κοινοβουλευτικά κόμματα- τη μεγάλη αυτή μέρα. Τιμάμε πρώτα τους νεκρούς, τους ζωντανούς της γενιάς του Πολυτεχνείου.
      Ξενίζομαι βέβαια λίγο που η Κυβέρνηση παρίσταται εδώ –και δεν αναφέρομαι στον πρόσωπο, αναφέρομαι στην ιδιότητα- με τον Υπουργό Δημόσιας Τάξης. Νομίζω ότι πριν πέντε λεπτά ήταν εδώ και ο Πρωθυπουργός, είχαμε μια συζήτηση στις ερωτήσεις για τους συμβασιούχους και μπορούσε να ήταν και η Υπουργός Παιδείας κ.λπ.. 
        Και το λέω αυτό, γιατί μία από τις σημαντικές πλευρές της εξέγερσης αυτής, ήταν ακριβώς το ότι ήταν εξέγερση. Ότι έβαλε, δηλαδή, τους μηχανισμός ενός στυγνού καθεστώτος. Φυσικά  βλέπουμε ότι καμία σχέση δεν υπάρχει σήμερα με εκείνη την εποχή, όμως, η αντίστοιχη σε ηλικία πια γενιά, πολλές φορές είναι υποχρεωμένη να αντιμετωπίσει τις κάμερες, να αντιμετωπίσει τις σιδερογροθιές, να αντιμετωπίσει τις παρατάξεις των Ε.Κ.Α.Μ. και να πληρώσει βαρύ τίμημα. Από αυτήν την άποψη θέλω να πω –κα ξαναλέω, δεν μιλάω για πρόσωπο, μιλάω για ιδιότητα- ότι είναι άστοχη η παρουσία της Κυβέρνησης με αυτόν τον τρόπο σε αυτήν την τιμητική συνεδρίασή μας.
        Το δεύτερο που θέλω να πω είναι ότι η ελληνική ιστορία έχει πολλές μεγάλες επετείους, αλλά  τρεις μεγάλες επέτειοι ξεχωρίζουν. Είναι η 25η Μαρτίου, η 28η Οκτωβρίου και η 17η Νοεμβρίου. Η διαφορά της 17ης Νοεμβρίου από τις άλλες δύο, είναι, ότι πολλοί  –δυστυχώς όχι όλοι- από όσους συμμετείχαν ενεργά δραστήρια, πρωταγωνιστικά ζουν σήμερα. Και ζουν, σημαίνει ζω, είτε μέσα στην ανωνυμία, είτε μέσα στην επωνυμία τη δημόσια -διότι όλοι έχουν το όνομά τους και την τιμή τους- και σημαίνει ότι βρίσκομαι σ΄ ένα πεδίο που μεγαλώνω, συμβιβάζομαι, κάνω τις αμαρτίες μου, μπορεί να βολεύομαι από μία άποψη κ.λπ.. Αυτό γίνεται. Όταν μιλά κάποιος, όμως, για τον Οδυσσέα Ανδρούτσο, μιλάει για το χάνι της Γραβιάς. Και αυτήν τη γενιά, ορισμένοι την ποδοπατούν, μέσα από τα Μέσα Μαζικής Ενημέρωσης, αλλά και όλες τις γενιές, όπως και την παλαιότερη γενιά  των Λαμπράκηδων που είχε έντονη συμμετοχή και θα έπρεπε να γνωρίζουν, όσοι κάνουν τους κήνσορες μελών και του Κοινοβουλίου -οι οποίοι έχουν πληρώσει με τα ωραιότερα χρόνια της ζωής τους μέσα στις φυλακές- ότι υπάρχει κάποιο όριο. Λένε, βέβαια, ότι αυτή η γενιά δεν μπόρεσε να σφραγίσει τις εξελίξεις, να φέρει τα αποτελέσματα που χρειαζόταν κ.λπ.. Είναι ένα επιχείρημα αυτό. Θα απαντήσω με δύο στίχους του Ελύτη, που μου έδωσε ένας από τα ηγετικά στελέχη στο Πολυτεχνείο, ο Μιχάλης ο Σαμπατακάκης. Είναι από το ποίημα του Ελύτη «Λόγος περί αγνότητας». Και λέει: «Επειδή, κυρίες και κύριοι, κείνο που μας προσάπτουν τα χελιδόνια, η άνοιξη που δεν φέραμε, είναι ακριβώς η αγνότητά μας». Είναι τιμή, επομένως, αυτή η γενιά ό,τι πορεία και αν έχει ακολουθήσει, σε όποιον κομματικό χώρο και αν βρίσκεται σήμερα. 
        Θέλω πριν τελειώσω να πω, επίσης, ότι είναι ανοιχτά τα αιτήματα του Πολυτεχνείου σε μια κατάσταση διαφορετική. Μιλούσαμε για ψωμί πριν από λίγο, γι’ αυτούς και γι’ αυτές που δουλεύουν στα απορριμματοφόρα και στις χωματερές. Για  ανεργία, για  παιδεία -έχουμε το 5%, το άρθρο 16-  για ελευθερία, για την αντιμετώπιση του αυταρχισμού και της βίας στην κοινωνία. Αυτό που μας δείχνει το Πολυτεχνείο είναι ότι δεν ήταν μία πολιτική στιγμή. Αυτοί που ήταν στο Πολυτεχνείο απέρριψαν, όχι μόνο το φόβο, απέναντι στις παντοδύναμες δυνάμεις της χουντικής εξουσίας, αλλά και τις πολιτικές λογικές των δικτατορικών κομμάτων. Δε δέχθηκαν καν, τις λογικές των μεγάλων παράνομων δυνάμεων της Αριστεράς. Δε δέχθηκαν τις συμβουλές του πατέρα και της μάνας τους. Ήταν, δηλαδή, ένα πέταγμα στον ουρανό. Ήταν μία κίνηση έξω από το ρεαλισμό. Ήταν μια επαφή της νέας γενιάς με το όνειρο και την ουτοπία. Γι’ αυτό, κυρία Πρόεδρε, ξενίζουμε εμείς, ίσως λίγο, ο Συνασπισμός Ριζοσπαστικής Αριστεράς, με εκδηλώσεις, κινητοποιήσεις, συνθήματα που φαίνονται υπερβολικά. Λέμε, αυτός ο δρόμος είναι ο δρόμος της χώρας μας, της κοινωνίας μας προς το μέλλον.
        Τέλος, θέλω να πω ότι αυτό που διαμορφώθηκε μέσα στο Πολυτεχνείο ήταν μία μεγάλη συντροφικότητα. Είχαν ξεπεραστεί οι παρατάξεις, απόψεις, αντιλήψεις, σημαίες, ετικέτες, παράνομες εφημερίδες, που ήταν διαφορετικές και είχε ο καθένας στην τσέπη του. 
      Γι’ αυτό θέλω να εκφράσω τη λύπη μου για μια σειρά συμπεριφορές, τη λύπη μου για τον τρόπο που αντιμετωπίζει τους σημερινούς φοιτητές η Κυβέρνηση της Νέας Δημοκρατίας, τη λύπη μου γιατί η σημαία του Πολυτεχνείου, από τις πληροφορίες που πήραμε,  βρίσκεται στα χέρια ενός κόμματος, του ΠΑ.ΣΟ.Κ. Αυτή την πληροφορία είχα -εάν δεν είναι έτσι ζητώ συγγνώμη- από το Σύλλογο Φυλακισθέντων και Εξορισθέντων.  Επίσης εκφράζω τη λύπη μου, για την εικόνα που δίνει σήμερα η οδός Πατησίων, η οποία περιβάλλεται από τα κομματικά εμβλήματα του Κ.Κ.Ε., τα οποία είναι καλό να τεθούν παντού, αλλά όχι αυτήν την μέρα, αυτήν την στιγμή να έχουν πολιορκήσει το Πολυτεχνείο. Εκφράζω τη λύπη μου, αν θέλετε, που ο Συνασπισμός Ριζοσπαστικής Αριστεράς δεν μπορεί ακόμη να αντιδράσει μ΄ ένα δημοκρατικό, αλλά αποτελεσματικό τρόπο σε αυτά.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο Υπουργός Δημόσιας Τάξης, κ. Πολύδωρας, εκ μέρους της Κυβέρνησης. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κυρία και κύριοι συνάδελφοι, αποδέχομαι την πρόκληση και όχι φυσικά σε προσωπικό χαρακτήρα και απαντώ.
      Όσοι προκινδυνεύσαμε, όσοι μετείχαμε στην αντίσταση φέρουμε μέσα μας και μια βαθιά συνειδητότητα για το πνεύμα της ενότητας που μας διακατείχε και που θέλουμε να μας διακατέχει. Ενότητας δημοκρατικής, ενότητας κοινωνικής, ενότητας εθνικής και φυσικά και μεταξύ των διαφερόντων και μεταξύ των διαφωνούντων σε λίγα ή πολλά. Αλλά είχαμε τότε και θέλω να κρατείται ζωντανό και σήμερα, ένα πνεύμα αναγωγής στα κοινά, στα υψηλά, στα στέρεα. Δημοκρατία και ελευθερία. Δεν μπορούμε να το σπαταλήσουμε με οποιοδήποτε άλλο σχήμα ή εφεύρημα ή δίκαιο ισχυρισμό. 
      Αρνούμαι να εργαστώ προς την κατεύθυνση της καλλιέργειας αντιπαλότητας. Αντίθετα δηλώνω ως Υπουργός Δημόσιας Τάξης, ως Υπουργός της Κυβέρνησης, σ’ αυτήν την ωραία ευκαιρία που μου έδωσε ο Πρόεδρος του Συνασπισμού, ότι θα εργαστώ για τη σύγκλυση, για τη συνεννόηση, για την κατανόηση των ρόλων. Συγκεκριμένα δεν μπορώ να δεχθώ το πνεύμα της αντιπαλότητας ανάμεσα στους πολίτες και στην αστυνομία. Η κατανόηση των ρόλων, στο πλαίσιο της δημοκρατικής νομιμότητας και της έννομης τάξης στην οποία ζούμε, θα μας δώσει τον αμοιβαίο σεβασμό και την δημοκρατική αλληλεγγύη. 
      Πιο συγκεκριμένα, δεν μπορώ να δεχθώ ότι και οι δυνάμεις οι διωκτικές ή καταστολής ακόμη, είναι ξένο σώμα ή αντίπαλο σώμα. Κατανόηση των ρόλων. Εγώ δεν θα ψηφίσω παραδείγματος χάριν –δεν ξέρω ποιο άλλο κόμμα- την κατάργηση των δυνάμεων καταστολής. Η απλούστευση ότι είναι απέναντι στις δημοκρατικές δυνάμεις, ή απέναντι στο συλλαλητήριο και στην διαδήλωση και στην πορεία, είναι εξωπραγματική. 
      Έχω δηλώσει από αυτό το Βήμα και σε άλλες περιστάσεις ότι θα ήθελα να μην είναι η διαδήλωση ή η πορεία αστυνομικό έργο. Αλλά δεν μετράει το δικό μου desideratum, η δική μου ευχή ή επιθυμία. Η ανάγκη των πραγμάτων υπαγορεύει και τέτοιους ρόλους. Εδώ κλείνει η παρένθεση- απάντησή μου ως όφειλα.
      Κυρίες και κύριοι συνάδελφοι, σέβεται ως σύγχρονη και πάντα επίκαιρη πολιτική αξία και τιμά ευλαβικά την 33η επέτειο του Πολυτεχνείου.
    Το έπος της εξέγερσης του Πολυτεχνείου, η κορυφαία αυτή πράξη αντίστασης φοιτητών και λαού συνολικά είναι ορόσημο και δημοκρατικού ήθους στάσης ελευθερίας και προσήλωσης στο δίκαιο. Το μήνυμα και το βαθύτερο νόημα του Πολυτεχνείου είναι απλό. Είναι η συμπύκνωση του ύμνου προς την ελευθερία σε μια στιγμή που ταυτίζεται με την αξιακή αιωνιότητα. Σ΄ έναν τόπο που είναι αφ’ εαυτού παγκόσμιο διδασκαλείο δημοκρατίας και από την φοιτητική κατά βάση νεολαία ενός λαού, του ελληνικού, που αποτελεί αρχέγονη πρώτη ύλη για ηρωισμό και αυταπάρνηση. Είναι η συνειδητή επικύρωση της υπέροχης εξίσωσης του Θουκυδίδη στον Επιτάφιο του Περικλέους: «το εύδαιμον, το ελεύθερον, το δε ελεύθερον, το εύψυχον». Ευτυχία είναι η ελευθερία και ελευθερία η ευψυχία, η γενναιότητα. 
    Είναι η συμμόρφωση προς το ψήφισμα κατά της τυραννίας του Δημοφάντου, άρχοντα των Αθηναίων το 410 π.Χ., που έλεγε: «αν κάποιος καταλύσει την αθηναϊκή δημοκρατία, να θεωρείται εχθρός των Αθηναίων και να θανατώνεται χωρίς τιμωρία εκείνου που τον σκότωσε». Συνομολογείται και είμαστε υπερήφανοι γιατί κατεγράφη αυτό το σήμα, είναι το πνεύμα της αιώνιας αντίστασης. 
    Με αυτούς τους απλούς όσο και βαθείς ορισμούς βλέπουμε και εννοούμε την επέτειο του Πολυτεχνείου ως μέγα πρόταγμα κοινωνικής επαγρύπνησης. Γι’ αυτό και θεωρούμε ασέβεια, καπηλεία και βλασφημία όλες εκείνες τις πράξεις βίας και ανομίας που αμαυρώνουν την αίγλη του αιώνιου πολιτικού διδάγματος και παραδείγματος των ηρώων του Πολυτεχνείου. 
    Εκτιμούμε και συγχαίρουμε τέλος όλους τους συντελεστές του μεγάλου τριήμερου εορτασμού, την οργανωτική επιτροπή, τις πρυτανικές αρχές, τους φοιτητικούς συλλόγους, φυσικά και τα κόμματα για την υπεύθυνη στάση τους κατά την φετινή επέτειο που θέλουμε και επιζητούμε να είναι ένας εορτασμός επαναβεβαίωσης των αρχών, των κηρυγμάτων και διδαγμάτων και επιταγών του Πολυτεχνείου για εφαρμογή στην πολιτική πράξη.
    Σας ευχαριστώ.
      (Χειροκροτήματα από την πτέρυγα της Νέας Δημοκρατίας) 
    ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
    Στο σημείο αυτό παρακαλώ, κυρίες και κύριοι συνάδελφοι να τηρήσουμε ενός λεπτού σιγή για τα θύματα του Πολυτεχνείου. 
    (Στο σημείο αυτό όλοι οι παρευρισκόμενοι στην Αίθουσα, όρθιοι τηρούν ενός λεπτού σιγή)
    Αιωνία τους η μνήμη.
    ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη των 
    					ΕΠΕΡΩΤΗΣΕΩΝ
    Θα συζητηθεί η υπ’ αριθμόν 12/8/22-9-2006 επερώτηση προς τον Υπουργό Δημόσιας Τάξης των Βουλευτών του ΠΑ.ΣΟ.Κ. κυρίων Άγγελου Μανωλάκη, Μιλτιάδη Παπαϊωάννου, Κωνσταντίνου Ρόβλια, Βασιλείου Έξαρχου, Αλέξανδρου Ακριβάκη, Χρυσής Αράπογλου, Ιωάννη Βλαντή, Απόστολου Φωτιάδη, Σωκράτη Κοσμίδη, Εμμανουήλ Όθωνα, Λάζαρου Λωτίδη, Γεωργίου Παπαγεωργίου, Αλέξανδρου Παπαδόπουλου, Ιωάννη Παρασκευά, Δημητρίου Ρέππα, Νικολάου Σαλαγιάννη, Τηλέμαχου Χυτήρη και Ευάγγελου Βενιζέλου, σχετικά με το προσωπικό της ΕΛ.ΑΣ..
    Το λόγο έχει ο πρώτος επερωτών, κ. Άγγελος Μανωλάκης. 
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, κύριε Υπουργέ, μετά από τα όσα σημαντικά και πολύ σωστά ειπώθησαν για το Πολυτεχνείο θα ήθελα και εγώ να κάνω μια μικρή αναφορά στη μεγάλη αυτή θυσία των φοιτητών για ελευθερία και δημοκρατία, για να μπορούμε εμείς σήμερα ελεύθερα να συζητάμε εδώ. Θα ήθελα όμως να το συνδέσω και με τη σημερινή συζήτησή μας, όπου αντί μνημοσύνου γι’ αυτήν τη νεολαία του ’73, μιλάμε δυστυχώς, κύριε Υπουργέ, για ένα άλλο μνημόσυνο –μέσα σε εισαγωγικά- για τα αιτήματα των ενστόλων αλλά και για τα προβλήματα και όλα τα θέματα ασφάλειας των πολιτών, που έχει η χώρα μας σήμερα. 
      Κύριε Υπουργέ, είναι η τρίτη επερώτηση που κάνει η παράταξή μας για τα ίδια θέματα, για τα οποία δυστυχώς δεν έχετε δώσει καμία πειστική απάντηση και κυρίως λύση. Και να ξεκινήσω από το δεύτερο μέρος της επερώτησής μας που έχει να κάνει με τα αιτήματα του ένστολου προσωπικού και την απαξίωσή του. Και θα ξεκινήσω απ’ αυτό, μια και είναι επίκαιρη η συνδικαλιστική σας δραστηριότητα αυτές τις ημέρες με τα γνωστά βέβαια αποτελέσματα. Δεν ξέρω ποια είναι η αξιολόγηση του προϊσταμένου σας Πρωθυπουργού αλλά και του ελληνικού λαού για εσάς ως Υπουργού Δημόσιας Τάξης, αλλά ως συνδικαλιστής, κύριε Υπουργέ, δεν πήρατε καθόλου καλά σχόλια και κανέναν έπαινο από τους συναδέλφους –μέσα σε εισαγωγικά- συνδικαλιστές της Ελληνικής Αστυνομίας. Μάλιστα, αυτό φαίνεται και από τη χθεσινή δυστυχώς κατάληψη –μέσα ή εκτός εισαγωγικών- που έκαναν οι συνδικαλιστές της Ελληνικής Αστυνομίας στα γραφεία της Νέας Δημοκρατίας στη Ρηγίλλης, στο σπίτι τους, όπως είπε κάποιος συνδικαλιστής. Μ’ αυτήν τη λογική κάποια μέρα -με αναφορά βέβαια και στη ρήση που είχε κάνει παλαιότερα ο κ. Μητσοτάκης, ότι η αστυνομία είναι το κράτος- θα πάνε στο σπίτι τους στου Μαξίμου και θα καταλάβουν το Μέγαρο του Πρωθυπουργού.
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Να ξεκινήσω, κύριε Υπουργέ, από τα τρία βασικά αιτήματα των ένστολων, που για μας δυστυχώς δεν πετύχατε κανένα. Τρία ήσαν τα βασικά αιτήματα και φυσικά ήσαν και προεκλογικές σας υποσχέσεις. 
      Το πρώτο ήταν τα 140 ευρώ αύξηση το μήνα, από 720 ευρώ σε 860 ευρώ. 
      Δεύτερον, ήταν το επικίνδυνο και ανθυγιεινό. 
      Τρίτον, ήταν η μάχιμη πενταετία, της οποίας οι εισφορές θα έπρεπε να πληρωθούν από το κράτος. Δεν πετύχατε τίποτα και στα τρία δυστυχώς. Πετύχατε μόνο ένα πολύ μικρό κομμάτι, μια υποσημείωση -θα έλεγα- του ενός αιτήματος, που έχει να κάνει όχι με το 2% και το 8%, αλλά με την ενσωμάτωση του 2% στο βασικό μισθό, που σημαίνει 3 ευρώ το χρόνο αύξηση και 8 ευρώ το 2008. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Έχετε λάθος.
      ΑΓΓΕΛΟΣ ΜΑΝΩΛΑΚΗΣ: Θα τα πούμε στη συνέχεια.
      Η ενσωμάτωση δίνει αυτό. Το επίδομα ειδικών συνθηκών του 2% έχει ξεκινήσει από πέρυσι. Δεν μπορούμε να κάνουμε αναφορά σε αυτό ως βασικό αίτημα. Αυτό που κάνατε, το συνδέσατε με το βασικό μισθό δίνοντας αυτήν την πολύ μικρή αύξηση. Αυτό σημαίνει κατά την άποψή σας αναγνώριση του επικίνδυνου και ανθυγιεινού; Τα 3 ευρώ αύξηση; 
      Τελικά θα έλεγα –όπως πολύ σωστά το είπε και κάποιος συνδικαλιστής- «ώδινεν όρος και έτεκε μυν». 
      Πού είναι τα 140 ευρώ, κύριε Υπουργέ, που έταξε ο Πρωθυπουργός; 
      Θα θυμάστε πολύ καλά ότι στο τέλος του 2003 η κυβέρνησή μας, ο τότε Υπουργός Δημόσιας Τάξης, είχε δώσει στους συνδικαλιστές –είχε δεσμευτεί να δώσει- 60 ευρώ άμεσα.
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Είχε κάνει δήλωση.
    ΑΓΓΕΛΟΣ ΜΑΝΩΛΑΚΗΣ: Δήλωση. Ναι, αυτό εννοώ. 
    Δεν τα δέχθηκαν.
    ΠΡΟΕΔΡΕΥΩΝ (Ιωάννης Τραγάκης): Ένα λεπτό, για να το καταλάβουμε όλοι. Είχε δώσει ή είχε κάνει δήλωση;
    ΑΓΓΕΛΟΣ ΜΑΝΩΛΑΚΗΣ: Είχε δεσμευτεί να δώσει.
    ΠΡΟΕΔΡΕΥΩΝ (Ιωάννης Τραγάκης): Είχε κάνει δήλωση.
    ΑΓΓΕΛΟΣ ΜΑΝΩΛΑΚΗΣ: «Είχε δώσει». Είχε δεσμευτεί να δώσει. Δεν έδωσε. 
    Αν με αφήνατε να τελειώσω, κύριε Υπουργέ και κύριε Πρόεδρε, ακριβώς θα έλεγα ότι αυτό το τάξιμο, ας το πούμε έτσι, δεν το δέχθηκαν τότε οι συνδικαλιστές –αυτό ήταν το δεύτερο μέρος της φράσης μου- γιατί πίστεψαν στα 140 ευρώ, θα έλεγα, στα ψεύτικα τα λόγια τα μεγάλα.
    Τώρα, όσον αφορά τη μάχιμη πενταετία: Για εμάς η μάχιμη πενταετία δεν είναι πλασματική, γιατί οι ένστολοι εργάζονται έξι ημέρες την εβδομάδα, όχι πέντε. Και δεν αμείβονται για την έκτη ημέρα. Και αυτό επί είκοσι πέντε χρόνια είναι μία πενταετία.
    Εσείς, κύριε Υπουργέ, στο Συνέδριο της Π.Ο.ΑΞΙ.Α. στις 2 Νοεμβρίου δηλώνατε πάρα πολύ αισιόδοξος. Την Τετάρτη 8 Νοεμβρίου, όταν συζητείτο στην αρμόδια Επιτροπή το συνταξιοδοτικό, δυστυχώς –λίγες ημέρες μετά δηλαδή- ο κ. Δούκας είπε ότι αυτό δεν μπορεί να γίνει και ότι θα γίνει με εξαγορά από τους ενδιαφερόμενους.
    Δυο μέρες αργότερα, στη συνάντησή σας με τον κ. Αλογοσκούφη, την Παρασκευή 10 Νοεμβρίου, φάνηκε ότι δεν έγινε τίποτα. Δεν ξέρω γιατί θριαμβολογήσατε. Ούτε η μάχιμη πενταετία ούτε τα 140 ευρώ ούτε το επικίνδυνο και ανθυγιεινό. Μόνο η ενσωμάτωση του μισθού, μια μικρή αύξηση στα Ε.Μ.Α.Κ. κ.λπ..
    Επομένως, πολύς ντόρος για το τίποτα. Και όλα αυτά φαίνεται ότι είχαν αποφασιστεί από το οικονομικό επιτελείο, μιας και αυτά ελέχθησαν και στην αρμόδια Επιτροπή από τον κ. Δούκα.
    Όσον αφορά τη μάχιμη πενταετία θα έλεγα το εξής: Βλέπετε να έχουμε σήμερα ενστόλους δύο ταχυτήτων. Τους προ του 1993 και τους μετά το 1993. Οι προ του 1993 εισφορές πληρώθησαν από το κράτος και από εκεί και πέρα θα τα πληρώνουν μόνοι τους. Και επαναλαμβάνω, δεν είναι πλασματική αυτή η πενταετία. 
    Άλλωστε, κύριε Υπουργέ, θα σας θυμίσω κάτι, το οποίο, όμως, δυστυχώς δεν γράφηκε στα Πρακτικά. Όταν συζητούσαμε εδώ, λίγες ημέρες πριν, το νομοσχέδιο για το Πυροσβεστικό Σώμα και σας ρώτησα ποιος θα  πληρώσει αυτές τις εισφορές για τη μάχιμη πενταετία, μου είπατε από αυτό το έδρανο, που είστε και σήμερα, «το κράτος». Δυστυχώς, απ’ ό,τι είδα δεν γράφηκε στα Πρακτικά.
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Πώς είπατε;
    ΑΓΓΕΛΟΣ ΜΑΝΩΛΑΚΗΣ: Σας θυμίζω πως όταν μιλούσαμε εδώ για το νομοσχέδιο για το Πυροσβεστικό Σώμα, εγώ έκανα μία αναφορά και σας ρώτησα για το συνταξιοδοτικό, για τη μάχιμη πενταετία. Και σας ρώτησα: Ποιος θα πληρώσει τις εισφορές; Και από αυτήν τη θέση που είσαστε, είπατε «το κράτος». Εγώ αυτό άκουσα. Δεν γράφηκε, όμως, στα Πρακτικά.
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν γράφηκε.
    ΑΓΓΕΛΟΣ ΜΑΝΩΛΑΚΗΣ: Δεν γράφηκε. Εντάξει. Τι να κάνουμε;
    ΜΙΛΤΙΑΔΗΣ ΠΑΠΑΪΩΑΝΝΟΥ: Μετά διορθώνονται τα Πρακτικά.
    ΑΓΓΕΛΟΣ ΜΑΝΩΛΑΚΗΣ: Δεν το ξέρω αυτό.
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν γράφηκε.
    ΑΓΓΕΛΟΣ ΜΑΝΩΛΑΚΗΣ: Εγώ, όμως, επικαλούμαι την ειλικρίνειά σας, που αυτό μου απαντήσατε.
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Θα σας απαντήσω.
    ΑΓΓΕΛΟΣ ΜΑΝΩΛΑΚΗΣ: Για να υπάρχει, κύριε Υπουργέ, ένα μέτρο σύγκρισης, θα ήθελα να κάνω μία αναφορά στο τι είχαμε κάνει εμείς, η κυβέρνησή μας. 
    Από το 1997 έως το 2003 δώσαμε 45% αύξηση στους ένστολους. Αυτό κατά δήλωση του κ. Δούκα και του Λογιστηρίου του Κράτους.
    Επίσης –πολύ σημαντικό για εμάς- θεσμοθετήσαμε τις πανελλήνιες εξετάσεις στις Αστυνομικές Σχολές και αναγνωρίσαμε το συνδικαλιστικό δικαίωμα. 
    Ακόμη, με το π.δ. 100/2003 καθιερώσαμε αντικειμενικά κριτήρια για τις τοποθετήσεις, μεταθέσεις, αποσπάσεις. Και με το π.δ. 394/2001 φέραμε πιο ανθρώπινες εργασιακές σχέσεις.
      Έτσι έχουν τα πράγματα, κύριε Υπουργέ. 
      Νομίζω ότι πρέπει να πούμε ξεκάθαρα σήμερα ποιες είναι οι αλήθειες. Να πάμε σε άλλα αιτήματα; Ευχαρίστως. Τι γίνεται, για παράδειγμα, με το νέο μισθολόγιο, νέο βαθμολόγιο; Τίποτα. Για προσλήψεις κενών θέσεων, τεσσάρων χιλιάδων, στο Πυροσβεστικό Σώμα είχαμε πει προχθές, λίγες μέρες πριν. Λείπουν όμως αρκετές χιλιάδες και από την Αστυνομία.
      Για τις αποζημιώσεις των αστυνομικών στα γήπεδα δεν έχει γίνει τίποτα ακόμη. Από το 2000 περιμένουν οι αστυνομικοί να λάβουν αυτά που πρέπει να λάβουν. Υπάρχουν τα χρήματα στο Υπουργείο Οικονομίας. Ποιος τα καρπώνεται, δεν ξέρω. 
      Για αξιοκρατικό σύστημα μεταθέσεων και προαγωγών δεν έχει γίνει τίποτα. 
      Επίσης, δεν έχει αντιμετωπιστεί ακόμη το μεγάλο θέμα των εποχικών πυροσβεστών. Το φέρνω μιας και μιλάμε ενιαία. Πεντέμισι χιλιάδες οικογένειες είναι στον αέρα. Σήμερα είχαμε τέτοια κουβέντα εδώ. Τις τελευταίες ημέρες δυστυχώς βλέπουμε να φλέγεται όλη η Ελλάδα από αντιδράσεις των συμβασιούχων, μεταξύ αυτών είναι και οι εποχικοί πυροσβέστες, που λίγες μέρες πριν τους τάξατε από εδώ ότι από του χρόνου θα το δείτε πιο ευνοϊκά. Φοβάμαι ότι αυτό που τάξατε είναι μόνο μία ευχή μετά από όσα συνέβησαν τις τελευταίες ημέρες. Δεν ξέρω αν αυτή η ευχή, κύριε Υπουργέ, έχει καμία αξιοπιστία και προοπτική. Μέχρι τότε αυτοί οι εποχικοί πυροσβέστες θα βράζουν στο ζουμί τους, όπως έδειξε στην τηλεόραση πολύ σωστά κάποιον εποχικό πυροσβέστη να μπαίνει μέσα σε ένα καζάνι.
      Είχατε μιλήσει για ομογενοποίηση του Σώματος σε σχέση με τους συνοριοφύλακες και τους ειδικούς φρουρούς. Δεν έχει γίνει τίποτα ακόμη, ούτε και για τις συνθήκες υγιεινής και ασφάλειας. 
      Και έρχομαι στο μεγάλο πρόβλημα της Ελληνικής Αστυνομίας στην αναδιάρθρωση και ανακατανομή του αστυνομικού δυναμικού. Και εκεί σχεδόν δεν έχει γίνει τίποτα. Σε μια προηγούμενη επερώτηση που είχαμε κάνει μας είχατε απαντήσει ότι η Αστυνομία είχε χαλαρώσει λίγο μετά τους Ολυμπιακούς Αγώνες, γι’ αυτό και οι δείκτες δεν πήγαιναν καλά και τα πράγματα θα φτιάξουν. Δυστυχώς δεν έφτιαξαν. Οι δείκτες εγκληματικότητας και αυτό είναι σημαντικό -δεν θέλω να πιστεύω ότι οφείλονται σε λευκή απεργία και οτιδήποτε άλλο- προοιωνίζονται ένα ζοφερό μέλλον. Και θα μιλάμε και φέτος για αρνητικά ρεκόρ όσον αφορά τους δείκτες. Συνέχεια βλέπουμε στα αστυνομικά δελτία κλοπές, διαρρήξεις. 
      Με βάση κάποια ερώτηση που είχα κάνει στις 20 Ιουλίου, μου είχατε δώσει κάποιες απαντήσεις και κάποιους δείκτες. Απ’ αυτούς φαίνεται ότι στις κλοπές και στις διαρρήξεις είχαμε αυτό το εξάμηνο του 2006 σε σχέση με της προηγούμενης χρονιάς αύξηση 14,87%, στις ληστείες 20,39%, στις απάτες 33,42%, στα εγκλήματα αρχαιοκαπηλίας 49,95%. Στην Αττική ειδικά είχαμε στις κλοπές και στις διαρρήξεις αύξηση 8,42%, στις ληστείες 15% κ.λπ.. Δεν θέλω να προχωρήσω. Ίσως στη δευτερολογία μου να αναφέρω και άλλους δείκτες. 
      Στους θεσμούς που ήσαν σημαντικοί, που εμείς ξεκινήσαμε όπως ο «αστυνομικός της γειτονιάς», οι πεζές περιπολίες, τα τοπικά συμβούλια πρόληψης εγκληματικότητας, η δημοτική αστυνομία, δεν έχει γίνει σχεδόν τίποτα. Αφήνονται αυτοί οι θεσμοί, δυστυχώς, στην τύχη τους.
      Γνωρίζετε ότι οι πολίτες θεωρούν σε μεγάλα ποσοστά ότι για να αντιμετωπιστεί η εγκληματικότητα χρειάζονται περισσότερες περιπολίες στους δρόμους και φυσικά χρειάζεται λιγότερη φτώχεια και ανεργία.
      Τις τελευταίες μέρες ανακοινώθηκε από σας η επέκταση του θεσμού των πεζών περιπολιών σε πόλεις της επαρχίας και απόκτηση μηχανών μικρού κυβισμού για περιπολίες και απόκτηση κινητών αστυνομικών μονάδων, «βανάκια». Σωστό αλλά δυστυχώς έχει αργήσει.
      Όλα αυτά ήσαν ιδέες και θεσμοί που εμείς ξεκινήσαμε. Δεν τις προωθήσατε έγκαιρα και συστηματικά και έχουμε φθάσει στο απροχώρητο. Από την πλευρά σας μιλάτε –και πολύ σωστά ίσως κάνετε- ότι η πανάκεια των προβλημάτων είναι η αναδιάρθρωση. 
      Τι έχετε κάνει με την αναδιάρθρωση; Αν πάμε στη Θεσσαλονίκη και λίγο στην Αθήνα, θα δούμε ότι καταργήσατε κάποια πολυδύναμα, τα βαπτίσατε αστυνομικά τμήματα και τμήματα ασφαλείας, χωρίς να τα ενισχύσετε προκειμένου να κάνουν τη δουλειά.
Όμως, η αναδιάρθρωση πρέπει να προχωρήσει και σωστά και τάχιστα. Στον τομέα της ιδιωτικής ασφάλειας μας είχατε πει ότι οι τέσσερις σταθμοί θα γίνουν δεκατέσσερις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου δώσετε λίγο χρόνο ακόμα, κύριε Πρόεδρε; 
      ΠΡΟΕΔΡΕΥΩΝ (Ιωάννης Τραγάκης): Θα σας δώσω χρόνο από τη δευτερολογία σας.
      ΑΓΓΕΛΟΣ ΜΑΝΩΛΑΚΗΣ: Ευχαριστώ.
      Για το νέο Κ.Ο.Κ. πιστεύετε ότι με τα αυστηρά πρόστιμα θα λύσουμε τα κυκλοφοριακά προβλήματα;
      Και τώρα για λίγο ας έρθω στο δεύτερο σκέλος της επερώτησής μας, που θα αναλύσουν εκτενέστερα και άλλοι συνάδελφοί μου, όσον αφορά τις τελευταίες μεταθέσεις του καλοκαιριού. Είδαμε να παραβιάζεται η αρχή της οργανικότητας. Κοινωνικά και αντικειμενικά κριτήρια παρακάμφθηκαν. Ο Kανονισμός Mεταθέσεων του π.δ. 100/2003 ερμηνεύθηκε κατά το δοκούν. Δυστυχώς άνθρωποι ικανοί, κατάλληλοι σε διάφορες θέσεις, έφυγαν, απογυμνώθηκαν υπηρεσίας, όπως ο αερολιμένας «Ελευθέριος Βενιζελος», η Αντιτρομοκρατική και άλλες. Επίσης, προβληματισμός υπάρχει για τους αστυνομικούς λόγω σπουδών. Έχουμε προβλήματα εκεί. Και στις τοποθετήσεις των νέων αστυφυλάκων έχουμε προβλήματα και ευχαρίστως να τα συζητήσουμε στη δευτερολογία. 
      Δυστυχώς βλέπουμε πολλές κομματικές διώξεις. Σας έχω αναφέρει με ερωτήσεις μου και ονόματα. Ανδρικόπουλος Άρης στην Αχαΐα. Του έχουν αλλάξει τα φώτα! Θα μπούμε σε λεπτομέρειες αργότερα. Τζαμουλιάς Παναγιώτης, επίσης. Ο στρατηγός της περιοχής εκεί δημόσια -σύμφωνα με πληροφορίες μας από τα συνδικαλιστικά όργανα- τον έχει αποκαλέσει «τενεκέ ξεγάνωτο». Βατός Μιχαήλ, αστυνόμος Α΄. Λόγω παρέμβασης μεγαλοδικηγόρου έφυγε. Μαλαμπάνη Γεωργία. Την άλλαξε ο στρατηγός από εκεί που ήταν γιατί ήταν υπεράριθμη και μετά από μία εβδομάδα έφερε άλλον στη θέση της. Να μην πω άλλα.
      Εν πάση περιπτώσει, βλέπουμε ότι ούτε τα αιτήματα, κύριε Υπουργέ, των αστυνομικών ικανοποιείτε ούτε την αναδιάρθρωση, ώστε να έχουμε καλύτερο κλίμα ασφάλειας των πολιτών. Αντί αυτό βλέπουμε να φέρνετε την Αγροφυλακή. Εδώ σε λίγο καιρό με την αγροτική πολιτική δεν θα έχουμε αγρότες, οι αγροφύλακες μας μάραναν; Λάθος προτεραιότητες, για εμάς.
      Θα ήθελα να τελειώσω με αφορμή και τη σημερινή ιερή ημέρα λέγοντας ότι θα έπρεπε, κύριε Υπουργέ, να είμαστε ως Υπουργείο Δημόσιας Τάξης πιο προσεκτικοί στην υπεράσπιση του ασύλου των ιδεών και όχι του ασύλου των γνωστών-αγνώστων, των καταστροφών σε διαδηλώσεις, σε γήπεδα, στα πανεπιστήμια. Ελπίζω σήμερα η Αστυνομία να δράσει όπως χρειάζεται.
      Τελειώνω, κάνοντας έκκληση για άλλη μια φορά η Κυβέρνησή σας και εσείς προσωπικά να τιμήσετε τις υποσχέσεις σας, να δώσετε αυτά που είχατε υποσχεθεί στους ένστολους, να τους βγάλετε από τα γραφεία έξω στους δρόμους, για να αισθάνονται οι Έλληνες πολίτες την ασφάλεια που χρειάζεται να έχουν.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 20 Νοεμβρίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1.- Η με αριθμό 73/14-11-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τους Υπουργούς Οικονομίας και Οικονομικών και Περιβάλλοντος, Χωροταξίας και Δημοσίων Έργων, σχετικά με τους οδικούς άξονες του Νομού Ευβοίας κ.λπ..
      2.- Η με αριθμό 79/14-11-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς την Υπουργό Εθνικής Παιδείας και Θρησκευμάτων, σχετικά με τη διαδικασία αναγνώρισης πτυχίων Ιατρικών Σχολών Πανεπιστημίων χωρών εκτός της Ευρωπαϊκής Ένωσης κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1.- Η με αριθμό 70/13-11-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα προς τον Υπουργό Αγροτικής Ανάπτυξης και Τροφίμων, σχετικά με το κλείσιμο του εργοστασίου ζάχαρης στη Λάρισα κ.λπ..
      2.- Η με αριθμό 80/14-11-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Κοινωνικής Αλληλεγγύης, σχετικά με τις κινητοποιήσεις των εργαζομένων στο Ε.Κ.Α.Β., την επίλυση αιτημάτων τους κ.λπ..
      Το λόγο έχει ο συνάδελφος δεύτερος επερωτών κ. Κωνσταντίνος Ρόβλιας.
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε.
      Κύριε Υπουργέ, από όσα ακούστηκαν και όσα θα ακολουθήσουν προσωπικά θέλω να σταθώ σε δύο σημεία, τα οποία θεωρώ εξίσου ανησυχητικά και τα δύο. Πρώτο είναι η αύξηση της εγκληματικότητας και δεύτερο είναι οι διώξεις προοδευτικών αστυνομικών, συνδικαλιστών και μη. 
      Η αύξηση της εγκληματικότητας είναι δυστυχώς δεδομένη.  Το αίσθημα ασφάλειας του πολίτη βρίσκεται σε πολύ χαμηλό επίπεδο. Μέρα μεσημέρι μπαίνουν μέσα στα σπίτια ή σταματούν αυτοκίνητα στο δρόμο και ληστεύουν με την απειλή όπλων και εξαφανίζονται σαν φαντομάδες. Εχθές ήταν νομίζω στην οδό Αγίας Ζώνης στην Κυψέλη, προχθές στη λεωφόρο Αμφιθέας και καθημερινά παρακολουθούμε από τις εφημερίδες και από τις τηλεοράσεις τέτοια περιστατικά.
    Αυτά τα φαινόμενα, κύριε Υπουργέ, δεν τα αντιμετωπίσατε. Αντίθετα, αυξάνονται συνεχώς επί των ημερών της Κυβέρνησής σας. 
    Η αναδιάρθρωση της Αστυνομίας που υποσχεθήκατε έγινε αποδιάρθρωση. Μου καταγγέλθηκε ότι οι αστυνομικοί που κάνουν πεζή περιπολία εκτός ωραρίου, δηλαδή πρόσθετη, είτε μετά το οκτάωρο είτε όταν έχουν ρεπό, κύριε Υπουργέ, είναι απλήρωτοι επί έξι μήνες. Με αυτόν τον τρόπο αποθαρρύνονται  και δεν ενδιαφέρονται να κάνουν πρόσθετη πεζή περιπολία. Ο θεσμός απαξιώνεται, η αστυνόμευση μειώνεται και η εγκληματικότητα αυξάνεται. Το ένα φέρνει το άλλο.
    Πέραν αυτού, καταργήσατε το αξιοκρατικό κριτήριο της τοποθέτησης κάθε νέας σειράς αστυνομικών σύμφωνα με τις επιδόσεις που είχε στη σχολή. Κάνετε πλέον τις τοποθετήσεις με κομματικά κριτήρια. Ευνοείτε τους προσκείμενους σε εσάς και βέβαια με αυτόν τον τρόπο θίγετε τους υπόλοιπους. 
    Τα αστυνομικά τμήματα και τα τμήματα ασφάλειας λειτουργούν μόλις με το 40% κατά μέσο όρο της οργανικής τους δύναμης και μάλιστα αυτής που έχει προβλεφθεί περίπου προ δεκαετίας, με τις προ δεκαετίας ανάγκες. Πώς να αντιμετωπίσετε έτσι το αυξανόμενο κλίμα της εγκληματικότητας όσο και αν προσπαθούν οι αστυνομικοί; 
    Ανησυχώ ιδιαίτερα, κύριε Υπουργέ, γιατί εκτός αυτών που σας προανέφερα, διώκονται κατά σύστημα αστυνομικοί που δεν πρόσκεινται στο κόμμα σας και επαναλαμβάνω, πολλοί εξ αυτών είναι και συνδικαλιστές. Επιχειρείτε φίμωση των συνδικαλιστών. Επιχειρείτε φίμωση κάθε αντίθετης φωνής. 
    Κύριε Υπουργέ, αληθεύει ότι διετάχθη έρευνα για τηλεοπτικές δηλώσεις δύο επώνυμων συνδικαλιστών, βαθμοφόρων μάλιστα, τις τελευταίες ημέρες σε σχέση με τα θέματα των απολαβών των αστυνομικών και την κριτική την οποία έκαναν μετά τη συνάντησή σας με τον κ. Αλογοσκούφη; 
    Γνωρίζετε, κύριε Υπουργέ, ότι ο πρώην Πρόεδρος των Αστυνομικών Δυτικής Ελλάδας ο κ. Άρης Ανδρικόπουλος τιμωρήθηκε με χρηματικό πρόστιμο για δηλώσεις του στο ραδιόφωνο, επειδή δικαιολογημένα κάλυψε αστυνομικούς από τους οποίους ζητούσαν να εφαρμόσουν προφορική εντολή που ήταν αντίθετη προς γραπτή εντολή;
    Περαιτέρω μετετέθησαν δυσμενώς τρεις αστυνόμοι Β΄, Βασίλης Κότας, Αντώνης Μιχαλιός, Νίκος Νικολάου. Πήγαν στο διοικητικό εφετείο και πήραν αναστολή της μετάθεσης. Να σας πω τι κάνατε μετά; Μετατρέψατε παράνομα τη μετάθεση σε απόσπαση και μετά την κάνατε προσωρινή μετακίνηση με σκοπό να μην εφαρμοστεί η απόφαση του δικαστηρίου. Τα γνωρίζετε αυτά, κύριε Υπουργέ; Όλως τυχαίως, όλοι όσοι προανέφερα πρόσκεινται στο χώρο του ΠΑ.ΣΟ.Κ. και εκατοντάδες άλλοι βέβαια που έπεσαν θύματα δυσμενών μεταθέσεων. Όλως τυχαίως!
    Είναι κρίμα, κύριε Υπουργέ, γιατί οι πολίτες πέφτουν θύματα κακοποιών αλλά η Κυβέρνηση ενδιαφέρεται για εσωτερικό ξεκαθάρισμα λογαριασμών στην Αστυνομία. Επιβάλλετε τον κομματισμό, έναν κομματισμό που στο χώρο των Σωμάτων Ασφαλείας σάς έχει στοιχίσει στο παρελθόν σαν παράταξη και έχει στοιχίσει και στη χώρα. Και ξέρετε πολύ καλά τι εννοώ.
    Κύριε Υπουργέ, θα εκτιμήσω ιδιαίτερα εάν ασχοληθείτε με αυτά τα οποία σας ανέφερα και οψέποτε μου απαντήσετε.
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Θα ήθελα να ανακοινώσω προς το Σώμα ότι τριάντα οκτώ Βουλευτές του ΠΑ.ΣΟ.Κ. κατέθεσαν πρόταση νόμου: «Για την προστασία των καταναλωτών στις τραπεζικές δανειακές συμβάσεις, την αποζημιωτική συλλογική αγωγή και τις αρχές λειτουργίας οργάνων για την επίλυση των καταναλωτικών διαφορών».
    Παραπέμπεται στην αρμόδια Διαρκή Επιτροπή.
    Από το Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτριο Ρέππα πήραμε επιστολή με την οποία ως Κοινοβουλευτικός Εκπρόσωπος του ΠΑ.ΣΟ.Κ. στην παρούσα επερώτηση ορίζεται ο συνάδελφος κ. Παπαϊωάννου.
    Το λόγο έχει ο συνάδελφος κ. Όθωνας.
      ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε. 
      Ελπίζω, κύριε Υπουργέ, ήδη να σας είναι κατανοητό ότι προσπαθούμε με τη σημερινή νομοθετική μας πρωτοβουλία να επαναπροσδιορίσουμε και ιεραρχήσουμε θα έλεγα τη συζήτηση γύρω από τη δημόσια τάξη και το αίσθημα ασφαλείας των πολιτών από τον τρόπο που η επικαιρότητα με προσωπική πολιτική ευθύνη δική σας έχει τροφοδοτηθεί το τελευταίο χρονικό διάστημα. 
      Αυτό που απασχολεί προφανώς τους Έλληνες πολίτες δεν είναι παρά μόνο στο βαθμό που σχετίζονται με την ποιότητα των υπηρεσιών ασφαλείας που απολαμβάνει η ελληνική κοινωνία, τα όποια απολύτως θεμιτά, δίκαια αιτήματα των εργαζομένων στην Ελληνική Αστυνομία, που νομίζω πως δέχονται έναν εμπαιγμό πρωτοφανή όπως και άλλες κοινωνικές τάξεις και ομάδες, σε σχέση με τις προεκλογικές σας υποσχέσεις. Όσο και αν οι αρχισυνδικαλιστές αστυνομικοί επιλέγουν να μπουκάρουν στο κομματικό τους σπίτι για να αναζητήσουν το σκοινί που κρεμάστηκαν οι προεκλογικές σας υποσχέσεις και η αξιοπιστία της Κυβέρνησής σας, όσο και αν εσείς, κύριε Υπουργέ, επιλέγετε να καταγραφείτε ή να μείνετε στον ιστορικό του μέλλοντος περισσότερο ως επίτιμος πρόεδρος της Πανελλήνιας Ομοσπονδίας Αστυνομικών Υπαλλήλων, παρά ως Υπουργός που συνέδεσε την παρουσία του με τις αναγκαίες πολιτικές τομές και το σχέδιο για την αναβάθμιση των παρεχόμενων αστυνομικών υπηρεσιών, η ελληνική κοινωνία και εμείς θα επιμένουμε να επαναπροσδιορίσουμε όπως είπα στην αρχή της συζήτησης, την ουσία της που είναι το αίσθημα ασφάλειας των Ελλήνων πολιτών και οι σχετικές παρεχόμενες υπηρεσίες από το ελληνικό κράτος, που την πολιτική ευθύνη έχετε το τελευταίο διάστημα. 
      Πρέπει να σας πω -και δεν είναι καθόλου πρωτότυπο- ότι αυτό το αίσθημα ασφαλείας, αυτές οι παρεχόμενες υπηρεσίες έχουν υποβαθμιστεί δραματικά το τελευταίο διάστημα. Τα στοιχεία είναι αδιάσειστα και πρέπει να θυμίσω εδώ ότι ο προκάτοχός σας Υπουργός Δημόσιας Τάξης ήταν εξαιτίας της ιδιαιτερότητας της οργάνωσης των Ολυμπιακών Αγώνων από τους ελάχιστους Υπουργούς στην πρώτη Κυβέρνηση της Νέας Δημοκρατίας που σχηματίστηκε το Μάρτιο του 2004 που αναγνώρισε κατ’ επανάληψη και μέσα στη Βουλή και δημόσια το τεράστιο έργο, παρά τις όποιες υπαρκτές αδυναμίες υπήρχαν τότε, που είχε παραχθεί στο Υπουργείο σας από τους προκατόχους σας Υπουργούς των κυβερνήσεων του ΠΑ.ΣΟ.Κ.. Είχε μιλήσει για την προσπάθεια εκσυγχρονισμού του Σώματος, για την τόνωση της ψυχολογίας και του ηθικού του προσωπικού, την αποκατάσταση των σχέσεων με τους πολίτες, την αξιοποίηση των νέων τεχνολογιών και δυνατοτήτων και είχε δεσμευτεί στην αρμόδια κοινοβουλευτική επιτροπή ότι θα κτίσει πάνω σε αυτήν τη βάση και θα συνεχίσετε ως Κυβέρνηση αυτό το έργο.
      Σήμερα γίνεται ολοφάνερο πως ούτε εκείνος ούτε εσείς δυστυχώς, αξιοποιήσατε τίποτα από αυτήν την πολιτική παρακαταθήκη, αλλά ιεραρχήσατε ως προτεραιότητές σας την αναξιοκρατία, τον κομματισμό, την αυθαιρεσία. Επιμείνατε σε πολύ πενιχρές νομοθετικές πρωτοβουλίες για το χώρο, περιοριστήκατε σε ελάχιστες θεσμικές παρεμβάσεις σε σχέση με τα σοβαρά προβλήματα και είναι ολοφάνερη η απουσία σχεδίου και πολιτικής, σχετικά με τα συγκεκριμένα θέματα.
      Είναι χαρακτηριστικό ότι αναβιώνουν αντιλήψεις, πρακτικές αλλά και αποτελέσματα που πολύ περισσότερο θυμίζουν την Ελληνική Χωροφυλακή από τη σύγχρονη Ελληνική Αστυνομία και το μοναδικό εγερτήριο όραμα για την Κυβέρνησή σας είναι η ανασύσταση της Αγροφυλακής. 
      Κύριε Υπουργέ, θέλω να σας πω ότι όλα αυτά που ήδη προανέφερα για καλύτερο μάνατζμεντ για την Ελληνική Αστυνομία, σε ό,τι αφορά την οργάνωση, την ορθολογική διαχείριση του προσωπικού, την αξιοποίηση των νέων τεχνολογιών, την αξιοκρατία, τη διαφάνεια, την αντικειμενικότητα, ήταν πολιτικές που έμειναν μετέωρα βήματα επί τριάντα μήνες τώρα όπως επίσης και θεσμοί και πρωτοβουλίες και δράσεις, όπως οι πεζές περιπολίες, ο «αστυνομικός της γειτονιάς» κ.λπ..
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω και το χρόνο της δευτερολογίας μου, αν μου επιτρέπετε.
      Και τα τοπικά συμβούλια εγκληματικότητας. Όλα αυτά έχουν αφεθεί στην τύχη τους, παρά την τεράστια κοινωνική αποδοχή που είχαν και τη θετική ανταπόκριση των πολιτών στο βαθμό που πρόλαβαν να υλοποιηθούν και να έχουν τα πρώτα ορατά αποτελέσματα.
      Επειδή, κύριε Υπουργέ, παρά τις ελλείψεις οργανικών θέσεων που όλες οι αστυνομικές διευθύνσεις της χώρας έχουν, είναι επίσης γεγονός ότι η αναλογία αστυνομικού προσωπικού ανά κάτοικο είναι από τις υψηλότερες στην Ευρώπη, νομίζω ότι δεν μπορεί κανείς πολιτικά να δικαιολογήσει αυτά τα αποτελέσματα που η ελληνική κοινωνία, ο κάθε πολίτης εισπράττει ως αποτέλεσμα αυτής της πολιτικής στην καθημερινότητά του. 
      Και θέλω να σας πω ορισμένα στοιχεία, ανάλογα των οποίων θα μπορούσαν να προέρχονται από οποιοδήποτε νομό της χώρας. Θα μπορούσα, αν ήθελα, να επενδύσω πολιτικά και στην εκλογική μου περιφέρεια και να σας κάνω ιδιαίτερη αναφορά τέτοιων στοιχείων από το Ρέθυμνο, αλλά θα επιλέξω την Αττική, όπου ζουν εκατομμύρια κόσμος και θα σας πω ότι από τις είκοσι χιλιάδες αστυνομικών υπαλλήλων που υπηρετούν στο Λεκανοπέδιο, μόλις το 1/20 βγαίνει στους δρόμους, είναι σε μάχιμες καθημερινές υπηρεσίες. 
      Επίσης, έχουμε μείωση προσωπικού στην Άμεση Δράση κατά 40%. Συγκεκριμένα, από χίλια πεντακόσια εξήντα άτομα έμειναν εννιακόσια σαράντα, τα περιπολικά στη βάρδια από εξήντα πέντε περιορίζονται στα τριάντα με τριάντα πέντε, ενώ στην Ομάδα «Ζ» η αντίστοιχη μείωση είναι της τάξεως του 50% και πάνω, αφού από τριακόσια άτομα σήμερα κυμαίνεται περίπου στα εκατόν είκοσι, τη στιγμή που χιλιάδες αστυνομικοί εξακολουθούν να παρέχουν έργο σε υπηρεσίες γνωστές, που αφορούν υψηλά και διάστημα πρόσωπα και αργομισθίες και θέσεις που δεν έχουν καμία σχέση με την παροχή υπηρεσιών στους πολίτες. 
      Και θέλω –εδώ δεν θα το αποφύγω- να αξιοποιήσω, κύριε Υπουργέ, την ευκαιρία της παρουσίας σας εδώ σήμερα, γιατί σχετίζεται άμεσα με την αξιοπιστία, τη συνέπεια, την αποτελεσματικότητα της πολιτικής της Κυβέρνησής σας και του Υπουργείου. Και στον τομέα αυτόν, θα φέρω ως παράδειγμα τα λεγόμενά σας σε μία επίκαιρη ερώτηση -ελπίζω να θυμάστε- που σας είχα καταθέσει από τον προηγούμενο Ιούνιο και αναφερόταν σε πολύ σημαντικά ζητήματα παραβατικότητας, οργανωμένου εγκλήματος που αναπτύσσονται ιδιαίτερα στην Κρήτη και σε περιοχές του Ρεθύμνου.
      Τότε, λοιπόν, με είχατε διαβεβαιώσει εδώ στην Εθνική Αντιπροσωπεία με τον πιο επίσημο τρόπο –διαβάζω από τα Πρακτικά της Βουλής- τα εξής: «Θα κατασφαλίσουμε το αίσθημα ασφαλείας των πολιτών, την ηρεμία και τη νομιμότητα σε κάθε περιοχή της Κρήτης και του Ρεθύμνου». Τα διοικητικά και επιχειρησιακά μέτρα δεν είναι της παρούσης να τα αναπτύξω, μολονότι δύναμαι να τα αναπτύξω και έχω και έγγραφα σχέδια τα οποία θα υλοποιηθούν άμεσα. 
      ΠΡΟΕΔΡΕΥΩΝ (Ιωάννης Τραγάκης): Και μ’ αυτό ολοκληρώστε, κύριε συνάδελφε. 
      ΕΜΜΑΝΟΥΗΛ ΟΘΩΝΑΣ: Από τότε μέχρι σήμερα, κύριε Υπουργέ, ουδέν έχετε πράξει ή ουδέν που να το γνωρίζω ή τουλάχιστον ουδέν που να έχει οποιοδήποτε αποτέλεσμα. Και αυτό νομίζω ότι αποτελεί χαρακτηριστικό, όπως προείπα, παράδειγμα της συνέπειας, της αξιοπιστίας, αλλά και της αποτελεσματικότητας μιας πολιτικής που οδηγεί και στον τομέα αυτόν τη χώρα προς τα πίσω. 
      Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Το λόγο έχει η συνάδελφος κ. Αράπογλου. 
      ΧΡΥΣΗ ΑΡΑΠΟΓΛΟΥ: Ευχαριστώ πολύ.
      Κύριε Υπουργέ, πραγματικά είναι ιστορική πρόκληση –με την καλή έννοια- ο Υπουργός Δημόσιας Τάξης να εκπροσωπεί την Κυβέρνηση την ημέρα του Πολυτεχνείου στη Βουλή των Ελλήνων, χωρίς φόβους άλλων συνειρμών από κανέναν μας. Αυτό το θεωρώ μία κατάκτηση της δημοκρατίας. 
      Ωστόσο, αυτή η δυνατότητα της εξέλιξης του κοινοβουλευτισμού μας, της δημοκρατίας πρέπει να την αντιμετωπίζουμε μ’ ένα βαθύ αίσθημα ευθύνης και να επανερχόμαστε συνεχώς και συνεχώς για να ορίζουμε τις έννοιες και τα μηνύματα αυτής της ημέρας. 
      Η καλύτερη θεώρηση, κατά τη γνώμη μου, της 17ης Νοέμβρη είναι ο διαρκής αγώνας για την ελευθερία και ελευθερία δεν μπορεί να σημαίνει τίποτα άλλο παρά αξιοπρέπεια. Αξιοπρέπεια ατομική, αξιοπρέπεια εθνική. Αυτός πρέπει να είναι και ο σηματοδότης για το δικό μας έργο, το έργο εδώ, των εκπροσώπων δηλαδή του λαού: Η διαρκής διαβούλευση για τη διεύρυνση των ορίων της δημοκρατίας, γιατί η δημοκρατία δεν μπορεί παρά να είναι η εγγύηση της προσωπικής και της εθνικής μας ελευθερίας. Σε αυτήν την αξιοπρέπεια θα ήθελα λίγο να σταθούμε. Αυτό είναι και το νόημα κατά βάση και αυτής της επερώτησης, παρ’ ότι είχε κατατεθεί αρκετούς μήνες νωρίτερα. 
     Είναι πασιφανές το γενικευμένο αίσθημα ανασφάλειας και εγκληματοφοβίας που διακατέχει τους πολίτες και το οποίο πηγάζει από ανεπαρκείς και αναποτελεσματικές δράσεις της Κυβέρνησης.
      Η ανασφάλεια των Ελλήνων πολιτών ποτέ δεν είχε φθάσει σ’ αυτό το ανησυχητικό σημείο όπως δείχνουν οι σημερινοί δείκτες, ανέφερε η Νέα Δημοκρατία στο προεκλογικό της  πρόγραμμα και το σύνθημά της ήταν «καλύτερη Ελλάδα με ασφάλεια για όλους τους Έλληνες». Κανείς δεν μπορεί να υποστηρίξει ότι δυόμισι χρόνια μετά, ζούμε σε μια καλύτερη Ελλάδα με ασφάλεια για όλους τους πολίτες. Συνεχή περιστατικά έρχονται να το επιβεβαιώσουν αυτό, όπως οι απαγωγές Πακιστανών, τρομοκρατικά χτυπήματα, τα σκάνδαλα των τηλεφωνικών υποκλοπών, οι παρακολουθήσεις τηλεφώνων ακόμη και το τηλέφωνο του ιδίου του Πρωθυπουργού, η δραπέτευση από τις φυλακές με ελικόπτερο. Να αναφέρουμε και αυτά τα πολύ πρόσφατα περιστατικά –θα σας αναφέρω δύο παραδείγματα- από την πόλη μου, τη Θεσσαλονίκη: Αστυνομικοί να μην μπορούν να περιφρουρήσουν τη Διεθνή Έκθεση της Θεσσαλονίκης κατά τα εγκαίνια της και να ξυλοφορτώνουν μαθητές και συνδικαλιστές και το πολύ πρόσφατο, στον Οργανισμό Λιμένος Θεσσαλονίκης, στο λιμάνι, στο οποίο είδαμε να πέφτει ξύλο, να πέφτουν δακρυγόνα στους εργαζόμενους, οι οποίοι διεκδικούσαν το αυτονόητο, να θέλουν να γνωρίζουν δηλαδή την πορεία του Οργανισμού και την εξέλιξη των εργασιακών τους σχέσεων. 
     Όλα αυτά δείχνουν μεγάλο έλλειμμα ασφάλειας. Και βέβαια για όλα αυτά δεν μπορεί να φταίει ο αστυνομικός, δεν φταίει ο αστυφύλακας, αλλά η ηγεσία και η πολιτική ηγεσία, που έχει προωθήσει έντονα τον κομματισμό και έχει αλλάξει και αυτό που σιγά-σιγά κατακτούσαμε στην Ελλάδα -αρχίζει δηλαδή και το αλλάζει και αυτό είναι το ανησυχητικό- για το τι σημαίνει δύναμη ασφάλειας, έτσι για να κάνουμε τον κύκλο και το συνειρμό της πρώτης αρχής της παρέμβασής μου για το τι μπορεί να σημαίνει η σημερινή μέρα. 
     Αυτό, λοιπόν, που κατάφερε, δυστυχώς, η Νέα Δημοκρατία είναι η αποδυνάμωση του θεσμού όλων αυτών που μπορούσαν να δημιουργήσουν ένα αίσθημα ασφάλειας στον πολίτη όπως οι πεζές περιπολίες και η εγκατάλειψη του «αστυνομικού της γειτονιάς». 
     Επιπλέον, έχουμε την αθέτηση μιας σειράς προεκλογικών υποσχέσεων της Νέας Δημοκρατίας για τα Σώματα Ασφαλείας και τη διαρκή ανακύκλωσή τους με το πρόσχημα των δημοσιονομικών περιορισμών. Και πάλι εδώ μπαίνει το ζήτημα της αξιοπρέπειας, που με αυτό ξεκίνησα.
      Τι σημαίνει, λοιπόν, το «επικίνδυνο και ανθυγιεινό» επίδομα, για να καταλήξει σ’ ένα επίδομα 14 ευρώ το μήνα και αυτό σε βάθος τετραετίας, μετά τις προεκλογικές υποσχέσεις του ίδιου του Πρωθυπουργού, που τότε δήλωνε ότι τα 720 ευρώ θα γίνουν 860, δηλαδή 140 ευρώ αύξηση;
      Σήμερα η Κυβέρνηση προσπαθεί με νέες υποσχέσεις να κερδίσει ακόμα χρόνο, την ανοχή τους, να κλέψει χρόνο χωρίς να κάνει κάποια ενέργεια για την αξιοπρεπή διαβίωση των εργαζομένων στα Σωμάτα Ασφαλείας, δηλαδή των αστυνομικών, των πυροσβεστών, των λιμενικών. 
     Σχετικά με την επανασύσταση της Αγροφυλακής έχει ήδη ειπωθεί και κανείς δεν μπορεί να καταλάβει πως μπορεί να υπάρχουν τέτοιες διακρίσεις, από τη μια να υπάρχει ένα πρόβλημα δημοσιονομικό για την κάλυψη του κόστους, που το γνωρίζετε καλά άλλωστε εσείς, που παλέψατε για να καταφέρουν οι αστυνομικοί να πάρουν την αύξηση, την οποία δικαιούνται και από την άλλη να έχουμε την Αγροφυλακή, αυτό το καινούργιο Σώμα, που παραπέμπει σε τόσο παλαιές εποχές. 
     Στην Πυροσβεστική, κατά τα δυόμισι χρόνια που πέρασαν, δεν έγινε καμία αναβάθμιση, ενίσχυσή της. Τεσσερισήμισι χιλιάδες οργανικές θέσεις πυροσβεστών παραμένουν κενές. Η προκήρυξη, η τελευταία που υπήρχε, έχει ακυρωθεί. Μόνο εξαγγελίες έχουμε μέχρι σήμερα. 
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ).
     Να μιλήσω για τη Θεσσαλονίκη. Σας είχα καταθέσει τον περασμένο Απρίλιο -βλέπω ότι η απάντηση η δική σας έχει ημερομηνία 30 Μαΐου- για το τι συμβαίνει σχετικά με τη δήθεν αναδιάρθρωση των αστυνομικών υπηρεσιών της Θεσσαλονίκης, η οποία είχε εξαγγελθεί με τυμπανοκρουσίες με το π.δ. 48/2006.
      Τότε σας ρωτούσα και επαναλαμβάνω αυτούσια τα ερωτήματά μου, γιατί τίποτα απολύτως δεν έχει προχωρήσει: Γιατί δεν υλοποιείται η προβλεπόμενη από το προεδρικό διάταγμα αναδιάταξη των αστυνομικών υπηρεσιών της Θεσσαλονίκης, πότε κάθε δήμος του πολεοδομικού συγκροτήματος –αυτό αφορά άλλωστε και την Αθήνα- θα αποκτήσει το δικό του αστυνομικό τμήμα και το δικό του τμήμα ασφαλείας, όπως ακριβώς προέβλεπε το διάταγμα; Εάν προβλέπεται η άμεση κάλυψη των κενών οργανικών θέσεων της Γενικής Αστυνομίας της Θεσσαλονίκης, για να μην παρατηρούνται φαινόμενα ακόμα και μη λειτουργίας υπηρεσιών; Πότε θα πραγματοποιηθεί η ενίσχυση με αστυνομικούς, ώστε να υλοποιηθεί η αναδιάρθρωση των υπηρεσιών; Αν υπάρχουν οι αναγκαίες υποδομές για την δημιουργία των νέων αστυνομικών τμημάτων; Και τελικώς, μήπως η πολυδιαφημισμένη αναδιάρθρωση των υπηρεσιών της Αστυνομίας στη Θεσσαλονίκη περιορίζεται απλά στη μετονομασία των υπαρχόντων αστυνομικών τμημάτων, όπως για παράδειγμα το ΙΑΤ΄ που έγινε Αστυνομικό Τμήμα Νεάπολης και στην εκ του πονηρού εν τέλει διαίρεση των πολυδυνάμων τμημάτων, τα πέντε πολυδύναμα γίνονται δέκα, νέες υπηρεσίες στους ίδιους χώρους με το ίδιο προσωπικό και τα ίδια υλικοτεχνικά μέσα;
      Στην απάντηση που μου δώσατε στις 30 Μαΐου 2006 λέγατε ότι η υλοποίηση των προβλεπομένων από τις διατάξεις του προεδρικού διατάγματος μεταβολές στην Αστυνομική Διεύθυνση Θεσσαλονίκης, δεν είναι δυνατόν να γίνει άμεσα και ταυτόχρονα, αλλά θα πραγματοποιηθεί σταδιακά εντός του τρέχοντος έτους. Σας λέω, λοιπόν, ότι το τρέχον έτος εκπνέει και το μόνο που έχει γίνει για τη Θεσσαλονίκη είναι από τους χίλιους διακόσιους νεοεισερχόμενους στο Σώμα φέτος μόλις οι είκοσι από τους χίλιους διακόσιους έχουν έρθει στη Θεσσαλονίκη.
      Πολύ φοβάμαι, λοιπόν, ότι με αυτήν την κατάσταση δεν μπορούμε να μιλάμε ούτε για την αξιοπρεπή διαβίωση, αλλά και το μάχιμο της ψυχής, το εύψυχο στο οποίο αναφερθήκατε και στην παρέμβασή σας, κύριε Υπουργέ, των αστυνομικών, των Σωμάτων Ασφαλείας, της Πυροσβεστικής και βεβαίως όλα αυτά δεν συνιστούν ό,τι καλύτερο ως υπόμνηση γι’ αυτήν την ημέρα που το κεντρικό σύνθημα πράγματι παραμένει «ψωμί, παιδεία, ελευθερία» για όλους.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Αράπογλου.
      Ο κ. Απόστολος Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, κύριοι συνάδελφοι, αποτίσαμε φόρο τιμής για τη σημερινή μέρα στους πεσόντες, αλλά και στους αγωνιστές του Πολυτεχνείου.
      Αντί για πρόλογο για τη συζητούμενη επερώτηση, θα αναγνώσω ένα μικρό απόσπασμα από το ψήφισμα διαμαρτυρίας, που επιδόθηκε πρότινος στο Πρωθυπουργό από το σύνολο των συνδικαλιστικών οργανώσεων των Σωμάτων Ασφαλείας, από τις πέντε δηλαδή ομοσπονδίες, την Πανελλήνια Ομοσπονδία των Αστυνομικών Υπαλλήλων, των Αξιωματικών Ελληνικής Αστυνομίας, την Ένωση Υπαλλήλων Πυροσβεστικού Σώματος, την Ένωση του Λιμενικού Σώματος και την Ένωση Αξιωματικών Πυροσβεστικού όπου επί λέξει μεταξύ άλλων αναφέρουν στον Πρωθυπουργό: 
      «Εκφράζουμε την απογοήτευση μας. Για μας τους ένστολους της Ελλάδας ο απολογισμός είναι αρνητικός. Οι τελευταίοι αρνητικοί κυβερνητικοί χειρισμοί αποτελούν το αποκορύφωμα της κοροϊδίας. Η εξέλιξη αυτή συνιστά ευθεία πρόκληση και εμπαιγμό όλων των συναδέλφων που πίστεψαν στις προεκλογικές εξαγγελίες των στελεχών της Κυβέρνησης. Αποτελεί κοροϊδία και πρωτοφανή εξαπάτηση ακόμη και κοινοβουλευτικών ανδρών όπως ο επίτιμος Πρόεδρος της Νέας Δημοκρατίας κ. Μιλτιάδης Έβερτ. 
      Από τη πλευρά μας διαμηνύουμε προς κάθε κατεύθυνση ότι ο εμπαιγμός δεν θα περάσει. Αστυνομικοί, πυροσβέστες και λιμενικοί συνεχίζουμε τον αγώνα μέχρι τελικής δικαίωσης. Εκφράζουμε, τέλος, την αγανάκτησή μας». 
      Κύριοι συνάδελφοι, ο Υπουργός, ο επί της Δημόσιας Τάξης αρμόδιος, ως σύγχρονος Ρομπέν των Δασών, εφόρμησε στο άπαρτο από αιώνων κάστρο της οδού Συντάγματος, έφιππος και περήφανος, απειλών, μάλιστα, να θυσιαστεί ως συνεπής συνδικαλιστής κάτω από τις κραυγές και τα χειροκροτήματα υπάκουων υπηκόων. Όμως κατά την πορεία από το ισόγειο μέχρι τον έκτο όροφο χάθηκε η σκούφια του αλόγου και θα ΄λεγα η περηφάνια μετατράπηκε σε ήττα. Γιατί ο μέγας άρχων και θησαυροφύλακας, ιδιαίτερα επιεικής απέναντι στον Υπουργό Δημόσιας Τάξης, για να αποφύγει και τις ανθρωποθυσίες είπε πολύ απλά: «Δεν προκάνατε, κύριε Υπουργέ, σας πρόλαβαν άλλοι. Τα δώσαμε χθες στους μεγαλομετόχους, στους μεγαλοβιομηχάνους, τα δώσαμε στις απαλλαγές για τους τραπεζίτες.
Δεν έχω. Τι να σας δώσω; Πάρτε από το δίσκο της επαιτείας ό,τι μου έμεινε. Τρία ευρώ και αυτά από το Σεπτέμβριο του 2009!» 
	Και τελικά εξήλθε ο Υπουργός Δημόσιας Τάξης εκ της οδού μεν «Νίκης», ηττημένος  όμως ο ίδιος, για τον απλούστατο λόγο ότι τίποτα απολύτως δεν κατάφερε να πετύχει!
      Γιατί ασφαλώς και η προπαγάνδα, κύριε Υπουργέ, έχει εξελιχθεί σε επιστήμη για την Κυβέρνηση της Νέας Δημοκρατίας. Καταφέρατε για κάνα δυο ώρες να δημιουργήσετε την πεποίθηση σε όλους. Μέχρι και εγώ κλονίστηκα, όταν άκουσα τους δημοσιογράφους. Κατευθείαν ετοιμάστηκε δελτίο Τύπου. Ικανοποιήθηκαν όλα τα αιτήματα και στημένοι on camera δυο-τρεις, ευτυχώς, υπήκοοί σας εκ των συνδικαλιστών δήλωσαν ότι ικανοποιήθηκαν όλα τα αιτήματα. 
      Όμως, το μέγα θαύμα δεν κράτησε ούτε καν τρεις μέρες! Κράτησε τρεις ώρες, γιατί αποκαλύφθηκε το μέγεθος του εμπαιγμού. Δεν ζητούσαν αυτά, κύριε Υπουργέ, οι συνδικαλιστές, όλοι οι εργαζόμενοι στα Σώματα Ασφαλείας. Ζητούσαν κάτι περισσότερο. Ο ίδιος ο Υπουργός Οικονομίας και Οικονομικών, απαντώντας σε ερώτηση Βουλευτών εδώ μέσα στο Κοινοβούλιο, είπε: «Έδωσαν τα προηγούμενα χρόνια οι κυβερνήσεις του ΠΑ.ΣΟ.Κ. αύξηση πέντε μονάδες υψηλότερη του πληθωρισμού, δηλαδή πάνω από 45% αύξηση στους μισθούς των αστυνομικών! Επομένως -είπε ουσιαστικά- πήρατε πολλά από το ΠΑ.ΣΟ.Κ. και δεν δικαιούστε άλλα! Δεν υπάρχουν άλλα.» Αυτά τα είπε ο Υπουργός εδώ μέσα στη Βουλή. 
      (Στη σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή)
      Όμως, εσείς προεκλογικά υποσχεθήκατε 140ευρώ αύξηση του μισθού και αντί των 140 ευρώ δώσατε 14. Φαίνεται ότι η δύναμη του ενός μηδενικού, μετά το δεκατέσσερα, είναι ασήμαντη για σας. Όμως αποδεικνύει το μέγεθος της απάτης και το μέγεθος της εξαπάτησης σαράντα χιλιάδων οικογενειών, που πείστηκαν, κατά δήλωση κορυφαίου συνδικαλιστικού στελέχους, στις δηλώσεις και στις υποσχέσεις σας και ψήφισαν κατά 80% Νέα Δημοκρατία. Έτσι είπαν. 
      Και αν δεν μπορείτε να πείσετε αυτούς που θεωρούν τα γραφεία της Νέας Δημοκρατίας σπίτι τους -και, ευτυχώς, είναι ελάχιστοι αυτοί, είναι η μειοψηφία-καταλαβαίνετε πως δεν μπορείτε να πείσετε το σύνολο των…
      ΠΡΟΕΔΡΕΥΩΝ (Σωτήρης Χατζηγάκης): Θα πάρετε και το χρόνο της δευτερολογίας σας, κύριε συνάδελφε; 
      ΑΠΟΣΤΟΛΟΣ ΦΩΤΙΑΔΗΣ: Μάλιστα, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Επομένως θα τη συμπεριλάβω. 
      ΑΠΟΣΤΟΛΟΣ ΦΩΤΙΑΔΗΣ: Πώς θα πείσετε, κύριε Υπουργέ, το σύνολο των σαράντα χιλιάδων εργαζομένων στα Σώματα Ασφαλείας, όταν τίποτα, μα, τίποτα απολύτως δεν υλοποιήσατε; Τα λέω αυτά γιατί συμμερίζομαι τα όσα η επερώτηση περιλαμβάνει και τα όσα οι αγαπητοί συνάδελφοι αναλυτικότερα εξέφρασαν στις τοποθετήσεις τους. Ένα πράγμα να έχετε στο νου σας: Ότι εσείς μεν προσπαθήσατε. Ειλικρινά με σεβασμό, αλλά ταυτόχρονα -θα έλεγα- και με λύπη είδαμε ότι δώσατε έναν αγώνα και τον χάσατε. Γιατί τελικώς επικράτησε η άποψη του Υπουργού της Οικονομίας και των Οικονομικών και αντί για ικανοποίηση των αιτημάτων εισέπραξαν μια ακόμη εξαπάτηση. Πήραν 3 ευρώ, που ασφαλώς είναι πολύ μακριά από το σύνολο των διεκδικήσεων. 
      Είναι καιρός, κύριε Υπουργέ, έστω και την τελευταία στιγμή, να πείσετε την Κυβέρνησή σας, γιατί η Κυβέρνηση συνολικά έχει την ευθύνη και για τις υποσχέσεις, αλλά και για την παράλειψη των  υποσχέσεων. Γιατί αλλιώς θα πείσετε τον λαό και εσείς, παρά την αντίθετη προσπάθειά σας, ότι δεν είναι ούτε οι πρώτοι ούτε οι τελευταίοι οι εργαζόμενοι στα Σώματα Ασφαλείας που εξαπατήθηκαν. Το σύνολο του ελληνικού λαού έχει εξαπατηθεί από τις προεκλογικές και ανεκπλήρωτες μετεκλογικά υποσχέσεις σας! 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Φωτιάδη. 
      Το λόγο έχει ο Υπουργός κ. Πολύδωρας.
      Ορίστε, κύριε Υπουργέ. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κυρία και κύριοι συνάδελφοι, αντιπαρέρχομαι τους χαρακτηρισμούς. Οφείλω να απαντήσω. Τα γενικόλογα, τα οποία διατυπώσατε, μάλλον προδίδουν και αποκαλύπτουν την αδυναμία να στοιχειοθετήσετε σοβαρό αντιπολιτευτικό λόγο.
      Μάλιστα με εντυπωσιάζει και ο βαθμός της αγνοίας των θεμάτων. Οφείλατε να ξέρετε ποιο ήταν το διεκδικητικό περιεχόμενο το δικό μου και τα αποτελέσματά του. Ή τα ξέρετε και δεν τα λέτε ή τα αγνοείτε, πάλι ανεπιτρέπτως. Γιατί;
      Εγώ δεν ήθελα ούτε τον προστάτη των αστυνόμων να κάνω ούτε τον Ρομπέν των Δασών ούτε τίποτε από αυτά. Ο καθένας με  το στιλ του. Έτσι και εγώ ζήτησα από την Κυβέρνησή μου και το Υπουργείο Οικονομίας και Οικονομικών δύο πράγματα: Πρώτον να σεβαστεί τις υποσχέσεις, τις ανανεωμένες με δικά μου προσύμφωνα. Δεύτερον, δεν είναι θέμα προϋπολογισμού, είναι πολύ λίγα τα λεφτά. Δεν υπάρχει κανένα άλλο Υπουργείο όμοιο στη σχέση κόστους–ωφελείας, δηλαδή με ελάχιστο κόστος να έχεις τεράστιο κοινωνικό και διοικητικό όφελος. Αυτές ήταν οι λέξεις μου, έτσι παρουσιάστηκα.
      Φυσικά το ζήτημα της παραιτήσεως που προέβαλα, είναι ζήτημα αρχής για εμένα. Δεν ήθελα ούτε να εκβιάσω κάποιον και αυτά ήταν –για όσους με γνωρίζουν τουλάχιστον- πολύ κατανοητά. Ήθελα να υποσημειώσω τη δική μου τοποθέτηση, δηλαδή ότι υποστηρίζω τα αιτήματα ως ώριμα, ως υπεσχημένα και ως μη ανατρέποντα τη δημοσιονομική πολιτική της Κυβέρνησης. Και γιατί αυτά δεν ικανοποιούνται; 
      Προσήλθα στη συνάντηση με τον κ. Αλογοσκούφη και σας λέω χωρίς έπαρση ότι ο κατάλογος ικανοποιήθηκε απολύτως. Τον κατάλογο τον είχα συντάξει  με τους συνδικαλιστές, γιατί γνώριζα μεν τα θέματα, αλλά ήθελαν την επικαιροποίησή τους και  τη σαφή προβολή τους. Αυτό έπραξα. Να σας τα θυμίσω για να είμαστε εξηγημένοι και κυρίως, αν αγνοείτε όντως τα σημεία, να λάβετε γνώση. Αυτό οφείλω να πράξω ενημερώνοντας και εσάς τους επερωτώντες, αλλά και τον ελληνικό λαό. 
      Σημείο κλειδί ήταν το 8%. Το 8% αρχικά ήταν 10%. Κάναμε σκληρές διαπραγματεύσεις με τους συνδικαλιστές και καταλήξαμε στο 8% ως επίδομα «ειδικών συνθηκών», όπως έχει μετονομαστεί και έχει και τη μικρή του ιστορία –δύο, δυόμισι ετών- το ζήτημα της επικινδυνότητας. Το 8% θεωρήθηκε για εμένα ένας χρυσούς συμβιβασμός. Τον υπέβαλα στην Κυβέρνησή μου, η οποία τον συζητούσε. 
      Η μικρή ιστορία λέει ότι πριν από την Έκθεση της Θεσσαλονίκης εξέδωσα ανακοίνωση -την οποία θα καταθέσω στα Πρακτικά για την ενότητα του λόγου- η οποία ανέφερε το θέμα, που είχε τεθεί για το εκλογικό επίδομα, το οποίο είχε πυροδοτήσει την κατάσταση στα Σώματα Ασφαλείας. Ήταν θέμα της πενταετίας, στο οποίο κάνω τότε αναφορά. 
      Εκεί λέγεται: «Ως προς το «ειδικών συνθηκών» -επικινδυνότητας- καταθέσαμε στο Υπουργείο Οικονομικών συμφωνία –δική μου με τους συνδικαλιστές ή μάλλον του Αρχηγού με τους συνδικαλιστές– για το 8%. Ο Υπουργός Οικονομίας και Οικονομικών μας διεμήνυσε ότι δεν μπορεί να κλείσει ή να ανοίξει ένα τέτοιο θέμα με σοβαρές δημοσιονομικές επιπτώσεις μία ή δύο ημέρες προ της Εκθέσεως. Θα εξετασθεί το θέμα με θετικό πνεύμα στις αρχές Οκτωβρίου. Εύλογη –λέω εγώ- κρίνεται η θέση του Υπουργού. Εργαζόμαστε όλοι προς την κατεύθυνση της ολοκλήρωσης του επιδόματος και της εκπλήρωσης των υποσχέσεων. Και αισιοδοξούμε, για να μην πω είμαστε βέβαιοι». 
      Στην ίδια ανακοίνωση, σημείο πρώτο: «Η εκδοχή του περιορισμού του εκλογικού επιδόματος δεν υφίσταται». Σημείο δεύτερο: «Υπεγράφη η διάταξη για  την πενταετία και συμπεριλαμβάνεται στο συνταξιοδοτικό νομοσχέδιο, που κατατίθεται στη Βουλή». Καταθέτω αυτήν την ανακοίνωση στα Πρακτικά για την ενότητα του λόγου. 
      (Στο σημείο αυτό ο Υπουργός Δημόσιας Τάξης κ. Βύρων Πολύδωρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Ήταν σημείο-κλειδί το 8%. Το πετύχαμε απολύτως, με μία μικρή αβαρία για το 2007, όπου από 43,20 ευρώ αντί να πάει 47,46 ευρώ θα πάει 45 ευρώ και το 2008 κάνει το μεγάλο άλμα, συνδεδεμένο με τον εκάστοτε μισθό του Ανθυπολοχαγού, και από 47,46 πάει στα 65 ευρώ κατ’ ελάχιστον. 
      ΑΓΓΕΛΟΣ ΜΑΝΩΛΑΚΗΣ: Στα 57 ευρώ πάει.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ναι, αλλά με το 8% είχαμε μείνει στα 45 ευρώ για το 2007. Παρακολουθούμε, λοιπόν, το 8% και αυτό το 8% των 45 ευρώ το 2007 -που έχω αποδεχθεί αυτό το κουτσούρεμα- γίνεται από 45 κατ’ ελάχιστον 65 ευρώ το 2008. Κατ’ ελάχιστον! Γιατί μπορεί να είναι αλλιώς η ρύθμιση του βασικού μισθού, του μισθού του Ανθυπολοχαγού, που αποτελεί το βασικό σημείο αναφοράς, και γίνεται 65 ευρώ. Μην συγχέουμε το ισχύον, που πάει στο 57,60 και καθηλώνεται εκεί μέχρι το 2011. Μετατιθέμεθα τώρα στην αναγωγή του 8% στο βασικό μισθό, τον εκάστοτε μισθό του Ανθυπολοχαγού. Και έχει την εξέλιξη που σας λέω: 65,12 ευρώ. 
      Δείτε τη μελέτη. Το 2009: 67,12 ευρώ. 
      Το 2010: 69,12 ευρώ κατ’ ελάχιστον, η εξέλιξη του 8%!
      Το 2011: 71,20 ευρώ κατ’ ελάχιστον, γιατί όλες οι πιθανότητες είναι προς τα πάνω και όχι προς τα κάτω. Γιατί το απορρίπτετε; Συμφωνία είναι, την πέτυχα. Το 8% σε αναγωγή έτσι πάει. 
      Δεύτερον, στον κατάλογο -και το θεωρώ σημαντικό- είχαμε για λόγους τιμής τους τρεις συνδικαλιστές. Συμφωνήσαμε ότι θα αποκατασταθούν. Δεν έχει κόστος. Είναι ασήμαντο το κόστος. Πρέπει να γίνει για λόγους τιμής. Και σημειώνω ότι σε δυο αποκαταστατικούς νόμους του ΠΑ.ΣΟ.Κ. αυτοί οι τρεις σκαπανείς του συνδικαλισμού στην Αστυνομία, ως λεπροί ή αποσυνάγωγοι επιδεικτικά εξαιρούντο.  Γιατί; Εγώ χωρίς ευκολία –με δυσκολία, οφείλω να ομολογήσω- τακτοποιώ τώρα με τη συμφωνία μας και τους τρεις συνδικαλιστές, σε αποκατάσταση. 
      Τρίτον, έχουμε τους παθόντες σε υπηρεσία, σε μάχη. Είναι εξαιρετικά συμπαθείς περιπτώσεις, αστυνομικοί οι οποίοι μετατάσσονται σε υπηρεσία γραφείου και έχαναν, κατά τον υπολογισμό μας, 135 ευρώ από το, εάν υπηρετούσαν στο πεζοδρόμιο ή στη μάχη. Καθώς μετατίθενται χάνουν κάποιες ευχέρειες σαν αποζημίωση για τη δράση τους έξω, οι οποίες εξετιμώντο από μένα, από μας, στα 135 ευρώ. Έγινε συμβιβασμός. Κλείσαμε συμφωνία και οι παθόντες εν υπηρεσία και μεταταγέντες σε υπηρεσία γραφείου λαμβάνουν 100 ευρώ το μήνα.
      Τέταρτον, έχουμε κατά 20 ευρώ αύξηση του επιδόματος στα Μ.Α.Τ.. Από 60 ευρώ πάει στα 80 ευρώ. Ζητούσα 100 ευρώ. Έτσι είναι. Κλείνει ένας συμβιβασμός με 20 ευρώ για τους υπηρετούντες σ’ αυτά τα ειδικά Σώματα με την ηυξημένη επικινδυνότητα, με την κούραση, με τις γνωστές συνθήκες, με τις οποίες υπηρετούν το καθήκον τους και εκπληρώνουν την αποστολή τους.
      Πέμπτον, είχαμε μια εκκρεμότητα για τα τηλεοπτικά δικαιώματα, εκκρεμότητα πολύ σοβαρή από πλευράς οικονομικών επιπτώσεων. Επιτύχαμε ένα εισπραχθέν κονδύλι της τάξεως του 1.900.000 ευρώ και όσα επέκεινα να κατατίθενται αυτομάτως –εισπραττόμενα γαρ υπέρ της Αστυνομίας- στα ταμεία των αστυνομικών.
      Αυτά ήταν στον κατάλογό μας, που ικανοποιήθηκε πλήρως. 
      Στο κεφάλαιο της πενταετίας και στο 140 ευρώ οφείλω εξηγήσεις, αλλά σας ζητώ πρώτα να κατανοήσετε αυτά τα πέντε σημεία τα τετελεσμένα. Τετελεσμένα κατά συμφωνία. Το πότε θα έρθουν αυτά σε νόμο και εφαρμογή; Με την πρώτη ευκαιρία. Βλέπω εγώ, όπως μου δήλωσε ο κ. Αλογοσκούφης, με το νομοσχέδιο της εισοδηματικής πολιτικής τον Ιανουάριο ή το Φεβρουάριο. Και όσα δεν είναι αμέσως στην υπόθεση του 8% μπορούν να παρεντεθούν σε όποιο προτασσόμενο νομοσχέδιο του Υπουργείου Δημοσίας Τάξεως. Η δέσμευση είναι δέσμευση, η συμφωνία  είναι συμφωνία και τηρείται! 
      Αιφνιδιάστηκα όταν οι συνδικαλιστές είπαν, τίποτε δεν πήραμε. Εντάξει. Όλος ο κατάλογος είναι εκεί. Και των όσων είχαμε συμφωνήσει να προωθήσω και των όσων προώθησα εγώ.  
      Σε ό,τι αφορά την πενταετία, σύμφωνα με τις κείμενες διατάξεις και το νόμο που υπάρχει τώρα -ο οποίος διακόπτεται  και δίνω τώρα με την ευκαιρία  της πενταετίας για το μέλλον να αναγνωρίζεται στην πράξη- η Ευρώπη απαγορεύει ασφάλιση χωρίς ασφάλιστρο. Η κείμενη νομοθεσία από το 1990 και από τους ενδιάμεσους νόμους του ΠΑ.ΣΟ.Κ επίσης δεν προβλέπει δωρεάν. Το τι γίνεται στην πράξη είναι άλλη θεωρία, αλλά στην πράξη θα μετατεθούμε όταν κάποιοι, όσοι,  κάνουν χρήση της πενταετίας το 2020 ή το 2025 ή το 2030. Τότε θα τεθεί το ζήτημα πόσο είναι το αντίστοιχο της ασφαλιστικής συνδρομής για την αναγνώριση της πενταετίας. Εγώ δεν τη λέω –συμφωνώ με τους συνδικαλιστές- «πλασματική», διότι υπάρχει μία εσωτερική ανταποδοτικότητα, η οποία λέει ότι «Εγώ δουλεύω Σαββατοκύριακα με το σύστημα να είμαι σε επιφυλακή και αυτά τα Σαββατοκύριακα υπολογίζονται σ’ ένα χρονικό μέγεθος, που καταλήγει να είναι η πενταετία». Επιπλέον, είναι μάχιμη η πενταετία, τα βλέπουμε στο μέλλον.
      Δεν ορίζεται πόσο θα είναι το ασφάλιστρο, παρά θα κριθεί, διότι σε συνδυασμό με το μισθολόγιο και το βαθμολόγιο μπορεί να είναι ελάχιστοι εκείνοι που θα κάνουν χρήση της πενταετίας. Εγώ, αποδέχομαι ακόμη και το όριο ηλικίας και τα άλλα. Την ανέπτυξα τη θεωρία και προσέκρουσα σε ανυπέρβλητα νομικά εμπόδια τα οποία τα εκθέτω στους συνδικαλιστές. Δεν μου δείχνουν την κατανόησή τους, αλλά τι να κάνουμε; Δεν θα συμφωνούμε σε όλα.
      Όμως, το μικρό ιστορικό της πενταετίας είναι έτσι όπως σας το λέω και φυσικά αξιώνω να αναγνωρίσετε το δικαίωμα του καθήκοντος της αληθείας σ’ εμένα –δηλαδή ότι λέω αλήθεια- και φυσικά και εσείς να δεχθείτε τι σημαίνει αυτό, επειδή αποδέχεστε μία νομική τάξη των πραγμάτων από πλευράς Ευρωπαϊκού Δικαίου κ.ο.κ.. Δεν υπάρχει περίπτωση να δω εγώ – δηλαδή όσο και να το υποστηρίζω- συγγραφή διατάξεως, η οποία θα αναφέρεται σε, πενταετία ασφαλιστική άνευ εισφορών. Το μέγεθος των εισφορών στο «χ» χρόνο του μέλλοντος, είναι θέμα που θα το αντιμετωπίσει εκείνος που θα ασκήσει το δικαίωμα της αναγνώρισης, ας πούμε για τη σύμβαση του λόγου, της πλασματικής πενταετίας, όπως επίσης είναι θέμα και του Υπουργού των Οικονομικών το 2020, το 2025.
      Το 140: Μην βιάζεστε για το 140, είναι εν εξελίξει. Αυτή τη στιγμή από το 140 έχει καταναλωθεί το 80 και με το 8% θα καταναλωθεί το 100 στα 140 και το υπόλοιπο έρχεται, γιατί συνεργάζομαι προς τούτο, από το νομοσχέδιο του Υπουργείου Εθνικής Αμύνης για το μισθολόγιο. Έτσι είναι. Εμείς τηρούμε τις δεσμεύσεις μας και τις υποσχέσεις μας. Εσείς πού είστε; Λοιδορείτε και κάνετε εύκολες γενικόλογες κριτικές; Δεν είναι αυτή στάση έναντι των Σωμάτων Ασφαλείας και έναντι της ελληνικής κοινωνίας.
      Θέλετε να σας πω κάτι; Το 8% εκτείνεται αυτομάτως προς όλους τους ένστολους και προς τους συνταξιούχους ένστολους του Υπουργείου Εθνικής Αμύνης, του Υπουργείου Δημοσίας Τάξεως, δηλαδή αστυνόμους, πυροσβέστες, ειδικούς φρουρούς, συνοριοφύλακες και λιμενικούς του Υπουργείου Εμπορικής Ναυτιλίας. Γι’ αυτό έχει και λογαριασμό, γι’ αυτό προβληματίζεται το Υπουργείο Οικονομικών, αλλά είναι επίτευγμα. Δεν θέλετε να το αναγνωρίσετε; Κάνετε σπατάλη μικροψυχίας και εσείς και οι συνδικαλιστές. Επίτευγμα είναι. Σας είπα για το 140. Έχουμε εκκρεμή θέματα, αλλά θέλω να παρακαλέσω τους αστυνομικούς, των οποίων έχω την τιμή να είμαι πολιτικός προϊστάμενος, να δείξουμε ως σώμα, ως οργανισμός με ιεραρχική δομή, ότι είμαστε εν επαφή με την κοινωνία και με τις προκλήσεις των καιρών. Αναφέρομαι στην εγκληματικότητα. 
      Εγώ έκανα κόπο για να ανατάξω το φρόνημα των αστυνομικών, τους οποίους εσείς του ΠΑ.ΣΟ.Κ. είχατε «του κλώτσου και του μπάτσου». Τους αποκαλούσατε αστυνόμους και πυροσβέστες-ταβλαδόρους. Ενιαίος είναι ο λόγος του ΠΑ.ΣΟ.Κ.. Μπορεί αυτά να είναι λίγο παλιά. Τι να κάνουμε; Υπάρχουν και μερικοί μνήμονες μέσα στην Αίθουσα. Εγώ αποδέχομαι και τα βήματα που έγιναν και την προϊστορία και τις αυξήσεις, οι οποίες δεν είναι έτσι, γιατί στο 45% περιλαμβάνονται και κάποιες αυξήσεις, οι οποίες κατεβλήθησαν ως εισοδηματική πολιτική σε όλους τους μισθωτούς.
      ΑΠΟΣΤΟΛΟΣ ΦΩΤΙΑΔΗΣ: Ο κ. Δούκας το είπε εδώ, στη Βουλή.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εγώ διευκρινίζω του συναδέλφου μου το λόγο, επειδή εγώ κοιτάω τους λογαριασμούς του Υπουργείου Εθνικής Αμύνης.
      Έτσι, λοιπόν, μπορούμε να θέσουμε και ένα ρητορικό ερώτημα: Πώς και δεν φτιάξατε εσείς το επίδομα για την επικινδυνότητα; Δεν είναι λιγάκι κωμικό να επικαλείσθε δήλωση Υπουργού του ΠΑ.ΣΟ.Κ. ότι θα δώσει κάτι, ρητορικά, το οποίο δεν απεδέχθησαν οι συνδικαλιστές; Αυτό λέγεται λογική των προσχημάτων. Ποτέ δεν είμαι υπέρ των προσχημάτων. Επί της ουσίας να πούμε περί τίνος πρόκειται και καταθέτω όλη την αλήθεια, ιδιαίτερα για τον κατάλογο των διεκδικήσεων. Σε κάθε φάση εγώ μιλάω ουσιαστικά και αληθινά. Με λοιδόρησαν, γιατί έκανα το Ρομπέν των Δασών και το συνδικαλιστή. Την επομένη, χαίρονται γιατί εγώ κατά κάποιο τρόπο τους έμαθα να είναι έτσι. 
      Αυτά δεν είναι σοβαρά πράγματα. Σταθεροποιηθείτε εσείς. Πού είσαστε; Με κατηγορείτε για συνδικαλιστή ή με κατηγορείτε για το ότι δεν είμαι σε σύγκρουση με τους συνδικαλιστές; Σταθεροποιηθείτε. Εγώ είμαι δίκαιος διοικητής. Επιτυγχάνω, ανακοινώνω, αγωνίζομαι, τα διεκδικώ μ’ έναν τρόπο, όπως είναι η δική μου λογική κυρίως για ζητήματα ηθικής τάξεως, αξιοπιστίας και φερεγγυότητας. Εγώ έκανα κόπο για να κάνω τον αστυφύλακα, από το Μολυβδοσκέπαστο της Κόνιτσας μέχρι τη Γαύδο, υπερήφανο για την αποστολή του. Δεν θέλετε. 
      Οι ανιστόρητοι λένε: «Τι είναι αυτό το «praetor urbanus»; Πρώτα-πρώτα λέγεται «praetor urbanus» κι όχι «urbanis». Δεν υπάρχει «urbanis». Όσοι θέλουν να ασχολούνται, ας κοιτάξουν τη γραμματική της Λατινικής. Εγώ τώρα σας ενημερώνω ότι η πρώτη μορφή αστυνόμου στην ιστορία της ανθρωπότητος εμφανίζεται στη ρωμαϊκή διοίκηση με τον «praetor urbanu», τον αστικό πραίτορα κατ’ αντιδιαστολή προς τον πολεμικό πραίτορα και προς τον των αγρών, της υπαίθρου. Το σημείωσα αυτό, για να προσδώσω τιμή, για να ανατάξω το φρόνημα. Δεν θέλω πραιτοριανούς ούτε τους εννοώ έτσι.
      Σημειώνω, κύριοι συνάδελφοι, ότι είναι άξιο αναφοράς το γεγονός πως είναι για μένα ζήτημα τιμής να προΐσταμαι της Αστυνομίας και όχι να κρύβομαι από τις εξελίξεις στην Αστυνομία. Εγώ μπαίνω μπροστά και λέω ότι το αστυνομικό έργο θα το βγάλουμε εις πέρας! Έχουμε εντολή κατά τη δημοκρατική νομιμότητα, κατά το Σύνταγμα και κατά τον όρκο!
      Ήθελα να τους κινητοποιήσω όλους. Έτσι έγινε η σύλληψη του Παλαιοκώστα, καταζητούμενος για δεκαέξι χρόνια! Δεν θέλετε να το σημειώσετε! Γιατί; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Το γράψαμε. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Έτσι έγινε και με την Παναγία της Έλωνας. Θέλετε να τη λοιδορήσετε, γιατί εγώ την επέδωσα! Γιατί; Έτσι έγινε με το Ριτζάι, σοβαρό κακοποιό. Ξέρετε γιατί τα αναφέρω; Για να σας δείξω τη μεγαθυμία μου. Δεν αναφέρω το φιάσκο των ημερών των Υπουργών επί κυβερνήσεως ΠΑ.ΣΟ.Κ., γιατί αυτά είναι τα σημεία αναφοράς.
      Λέμε για την εγκληματικότητα. Η εγκληματικότητα, όπως καταλαβαίνετε, δεν έχει αύξηση. Χρησιμοποιείτε στατιστικές, χωρίς να λέτε για τη στατιστική της εξουδετέρωσης της εγκληματικότητας! Ξέρετε ότι από τις παλαιές υποθέσεις που παραλάβαμε από εσάς εν εκκρεμότητι, χρησιμοποίησα μόνο του Παλαιοκώστα για το σήμα που εκπέμπει; Το 75% των εγκληματολογικών εκκρεμοτήτων εκκαθαρίζεται τώρα και τα στοιχεία στη διάθεσή σας!
      Ξέρετε ότι υποφέρουμε ως κοινωνία και ως Αστυνομία από τη χαμηλή εγκληματικότητα, κλοπές και διαρρήξεις. Δεν σημειώνετε, όμως, πόσοι απ’ αυτούς, ακόμα και από τους τσαντάκηδες, συλλαμβάνονται καθ’ εκάστην! Μένετε μόνο στο ότι έλαβαν χώρα τόσες ληστείες, τόσες κλοπές, τόσες αρπαγές τσαντών. 
      Δεν είναι έτσι, διότι πρέπει να ξέρετε –να πούμε αυτό το φιλοσοφικό- ότι εμείς είμαστε της καταστολής. Εμείς δεν είμαστε της πρόληψης, με την έννοια να κάνουμε την κοινωνία, «κοινωνία αγγέλων». Το κοινωνικό και εγκληματολογικό φαινόμενο, όπως ξέρετε, κύριοι συνάδελφοι, η Αστυνομία το αντιμετωπίζει με διαφορά πολλών φάσεων. 
      Επαναλαμβάνω, το κοινωνικό -και κυρίως το εγκληματολογικό φαινόμενο που ενδιαφέρει την Αστυνομία- το αντιμετωπίζει με διαφορά πολλών φάσεων. Πρώτα είναι υπεύθυνοι οι γονείς, ύστερα οι δάσκαλοι, ύστερα οι διαμορφωτές της κοινής γνώμης, ύστερα ο πολιτικός λόγος, οι αναλυτές, οι τηλεοράσεις –το είπα ήδη στους διαμορφωτές κοινής γνώμης- και τελευταία θα έρθει η Αστυνομία να συγκρουστεί με το κοινωνικό ή εγκληματολογικό φαινόμενο, είτε είναι ναρκωτικά είτε είναι τσαντάκιας είτε είναι μικροσυμμορία είτε είναι βία στα σχολεία είτε είναι ναρκωτικά στα σχολεία. 
      Έτσι είναι και δεν θέλω να εννοήσουμε ότι η κοινωνία και η ζωή μας έχει χαρακτηριστικά αστυνομικού κράτους. Θέλουμε να είναι ανοιχτή κοινωνία, με δημοκρατικούς όρους και πρόνοιες και προλήψεις κυρίως για άλλους φορείς. Αυτός είναι ένας ηθικός καταμερισμός αποστολών. 
      Φυσικά αναλαμβάνει και η Αστυνομία έργα σημαντικά, όπως είναι η περίπτωση της Τροχαίας, η περίπτωση του αστυνομικού τμήματος, το πώς να υποδεχθούμε τον πολίτη και να αναλάβουμε όλη αυτήν τη δράση. 
      Έχουμε το οργανωμένο έγκλημα. Εγώ λαμβάνω εύσημα από τους Ευρωπαίους συναδέλφους μου στα συμβούλια για τη σοβαρή συνεισφορά της Ελλάδας, που είναι χώρα καθαρή, στην καταπολέμηση του οργανωμένου εγκλήματος, είτε είναι ναρκωτικά –μάχη με επιτυχία- είτε είναι trafficking –εμπορία προσώπων και μελών ανθρωπίνων οργανισμών- είτε είναι εμπορία όπλων είτε είναι το ξέπλυμα του βρώμικου χρήματος. 
      Έχουμε μια από τις καλύτερες υπηρεσίες ηλεκτρονικού εγκλήματος στην Ευρώπη, παρακαλώ. Το ίδιο ισχύει και για τα τμήματα ερευνών. Έχουμε προωθήσει την εκπαίδευση στο μέγιστο δυνατό –φέτος εφαρμόζεται για πρώτη φορά- επίπεδο με το να εξάγουμε τεχνογνωσία και σε άλλες Αστυνομίες. Θέλετε να τα υποτιμήσετε όλα αυτά, ενώ πρέπει να τα ξέρετε; Συστηματικότερα μπορώ να σας τα αναλύσω. 
      Έρχομαι και στο κεφάλαιο των μεταθέσεων ή των κρίσεων. Σας ζητώ ειλικρινά, κύριοι συνάδελφοι του ΠΑ.ΣΟ.Κ., να μη συνδέετε την αξιοπιστία σας και την εγκυρότητα του λόγου σας με μεμονωμένα περιστατικά. Να σκεφθείτε, παραδείγματος χάρη, ότι για τον αξιωματικό από την Πάτρα –εγώ δεν λέω ονόματα, επιβάλλεται να μη λέω- ο καβγάς γίνεται γιατί έλαβε χώρα εσωτερική μετάθεση μέσα στη Γενική Διεύθυνση Πελοποννήσου και τη Διεύθυνση Αχαΐας. Ένας άλλος παραπονείται –μάλιστα νομίζω ότι παραιτήθηκε ή κάτι τέτοιο- διότι έτυχε μεταθέσεως μετά από επτά, οκτώ ή περισσότερα χρόνια σ’ ένα προάστιο των Αθηνών σε απόσταση χιλίων πεντακοσίων μέτρων. 
      Σας το ζητώ αυτό ειλικρινά: Μη συνδέετε την αξιοπιστία σας με τέτοια μεμονωμένα περιστατικά. Και οι μεταθέσεις –δεν ησχολήθην εγώ, αλλά εμπιστεύτηκα το Συμβούλιο Μεταθέσεων- και οι κρίσεις είναι άψογες. Δεν έχουν ίχνος κομματικής προκατάληψης. 
      Ένας άλλος στο Αιγαίο έκανε επεισόδια. Υπέβαλε μήνυση στον Αρχηγό και έκανε κάτι άλλες εξαλλοσύνες. Δεν θέλω να είμαστε έτσι. Πρέπει να διοικήσουμε ένα Σώμα πενήντα χιλιάδων ανθρώπων. Όχι να διοικήσω εγώ, εγώ είμαι πολιτικός προϊστάμενος, πρέπει να διοικήσει το Αρχηγείο, η ιεραρχία. 
      Εγώ είμαι ευχαριστημένος από τη συμπεριφορά του τομέα του ΠΑ.ΣΟ.Κ. –και όλων των κομμάτων, αλλά το λέω επειδή τώρα συζητούμε με τους επερωτώντες- που παρακολουθεί την Αστυνομία και τα Σώματα Ασφαλείας. Μην κάνετε αυτό το ολίσθημα, να μετατεθείτε ως συνήγοροι ή υιοθετούντες αυτές τις αιτιάσεις. 
      Εν παρενθέσει, να σημειώσουμε ότι για τις τελευταίες μεταθέσεις είχαμε και την αναγνώριση από πλευράς –τότε ήμαστε σύμμαχοι, στη συνέχεια γίναμε ερωτευμένοι, τώρα είμαστε αντίδικοι- των συνδικαλιστικών οργανώσεων ... 
      ΜΙΛΤΙΑΔΗΣ ΠΑΠΑΪΩΑΝΝΟΥ: Αυτά συμβαίνουν και στις καλύτερες οικογένειες.
      ΑΠΟΣΤΟΛΟΣ ΦΩΤΙΑΔΗΣ: Ο έρωτας από το μίσος δεν απέχει πολύ.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μην αφαιρείτε το χιούμορ από τη ζωή. Και το χιούμορ για να είναι καλό, πρέπει να είναι σε ώρες εντάσεως. Τότε έχει προστιθέμενη αξία. 
      Αυτά, λοιπόν, για το θέμα των μεταθέσεων και των κρίσεων. 
      Για το θέμα των οργανικών θέσεων να μου επιτρέψετε μια λέξη. Δεν ξέρω ποιος ήταν αυτός που συνέταξε το οργανόγραμμα του 1998, αλλά ήταν πολύ γενναιόδωρος. Ούτε λεφτά λογάριαζε ούτε τίποτα. Εγώ όμως, επειδή σέβομαι το κριτήριο αυτό των κενών θέσεων ή του αστυνομικού πληθυσμού, σας λέω ότι έχω τάξει τα εξής κριτήρια: Τα τρία τελευταία χρόνια πόσος ήταν ο αστυνομικός πληθυσμός στη διεύθυνση ή στο τμήμα και ποιος είναι ο πληθυσμός των κατοίκων και του αστυνομικού έργου. Αυτά τα τρία κριτήρια με οδηγούν σε αποφάσεις. 
      Η αναδιάρθρωση της Θεσσαλονίκης προχωρεί ευδοκίμως και υπάρχει και ενίσχυση του αστυνομικού προσωπικού. 
      Έτσι μπορώ να σας πω με ικανοποίηση ότι, αν ήσασταν καλύτεροι στη γνώση των πραγμάτων ή αν δεν αγνοείτε ηθελημένα, θα ήταν ευγνώμων η στάση μου για την επερώτηση, γιατί μου δώσατε την ευκαιρία να σας πω την αλήθεια και να δώσω μερικές πρώτες απαντήσεις. Τα υπόλοιπα, στη δευτερολογία μου.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Μιλτιάδης Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ξέρετε, κύριε Πρόεδρε, όταν διαδέχεσαι στο Βήμα το Βύρωνα Πολύδωρα, δεν ξέρεις ειλικρινά από πού να αρχίσεις. Το πού θα τελειώσεις, ξέρεις. Κατά συνέπεια, θέλω να σας πω κάτι, κύριε Υπουργέ ...
      ΠΡΟΕΔΡΕΥΩΝ (Σωτήρης Χατζηγάκης): Πάντως το δύσκολο είναι το αντίστροφο, ότι δεν ξέρεις πού θα τελειώσεις. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Όχι, ξέρω πού θα τελειώσω, αλλά ξέρω και από πού θα αρχίσω τώρα, γιατί θέλω κατ’ αρχήν να κάνω ένα σχόλιο σ’ αυτό που είπε να του αναγνωρίσουμε, το τεκμήριο της αλήθειας.
      Εγώ το αναγνωρίζω στο Βύρωνα Πολύδωρα ως Βύρωνα Πολύδωρα, ως άνθρωπο, όχι όμως ως Υπουργό αυτής της Κυβέρνησης, γιατί αυτή η Κυβέρνηση, κύριε Υπουργέ, είναι ανακόλουθη. Έταξε λαγούς με πετραχήλια, όλα σε όλους. Και κάθε ημέρα, είναι βαθύτατα εκτεθειμένη. Και επειδή είστε οργανικό μέρος αυτής της Κυβέρνησης, είστε και εσείς βαθύτατα εκτεθειμένος, κύριε Υπουργέ.
      Μιλήσατε για το «urbanus» και τα «urbanis». Εγώ δεν ξέρω αν έχει σημασία το «urbanis», αλλά ξέρω ότι έχει σημασία πως ανάμεσά σας υπάρχει αλμπάνης και αυτόν πρέπει εσείς να τον βρείτε.
      Θα ξεκινήσω, κύριε Υπουργέ, με τη λέξη «φιάσκο», γιατί κάπου αναφερθήκατε στο παρελθόν. Θα ξεκινήσω με το σύγχρονο φιάσκο των ημερών και πρέπει να ξέρετε, ειλικρινά σας μιλάω, ότι η ιδιότυπη ρητορική σας και ο αντισυμβατικός σας –θα έλεγα- λόγος δεν μπορούν πολλές φορές να καλύψουν τη γύμνια της Κυβέρνησης, τις ανακολουθίες της.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Επί των πραγμάτων μιλήστε, κύριε συνάδελφε, όχι γενικότερα.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ως Κυβέρνηση συνολικά, τον τελευταίο καιρό, κύριε Υπουργέ, σας έχω χαρακτηρίσει ως θέατρο σκιών, ως θέατρο του παραλόγου. Ο ελληνικός λαός, πιστέψτε με, αδυνατεί να σας παρακολουθήσει.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν θα σας απαντήσω καν και ξέρετε γιατί. Διότι τα λόγια σας είναι ανάξια απαντήσεων.
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε. Αναφέρομαι συνολικά στην εικόνα μίας Κυβέρνησης. Σας διαχώρισα και δεν το εκτιμήσατε.
      Θα συνεχίσω, λοιπόν, λέγοντας ότι στο θέμα το συγκεκριμένο που συζητάμε σήμερα και που εσείς αυτό προτάξατε –γι’ αυτό έλεγα ότι από κάπου αλλού ήθελα να αρχίσω…
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Το είπε πρώτος ο κ. Μανωλάκης.
      ΜΙΛΤΙΑΔΗΣ ΠΑΠΑΪΩΑΝΝΟΥ: Θέλω να σας πω το εξής: Παίξατε και χάσατε. Αυτή είναι η αλήθεια.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ούτε έπαιξα ούτε έχασα.
      ΜΙΛΤΙΑΔΗΣ ΠΑΠΑΪΩΑΝΝΟΥ: Προσπαθήσατε να κρυφτείτε και εσείς και ο Υπουργός Οικονομίας κάτω από κάποιες φιλοφρονήσεις και κάτω από το να δίνετε δημόσιες ευχαριστίες και συγχαρητήρια ο ένας στον άλλο για ασήμαντες ρυθμίσεις, για ανακολουθίες, γιατί πιστέψατε και πιστεύετε ότι μπορείτε να κυβερνάτε αυτόν τον τόπο μόνο με επικοινωνιακές πρακτικές και λογικές και όχι με το να μπαίνετε στην ουσία των πραγμάτων.
      Γίνατε, δυστυχώς, σημείο αναφοράς των διεκδικήσεων άλλων εργαζομένων, γιατί πράγματι, με την εικόνα που δώσατε εκείνες τις ημέρες, πίστεψαν οι άνθρωποι και οι εργαζόμενοι ότι κάτι το ουσιαστικό έγινε στα Σώματα Ασφαλείας, ενώ τίποτα ουσιαστικό δεν έγινε. Έτσι, προκαλέσατε σύγχυση στην κοινωνία, κύριε Υπουργέ. Αυτή είναι η αλήθεια.
      Ξέρετε ποιο είναι το αποτέλεσμα; Το αποτέλεσμα είναι ότι χάσατε την εμπιστοσύνη των ένστολων. Χάσατε και τον έλεγχο, κύριε Υπουργέ. Είστε βαθύτατα εκτεθειμένος. Το αν μπορείτε να ηγείστε του Υπουργείου πλέον μετά τα όσα έγιναν, είναι θέμα δικό σας και του Πρωθυπουργού. Δεν είναι θέμα δικό μας.
      Θα ήθελα να πω δύο λόγια σε σχέση με τις συνδικαλιστικές διεκδικήσεις και μ’ αυτό θα αναφερθώ στην ουσία. Δεν θα το κρίνω το συνδικαλιστικό κίνημα, είναι αυτόνομο και έτσι πρέπει να πορεύεται. Δεν θα σταθώ εγώ στους τρόπους διεκδίκησης. Θα επισημάνω, όμως, δύο πράγματα, κύριε Υπουργέ, απευθυνόμενος κυρίως στο συνδικαλιστικό κίνημα. Εμείς δεν συμφωνούμε με τη λογική της λευκής απεργίας και θέλω να είμαι ξεκάθαρος. Ακούγεται αυτή η φράση και τρομάζει τον Έλληνα πολίτη. Και πιστεύω ότι οι Έλληνες αστυνομικοί, αξιωματικοί και κατώτερο προσωπικό, έχουν συναίσθηση της αποστολής τους και θα βρουν άλλους τρόπους διεκδίκησης.
       Δεύτερον, δεν θα συμφωνήσω με την κατάληψη της Ρηγίλλης, έστω και αν κάποιοι είπαν πως πήγαν στο σπίτι τους. Αυτές οι σημειολογίες δεν βοηθούν.
      Ακόμα, κύριε Υπουργέ, αισθάνομαι την ανάγκη, απ’ αυτό εδώ το Βήμα, να στιγματίσω, να καταγγείλω την πρωτοφανή ανάμειξη του Αρχηγού της ΕΛ.ΑΣ. στις συνδικαλιστικές διεκδικήσεις των αστυνομικών οργάνων. Δεν είχε κανένα δικαίωμα και κανένα λόγο ο κ. Δημοσχάκης να ασχοληθεί μ’ αυτά τα ζητήματα και να αναφέρεται στο ότι με βάση εσάς –και πλέκοντας το εγκώμιο το δικό σας- λύθηκαν χρόνια, πάγια και δίκαια αιτήματα της Αστυνομίας.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Άφωνος να είναι ο Αρχηγός;
      ΜΙΛΤΙΑΔΗΣ ΠΑΠΑΪΩΑΝΝΟΥ: Εξήγησα τη στάση και τη θέση μου. Εγώ έτσι αντιλαμβάνομαι και έτσι αντιλαμβάνεται το ΠΑ.ΣΟ.Κ. τη στάση του επικεφαλής της Ελληνικής Αστυνομίας. Εάν εσείς έχετε άλλη άποψη και νομίζετε, όπως και κάποιοι άλλοι συνάδελφοί σας, ότι μπορείτε να χρησιμοποιείτε τις θεσμικές ιδιότητες χάριν των πολιτικών σας σκοπιμοτήτων, εμείς έχουμε άλλη αντίληψη για τα πράγματα.
     Όσον αφορά το ρητορικό σας ερώτημα, «Πού ήταν το ΠΑ.ΣΟ.Κ. τόσα χρόνια;», εγώ, κύριε Υπουργέ, θα σας αναφέρω μόνο το πρόσφατο έγγραφο του Γενικού Λογιστηρίου του Κράτους, που για να απαντήσει στα αιτήματα των αστυνομικών, τους είπε επί λέξει: «Για τους υπηρετούντες στις Ένοπλες Δυνάμεις και τα Σώματα Ασφαλείας, οι συνολικές αυξήσεις που χορηγήθηκαν τα έτη 1997-2003 ανέρχονται περίπου στο 45%». Αυτή ήταν η απάντηση. Εδώ ήταν το ΠΑ.ΣΟ.Κ. ως κυβέρνηση και εδώ είναι και ως Αντιπολίτευση. 
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εισοδηματική πολιτική 28%. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Και να σας θυμίσω ακόμα, κύριε Υπουργέ, τις κατακτήσεις των αστυνομικών -γιατί εγώ δεν πιστεύω ότι χαρίζουν οι κυβερνήσεις- επί των ημερών του ΠΑ.ΣΟ.Κ.. Θα σας θυμίσω το πενθήμερο, θα σας θυμίσω τα νυχτερινά, θα σας θυμίσω το αντικειμενικό σύστημα προσλήψεων, αλλά και μεταθέσεων -που εσείς ακυρώνετε- και τόσα άλλα. 
     Σε όλα αυτά εγώ ένα έχω να πω: Πρέπει να συνειδητοποιήσετε και εσείς και εμείς –και αυτή είναι η θέση μας- ότι σήμερα και στα Σώματα Ασφαλείας χρειάζεται ένα νέο μισθολόγιο, με βάση τις νέες διαμορφωθείσες καταστάσεις. Μη μένετε στο παρελθόν, μην πάτε σε συγκρίσεις που δεν έχουν καμία σχέση, όταν η οικονομική και κοινωνική κατάσταση ήταν διαφορετική τότε, από ό,τι είναι σήμερα. 
     Και μην παίρνετε, κύριε Υπουργέ και εσείς το ρόλο του αλχημιστή, γιατί αυτό κατάλαβα προηγούμενα. Είναι ούτως ή άλλως μία ιδιότητα που ανήκει και την έχει κατακτήσει περίτρανα ο κ. Αλογοσκούφης, με όλα αυτά που άκουσα προηγούμενα από σας.
     Πριν λίγες ημέρες από αυτό το φιάσκο, η ίδια η Πανελλήνια Ομοσπονδία Αστυνομικών Υπαλλήλων, με την οποία -όπως είπατε- περάσατε και έναν πρόσκαιρο έστω έρωτα, έλεγε ότι «Η Κυβέρνηση δεν ικανοποίησε κανένα απολύτως αίτημά μας έως το μήνα Οκτώβριο του 2006, αν και κάτι τέτοιο είχε συμφωνηθεί». Και μάλιστα είχε συμφωνηθεί και μ’ έναν περίεργο τρόπο -καλό κατά τη δική σας άποψη, όμως, αναξιόπιστο καθ’ όλα- όταν θέλατε να προλάβετε τις κινητοποιήσεις στη Θεσσαλονίκη, γιατί θα ανέβαινε ο Πρωθυπουργός και τότε θα υποσχόσαστε ξανά.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Επικαιροποιήσαμε συμφωνίες.
     ΜΙΛΤΙΑΔΗΣ ΠΑΠΑΪΩΑΝΝΟΥ: Καμία συμφωνία. Θα φθάσω στη συμφωνία. Περιμένετε. 
     Ομοίως λένε οι ίδιοι ότι Ομοφώνως εκφράστηκε η αντίθεση στην επιχειρούμενη αλλοίωση του ισχύοντος σήμερα αξιοκρατικού συστήματος πρόσληψης στην ΕΛ.ΑΣ. -αυτό δεν είναι κομματοκρατία;- μέσω των Πανελλαδικών Εξετάσεων και της όποιας υποβάθμισης της εκπαίδευσης των αστυνομικών που διαφωνούν.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Με συγχωρείτε, τι εννοείτε; Εννοείτε ότι έχουμε άλλο τρόπο πρόσληψης;
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Υπουργέ. Αφήστε το συνάδελφο να μιλήσει. Έχετε το δικαίωμα να απαντήσετε στο τέλος.
     ΜΙΛΤΙΑΔΗΣ ΠΑΠΑΪΩΑΝΝΟΥ: Συνεχίζω: «Η Κυβέρνηση με τη στάση της προσβάλλει το συνδικαλιστικό μας κίνημα και επωμίζεται εξ ολοκλήρου την ευθύνη για ό,τι ήθελε προκύψει». «Το ό,τι ήθελε προκύψει», εμένα δεν μου πολυαρέσει.
     Η Ελληνική Αστυνομία θυμίζει καζάνι, κύριε Υπουργέ. Δεν τα λέω εγώ. Οι αξιωματικοί και οι οπλίτες της Αστυνομίας τα λένε. Λένε ότι θυμίζει καζάνι έτοιμο να εκραγεί και ουδείς δικαιούται να υποστηρίζει μεθαύριο ότι δεν γνώριζε. Είναι φανερό ότι εσάς έχει ως αποδέκτη. Να μη σας πω ότι τα ίδια ισχύουν και για τους πυροσβέστες. Δεν έχει καμιά αξία αυτήν τη στιγμή, αλλά κάνω αυτήν τη μικρή παρένθεση.
     Εσείς είχατε πει, κύριε Υπουργέ: «Πώς θα διοικήσω εγώ» -είναι δικά σας τα λόγια- «αν επικρατήσει η αντίληψη στους διοικούμενούς μου ότι είμαι ένας άνθρωπος που δεν λογαριάζουν, που τον αφήνουν άφραγκο;».
     Μετά από όλα αυτά που είπατε, κύριε Υπουργέ, πιστεύετε πράγματι, ειλικρινά, ότι έχετε ανταποκριθεί στην αποστολή σας και κυρίως στις δεσμεύσεις σας περί παραίτησης; Εσείς θα απαντήσετε.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Αφού πέτυχε.
     ΜΙΛΤΙΑΔΗΣ ΠΑΠΑΪΩΑΝΝΟΥ: Σας άκουσα, κύριε Υπουργέ, ακόμα να λέτε «τα δικά μου προσύμφωνα». Έχετε άλλα προσύμφωνα εσείς από την Κυβέρνηση και από τη συνολική κυβερνητική πολιτική;
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Θέλω να πω ότι μίλησα εγώ ως Υπουργός.
     ΜΙΛΤΙΑΔΗΣ ΠΑΠΑΪΩΑΝΝΟΥ: Εμένα με ενδιαφέρει να ακούσω τα δικά σας προσύμφωνα, διότι τα προσύμφωνα της Κυβέρνησης, κύριε Υπουργέ, είναι εδώ, γραμμένα στο κυβερνητικό πρόγραμμα της Νέας Δημοκρατίας.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τηρούνται.
     ΜΙΛΤΙΑΔΗΣ ΠΑΠΑΪΩΑΝΝΟΥ: Αναδιάρθρωση των υπηρεσιών της Ελληνικής Αστυνομίας.
     ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Γίνεται. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Στη θέση της αναδιάρθρωσης είναι η διάλυση της Ελληνικής Αστυνομίας.
     Είπατε, κύριε Υπουργέ -γιατί αυτό το αναλύσατε παραπέρα- για δημιουργία ειδικών τμημάτων με εξειδίκευση σε ιδιαίτερα εγκλήματα. Πού είναι, κύριε Υπουργέ;
      Πρόσληψη επιστημονικού προσωπικού. Πού είναι, κύριε Υπουργέ; Ενίσχυση του θεσμού των πεζών περιπολιών. Αποδυνάμωση, κύριε Υπουργέ. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Έχουν γίνει όλα. Γίνονται.
      ΜΙΛΤΙΑΔΗΣ ΠΑΠΑΪΩΑΝΝΟΥ: Συνεχίζω. Αναβάθμιση της εκπαίδευσης, δημιουργία του πανεπιστημίου αστυνομικών και πυροσβεστικών σπουδών. Πού είναι, κύριε Υπουργέ; Πού το έχετε, να το δούμε και εμείς, όλα τα βλέπετε εσείς. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Πάμε στην Αμυγδαλέζα να σας τα επιδείξω. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε. Εκσυγχρονισμός της υλικοτεχνικής υποδομής. Τι πήρατε; Ό,τι βρήκατε, τα οποία τα είχε πληρώσει ο ελληνικός λαός, εν όψει των Ολυμπιακών Αγώνων. 
      Το θέμα της συνεργασίας με τα συνδικαλιστικά σωματεία, αφήστε το. Ο βασικός μισθός του υπαστυνόμου από 720 ευρώ σε 860 ευρώ, πού είναι, κύριε Υπουργέ; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Το ανέλυσα.
      ΜΙΛΤΙΑΔΗΣ ΠΑΠΑΪΩΑΝΝΟΥ: Επέκταση σε όλους τους συνταξιούχους. Πού είναι, κύριε Υπουργέ; Αν αυτά που λέτε, τα αναλύσατε, τότε εδώ ισχύει «τα ψεύτικα τα λόγια τα μεγάλα». Γιατί αν αυτή τη στιγμή νομίζετε ότι με το ρητορικό σας λόγο, με όλη αυτή την εικονική πραγματικότητα, απαντάτε στα ουσιαστικά προβλήματα, ε, τότε, για άλλη μια φορά σας λέω, ότι εμπαίζετε, κοροϊδεύετε, εξαπατάτε τον ελληνικό λαό. Περί αυτού πρόκειται.
      Κύριε Υπουργέ, σε σχέση τώρα μ’ όλα τα άλλα ζητήματα, τα οποία είναι πάρα πολύ σημαντικά, ειλικρινά, δεν έχετε ακόμη κατανοήσει, ως αρμόδιος Υπουργός, ότι ένα γενικευμένο αίσθημα ανησυχίας και ανασφάλειας επικρατεί στη χώρα; 
      Σας άκουσα προηγούμενα να λέτε, «ξέρετε, πιάνουμε τσαντάκηδες». Κύριε Υπουργέ, δεν σας έχουν πει αυτοί που σας κάνουν τις έρευνες, ότι το 80% των μικρών κλοπών –που ανάμεσα σ’ αυτούς είναι και οι τσαντάκηδες- ούτε καν καταγγέλλονται στην Αστυνομία, γιατί ξέρουν οι πολίτες ότι δεν έχουν καμία τύχη… 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τότε πώς γίνεται η στατιστική; 
      ΜΙΛΤΙΑΔΗΣ ΠΑΠΑΪΩΑΝΝΟΥ: …  για να φθάσουν στο αποτέλεσμα.  
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Πώς γίνεται η στατιστική;
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε. Αυτά τα στατιστικά στοιχεία είναι…
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης):  Καταγγέλλονται και συλλαμβάνονται. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ναι, πάρα πολύ! Ρωτήστε τους πολίτες. Αυτά να τους λέτε. Που σημαίνει ουσιαστικά ότι υποτιμάτε τη νοημοσύνη τους.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Πέστε μου, πώς φτιάχνεται…
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, σας  παρακαλώ.
      ΜΙΛΤΙΑΔΗΣ ΠΑΠΑΪΩΑΝΝΟΥ: Να σας πω ακόμη, κύριε Υπουργέ, ποια ήταν η μετεξέλιξη της Ελληνικής Αστυνομίας; Ήταν ο ρόλος που έπαιξε και η ίδια, αλλά και κυρίως η Εθνική Υπηρεσία Πληροφοριών, στην υπόθεση των Πακιστανών, την οποία προσπαθείτε να συγκαλύψετε, όπως προσπαθείτε να συγκαλύψετε και το άλλο μεγάλο έγκλημα των υποκλοπών. Και αν δεν μπορείτε να φθάσετε -γιατί είσαστε μέσα στην υπόθεση της συγκάλυψης- στους δράστες, τότε διαλέξτε ή μέσα ή ανίκανοι. Ένα από τα δύο. Και τα δύο μαζί δεν πάνε. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Είσαστε φαντασιόπληκτος και συκοφάντης. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, παρακαλώ, μη δημιουργήσουμε προσωπικά θέματα τώρα. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, εγώ δεν παρακολουθώ. Αλλά ακούστε κάτι. Όποιος δεν μπορεί να χρησιμοποιήσει ουσιαστικά επιχειρήματα, χρησιμοποιεί επίθετα.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τόση ώρα εσάς ακούω.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, παρακαλώ πάρα πολύ.
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα περίμενα, όμως,  κύριε Πρόεδρε, από σας, να ασκήσετε τα καθήκοντά σας.
      ΠΡΟΕΔΡΕΥΩΝ (Σωτήρης Χατζηγάκης): Μα αυτό κάνω, κύριε Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Να ανακαλέσετε στην τάξη τον υβρίζοντα κύριο Υπουργό. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Παπαϊωάννου, αυτό κάνω, σας προστατεύω. Σας παρακαλώ πάρα πολύ! Και μη χτυπάτε το χέρι σας. Αυτό δεν κάνω; Δεν τον παρατήρησα τον κύριο Υπουργό;  Συνεχίστε παρακαλώ.
      ΜΙΛΤΙΑΔΗΣ ΠΑΠΑΪΩΑΝΝΟΥ: Είναι κρίμα.
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε σας παρακαλώ.
      ΜΙΛΤΙΑΔΗΣ ΠΑΠΑΪΩΑΝΝΟΥ: Και αν θέλετε να δείτε τη συνολική μεταχείριση που έχετε από πλευράς Κυβέρνησης, κύριε Υπουργέ, ανατρέξτε στον προϋπολογισμό, όπου η αύξηση των δαπανών είναι κάτω από το μέσον όρο της συνολικής αύξησης του προϋπολογισμού του κράτους και εκεί αποτυπώνεται ξεκάθαρα η πολιτική σας απέναντι στα ζητήματα της ασφάλειας των πολιτών, αλλά και στο ίδιο το ένστολο προσωπικό της Αστυνομίας.
      Θα ήθελα ακόμη, κύριε Υπουργέ, να σας πω ότι σ’ αυτόν τον προϋπολογισμό η μόνη πρόβλεψη που υπάρχει –υπήρχε και πέρυσι και πρόπερσι και εδώ είναι άλλη μια μορφή εξαπάτησης- είναι η αναφορά στην ίδρυση της Αγροφυλακής -ενός ξεπερασμένου Σώματος- σε μια λογική πρόσληψης ανθρώπων που πέτυχαν σε κάποιο διαγωνισμό του 1992-1993. Σε ένα ξεπερασμένο, δηλαδή, προσωπικό, να ιδρύσουμε ένα ξεπερασμένο Σώμα στη λογική της εγκαθίδρυσης και της διαμόρφωσης του κομματικού κράτους της Δεξιάς. Γιατί κανέναν άλλο λόγο δεν εξυπηρετεί. Ξέρετε ότι αν υπήρχε ανάγκη και εκεί, κάποιας ενίσχυσης, θα μπορούσατε να ενισχύσετε το νέο Σώμα που υπάρχει σ’ όλον τον πολιτισμένο κόσμο, τη Δημοτική Αστυνομία.
    Να, λοιπόν, ποιες είναι οι επιλογές σας. Όλες στην υπηρεσία του κόμματος. Και όσον αφορά σε μεταθέσεις, προαγωγές και κατανομή του υπάρχοντος δυναμικού, υπάρχουν τα ονοματεπώνυμα. Και δεν  είναι ένα και δυο. Εμείς σ’ αυτά σας αντιπαραθέσαμε και σας αντιπαραθέτουμε την αξιοκρατική στελέχωση επί χρόνια της ηγεσίας της Ελληνικής Αστυνομίας από ανθρώπους μη προσκείμενους στο ΠΑ.ΣΟ.Κ. γιατί ήταν ικανοί και άξιοι αξιωματικοί. Έτσι τους αντιμετωπίσαμε. Σας αναφέρουμε, κύριε Υπουργέ, ότι καμία ερώτηση ή επερώτηση δεν έγινε από εσάς όταν εμείς ήμασταν στην κυβέρνηση γι’ αυτά τα ζητήματα, γιατί είχατε αδυναμία να κάνετε έναν τέτοιο κοινοβουλευτικό έλεγχο. Γιατί ήταν άλλη η αλήθεια. Και σήμερα πρέπει να γνωρίζετε ότι στελεχώνετε υπηρεσίες…
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Με τις λίστες Σολδάτου.
    ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε. Αν θέλετε να πάμε στον εμφύλιο μπορούμε να πάμε. 
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Α, είναι παλιά.
    ΜΙΛΤΙΑΔΗΣ ΠΑΠΑΪΩΑΝΝΟΥ: Υπάρχουν όρια. Κατά συνέπεια μην προκαλείτε σε σχέση με το παρελθόν. 
    ΠΡΟΕΔΡΕΥΩΝ (Σωτήρης Χατζηγάκης): Κύριε Παπαϊωάννου, στη Βουλή να απευθύνεστε. 
    ΙΩΑΝΝΗΣ ΚΕΦΑΛΟΓΙΑΝΝΗΣ: Μην είστε προκλητικός.
    ΜΙΛΤΙΑΔΗΣ ΠΑΠΑΪΩΑΝΝΟΥ: Δεν είμαι καθόλου προκλητικός, κύριε Κεφαλογιάννη. Ο κύριος Υπουργός, συνέχεια διέκοπτε και συνέχεια έκανε χαρακτηρισμούς. 
    ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Παπαϊωάννου, τώρα είμαστε σε ομαλά νερά. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Τον περίμενα να τελειώσει για να πάρω το λόγο. Και δεν σεβάστηκε ούτε την κοινοβουλευτική λειτουργία σήμερα. Και εκπλήσσομαι γι’ αυτό. Αλλά δεν μπορώ να σιωπώ, όμως, όταν προκαλούμαι. 
    Αναφέρεται πράγματι σε κάποιες πρακτικές πριν από δεκαπέντε και είκοσι χρόνια αντί να δει πώς κυβερνήθηκε ο τόπος τα τελευταία χρόνια και ότι το ΠΑ.ΣΟ.Κ. μέσα από μια μεγάλη προσπάθεια μπήκε σε μια λογική ισότητας ευκαιριών αξιοκρατίας για να πάει μπροστά αυτός εδώ ο τόπος. Αυτές είναι οι επιλογές σας. Εμείς λοιπόν, στεκόμαστε στο σήμερα με στοιχεία και καλούμε την Κυβέρνηση να αναδιπλωθεί. Γιατί το τίμημα θα είναι μεγάλο και για τη δημοκρατική πορεία της χώρας αλλά και για τη δική σας, αν θέλετε, πορεία σε σχέση με τις επόμενες εκλογές. Ο ελληνικός λαός διαθέτει μνήμη, έχει κρίση και θα δώσει τις απαντήσεις του την ώρα που πρέπει. 
    Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Το λόγο θα δώσω στον κ. Μαγγίνα, Κοινοβουλευτικό Εκπρόσωπο της Νέας Δημοκρατίας. 
     ΒΑΣΙΛΕΙΟΣ ΜΑΓΓΙΝΑΣ: Είχα σκοπό, κύριε Πρόεδρε και κύριοι συνάδελφοι, να εξάρω την αποστροφή του λόγου του συναδέλφου κ. Παπαϊωάννου για τη θέση που πήρε για τη λευκή απεργία. Και το κάνω. Είμαι, όμως, αναγκασμένος να τον επικρίνω για δυο σκέψεις του.
     Αγαπητέ κύριε συνάδελφε, είπατε πολλές φορές τη λέξη «εξαπάτηση». Τέτοια συμπεριφορά δεν υπάρχει από την Κυβέρνηση. Εγώ, δε, θα σας έλεγα δεν υπάρχει από καμία κυβέρνηση. Μπορεί να υπάρχουν λάθη, να υπάρχουν παραλείψεις, να υπάρχουν αδυναμίες, αλλά εξαπάτηση δεν υπάρχει. Όπως επίσης λυπούμαι να σας πω ότι αυτά τα περί κράτους της Δεξιάς ειδικά για τα Σώματα Ασφαλείας, ειδικά για την Ελληνική Αστυνομία, δεν πρέπει να τα λέτε. Ούτε να καταφεύγουμε το 2006, που τελειώνει, σε αναφορές εδώ και σαράντα ή πενήντα χρόνια. Δεν ενδιαφέρουν καμία Ελληνίδα και κανέναν ‘Ελληνα. Και δεν είναι τιμητικό για κανέναν -ούτε για σας, έχετε διατελέσει χρόνια μέλος της κυβερνήσεως- να κάνετε τέτοιες αναφορές.
     ΜΙΛΤΙΑΔΗΣ ΠΑΠΑΪΩΑΝΝΟΥ: Μια διευκρίνιση μου επιτρέπετε; 
     ΠΡΟΕΔΡΕΥΩΝ (Σωτήρης Χατζηγάκης): Επιτρέπετε, κύριε Μαγγίνα;
     ΒΑΣΙΛΕΙΟΣ ΜΑΓΓΙΝΑΣ: Παρακαλώ. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Είναι αυτονόητο ότι η αναφορά ήταν για να δείξω την αντίθεσή μου στον Υπουργό όταν προσπαθούσε με όρους παρελθόντος εκείνος να απαντήσει στα σημερινά προβλήματα. Είναι αυτονόητο ότι είχε το στοιχείο τη υπερβολής όσον αφορά στο χρόνο αλλά πιστεύω ότι πρέπει να πορευθούμε δυναμικά μπροστά, κύριε συνάδελφε, και να μην προκαλεί ο κύριος Υπουργός. Τίποτα παραπάνω, τίποτα παρακάτω. 
     ΒΑΣΙΛΕΙΟΣ ΜΑΓΓΙΝΑΣ: Έχει καλώς. Αλλά επειδή παρακολουθούσα και εσάς αλλά και τον κύριο Υπουργό, νομίζω ότι ο κύριος Υπουργός, αντιδρούσε κάποιες στιγμές σε λόγους και σκέψεις που εσείς διατυπώνατε. Εν πάση περιπτώσει.
     Κυρίες και κύριοι συνάδελφοι, θέλω από την αρχή να πω ότι όλοι, άνδρες και γυναίκες, που υπηρετούν στην Ελληνική Αστυνομία, επιτελούν μια πολύ σοβαρή και υπεύθυνη λειτουργία. Και για το λόγο αυτό -πιστεύω όλος ο πολιτικός κόσμος- τους τιμούμε και με πολλή προσοχή σκύβουμε στα προβλήματά τους: Προβλήματα θεσμικά, προβλήματα οργανωτικά και προβλήματα ασφαλώς οικονομικά, εισοδηματικά. 
      Αυτό που προέκυψε, κυρίες και κύριοι συνάδελφοι, δυστυχώς από τη συζήτηση και κυρίως προκύπτει από την πραγματικότητα είναι ότι όλα αυτά τα προβλήματα, σας αρέσει, δεν σας αρέσει, αγαπητοί κύριοι συνάδελφοι του ΠΑ.ΣΟ.Κ., κατάγονται από το παρελθόν. Δεν προέκυψαν τα θεσμικά, οργανωτικά ακόμα και τα εισοδηματικά, τα οικονομικά τα δυόμισι χρόνια που είναι Κυβέρνηση η Νέα Δημοκρατία. Είναι προβλήματα που κατάγονται από το παρελθόν. Μπορεί κατά τη διάρκεια αυτών των δύο, τριών τελευταίων ετών να υπήρξαν κάποιες παραλείψεις, αλλά τα ουσιαστικά προβλήματα είναι παλαιά.
       Έχετε πειραματιστεί ανεπιτυχώς με την οργάνωση και τη δραστηριότητα της Ελληνικής Αστυνομίας. Δεν θέλω να πάω σε σκέψεις, όπως πολυδύναμα αστυνομικά τμήματα, όπου ξεκινούσε ένα όχημα από ένα σημείο της Αττικής, έκανε πενήντα χιλιόμετρα και πήγαινε σε μία κλήση και δεν ήξεραν οι άνθρωποι ούτε ποιος είναι ο δρόμος ούτε ποιος είναι ο αριθμός. Θέλω, όμως, να πω ότι πειραματιστήκατε και πειραματιστήκατε κάνοντας λάθη. 
      Τώρα, στηρίζεστε –και αυτό έκαναν όλοι οι ομιλητές συνάδελφοι του ΠΑ.ΣΟ.Κ.- σε μία επιχειρηματολογία ότι η Κυβέρνηση αθέτησε τις υποσχέσεις της. Ο κύριος Υπουργός με πολλές λεπτομέρειες, συχνά περιττές λεπτομέρειες, σας ανέλυσε πώς ακριβώς έχουν εξελιχθεί τα θέματα. Είναι λάθος ότι η Κυβέρνηση αθέτησε τις υποσχέσεις της. Ό,τι μπορεί να γίνει, γίνεται στα πλαίσια των αντικειμενικών δυνατοτήτων που έχει η εθνική μας οικονομία. 
      Και θα πρέπει να σας πω και να πω απευθυνόμενος και προς τους ίδιους τους εργαζόμενους αξιωματικούς, απλούς άνδρες και γυναίκες της Ελληνικής Αστυνομίας, ότι ναι, μπροστά σε κάποιες αναβολές ή σε κάποιες τμηματικές καταβολές επιδομάτων προέχει και υπερτερεί η οικονομική σταθερότητα, προέχει και υπερτερεί η ανάγκη για αντιμετώπιση προβλημάτων ολόκληρου του ελληνικού λαού και τάξεων του ελληνικού λαού, που βρίσκονται σε χειρότερη μοίρα από τον σκληρά εργαζόμενο, υπό πολύ σκληρές συνθήκες εργαζόμενο αστυνομικό και βεβαίως και τον άνεργο. Αυτά, λοιπόν, είναι τα περιθώρια της εθνικής οικονομίας και μέσα σ’ αυτό το πλαίσιο ό,τι μπορεί να γίνει, γίνεται. 
      Υπάρχει ένα ερώτημα: Αυτά τα πολλά προβλήματα, τα οποία τώρα τα φέρετε ότι όφειλαν να λυθούν μέσα στα δυόμισι χρόνια, γιατί δεν τα επιλύσατε επί μακρά σειρά ετών με τις διαδοχικές κυβερνήσεις που στήριξε το κόμμα σας, με τις διαδοχικές κυβερνήσεις του ΠΑ.ΣΟ.Κ.; 
      Μιλάτε για κομματισμό. Δυστυχώς υπάρχει. Σας το λέω ευθέως. Όμως, τον προκαλέσατε, τον περιθάλψατε, τον ενθαρρύνατε και το γνωρίζετε εσείς καλύτερα από εμάς. Με πολλή λύπη πρέπει να σας πω σε σχέση με τον κομματισμό ότι είδα σε πρόσφατες τηλεοπτικές εκπομπές συνδικαλιστικούς εκπροσώπους της Αστυνομίας, που να μην μπορούν να ομονοήσουν στο τι διεκδικούν και να προδίδουν κατά τρόπο πρόδηλο και προφανή την κομματική τους ταυτότητα και την κομματική τους καταγωγή ματαιώνοντας έτσι την όποια συνδικαλιστική αξία είχαν τα επιχειρήματά τους. 
      Μιλήσατε για εγκληματικότητα. Υπάρχει ιδίως στο λεγόμενο μικρό έγκλημα. Αυτό, όμως, δεν αναιρεί την πραγματικότητα ότι σήμερα τα τελευταία χρόνια η Ελληνική Αστυνομία έχει επιτυχίες πολύ σημαντικές, οι οποίες δεν θέλω να πω ότι είναι περισσότερες, σε καμία όμως, περίπτωση δεν είναι λιγότερες απ’ αυτές του παρελθόντος. Είναι πολύ σημαντικές επιτυχίες.
      Θα συμφωνήσω με συναδέλφους που μίλησαν για ανάγκη περισσότερης και τακτικότερης πεζής  περιπολίας. Υπάρχει αυτή η ανάγκη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αν έχετε την καλοσύνη, κύριε Πρόεδρε, θα ήθελα ένα, δύο λεπτά ακόμα.
      Και αυτή, όμως, η οργανωτική αναδιάρθρωση, αυτός ο αναπρογραμματισμός δεν είναι ευχερές να γίνει μέσα σε δύο και σε τρία και σε τέσσερα χρόνια. Οι ίδιοι οι αξιωματικοί της Ελληνικής Αστυνομίας –και είναι προς τιμήν τους- μιλάνε για τον τεράστιο αριθμό των υπαλλήλων, των αστυνομικών, που βρίσκονται στην περίφημη Γ.Α.Δ.Α., στη λεωφόρο Αλεξάνδρας. Πολλοί από εκείνους θα ήταν σκόπιμο να πάνε σε υπηρεσία μάχιμη, να πάνε στο δρόμο, να πάνε στο πεζοδρόμιο, για να εμπνεύσουν αυτό το αίσθημα ασφαλείας, που ορθά πρέπει να έχει –και ορθά το υποστηρίζετε- ο Έλληνας πολίτης. Όχι, όμως, από τη μια στιγμή στην άλλη.
      Όλα αυτά είναι μέσα σ’ ένα προγραμματικό πλαίσιο και ασφαλώς υλοποιούνται και θα υλοποιηθούν.
      Κάνετε λάθος, κύριοι συνάδελφοι του ΠΑ.ΣΟ.Κ. –σας το είπε και ο κύριος Υπουργός- να ποντάρετε σε πλειοδοσίες εύκολων παροχών και εύκολων δήθεν λύσεων, ιδίως, κύριε Παπαϊωάννου, εσείς, που έχετε διατελέσει και μέλος Υπουργικού Συμβουλίου και γνωρίζετε με πόση δυσκολία λαμβάνεται μία απόφαση και ακόμη χειρότερα, με πόση δυσκολία υλοποιείται μία απόφαση.
      Κλείνω με τα περί λευκής απεργίας. Χαίρομαι διά το συγκεκριμένο λόγο επί του θέματος του κ. Παπαϊωάννου. Θέλω να πιστεύω ότι δεν υπάρχει άνδρας ή γυναίκα στην Ελληνική Αστυνομία, ο οποίος να θελήσει να λειτουργήσει κάτω από τέτοιες συνθήκες λευκής απεργίας. Το φιλότιμο και η προσωπική αξιοπρέπεια της συντριπτικής πλειοψηφίας των αξιωματικών και των απλών ανδρών και γυναικών πιστεύω ότι δεν τους το επιτρέπει.
      Κύριε συνάδελφε, αναφέρεστε με πολλή ευκολία στις υποκλοπές και στους Πακιστανούς. Για τις υποκλοπές δεν ξέρω πώς συνδέετε την Ελληνική Αστυνομία. Κι εσείς κι εγώ έχουμε την τύχη να έχουμε χειριστεί στην Επιτροπή Θεσμών και Διαφάνειας το θέμα αυτό επί πολλούς μήνες και να γνωρίζουμε τις καταθέσεις δεκάδων εξετασθέντων. Δεν έχει προκύψει από πουθενά καμία ανάμειξη σ’ αυτές τις εγκληματικές πράγματι και αποκρουστέες πράξεις των υποκλοπών, που στο τέλος-τέλος εστράφησαν εναντίον του ίδιου του Πρωθυπουργού και μελών του Υπουργικού Συμβουλίου κατά κύριο λόγο.
      Όσον αφορά στους Πακιστανούς, εδώ ήσασταν κι εσείς κι εγώ και ο κ. Πολύδωρας όταν προ ολίγων μηνών υπήρξε σχετική συζήτηση επί του θέματος και με κάθε λεπτομέρεια ελέχθη τι συνέβη. Θέλω σε εκείνη τη συζήτηση να προσθέσω κάτι που συνέβη αργότερα, ότι συνελήφθη, με ένταλμα της INTERPOL -για να επιβεβαιωθεί εμμέσως ο συλλογισμός Πολύδωρα της εποχής εκείνης- ο επικεφαλής μιας από τις οργανώσεις τους ή ενός από τα σωματεία τους. Αυτό πιστεύω να σας είναι γνωστό.
      Τελειώνοντας, πρέπει να βεβαιώσουμε όλους όσους βρίσκονται στο πλαίσιο της Ελληνικής Αστυνομίας –και να βεβαιώσουμε κι εσάς, κύριοι συνάδελφοι του ΠΑ.ΣΟ.Κ.- ότι στο μέτρο του δυνατού και με το ρυθμό που η εθνική οικονομία το επιτρέπει, όλα όσα έχουν υπάρξει ως υποσχέσεις από την Κυβέρνηση Καραμανλή, θα υλοποιηθούν. Μακάρι, η οικονομία, την οποία παραλάβαμε, να ήταν περισσότερο ισχυρή, όπως έλεγε ο τέως Πρωθυπουργός, ο κ. Σημίτης, να υπήρχαν τα περιθώρια και να μπορούσε να ανταποκριθεί η Κυβέρνηση πολύ γρήγορα και πολύ άμεσα στα δίκαια πραγματικά αιτήματα -πέραν των όσων εκαλύφθησαν από τους χειρισμούς του κ. Πολύδωρα- τα οποία έχουν στην Ελληνική Αστυνομία.
      Δυστυχώς, όμως, ούτε αυτά ούτε άλλα λόγω της στενότητας είναι δυνατόν να καλυφθούν άμεσα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Μαγγίνα.
      Το λόγο έχει ο κ. Μανωλάκης.
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κύριε Πρόεδρε.
      Καταλαβαίνω την πάρα πολύ δύσκολη θέση του κυρίου Υπουργού, που πρέπει να ακροβατεί μεταξύ του κ. Αλογοσκούφη, αλλά και των συνδικαλιστών της Ελληνικής Αστυνομίας. Θα ήθελα, όμως, να σχολιάσω αυτά που είπε όσον αφορά την ικανοποίηση των αιτημάτων.
      Κατ’ αρχάς μίλησε για μια μυστική συμφωνία απ’ ό,τι κατάλαβα, μια συμφωνία δική του με κάποιους εκ των συνδικαλιστών για πέντε σημεία, την αποκατάσταση των τριών συνδικαλιστών κ.λπ.. Ένα δε απ’ αυτά τα σημεία ήταν για τους παθόντες εν υπηρεσία το αίτημα αναπλήρωσης των 350 ευρώ που χάνουν και όχι των 100 ευρώ.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι, 135 ευρώ ήταν.
      ΑΓΓΕΛΟΣ ΜΑΝΩΛΑΚΗΣ: Έχω τα αιτήματα και θα τα καταθέσω για τα Πρακτικά.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Σας το διευκρινίζω, όχι για να το αμφισβητείτε…
      ΑΓΓΕΛΟΣ ΜΑΝΩΛΑΚΗΣ: Αυτά γράφουν στα αιτήματά τους.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Να τα διορθώσετε.
      ΑΓΓΕΛΟΣ ΜΑΝΩΛΑΚΗΣ: Μήπως σας λένε κάποιοι άλλα διαφορετικά πράγματα;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Για τους παθόντες και μεταταχθέντες; 
      ΑΓΓΕΛΟΣ ΜΑΝΩΛΑΚΗΣ: Ζητούν 350 ευρώ. Θα σας δώσω σημερινή ανακοίνωση, την οποία πιστεύω οι συνεργάτες σας να την έχουν.
      Λοιπόν, να ξεκινήσουμε από την αρχή. Τι πετύχατε από τα βασικά αιτήματα των ένστολων, κύριε Υπουργέ; Θα μου πείτε ότι πέραν των πέντε σημείων για τα οποία θα μιλήσω, δεν ήταν αίτημα η αύξηση των 140 ευρώ; Πήγατε στο συνέδριο τις προηγούμενες μέρες της Π.Ο.ΑΞΙ.Α. και ένα από τα βασικά αιτήματα…
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εγώ;
      ΑΓΓΕΛΟΣ ΜΑΝΩΛΑΚΗΣ: Ήταν αίτημα της Π.Ο.ΑΞ.Ι.Α. η αύξηση των 140 ευρώ. Και ήσασταν και εσείς εκεί. Δεν το ακούσατε αυτό; Όταν πάτε στον κ. Αλογοσκούφη μιλάτε για πέντε μικροσημεία; Και να πιάσω το μεγαλύτερο απ’ αυτά τα πέντε σημεία: 
      Με το 8% τη σχέση έχετε εσείς, κύριε Υπουργέ, ως σημερινός Υπουργός Δημόσιας Τάξης; Δεν δίνετε το 8% από πέρυσι; Ρωτήστε τους συνεργάτες σας. Δεν πήραν τα 14 ευρώ αύξηση για τα οποία μιλάμε τόσο καιρό; Δεν θα πάρουν τα 42 ευρώ που γίνονται 45 ευρώ, τα 57 ευρώ που γίνονται 65 ευρώ; Εσείς αυτό που πετύχατε είναι τη σύνδεση.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Λίγο είναι;
      ΑΓΓΕΛΟΣ ΜΑΝΩΛΑΚΗΣ: Αν θεωρείτε αυτό το μείζον, που για μένα, για τα αιτήματα των συνδικαλιστών είναι μια μικρή σημείωση, εγώ να το αναγνωρίσω. Αυτό ήταν το μεγάλο πρόβλημα; Και μιλάτε για 8% και ακούει ο ελληνικός λαός για 8% που ήδη δίδετε από πέρυσι σε τέσσερις δόσεις;
      Λοιπόν, 8% δίδετε από πέρυσι. Αυτό που πετύχατε είναι μόνο η σύνδεση. Και ξέρετε γιατί το δίδετε; Γιατί τους είχατε τάξει να αναγνωρίσετε το επικίνδυνο και ανθυγιεινό. Και εδόθη το επίδομα ειδικών συνθηκών μιας και οι νέοι αστυφύλακες παίρνουν 584 ευρώ αντί 620 ευρώ που παίρνουν οι άλλοι υπάλληλοι. Γι’ αυτό το δώσατε. Μπορεί αυτό το επίδομα να ισοδυναμεί με τα 140 ευρώ;
      Επομένως ούτε τα 140 ευρώ δώσατε ούτε τη μάχιμη πενταετία, την οποία εσείς μου είχατε πει εδώ στη Βουλή ότι την είχατε στείλει από 31 Μαρτίου στον κ. Αλογοσκούφη. Δεν το πετύχατε τώρα. Τώρα προσπαθήσατε να πετύχετε -και το είπατε στο συνέδριο- τις εισφορές. Δεν το πετύχατε αυτό το ξέρουν οι συνδικαλιστές και οι ένστολοι. 
Τουλάχιστον πληρώστε την έκτη μέρα που δουλεύουν αυτοί οι άνθρωποι, αφού δεν τους δίνετε τη μάχιμη πενταετία. 
      Να μιλήσω λίγο για τις διώξεις των μεταθέσεων; Μιλήσατε για τον αστυνομικό, τον αστυνόμο των προαστίων. Εγώ δεν είπα «γιατί μετατέθηκε», είπα «γιατί μετατέθηκε, επειδή το ζήτησε μεγαλοδικηγόρος που είχε σχέση με τη χούντα», γι’ αυτό είπα. Μου απαντήσατε για άλλη αστυνόμο Β΄, τη Μαλαμπάνη Γεωργία, που έφυγε με υπογραφή του στρατηγού κ. Κυριακάκη γιατί ήταν πλεονάζουσα και την άλλη βδομάδα ήρθε άλλος στη θέση της; Για το «τενεκές ξεγάνωτος» μου απαντήσατε; Δεν είναι αυτά προβλήματα; 
      Εμείς σίγουρα δεν είμαστε σε καμία περίπτωση υπέρ της λευκής απεργίας, αλλά όταν, κύριε Υπουργέ, δεν ικανοποιείτε αιτήματα των ενστόλων, δυστυχώς, βλέπουμε να υπάρχουν προβλήματα στην αστυνόμευση. Θεωρώ –παρ’ ότι έφυγε ο κ. Μαγγίνας, το επαναλαμβάνω και πάλι- ότι είναι μεγάλη πολιτική απάτη, πολιτική εξαπάτηση αυτό που έγινε. Δεν δίνετε τα 140 ευρώ που υποσχέθηκε ο Πρωθυπουργός μέχρι το τέλος της τετραετίας. Δεν αναγνωρίζετε το επάγγελμα ως επικίνδυνο και ανθυγιεινό, όπως επίσης υποσχέθηκε ο κύριος Πρωθυπουργός. 
      Όσον αφορά τους συνδικαλιστές που φαίνονται στα τηλεοπτικά δελτία να δείχνουν την πολιτική τους ιδεολογία, είναι αυτοί οι οποίοι στηρίζουν τα αιτήματα των αστυνομικών όπως βγαίνουν μέσα από τα θεσμικά όργανα ή αυτοί που τα μασάνε δείχνουν πού πρόσκεινται; Εμείς όμως δεν μπαίνουμε σ’ αυτά. Εμείς είμαστε υπέρ όλων των αστυνομικών και ζητούμε να εκπληρώσετε τις υποσχέσεις σας. Έχω σημερινή ανακοίνωση της oμοσπονδίας που λέει ότι δεν κάνατε τίποτε απ’ αυτά που υποσχεθήκατε και γι’ αυτό κατεβαίνουν στις 28 του μήνα σε νέα διαμαρτυρία. 
      Κάνουμε έκκληση, κύριε Υπουργέ, να ξαναδείτε όλα αυτά τα θέματα που απασχολούν και να ικανοποιήσετε όσο το δυνατόν περισσότερο τα αιτήματά τους, προκειμένου να ικανοποιηθεί το αίτημα ασφαλείας των Ελλήνων πολιτών. 
      Ευχαριστώ. 
      (Στο σημείο αυτό ο Βουλευτής κ. Άγγελος Μανωλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ. 
      Το λόγο έχει ο κύριος Υπουργός. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, εγώ δεν ακροβατώ μεταξύ Υπουργείου Εθνικής Οικονομίας και συνδικαλιστών. Εσείς ακροβατείτε ανάμεσα στην κομματική σας προκατάληψη και στο τέχνασμά σας να απαξιώσετε τα επιτεύγματα που επιτύχαμε με σκληρές διαπραγματεύσεις δημόσια πρόσφατα. Εγώ σας λέω ότι, όταν επιχειρείτε να απαξιώσετε τα επιτεύγματα, τα οποία δεν τα μεγεθύνω, κάνετε μια μεγάλη βλάβη στον εαυτό σας. Απαξιώνετε την αξιοπιστία σας, την καταρρακώνετε. Όταν ομιλείτε για το 8% ότι υπήρχε και υποτιμάτε τη σημασία της σύνδεσης, τότε μιλούμε διαφορετική γλώσσα. Είστε ένας επίμονος συνδικαλιστής δεύτερης κατηγορίας, δηλαδή πίσω από κάποιους που τους βλέπω και στις τηλεοράσεις να διαμαρτύρονται από την Πάτρα κ.ο.κ. 
      ΑΓΓΕΛΟΣ ΜΑΝΩΛΑΚΗΣ: Οι δικοί σας τα λένε. Εγώ είμαι Βουλευτής.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ένα λεπτό. Όπως με είπατε εμένα συνδικαλιστή και την επομένη ξεχάσατε ότι, αφού είμαι συνδικαλιστής, γιατί αντιδικώ με τους συνδικαλιστές ή μάλλον γιατί αντιδικούν οι συνδικαλιστές με εμένα, δεν πρέπει να δώσετε λόγο για να κρατάτε μία συνέπεια λόγου; 
      Εγώ σας είπα με κάθε διαφάνεια, με κάθε καθαρότητα ποιος ήταν ο κατάλογος των αιτημάτων. 
      ΑΓΓΕΛΟΣ ΜΑΝΩΛΑΚΗΣ: Το κατέθεσα, κύριε Υπουργέ.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν είμαι μαξιμαλιστής, δεν έκανα καμία μυστική συμφωνία με κανέναν. Στο γραφείο ήρχοντο και τους εδεχόμην και συνετάσσαμε τις προτεραιότητες. Τους είπα σταθερά και για λόγους τακτικής ότι τα 140 ευρώ δεν τα επισπεύδω εγώ, είναι δέσμευση, τηρείται από άλλους δρόμους. 
        Και ξέρουμε όλοι τι μιλάμε. Για την πλασματική πενταετία, εγώ δε μίλησα ποτέ για το δωρεάν. Αναγνώριση ναι. Υπέβαλα τροπολογία, περιελήφθη προ μακρού χρόνου πριν από την έκθεση της Θεσσαλονίκης. Έτσι τα χειρίστηκα εγώ. Εσείς γιατί τα απαξιώνετε; Ήταν δύσκολα. Και αφού ήταν τόσο εύκολα ή δεδομένα τότε τι έκανα εγώ; Σπαθισμούς εις το ύδωρ; Τι έγινε; Εγώ σας λέω ότι το έκανα με κάποια ψυχική συμμετοχή, την ψυχούλα μου κατέθετα. Δε θέλουν να το αναγνωρίσουνε; Με γεια τους με χαρά τους! Το αναγνωρίζει η Aστυνομία ολόκληρη και όχι μόνο η Aστυνομία, αλλά και το Λιμενικό και οι στρατιωτικοί και οι συνταξιούχοι. Εσείς να μείνετε στο ότι δεν έκανε τίποτα ο Πολύδωρας, αλλά εγώ θα επιμένω….
        ΑΓΓΕΛΟΣ ΜΑΝΩΛΑΚΗΣ: Οι ίδιοι τα λένε. 
        ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ναι, σας λέω ότι δεν είσαστε ούτε καν συνδικαλιστής. Είσαστε διαμηνύτορας, μεταφορέας επιστολών. Δεν είναι έτσι. Σας θέλω υψηλότερα. Και προχωρώ. 
        ΜΙΛΤΙΑΔΗΣ ΠΑΠΑΪΩΑΝΝΟΥ: Παρακαλώ να υπάρχει κάποιος στοιχειώδης σεβασμός.
        ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης):  Μιλάμε και μου λέει τα έφερα. Αυτό τι είναι; 
        Σας λέω συγκεκριμένα ότι ο προϋπολογισμός φέτος έχει αύξηση για το Υπουργείο 8%. Αυτό το 8% να το συγκρίνετε με το 3% που ήταν η αύξηση των προηγουμένων ετών. 
        ΑΓΓΕΛΟΣ ΜΑΝΩΛΑΚΗΣ:  Θα πάνε στην Αγροφυλακή; 
        ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης):  Για την Αγροφυλακή ήταν εγγεγραμμένο και πέρυσι το κονδύλι. Συνεπώς και πέρυσι ήταν το 3% που σας λέω. Μαθηματικές συγχύσεις δεν περνάνε εδώ. Εδώ θα κοιτάξουμε σταθερά –είσαστε και μηχανικός την άλλη σας εξελάμβανα ως δικηγόρο- να εξετάσουμε την αλήθεια και τη γεωμετρία, μαθηματικά. 
        Λέμε τώρα για την Αγροφυλακή, εκτός από το ότι είναι παλαιές δεσμεύσεις, υποσχέσεις και το νόμιμο αίτημα, καθιδρύεται νέο σώμα, γιατί η ύπαιθρος –είσαστε και από την περιφέρεια- ερημώνει. Και γίνεται εν τέλει η ύπαιθρος χώρα έρμαιο στα χέρια διαφόρων κακοποιών. Ευθέως σας το λέω. Και αυτό το σώμα που θα είναι η Αστυνομία της οικολογίας –θα τα πούμε στη συζήτηση- έχει πολλά να προσφέρει και είναι αναγκαιότητα. 
        Για τους δασοπυροσβέστες έχω να πω ότι εγώ εξηγήθηκα με τους δασοπυροσβέστες εδώ. Ανανεώνω τη ρύθμιση που κάνουμε. Δεν πάνε στη μονιμοποίηση για νομικούς και συνταγματικούς λόγους. Αλλάζω το προεδρικό διάταγμα, ξεπερνάω την πενταετία στην οποία τους είχατε θάψει εσείς  -επαναλαμβάνω το ρήμα, ήσαν πεθαμένοι με πενταετία από το ΠΑ.ΣΟ.Κ.- που σημαίνει ότι με τη λήξη της πενταετίας από το ΠΑ.ΣΟ.Κ. είχαν φύλο πορείας προς απόλυση και εγώ αυτό το σβήνω και λέω, ζείτε και προχωρούμε και θα περιληφθείτε στο διάταγμα όλοι. 
        Για τις προσφυγές σημειώνω μία λέξη. Σε καμία προσφυγή επί των μεταθέσεων και κρίσεων δεν αναφέρεται ούτε υπαινιγμός, το ρώτησε ειδικός από τις υπηρεσίες μου περί κομματικής δίωξης. Ούτε σε μία! Καταλαβαίνετε ότι εσείς αναλαμβάνετε μεγάλο βάρος τώρα να κάνετε τους βασιλικότερους του βασιλέως. 
        Η αστυνόμευση είναι έργο, αποστολή, όρκος. Αυτή είναι η δουλειά μας. Να βγάλουμε αστυνόμευση και να παράσχουμε έννομη προστασία και το συναίσθημα ασφάλειας στους πολίτες. 
        Οι πεζές περιπολίες οργανώνονται, τώρα που μιλάμε και διατίθεται στην περιφέρεια της Αθήνας και της Θεσσαλονίκης υψηλός αριθμός. Διατίθενται στα αστυνομικά τμήματα και στην εσωτερική αναδιάταξη  των πεζών περιπολιών χίλιοι πεντακόσιοι και πλέον αστυνομικοί νέοι και από μετάθεση με αντικειμενικά κριτήρια. Πήραμε ευέλικτα μηχανάκια για τα στενά. Κάποιος λέει στις τηλεοράσεις για μίζες για τα διακόσια πενήντα ευέλικτα μηχανάκια. Σημειώνω εν παρενθέσει ως οφείλω, για την ενημέρωση του Σώματος ότι είναι κάποια προσφορά τα μηχανάκια, δεν είναι αγορά από τον κρατικό προϋπολογισμό ή τον προϋπολογισμό του Υπουργείου Δημοσίας Τάξεως.
      Τρίτον, ενίσχυση της άμεσης δράσης με μοτοσικλέτες και περιπολικά. Πέρασαν τα χρόνια, έχουν πολλά χιλιόμετρα γράψει και έχουμε πρόβλημα οχημάτων για την άμεση δράση.
      Τέταρτον, φύλαξη των εθνικών δρόμων με ειδικό σύστημα και σταθμούς φυλάξεως των εθνικών οδών. 
      Πέμπτον, για τις πλατείες και τα πολυσύχναστα μέρη θα έχουμε κινητές αστυνομικές μονάδες για την εξυπηρέτηση του κοινού. 
      Μην απαξιώνετε το έργο της Aστυνομίας, κύριοι συνάδελφοι. Δεν ζητώ να πανηγυρίσετε τα αποτελέσματα ούτε και εγώ είμαι πανηγυριστής, αλλά με ειλικρίνεια, σοβαρότητα, αμοιβαίο σεβασμό και αλληλοκατανόηση προσεγγίζουμε το πρόβλημα και λέμε στην ελληνική κοινωνία ευθαρσώς ότι βγαίνει από την αδράνεια του παρελθόντος, του 2000 και πριν η Aστυνομία. Παίρνει κίνηση, παίρνει επιχειρείν και προχωρούμε. 
      Ευχαριστώ για την συνετή στάση ότι δεν υποστηρίζουμε την λευκή απεργία των αστυνομικών και δεν εννοούμε τις κινήσεις σαν αυτή εχθές κ.λπ.. Διευκρινήσεις σαν το σπίτι και την Ρηγίλλης είναι πειστικές υπό την έννοια ότι υπήρξε μια ασυνεννοησία. Κάποιος νόμιζε ότι υπάρχει ένα ραντεβού, πήγαν και οι άλλοι και οι εξηγήσεις που δεν μου έδωσαν ούτε τις ζήτησα εγώ ευθέως, έλαβα ενημέρωση, είναι πειστικές. Μη μεγεθύνουμε τα πράγματα για μια διατύπωση. Μένουμε στη βάση της συνεννόησης που πολύ εκτιμώ ότι κοιτάμε με πνεύμα δικαιοσύνης, καλής και χρηστής διοίκησης και με στόχο το επιδιωκόμενο αποτέλεσμα, ευνομία και έννομη τάξη και παροχή αισθήματος ασφαλείας στους πολίτες έτσι μπορούμε να συναντηθούμε, να συνεννοηθούμε και να υπηρετήσουμε την Aστυνομία και τα Σώματα Ασφαλείας.
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Θέλετε το λόγο, κύριε Παπαϊωάννου; Δεν το ζητήσατε γι’ αυτό σας κοιτούσα.
      ΜΙΛΤΙΑΔΗΣ ΠΑΠΑΪΩΑΝΝΟΥ: Το θεωρώ αυτονόητο. 
      ΠΡΟΕΔΡΕΥΩΝ (Σωτήρης Χατζηγάκης): Όχι δεν είναι τίποτε αυτονόητο. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Χώρος διαλόγου είναι εδώ και ούτως ή άλλως τα δικαιώματα της Αντιπολίτευσης είναι περιορισμένα γενικά. Βέβαια δεν αφορά εσάς, ιστορικά αναφέρομαι στη διαδικασία της Βουλής, μην τα απεμπολήσουμε και εμείς. 
      ΠΡΟΕΔΡΕΥΩΝ (Σωτήρης Χατζηγάκης): Ελάτε, έχετε το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κατ’ αρχάς, κύριε Πρόεδρε, σημείωσα όση ώρα μιλούσε ο κύριος Υπουργός, τα δεκαεπτά με δεκαοκτώ περίπου «εγώ», που είπε απαντώντας στον κ. Μανωλάκη. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Σβήνονται οι δεκαεπτά με δεκαοκτώ λέξεις. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κατανοώ την ανάγκη του «εγώ» αυτήν την στιγμή και της απόστασης από την κυβερνητική πολιτική. Το επιχείρησα και στην πρωτολογία μου αυτό, αλλά δεν το εκτίμησε δεόντως ο κύριος Υπουργός. Σίγουρα όμως δεν κατανοώ τον εκνευρισμό σας, κύριε Υπουργέ. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ποιον εκνευρισμό; 
      ΜΙΛΤΙΑΔΗΣ ΠΑΠΑΪΩΑΝΝΟΥ: … ο οποίος υπερέβη κατά πολύ την κοινοβουλευτική δεοντολογία. 
      Είπε ο κ. Μαγγίνας και πολύ σωστά, γιατί μας κατηγορείτε, δεν υπάρχουν τα λεφτά. Θα θέλαμε να τα δώσουμε. 
      Κύριε Πρόεδρε, προεκλογικά έλεγα στους συναδέλφους της Νέας Δημοκρατίας και μεταξύ αυτών και στον κ. Πολύδωρα σε κάποιες τηλεοπτικές εμφανίσεις και εκπομπές ότι όλα αυτά που λέτε στο κυβερνητικό σας πρόγραμμα χρειάζεστε τρεις προϋπολογισμούς. Πού θα βρείτε τα χρήματα; Η απάντηση ήταν στερεότυπη, τα κλεμμένα του ΠΑ.ΣΟ.Κ. και οι ρυθμοί ανάπτυξης θα ξεπεράσουν το 5% γιατί το ΠΑ.ΣΟ.Κ. είχε χαμηλούς ρυθμούς ανάπτυξης. 
      Το πού θα βρεθούν τα χρήματα είπε προηγούμενα ο κ. Φωτιάδης, ας μην σταθούμε στον προϋπολογισμό, στις ταξικές επιλογές της Νέας Δημοκρατίας, στη φορολογία, τι έγινε με τις μεγάλες επιχειρήσεις και τα αδιανέμητα κέρδη και τόσα άλλα. Και βέβαια να σταθούμε και στο μεγάλο γεγονός της επιτήρησης που ήταν επιλογή της Κυβέρνησης του κ. Καραμανλή που της έδεσε τα χέρια για να μπορεί να κάνει πολιτικές προτεραιοτήτων. Γιατί όλα δεν τα μπορεί κάποιος αλλά μπορεί να σταθμίσει τις πολιτικές προτεραιότητες. Εκτιμώ τη στάση του κ.Πολύδωρα σε σχέση με το να στηρίξει μια στάση εργαζομένων στο χώρο του.
      Όμως, τον ρωτώ το εξής: Το εκτιμούν όλοι οι συνάδελφοί του; Το εκτιμούν όλοι, κύριε Πολύδωρα; Γιατί άκουσα κάποιους ότι διεκδικούν «σεμνά και ταπεινά», ενώ εσείς φαίνεται ότι δεν διεκδικήσατε τόσο «σεμνά και ταπεινά», κύριε Υπουργέ!
      Άρα, λοιπόν, η απογοήτευση στον ελληνικό λαό –για να έρθουμε τώρα στα πολύ σημαντικά γεγονότα- έχει έρθει ως αποτέλεσμα μιας συνολικής πορείας που ξεκινάει από την αντιπολίτευση και φθάνει μέχρι εδώ. 
      Το ΠΑ.ΣΟ.Κ. δεν μίλησε για 140 ευρώ, αλλά για 60 ευρώ, έχοντας υπόψη και το προηγούμενο 45%! Γιατί εμείς, κύριε Υπουργέ, μπήκαμε στον πολιτικό στίβο των τελευταίων βουλευτικών εκλογών με άξονα την αλήθεια! 
      Και πρέπει να ξέρετε και κάτι άλλο. Ουδέποτε –με τις αδυναμίες που έχει η ελληνική οικονομία- απερχόμενη κυβέρνηση δεν παρέδωσε σε νέα Κυβέρνηση τόσο καλή κατάσταση της οικονομίας, όπως εμείς σε εσάς.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ε, όχι! 
      ΜΙΛΤΙΑΔΗΣ ΠΑΠΑΪΩΑΝΝΟΥ: Σας θυμίζω ότι το δημόσιο έλλειμμα που μας παραδώσατε εσείς ήταν 14% και ο πληθωρισμός 15%. Το θέμα είναι ότι αποδειχθήκατε ανήμποροι και ανίκανοι να κυβερνήσετε αποτελεσματικά αυτόν τον τόπο και προφανώς, να τηρήσετε τις υποσχέσεις σας. 
      Τώρα, σε σχέση με τα θέματα που σας αφορούν, κύριε Υπουργέ, έχω εδώ μπροστά μου καταγγελία αξιωματικών της ΕΛ.ΑΣ., συνδικαλιστών, που λέει ότι οι μεταθέσεις αξιωματικών το 2006 έφτασαν στις εξακόσιες εβδομήντα, ενώ συνολικά από τις εκλογές του 2004 μέχρι σήμερα είναι περισσότερες από χίλιες εξακόσιες. Δηλαδή, μετατέθηκε ποσοστό άνω του 60% του συνόλου των υπηρετούντων αξιωματικών. Μέσα σε δυόμισι χρόνια! Αισθάνεστε ικανοποίηση γι’ αυτό; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Χίλιοι πεντακόσιοι ήταν το 1999, το 2000!  
      ΜΙΛΤΙΑΔΗΣ ΠΑΠΑΪΩΑΝΝΟΥ: Ακούστε με, κύριε Υπουργέ! Χίλιοι εξακόσιοι! Επί των ημερών σας, κύριε Υπουργέ!
      Συνεχίζω. Οι ίδιοι οι αξιωματικοί υποστηρίζουν ότι οι μεταθέσεις που έγιναν ήταν και παράνομες, γιατί έγιναν την προεκλογική περίοδο για να υπηρετήσουν προεκλογικές σκοπιμότητες, που υπηρέτησαν! 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης):  Λάθος! Εγκρίθηκε από το δικαστήριο!
      ΜΙΛΤΙΑΔΗΣ ΠΑΠΑΪΩΑΝΝΟΥ: Η διαφορά είναι ότι εσείς εκλάβατε ως προεκλογική περίοδο τις τριάντα μέρες, λες και οι τριάντα πέντε και οι σαράντα δεν ήταν προεκλογική περίοδος!
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ό,τι λέει ο νόμος! 
      ΜΙΛΤΙΑΔΗΣ ΠΑΠΑΪΩΑΝΝΟΥ: Γι’ αυτό, κύριε Υπουργέ, δεν απαντάτε με γνώμονα και με άξονα την αλήθεια ως Βύρων Πολύδωρας, αλλά απαντάτε ως Υπουργός Δημόσιας Τάξης αυτής της Κυβέρνησης, που όλη αυτή η Κυβέρνηση δεν μας λέει την αλήθεια. 
      Προχωρώ. Όσον αφορά την εγκληματικότητα, κύριε Υπουργέ, έχει αυξηθεί δραματικά. 
      Από τις αρχές του 2006 έχουν γίνει στη χώρα μας ογδόντα ληστείες σε τράπεζες! Ρεκόρ! Δεν υπάρχει προηγούμενο. Τι γίνεται καθημερινά; Όμως, ξέρετε ποιο είναι το μεγάλο ζήτημα εδώ; Το ζήτημα είναι ότι αν αυτά δεν τα βλέπετε, ξέρετε τι μου θυμίζετε, κύριε Υπουργέ, όχι εσείς αλλά ειδικά η Κυβέρνηση; Μου θυμίζετε τον καρκινοπαθή που δεν θέλει να δει το μέγεθος της αρρώστιας και νομίζει ότι μπορεί να το αντιμετωπίσει με ασπιρίνες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτό κάνετε, κύριε Υπουργέ. Δείτε κατάματα την αλήθεια!
      Συνεχίζω σε σχέση με άλλα ζητήματα που σας αφορούν. Είστε ικανοποιημένος από τον αριθμό των αστυνομικών και των πυροσβεστών που έχετε στη διάθεσή σας; Εννοώ τον αριθμό, δηλαδή πόσοι υπηρετούν.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Βέβαια!
      ΜΙΛΤΙΑΔΗΣ ΠΑΠΑΪΩΑΝΝΟΥ: Ξέρετε τι είχατε πει προεκλογικά; Πήρατε τους εξακόσιους ως πυροσβέστες που είχαν ξεκινήσει από εμάς. Πού είναι οι τρεις χιλιάδες;
      Και, ειλικρινά, θέλω να μου πείτε, αν προς στιγμή δεχθώ ότι υπάρχει ανάγκη να επανασυστήσουμε το Σώμα της Αγροφυλακής –που δεν συμφωνώ και άλλη μια φορά επαναλαμβάνω εδώ ότι η αυριανή κυβέρνηση του ΠΑ.ΣΟ.Κ. θα το καταργήσει ξανά αυτό το Σώμα, αν το ιδρύσετε, και είμαι ξεκάθαρος σ’ αυτό- τελικά πού είναι οι μεγάλες ανάγκες στο Υπουργείο σας; Δεν είναι στην Ομόνοια, δεν είναι στα Εξάρχεια; Δεν είναι στις μεγάλες πόλεις; Είναι στην ύπαιθρο; Έτσι, αυτή την εικόνα έχετε; Γιατί εγώ είμαι μεν Βουλευτής της Β΄ Αθηνών, αλλά είμαι κατά βάση ένας πολίτης της υπαίθρου. Πηγαίνω στο χωριό μου, πηγαίνω σ’ όλη την Ελλάδα και ξέρω τι μου γίνεται.
      Πού είναι το πρόβλημα; Εσείς δεν το ξέρετε; Δεν είναι στα αστικά κέντρα; Θα πρέπει να δείτε τι θα κάνουμε σ’ αυτές τις περιπτώσεις και να δείτε, αν θέλετε και διαφορετικές ρυθμίσεις όσον αφορά τις αμοιβές των ίδιων των αστυνομικών, να πληρωθεί διαφορετικά αυτός που παλεύει στην Ομόνοια και στα Εξάρχεια και διαφορετικά αυτός που είναι μέσα στο γραφείο. Τότε, θα σας πω μπράβο, όπως σας είπα σ’ άλλα πράγματα, στα αυτονόητα δηλαδή!
      Δεν τα βλέπετε αυτά; Όσο δεν τα βλέπετε, τόσο θα ανησυχούμε και θα ανησυχούμε για τη συνολική πορεία προς τα μπρος που πρέπει να πάει η χώρα. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, όμως, κύριε Παπαϊωάννου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Τελειώνω, κύριε Πρόεδρε, μ’ ένα πάρα πολύ σοβαρό θέμα που νομίζω ότι πρέπει να αγγίξει τον κύριο Υπουργό. Υπάρχει και ερώτηση από την πλευρά του Συνασπισμού, από τον κ. Κουβέλη, αλλά έχω δει και κάποια δημοσιεύματα αυτές τις μέρες, τα οποία μ’ έχουν ανησυχήσει πάρα πολύ, κύριε Υπουργέ. 
      Συνελήφθησαν από την Αστυνομία και κρατούνται ανήλικοι από oκτώ μέχρι δεκαπέντε χρονών που είχαν ζητήσει άσυλο από το Αφγανιστάν και τους βγάλατε αποφάσεις απέλασης, σε παιδάκια τα οποία είναι απροστάτευτα, δεν έχουν κανέναν από πάνω και κρατούνται σε άθλιες συνθήκες. Υπάρχει, πράγματι, ένα μεγάλο ζήτημα ανθρωπίνων δικαιωμάτων. Δεν ξέρω πόσο το γνωρίζετε αλλά έχει κατατεθεί ερώτηση. Παρακαλώ να ενσκύψετε στο πρόβλημα και να δώσετε μία ουσιαστική απάντηση.
      Θα ήθελα να πω στον κ. Μαγγίνα και για να τελειώνουμε μ’ αυτήν την υπόθεση, ότι στην υπόθεση των Πακιστανών, στην οποία αναφέρθηκα, προφανώς δεν επιδίδονται σε κάποιο σπορ αναμεταξύ τους, όπως μας είπε ο κύριος Υπουργός  και ταυτόχρονα θα ήθελα να πω, να μην επιμένουν πολύ στη σύλληψη που έγινε κατά περίεργο τρόπο του επικεφαλής του προέδρου  της πακιστανικής κοινότητας στην Αθήνα και ας αφήσουν την ελληνική δικαιοσύνη να αποδώσει τα του Καίσαρος τω Καίσαρι και, κυρίως, να μην είμαστε σε παιχνίδια που παίζει το καθεστώς του Πακιστάν σήμερα. Ας είμαστε πιο προσεκτικοί όλοι μας με πάνω απ’ όλα την Κυβέρνηση σ’ αυτά τα κρίσιμα ζητήματα.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός  έχει το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, το τελευταίο θα το εξετάσω όσον αφορά τα παιδιά από το Αφγανιστάν και την εκδοχή του ασύλου και της φροντίδας αυτών των παιδιών.
      Δεύτερον, όσον αφορά στον αριθμό των μεταθέσεων δεν είναι υπερβολικός, γιατί έχω τα στοιχεία από το 1994 μέχρι το 2004 και 2005. Είναι αναλογικά μικρότερος ο αριθμός των μεταθέσεων των αξιωματικών -επειδή ανοίξατε το κεφάλαιο- σε σχέση προς υπηρετούντες αξιωματικούς. Ο αριθμός, δηλαδή, και το ποσοστό προς τους υπηρετούντες είναι μικρότερο απ’ ό,τι ήταν κατά το παρελθόν.
      Θέλω, ειλικρινώς, να σας ζητήσω να εκτιμήσετε ότι δεν υπάρχει κομματισμός, δεν υπάρχει καμία ανάμιξη. Για τις μεταθέσεις υπήρξαν και οι επιδοκιμασίες από τις συνδικαλιστικές οργανώσεις, αλλά δεν ενδιαφέρει αυτό, να έχουμε το απόλυτο κριτήριο «επιδοκιμάζει-αποδοκιμάζει», γιατί μπορεί να είναι και σημεία τα οποία να αποδοκιμάζει η συνδικαλιστική οργάνωση. Εγώ σας λέω πως είναι η λειτουργία.
      Επιπλέον, από τις σημειώσεις που κράτησα από τις παρατηρήσεις του κ. Παπαϊωάννου, ειλικρινά θέλω να σας διαβεβαιώσω ότι η λογική των γεγονότων όσον αφορά στην αστυνόμευση και στην εγκληματικότητα έχει στατιστική απόδειξη, όπως σας την είπα, με το να εκκαθαρίζουμε παλαιές υποθέσεις λιμνάζουσες και να κυνηγάμε την τρέχουσα εγκληματικότητα. Έχουμε αύξηση στη χαμηλή εγκληματικότητα αλλά ταυτόχρονα και αύξηση της εξουδετέρωσης, δηλαδή της εξιχνίασης.
      Ειλικρινώς θέλω να σας διαβεβαιώσω ότι η αστυνόμευση υπηρετείται από όλους, από όλον τον οργανισμό του Σώματος και σε καμία περίπτωση δεν θα είμαστε χαλαροί ή αδιάφοροι προ της εγκληματικότητας, σας ζητούμε όμως να δεχθείτε και για την περίπτωση των ληστειών ότι δεν είναι φαινόμενο σ’ έξαρση, είναι μάλλον φαινόμενο σε ύφεση. 
      Κοίταζα χθες και, ειλικρινώς, σας λέω και  σημειώστε το -και εδώ είναι η δόξα της Αστυνομίας της 17ης Νοεμβρίου 2006, όχι μεγάλη, αλλά μία επίδοση- το βαθμό και τον αριθμό των εξιχνιάσεων, δηλαδή της εξουδετέρωσης της εγκληματικότητας, μία φάση μετά από τη διάπραξη του εγκλήματος. Εγώ αισιοδοξώ και θέλω εσείς να είσθε εν εγρηγόρσει και με σύνεση να παρακολουθείτε τα θέματα της Αστυνομίας και να μην μας αδικείτε.
      Ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Κηρύσσεται περαιωμένη η συζήτηση επί της υπ’ αριθμόν 12/8/22.9.2006 επερώτησης Βουλευτών του ΠΑ.ΣΟ.Κ. προς τον Υπουργό Δημόσιας Τάξης, σχετικά με το προσωπικό της ΕΛ.ΑΣ..	
       Κύριοι συνάδελφοι, δέχεστε σ’ αυτό το σημείο να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.41΄, λύεται η συνεδρίαση για την προσεχή Δευτέρα 20 Νοεμβρίου 2006 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη, που έχει διανεμηθεί.
      Η ΠΡΟΕΔΡΟΣ 					ΟΙ ΓΡΑΜΜΑΤΕΙΣ
ΟΛΟΜΕΛΕΙΑ 17-11-06	ΣΕΛ. 4



