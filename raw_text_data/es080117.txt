ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΞΖ΄
Τρίτη 17 Ιανουαρίου 2008 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Άδεια απουσίας του Βουλευτή κ. Γ. Σαλαγκούδη. σελ.
2. Ανακοινώνεται ότι τη συνεδρίαση παρακολουθούν μαθητές, από το 6ο Δημοτικό Σχολείο Καλλιθέας, το 16ο και το 17ο Δημοτικό Σχολείο Γαλατσίου, το 1ο Γυμνάσιο Πάτρας, σπουδαστές της Σχολής Πολέμου Αεροπορίας και το Σχολείο Επιμόρφωσης Αξιωματικών. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3. Ανακοίνωση του δελτίου επικαίρων ερωτήσεων της Παρασκευής 18 Ιανουαρίου 2008. σελ.
4. Συζήτηση επικαίρων ερωτήσεων:
α) Προς τον Υπουργό Απασχόλησης και Κοινωνικής Προστασίας, σχετικά με τη μείωση του ορίου ηλικίας συνταξιοδότησης για τους αγρότες και τις αγρότισσες. σελ.
β) προς τον Υπουργό Δικαιοσύνης, σχετικά με τον τρόπο χειρισμού υποθέσεων με πολιτικές προεκτάσεις από λειτουργούς της Δικαιοσύνης κ.λπ. σελ.
γ) Προς τον Υπουργό Οικονομίας και Οικονομικών, σχετικά με τη λήψη μέτρων για τους ελαιοτριβείς του νομού Ηλείας κ.λπ. σελ. 
δ) Προς τον Υπουργό Υγείας και Κοινωνικής Αλληλεγγύης, σχετικά με τα προβλήματα λειτουργίας του Γενικού Νοσοκομείου Κέρκυρας. σελ.
ε) Προς τον Υπουργό Ανάπτυξης,
i) σχετικά με το κύμα ακρίβειας που πλήττει την αγορά κ.λπ. σελ.
ii) σχετικά με την επένδυση εξόρυξης χρυσού στους νομούς Έβρου και Ροδόπης κ.λπ. σελ.
στ) Προς τον Υπουργό Περιβάλλοντος, Χωροταξίας και Δημοσίων Έργων,
i) σχετικά με τις καθυστερήσεις στην ανέγερση νέων σπιτιών στις πυρόπληκτες περιοχές του νομού Ηλείας κ.λπ. σελ.
ii) σχετικά με τις αυξήσεις στις τιμές των διοδίων στο Ρίο – Αντίρριο κ.λπ. σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: « Κατάργηση φόρου κληρονομιών και γονικών παροχών, απαλλαγή πρώτης κατοικίας, ενιαίο τέλος ακινήτων, αντιμετώπιση λαθρεμπορίου καυσίμων και λοιπές διατάξεις ». σελ. 
2. Κατάθεση Εκθέσεων Διαρκών Επιτροπών.
α) Η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Οικονομίας και Οικονομικών, « Κύρωση Συμφωνίας Στρατηγικής Συνεργασίας μεταξύ της Ελληνικής Δημοκρατίας και των Εταιρειών Microsoft Corporation, Microsoft Ireland Operation Limited και Μάϊκροσοφτ Ελλάς Ανώνυμη Βιομηχανική και Εμπορική Εταιρεία Προϊόντων και Υπηρεσιών Πληροφορικής ». σελ.
β) Η Διαρκής Επιτροπή Παραγωγής και Εμπορίου καταθέτει τις Εκθέσεις της στα σχέδια νόμων  του Υπουργείου Ανάπτυξης:
i) « Κύρωση του Μνημονίου Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν στον τομέα του Φυσικού Αερίου και του Πετρελαίου». σελ.
ii) «Κύρωση της Συμφωνίας μεταξύ της Ελληνικής Δημοκρατίας, της Δημοκρατίας της Τουρκίας και της Ιταλικής Δημοκρατίας, σχετικώς με την ανάπτυξη διαδρόμου μεταφοράς φυσικού αερίου Τουρκία – Ελλάδα – Ιταλία». σελ.
iii) « Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως της Δημοκρατίας της Ινδίας στην Επιστημονική και Τεχνολογική συνεργασία». σελ.
ΟΜΙΛΗΤΕΣ

Α. Επί των επικαίρων ερωτήσεων:
ΒΛΑΧΟΣ Γ. σελ.
ΚΑΛΑΝΤΖΑΚΟΥ Σ. σελ.
ΚΑΛΑΦΑΤΗΣ Σ. σελ.
ΚΑΛΑΦΑΤΗΣ Σ. σελ.
ΚΑΡΑΘΑΝΑΣΟΠΟΥΛΟΣ Ν. σελ.
ΚΑΡΑΤΖΑΦΕΡΗΣ Γ. σελ.
ΚΟΝΤΟΓΙΑΝΝΗΣ Γ. σελ.
ΚΟΥΤΣΟΥΚΟΣ Ι. σελ.
ΛΑΦΑΖΑΝΗΣ Π. σελ.
ΛΕΓΚΑΣ Ν. σελ.
ΝΤΟΛΙΟΣ Γ. σελ.
ΞΑΝΘΟΠΟΥΛΟΣ Θ. σελ.
ΠΑΠΑΓΕΩΡΓΙΟΥ Γ. ( Ν. Άρτας ) σελ.
ΤΖΑΜΤΖΗΣ Ι. σελ.
ΧΑΡΑΛΑΜΠΟΥΣ Χ. σελ.
ΧΑΤΖΗΓΑΚΗΣ Σ. σελ.

Β. Επί του σχεδίου νόμου του Υπουργείου Οικονομίας και Οικονομικών:
ΑΡΓΥΡΗΣ Ε. σελ.
ΒΕΛΟΠΟΥΛΟΣ Κ. σελ.
ΒΟΡΙΔΗΣ Μ. σελ.
ΓΕΙΤΟΝΑΣ Κ. σελ.
ΓΕΩΡΓΙΑΔΗΣ Α. σελ.
ΚΑΪΛΗ Ε. σελ.
ΚΑΚΛΑΜΑΝΗΣ Α. σελ.
ΚΑΡΑΘΑΝΑΣΟΠΟΥΛΟΣ Ν. σελ.
ΚΑΡΑΣΜΑΝΗΣ Γ. σελ.
ΚΑΤΣΙΦΑΡΑΣ Α. σελ.
ΚΟΣΜΙΔΗΣ Ι. σελ.
ΛΑΦΑΖΑΝΗΣ Π. σελ.
ΛΟΒΕΡΔΟΣ Α. σελ.
ΜΠΕΖΑΣ Α. σελ.
ΠΑΤΡΙΑΝΑΚΟΥ Φ. σελ.
ΠΟΛΑΤΙΔΗΣ Η. σελ.
ΡΑΠΤΗ Ε. σελ.
ΡΟΝΤΟΥΛΗΣ Α. σελ.
ΣΓΟΥΡΙΔΗΣ Π. σελ.
ΣΚΟΥΛΑΣ Ι. σελ.
ΣΚΡΑΦΝΑΚΗ Μ. σελ.
ΣΠΗΛΙΟΠΟΥΛΟΣ Κ. σελ.
ΤΙΜΟΣΙΔΗΣ Μ. σελ.
ΤΣΙΡΩΝΗΣ Α. σελ.


      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΞΖ΄
      Πέμπτη 17 Ιανουαρίου 2008
      Αθήνα, σήμερα στις 17 Ιανουαρίου 2008, ημέρα Πέμπτη και ώρα 10.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (΄Ελσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Ιορδάνη Τζαμτζή, Βουλευτή Πέλλης τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
       
      1) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  το Παράρτημα Πελοποννήσου και Δυτικής  Στερεάς Ελλάδας του Γεωτεχνικού Επιμελητηρίου της Ελλάδας ζητεί τη συμμετοχή των Γεωτεχνικών στη διαχείριση του προγράμματος της εξισωτικής αποζημίωσης.
      2) Ο Βουλευτής Λαρίσης κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία  η κ. Γιονανίδη Παρασκευή, αρχαιολόγος ζητεί τη μονιμοποίησή της.
      3) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία  ο Δικηγορικός Σύλλογος Κερκύρας ζητεί την τροποποίηση του ν.2664/1998, που αφορά σε θέματα του Κτηματολογίου.
      4) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία  ο Δικηγορικός Σύλλογος Πρεβέζης ζητεί να μην υπαχθούν οι υποθέσεις του Διοικητικού Πρωτοδικείου Ιωαννίνων στο υπό ίδρυση Διοικητικό Εφετείο Μεσολογγίου.
      5) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία  ο Νομάρχης Πρέβεζας ζητεί να μην υπαχθούν οι υποθέσεις του Διοικητικού Πρωτοδικείου Ιωαννίνων στο υπό ίδρυση Διοικητικό Εφετείο Μεσολογγίου.
      6) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ κατέθεσε αναφορά με την οποία  ο Δήμαρχος Εξαπλατάνου Νομού Πέλλης ζητεί την επανίδρυση στο δήμο του, του αστυνομικού σταθμού.
      7) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία  ο Δήμος Πρεβέζης ζητεί να μην υπαχθούν οι υποθέσεις του Διοικητικού Πρωτοδικείου Ιωαννίνων στο υπό ίδρυση Διοικητικό Εφετείο Μεσολογγίου.
      8) Ο Βουλευτής Β΄ Πειραιώς κ. ΠΑΝΑΓΙΩΤΗΣ ΛΑΦΑΖΑΝΗΣ κατέθεσε αναφορά με την οποία  η ΄Ενωση Τεχνικών Πολεμικού Ναυτικού ζητεί την ένταξη του τεχνικού πολιτικού προσωπικού του Πολεμικού Ναυτικού, στα βαρέα και ανθυγιεινά επαγγέλματα.
      9) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ κατέθεσε αναφορά με την οποία  ο Γενικός Οργανισμός Εγγείων Βελτιώσεων Πεδιάδων Θεσσαλονίκης- Λαγκαδά ζητεί την εξαίρεσή του από τις ρυθμίσεις του ΠΔ 164/2004, για την πρόσληψη εποχικών υπαλλήλων.
      10) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία  ο Δήμαρχος Γαζίου Κρήτης ζητεί την τροποποίηση του π.δ. 164/2004.
      11) Οι Βουλευτές Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ και κ. ΜΙΧΑΗΛ ΠΑΠΑΓΙΑΝΝΑΚΗΣ κατέθεσαν αναφορά με την οποία  το Αντιπυρηνικό Παρατηρητήριο Μεσογείου ζητεί την αποτροπή εγκατάστασης, πυρηνικών αντιδραστήρων στη χώρα μας.
      12) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ κατέθεσε αναφορά με την οποία  η Παιδιατρική Κλινική του Γενικού Νοσοκομείου Χαλκίδας ζητεί την πρόσληψη παιδιάτρων.
      13) Η Βουλευτής Πέλλης κ. ΘΕΟΔΩΡΑ ΤΖΑΚΡΗ  κατέθεσε αναφορά με την οποία  η Ένωση Ταδιτών Ελλάδος ζητεί τη διεύρυνση του θεσμού των τμημάτων αθλητικής διευκόλυνσης κ.λπ..
      14) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά με την οποία  η αστική μη κερδοσκοπική εταιρεία, Διεθνές Πανόραμα Ανεξαρτήτων Δημιουργών Φίλμ και Βίντεο ζητεί την αξιοποίηση κινηματογραφικού αρχείου.
      14) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά με την οποία  η Πανελλήνια Ομοσπονδία Θεάματος Ακροάματος ζητεί τη δημιουργία  επιμελητηρίου, για την προαγωγή της μουσικής τέχνης κ.λπ..
      15) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ  κατέθεσε αναφορά με την οποία  οι Συνταξιούχοι Τ.Α.Π.-Ο.Τ.Ε. Πύργου ζητούν ως πυρόπληκτοι, τη χορήγηση μιας επί πλέον σύνταξης.
      16) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε δημοσίευμα εφημερίδας το οποίο αναφέρεται στα προβλήματα περίθαλψης των παράνομων μεταναστών.
      17) Ο Βουλευτής Α΄ Αθηνών κ. ΑΘΑΝΑΣΙΟΣ (ΝΑΣΟΣ)  ΑΛΕΥΡΑΣ κατέθεσε αναφορά με την οποία  ο Πανελλήνιος Σύλλογος Επιστημόνων Ειδικής Αγωγής και Κοινωνικής Πολιτικής ζητεί τη θέσπιση κλάδου Π.Ε. Δασκάλων Ειδικής Αγωγής κ.λπ..
      18) Οι Βουλευτές, Κέρκυρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία  ο Αλιευτικός - Αγροτικός Σύλλογος Δήμου Κασσωπαίων Νομού Κέρκυρας `Ο ΣΑΜΠΙΕΡΟΣ` ζητεί να μη λειτουργήσει στη περιοχή του, νέα ιχθυοκαλλιέργεια.
      19) Οι Βουλευτές, Κέρκυρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Λέσβου κ. ΣΤΑΥΡΟΣ ΣΚΟΠΕΛΙΤΗΣ  κατέθεσαν αναφορά με την οποία  το Νομαρχιακό Συμβούλιο Κέρκυρας ζητεί τη δρομολόγηση  και δεύτερου πλοίου στη γραμμή Λευκίμμης - Ηγουμενίτσας.
      20) Οι Βουλευτές, Κέρκυρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  το Νομαρχιακό Συμβούλιο Κέρκυρας ζητεί την άμεση καταβολή δεδουλευμένων αποδοχών στους ξενοδοχοϋπαλλήλους της Κέρκυρας κ.λπ.
      21) Οι Βουλευτές, Κέρκυρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  οι σχολικοί φύλακες του Δήμου Ηγουμενίτσας ζητούν την καταβολή των δεδουλευμένων αποδοχών τους.
      22) Οι Βουλευτές, Λέσβου κ. ΣΤΑΥΡΟΣ ΣΚΟΠΕΛΙΤΗΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  το Εργατικό Κέντρο Σάμου ζητεί να λειτουργήσουν πλήρως όλες οι κλινικές του νοσοκομείου της Ικαρίας κ.λπ..
      B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 3312/14.12.07 ερώτηση των Βουλευτών κυρίων Νικολάου Γκατζή, Τάκη Τσιόγκα, Αχιλλέα Κανταρτζή δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ./235/3.1.08 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με υπ΄αριθμ. πρωτοκόλλου 3312/14.12.07 ερώτησης των Βουλευτών κ.κ. Νίκου Γκατζή, Τάκη Τσιόγκα και Αχιλλέα Κανταρτζή, και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Στο πλαίσιο των προσπαθειών που καταβάλλουν οι υπηρεσίες του Υπουργείου Πολιτισμού για το σχεδιασμό και την εφαρμογή εθνικής μουσειακής πολιτικής στον προγραμματισμό ίδρυσης νέων Μουσείων, λαμβάνονται υπόψη τα εξής:
      - Εξετάζονται οι ανάγκες των ευρύτερων περιφερειών, ώστε να αποφεύγεται η δημιουργία πολλών, χαμηλής επισκεψιμότητας, αδύναμης παρουσίας και υψηλού κόστους, μουσείων.
      - Ως προτεραιότητα τίθεται η ίδρυση μουσείων στις πρωτεύουσες όλων των νομών της χώρας, όπου άλλωστε συγκεντρώνεται συνήθως και το εν δυνάμει κοινό των Μουσείων.
      - Σκόπιμο θεωρείται, επίσης, τα ιδρυόμενα μουσεία στην πλειονότητά τους να είναι διαχρονικού χαρακτήρα.
      - Η ίδρυση νέων μουσείων συνδέεται άρρηκτα με τις διαρκώς αυξανόμενες ανάγκες φύλαξης, προστασίας και ανάδειξης για το ευρύ κοινό των αρχαιοτήτων των αντίστοιχων περιοχών, των οποίων ο όγκος διαρκώς αυξάνεται με τις ανασκαφές και λοιπά αρχαιολογικά έργα.
      Όσον αφορά στα Αρχαιολογικά Μουσεία της Περιφέρειας Θεσσαλίας, πρόσφατα (υπ' αρ. ΥΠ.ΠΟ./ΓΔΑΠΚ/ΔΜΕΕΠ/Γ1/Φ21-Γεν/99797/1387/23-10-2007 Υ.Α) εγκρίθηκε η ίδρυση νέου Αρχαιολογικού Μουσείου στην πρωτεύουσα του νομού Τρικάλων (Διαχρονικό Μουσείο Τρικάλων), αλλά και η οργάνωση μουσειακών χώρων τοπικού χαρακτήρα (π.χ. Αρχαιολογικής Συλλογής Φαρσάλων, Βυζαντινής Συλλογής Δομένικου Ελασσόνας), για τα οποία υπήρχε προεργασία. Επίσης, με την ίδια απόφαση εγκρίθηκε η σύσταση επιτροπής προκειμένου να εξετασθεί η εξαγορά όμορου του Αρχαιολογικού Μουσείου Αλμυρού ακινήτου, που θα εξασφαλίσει πρόσθετους χώρους για την αποθήκευση των αρχαίων ευρημάτων και τις λοιπές υποδομές του Μουσείου, στο οποίο, μεταξύ άλλων, εκτίθενται και δείγματα γλυπτικής από το ναό του Ασκληπιού στην πόλη των Φθιωτίδων Θηβών που ήκμασε κατά τους αρχαίους και βυζαντινούς χρόνους στην περιοχή της Νέας Αγχιάλου.
      Σημειώνεται ότι στο Νομό Μαγνησίας υφίσταται ήδη το Αρχαιολογικό Μουσείο Βόλου, στο οποίο προωθείται η ολοκλήρωση της οργάνωσης της έκθεσης της νέας του πτέρυγας. Επιπλέον, στην ίδια φάση εξέλιξης βρίσκεται και η οργάνωση της έκθεσης του Αρχαιολογικού Μουσείου Καρδίτσας, ενώ προχωρούν οι κτηριολογικές εργασίες του Διαχρονικού Μουσείου Λάρισας.
      Η ύπαρξη των παραπάνω Μουσείων, που επιφορτίζει ήδη το Υπουργείο Πολιτισμού με το αναγκαίο κόστος ορθής λειτουργίας τους, καθιστά ίσως πλεονασματική στο παρόν τουλάχιστον χρονικό διάστημα τη δημιουργία ενός επιπλέον Μουσείου στην Νέα Αγχίαλο, το οποίο προϋποθέτει ικανά κονδύλια για την δημιουργία, οργάνωση και λειτουργία ποικίλων χώρων που απαιτούνται για ένα σύγχρονο Μουσείο και τη στελέχωσή του με το κατάλληλο ειδικευμένο προσωπικό. Επομένως, κρίνεται προτιμότερο να επανεξετασθεί σε μελλοντικό χρόνο το θέμα της δημιουργίας Μουσείου στη Νέα Αγχίαλο λαμβάνοντας υπόψη και τις προοπτικές επισκεψιμότητας στην περιοχή, προκειμένου να εξασφαλισθεί η βιωσιμότητα του Μουσείου.
      Ο Υπουργός
      ΜΙΧΑΛΗΣ ΛΙΑΠΗΣ»
     2. Στην με αριθμό 3108/10.12.07 ερώτηση του Βουλευτή κ. Κωστή Αϊβαλιώτη δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ./220/3.1.08 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 3108/10.12.07 ερώτησης του Βουλευτή Kωστή Αϊβαλιώτη και σύμφωνα με τα στοιχεία που έθεσε υπόψη μας η αρμόδια Α΄ Εφορεία Προϊστορικών και Κλασικών Αρχαιοτήτων, σας γνωρίζουμε τα εξής:
      Οι καταστροφές των μνημείων της Ακρόπολης που έχουν επέλθει στο πέρασμα των αιώνων, πραγματοποιήθηκαν σε διαφορετικές ιστορικές περιόδους και οφείλονται τόσο σε φυσικά αίτια όσο και σε ανθρώπινη παρέμβαση (Πέρσες, Έρουλοι, Χριστιανοί, Φράγκοι, Φλωρεντίνοι, Τούρκοι, Ενετοτουρκικός πόλεμος, διαρπαγή γλυπτών από τον Έλγιν) με πιo σημαντικές εκείνες που αναφέρονται στην Ερώτηση του κ. Βουλευτή. Η ενημέρωση του κοινού λοιπόν δεν πρέπει να είναι επιλεκτική αλλά να περιλαμβάνει όλη την ιστορία των καταστροφών που επιτελέσθηκαν στον Ιερό Βράχο της Ακρόπολης.
      Η τοποθέτηση πινακίδων στην είσοδο του αρχαιολογικού χώρου γίνεται με εξαιρετική φειδώ ώστε να μην εμποδίζεται η οπτική επαφή που έχει ο επισκέπτης με τον Ιερό Βράχο. Ελάχιστες και πολύ λιτές πινακίδες υπάρχουν στην είσοδο που αναφέρονται στην κήρυξή του ως Μνημείου Παγκόσμιας Πολιτιστικής Κληρονομιάς από την UNESCO και ως Πρώτου Μνημείου Ευρωπαϊκής Πολιτιστικής Κληρονομάς. Η τοποθέτηση περισσότερων πινακίδων έξω από το χώρο θα προκαλέσει αλλοίωση και κορεσμό στο λιτό, κατάφυτο από αθηναϊκές ελιές τοπίο που χαρακτηρίζει τον αρχαιολογικό χώρο της Ακρόπολης.
      Σας ενημερώνουμε ωστόσο, ότι ο επισκέπτης θα μπορέσει να λάβει όλο το εύρος των πληροφοριών σχετικά με την ιστορία των μνημείων τόσο στο Νέο Μουσείο της Ακρόπολης, αλλά κυρίως στο Παλαιό Μουσείο που. βρίσκεται πάνω στον Ιερό Βράχο. Σχετικά με το Παλαιό Μουσείο της Ακρόπολης μελετάται πρόταση της Α΄ ΕΠΚΑ για την επαναλειτουργία του ως χώρου τεκμηρίωσης και πληροφόρησης με ειδικές ενότητες που θα αναφέρονται στην ιστορία της Ακρόπολης, των ανασκαφών και των αναστηλώσεων των Μνημείων της.
      Ο Υπουργός
      ΜΙΧΑΛΗΣ ΛΙΑΠΗΣ»
	3. Στην με αριθμό 2633/29-11-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Β13-599/17-12-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Β. Κεγκέρογλου, με θέμα «Η ακρίβεια δυσχεραίνει τον οικογενειακό προγραμματισμό», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ. Γ. Εμπορίου - Γ. Γ. Καταναλωτή σας γνωστοποιούμε τα ακόλουθα:
      Από το 1992 και μετά, δυνάμει της Α.Δ. 16/92, οι τιμές πώλησης στο σύνολο σχεδόν των τροφίμων και ποτών διαμορφώνονται ελεύθερα, με βάση την προσφορά, ζήτηση και τους κανόνες του υγιούς ανταγωνισμού, σε όλα τα στάδια εμπορίας τους (βιομηχανία, βιοτεχνία, εισαγωγέας, χονδρέμπορος, λιανοπωλητής), με μόνη εξαίρεση τα οπωρολαχανικά και τις παιδικές τροφές, των οποίων οι τιμές τελούν ακόμα υπό το καθεστώς των ελεγχομένων ειδών.
     Η απελευθέρωση των τιμών ήταν απόρροια της επιτακτικής ανάγκης εναρμόνισης της οικονομίας της ελληνικής αγοράς προς τις αντίστοιχες οικονομίες των άλλων Κρατών-Μελών της Ε.Ε., αφ' ενός μεν γιατί κάτι τέτοιο επιτάσσει η συνθήκη ένταξης της χώρας μας στην Ε.Ε. και αφετέρου γιατί με την απελευθέρωση αυτή διασφαλίσθηκε η οικονομική επιβίωση των ελληνικών επιχειρήσεων απέναντι στις ανταγωνιστικές συνθήκες στην Ευρωπαϊκή και Παγκόσμια Αγορά, που είναι αισθητές αλλά και για να δοθούν κίνητρα στις επιχειρήσεις αυτές να δραστηριοποιηθούν και ανταγωνιστικά μεταξύ τους, προς όφελος των ιδίων και του καταναλωτικού κοινού.
     Συνεπεία πλέον της απελευθερωμένης αγοράς οι εκάστοτε κρατούσες συνθήκες, πολλές φορές στα πλαίσια του υγιούς ανταγωνισμού, εκ των πραγμάτων επηρεάζουν τις τιμές (π.χ. με χαμηλή προσφορά -υψηλή ζήτηση - άνοδος τιμών, με υψηλή προσφορά-χαμηλή ζήτηση - μείωση τιμών).
     Το γεγονός ότι οι τιμές διαμορφώνονται ελεύθερα, δε σημαίνει ότι δεν υφίσταται μηχανισμός ελέγχου αυτών, αφού σε ισχύ ευρίσκεται το ισχυρό νομικό πλαίσιο του Ν. 703/77 «Περί προστασίας του ελεύθερου ανταγωνισμού», όπως τροποποιήθηκε και ισχύει, που εφαρμόζεται από την αρμόδια Επιτροπή Ανταγωνισμού, νόμος που θεσπίζει κανόνες περί τη λειτουργία της αγοράς μέσα από υγιείς συνθήκες ανταγωνισμού και επιβάλλει κυρώσεις σε επιχειρήσεις, που για ίδιο και μόνο οικονομικό όφελος, εφαρμόζουν συμπεριφορές και πρακτικές που διαστρεβλώνουν τον ανταγωνισμό (κατάχρηση δεσπόζουσας θέσης, εναρμονισμένες πρακτικές τιμών, ολιγοπωλιακές ή μονοπωλιακές καταστάσεις κ.λπ.).
     Κατ' ακολουθία των ανωτέρω, ο ανταγωνισμός υπαγορεύει στον καταναλωτή την ανάγκη όπως, για την προστασία του και διασφάλιση των οικονομικών του συμφερόντων, ερευνά την αγορά, για επιλογή των προϊόντων της αρεσκείας του και στις συμφέρουσες γι' αυτόν τιμές.
     Σχετικά με τις αυξήσεις στα βασικά καταναλωτικά αγαθά σας γνωστοποιούμε τα εξής:
     Α) Οι πολύ υψηλές τιμές διαμόρφωσης των δημητριακών-σιτηρών, αφ' ενός μεν λόγω της παρατεταμένης ξηρασίας στην Χώρα μας και αφ' ετέρου λόγω της υψηλής ζήτησης που παρατηρήθηκε στην Κίνα και lνδία για τα προϊόντα αυτά, είχαν σαν συνέπεια ν' αυξηθούν σημαντικά οι διεθνείς τιμές του είδους, αίτια που επέδρασαν αυξητικά στις τιμές των παραγώγων προϊόντων των δημητριακών-σιτηρών (άλευρα, άρτος, ζυμαρικά κ.λπ.).
     Β) Οι αυξήσεις των εισαγωγικών τιμών των κτηνοτροφικών προϊόντων (όπως γάλα, τυροκομικά, κρέατα κ.λπ.), που συμπαρασύρουν αυξητικά και τις τιμές των αντίστοιχων εγχωρίων προϊόντων, λαμβανομένου μάλιστα υπόψη ότι στις αξίες αυτές επέδρασαν και επελθούσες ανατιμήσεις των ζωοτροφών.
     Γ) Σε επίπεδο εργοστασιακών τιμών στα παραπάνω προϊόντα δεν πρέπει να διαφεύγει το γεγονός ότι οι τιμές αυτές επηρεάζονται και από άλλους κοστολογικούς παράγοντες που δεν μπορούν να παραγνωρισθούν, όπως:
	Η τελική τιμή εργοστασίου, αναμφισβήτητα εμπεριέχει στοιχεία κόστους που εξ' αντικειμένου δεν μπορούν να παραγνωρισθούν, όπως π.χ.
	- Τιμή κτήσης πρώτης ύλης, μεταφορά στο εργοστάσιο, έξοδα παραγωγής, έξοδα διάθεση, γενικά έξοδα, καθαρά κέρδη, προμήθεια αντιπροσώπων, κέρδη χονδρεμπόρων, κέρδη λιανοπωλητών , Φ.Π.Α., κ.λπ.)
     Από πλευράς αρμοδιότητας της Διεύθυνσης Τιμών, Τροφίμων Ποτών της Γ.Γ. Εμπορίου του Υπουργείου Ανάπτυξης ισχύουν μηχανισμοί, μέσω των οποίων παρακολουθείται η διαμόρφωση και εξέλιξη των τιμών τροφίμων και ποτών στην εγχώρια αγορά όπως:
     α) Η Α.Δ. 5/05, με την οποία επιβάλλεται η υποχρέωση σε βιομηχανίες, βιοτεχνίες και εισαγωγείς μεγάλης οικονομικής επιφάνειας (υψηλός κύκλος εργασιών) όπως, επί εκδηλούμενης πρόθεσής τους να μεταβάλλουν τις τιμές των τροφίμων και ποτών (που απαριθμούνται σε 57 προϊόντα), ενημερώνουν απευθείας την Υπηρεσία 10 ημέρες τουλάχιστον, πριν τη μεταβολή αυτή, υποβάλλοντας προς τούτο τον τιμοκατάλογο με τις νέες τιμές. Σε συνέχεια αυτής της διάταξης και σε μια προσπάθεια καλύτερης καταγραφής των τάσεων της αγοράς, ζητήθηκε από την Πολιτική Ηγεσία του Υπουργείου Ανάπτυξης από τις αλυσίδες των Super Market να καταθέτουν επιπλέον λίστες με τις τιμές από 450 βασικά προϊόντα. Μέσα από αυτή τη διαδικασία και με παράλληλη εξέταση των τιμών παραγωγού και των αντίστοιχων διεθνών τιμών επιδιώκεται η διερεύνηση αναίτιων ανατιμήσεων.
     Επίσης, σημειώνουμε ότι ο Υφυπουργός Ανάπτυξης κ. Γιώργος Βλάχος με την από 13/2/2007 επιστολή του ζήτησε από εταιρίες τροφίμων, μετά την αναγγελία νέων τιμών στο προϊόντα τους και επειδή αυτές υπερβαίνουν τις αυξήσεις του δείκτη καταναλωτή, να ενημερώσουν τις υπηρεσίες του Υπουργείου Ανάπτυξης με τα αναλυτικά κοστολόγια από τα οποία προκύπτουν οι αυξήσεις. Επιπλέον ζήτησε όπως γνωστοποιήσουν αν οι αναγγελθείσες ανατιμήσεις αφορούν νέα παραγωγή ή εισαγωγή ή αποθέματα προσδιορίζοντας και το χρονικό διάστημα που αφορούν.
     β) Η σε τακτά χρονικά διαστήματα διενέργεια τιμοληψίας σε βασικά είδη διατροφής από επιλεγμένες πηγές πληροφόρησης (Σούπερ Μάρκετ) της Πρωτεύουσας.
     γ) Ο καθημερινός αγορανομικός και τιμοληπτικός έλεγχος στις τιμές οπωρολαχανικών που διαμορφώνονται στις Λαϊκές Αγορές της Πρωτεύουσας.
     δ) Η λειτουργία του θεσμού «ΠΑΡΑΤΗΡΗΤΗΡΙΟ ΤΙΜΩΝ», όπου καταγράφονται οι τιμές πώλησης οπωρολαχανικών που διαμορφώνονται στις Κεντρικές Αγορές 	Χονδρεμπορίου και στις Λιανικές (Σούπερ-Μάρκετ, Οπωροπωλεία και Λαϊκές Αγορές).
     Όλα τα στοιχεία τιμών που συλλέγονται από τους παραπάνω μηχανισμούς καταγράφονται παρακολουθούνται και αξιολογούνται έτσι ώστε να υπάρχει κάθε φορά μια σαφής εικόνα στις τάσεις της αγοράς από πλευράς τιμών.
     Ο αγορανομικός έλεγχος ως προς την κανονικότητα ή μη των τιμών, υπό τη στενή του έννοια, διενεργείται μόνο στις τιμές των οπωρολαχανικών και παιδικών τροφών, επειδή τα είδη αυτά, όπως προαναφέρεται, υπάγονται στην κατηγορία «των ελεγχομένων ειδών».
     Σε όλα τα υπόλοιπα είδη τροφίμων και ποτών η κανονικότητα των τιμών συνδέεται ευθέως με το Ν. 703177 αρμοδιότητας της Επιτροπής Ανταγωνισμού.
     Δεν υπάρχει βέβαια αμφιβολία ότι οι αυξήσεις διεθνώς των τιμών πετρελαίου, έχουν επιπτώσεις στις οικονομίες των Χωρών και κατ' επέκταση και στην Χώρα μας. Αυτονόητο λοιπόν είναι ότι οι αυξήσεις αυτές επιδρούν και στην εσωτερική αγορά μέσω αυξητικού επηρεασμoύ τιμών και ως εκ τούτου ο παράγοντας «πετρέλαιο» ως στοιχείο επίδρασης στο κόστος των τροφίμων και ποτών δε μπορεί να παραγνωρισθεί.
     Επίσης, ο έλεγχος για την εφαρμογή των διατάξεων του Αγορανομικού Κώδικα και των κατ' εξουσιοδότηση αυτού ισχυουσών Αγορανομικών Διατάξεων εντάσσεται μέσα στα ημερήσια καθήκοντα των Αρχών που ασκούν αγορανομικούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών, κινούνται οι διαδικασίες εφαρμογής των νομίμων κατά των παραβατών.
     Ανεξάρτητα των παραπάνω σας γνωρίζουμε ότι με το υπ' αριθμ. πρωτ. Α2-5051/06-12-2007 έγγραφο της Διεύθυνσης Τιμών Τροφίμων Ποτών της Γ.Γ Εμπορίου του Υπουργείου Ανάπτυξης διαβιβάστηκε εγκύκλιος προς όλες τις Νομαρχιακές Αυτοδιοικήσεις Χώρας για εντατικοποίηση αγορανομικών ελέγχων στις αγορές, κατά τις εορτές των Χριστουγέννων και του νέου έτους.
Ο Υφυπουργός
ΓΕΩΡΓΙΟΣ ΒΛΑΧΟΣ»
      4. Στην με αριθμό 2685/30-11-07 ερώτηση του Βουλευτή κ. Ελευθερίου Αυγενάκη δόθηκε με το υπ’ αριθμ. 2995 (ΠΠΟ) 21.12.07 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 2685/30.11.07 ερώτησης του Βουλευτή κ. Λ. Αυγενάκη σχετικά με το ανωτέρω θέμα, σας γνωρίζουμε τα εξής:
      Η πολιτική ηγεσία του ΥΠ.ΑΝ. εξετάζει με σοβαρότητα το ανωτέρω αίτημα, το συσχετίζει με την χωροταξική και γνωστική αναδιάταξη του ερευνητικού ιστού της χώρας σε συνδυασμό με την ψήφιση του νέου Νόμου για την Ε&Τ, τις δημοσιονομικές συνθήκες της χώρας και την υλοποίηση του νέου Επιχειρησιακού Σχεδίου για την Ε&Τ 2007-2013.
      Επίσης, με σοβαρότητα και προσοχή προχωρεί στην αναδιάταξη των ερευνητικών κέντρων με σκοπό την εκπλήρωση των υποχρεώσεων που απορρέουν τόσο από τον ευρωπαϊκό προσανατολισμό της χώρας (Στρατηγική της Λισσαβόνας) όσο και από τις εθνικές επιστημονικές και ερευνητικές ανάγκες.
      Ο Υπουργός
      ΧΡΗΣΤΟΣ ΦΩΛΙΑΣ»
      5. Στην με αριθμό 1391/1-11-07 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 2/68475/0022/21-11-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αρ. πρωτ. 1391/1-11-07 ερώτησης, που κατατέθηκε στη Βουλή των Ελλήνων από το Βουλευτή κ. Αϊβαλιώτη, από πλευράς δικής μας αρμοδιότητας, σας πληροφορούμε τα εξής:
     Τα οικονομικά αιτήματα των εργαζομένων στα Σώματα Ασφαλείας εξετάζονται κάθε φορά με βάση την κυβερνητική πολιτική για τους μισθούς και τη δημοσιονομική δυνατότητα της χώρας, με κύριο γνώμονα την διασφάλιση και βελτίωση του εισοδήματός των. Σε κάθε περίπτωση οι αποδοχές των στελεχών των Ενόπλων Δυνάμεων και των Σωμάτων Ασφαλείας πρέπει να εντάσσονται στο πλαίσιο της γενικής μισθολογικής πολιτικής της Κυβέρνησης για τους μισθοδοτούμενους από το Δημόσιο.
     Από το 2004 και μετά η Κυβέρνηση, πέραν των αυξήσεων του βασικού μισθού που έχει χορηγήσει στο προσωπικό των Ενόπλων Δυνάμεων και των Σωμάτων Ασφαλείας στα πλαίσια της ετήσιας μισθολογικής πολιτικής, έχει χορηγήσει και το επίδομα ειδικών συνθηκών που θα ανέρχεται στο 8% του βασικού μισθού από 1-9-2008, ενώ ήδη εκκρεμεί στο Κοινοβούλιο προς ψήφιση η διάταξη για την αύξηση του βασικού μισθού του ανθυπολοχαγού στα 860 € από 1-1-2008 πλέον της γενικής εισοδηματικής πολιτικής του έτους αυτού, υλοποιώντας με συνέπεια τις προεκλογικές της δεσμεύσεις.
     Το θέμα της καθιέρωσης αναλογίας 1/3 στον μισθό ανθυπολοχαγού και αντιστρατήγου, καθώς και αυτό της σύγκρισης των αποδοχών των στελεχών των Ενόπλων Δυνάμεων και των Σωμάτων Ασφαλείας με τις κρατούσες σε άλλα κράτη της Ευρωπαϊκής Ένωσης θα εξεταστούν σε μελλοντική Αναμόρφωση του μισθολογίου του προσωπικού αυτού σε συνεργασία με τα συναρμόδια Υπουργεία Εσωτερικών, Άμυνας και Εμπορικής Ναυτιλίας και Νησιωτικής Πολιτικής. Σημειώνουμε πάντως ότι σύμφωνα με τις ισχύουσες διατάξεις οι μέσες συνολικές αποδοχές ενός αντιστρατήγου των Ε.Δ. ανέρχονται σε 3.950 ευρώ περίπου ενώ οι αντίστοιχες ενός ανθυπολοχαγού ανέρχονται σε 1610 ευρώ περίπου, και η προκύπτουσα αναλογία είναι 1 Ι 2,45, έναντι της αναλογίας 1/1,95 που είναι στο βασικό μισθό τους.
     Ο Υφυπουργός
     ΝΙΚΟΛΑΟΣ ΛΕΓΚΑΣ»
      6. Στην με αριθμό 225/2-10-07 ερώτηση του Βουλευτή κ. Μιχάλη Παπαγιαννάκη δόθηκε με το υπ’ αριθμ.47820/ΕΥΔ και ΠΤΣ 2459/20-11-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του ανωτέρω σχετικού σας πληροφορούμε τα ακόλουθα:
     Με την E(2005)5779/19-12-2005 απόφαση της Επιτροπής, εγκρίθηκε η συγχρηματοδότηση του έργου «Αποκατάσταση λίμνης Κορώνειας Ν. Θεσσαλονίκης» από το Ταμείο Συνοχής με προϋπολογισμό 26.910.000 ευρώ, προθεσμία ολοκλήρωσης τις 31-12-2008 και φορέα υλοποίησης τη Νομαρχιακή Αυτοδιοίκηση Θεσσαλονίκης.
     Το έργο περιλαμβάνει παρεμβάσεις που αποτελούν μία ομάδα από το σύνολο των μέτρων / έργων του αναθεωρημένου σχεδίου αποκατάστασης, τα οποία στοχεύουν συνδυασμένα στη στήριξη των τροφικών πλεγμάτων και ενίσχυση της βιοποικιλότητας, στην υδρολογική αποκατάσταση της λίμνης και στη βελτίωση της ποιότητας του νερού της μέσω της ανόρθωσης των υποβαθμισμένων λειτουργιών τόσο σε επίπεδο υγροτόπου/λίμνης όσο και της λεκάνης απορροής, το συντονισμό των δράσεων των εμπλεκόμενων φορέων, την ευαισθητοποίηση και συμμετοχή της τοπικής κοινωνίας και συμβάλλουν ουσιαστικά στην υλοποίηση της συνολικής στρατηγικής της αποκατάστασης και διαχείρισης της προστατευόμενης περιοχής.
     Οι παρεμβάσεις που αναμένεται να πραγματοποιηθούν αφορούν:
     - Έργα δημιουργίας και διαμόρφωσης υγροτόπου και βαθέων ενδιαιτημάτων, προϋπολογισμού 14.200.000 ευρώ.
     - Έργα βελτίωσης υδραυλικών χαρακτηριστικών και αμφίδρομη λειτουργία της ενωτικής τάφρου, προϋπολογισμού 8.000.000 ευρώ. 
     - Έργα λιμνοδεξαμενών ωρίμανσης, προϋπολογισμού 2.450.000 ευρώ. 
     - Παρακολούθηση διαχειριστικών παρεμβάσεων και δημιουργία Συστήματος υποστήριξης Λήψης Αποφάσεων, προϋπολογισμού 820.000 ευρώ.
     - Διαχείριση καλαμώνων στο υγροτοπικό σύστημα της Κορώνειας, προϋπολογισμού 340.000 ευρώ.
     - Ενέργειες ενημέρωσης - ευαισθητοποίησης και ενίσχυσης εθελοντισμού, προϋπολογισμού 400.000 ευρώ.
     - Σύμβουλος Διαχείρισης Έργου, προϋπολογισμού 700.000 ευρώ.
     Επισημαίνεται ότι, σε Παράρτημα της εγκριτικής απόφασης περιλαμβάνονται ειδικοί όροι, η υλοποίηση των οποίων είναι απαραίτητη προϋπόθεση για την ομαλή συγχρηματοδότηση του έργου.
     Σε ό,τι αφορά την εξέλιξη στην υλοποίηση του έργου, στις 8-1-2007 πραγματοποιήθηκε ο διαγωνισμός για την πρόσληψη του Συμβούλου Διαχείρισης και η σχετική σύμβαση υπογράφτηκε στις 29 Αυγούστου 2007. 'Εχουν προκηρυχθεί τα υποέργα που αφορούν «Έργα βελτίωσης υδραυλικών χαρακτηριστικών και αμφίδρομη λειτουργία της ενωτικής τάφρου», και «Έργα λιμνοδεξαμενών ωρίμανσης» και οι σχετικοί διαγωνισμοί θα πραγματοποιηθούν τον Δεκέμβριο 2007. Τα τεύχη δημοπράτησης των υπόλοιπων υποέργων ελέγχονται από τον Σύμβουλο Διαχείρισης.
     Σε ό,τι αφορά την ικανοποίηση των ειδικών όρων έχει υπογραφεί Προγραμματική Σύμβαση μεταξύ των φορέων που είναι υπεύθυνοι για την υλοποίηση των δράσεων με βάση το αναθεωρημένο σχέδιο αποκατάστασης λίμνης Κορώνειας (Master Plan). Τα συμβαλλόμενα μέρη είναι το ΥΠΕΧΩΔΕ, το Υπουργείο Αγροτικής Ανάπτυξης & Τροφίμων, το ΥΠΟΙΟ, το Υπουργείο Ανάπτυξης, η Περιφέρεια Κεντρικής Μακεδονίας, η Νομαρχιακή Αυτοδιοίκηση Θεσσαλονίκης, ο Δήμος Λαγκαδά και ο Φορέας Διαχείρισης λιμνών Κορώνειας-Βόλβης). Η Προγραμματική Σύμβαση παρακολουθείται από Κοινή Επιτροπή Παρακολούθησης που έχει συσταθεί για το σκοπό αυτό, με Πρόεδρο τον Γενικό Γραμματέα Περιφέρειας Κεντρικής Μακεδονίας.
     Οι πρόσθετες παρεμβάσεις, προκειμένου να εκπληρωθούν οι ειδικοί όροι που περιλαμβάνονται στην εγκριτική απόφαση της ΕΕ, όπως η εφαρμογή του αγροπεριβαλλοντικού προγράμματος, η επεξεργασία των αλατούχων αποβλήτων των βαφείων, η κατασκευή του χωριστικού αποχετευτικού δικτύου καθώς και δεξαμενών υποδοχής αστικών και βιοτεχνικών βοθρολυμάτων και λειτουργία του Βιολογικού Καθαρισμού Λαγκαδά κ.α. συγχρηματοδοτούνται από άλλα προγράμματα ή εθνικούς πόρους.
     Για το έργο θα υποβληθεί αίτημα τροποποίησης της εγκριτικής απόφασης για παράταση της προθεσμίας ολοκλήρωσής του, σύμφωνα με τους κανονισμούς και τις κατευθυντήριες οδηγίες έργων Ταμείου Συνοχής.
     Τέλος επισημαίνεται ότι για τα έργα Ταμείου Συνοχής από την ημερομηνία έκδοσης της εγκριτικής απόφασης για τη χρηματοδότηση ενός έργου από την Ε.Ε. λαμβάνουν χώρα προπαρασκευαστικές ενέργειες (απόκτηση γης, πρόσληψη συμβούλων τεχνικής υποστήριξης, διαδικασίες δημοπράτησης, κ.λπ.), ώστε μετά τη συμβασιοποίηση των έργων να καταστεί δυνατή η υποβολή αιτημάτων πληρωμών στην Ε.Ε. Επίσης υπάρχει χρονική υστέρηση μεταξύ της υλοποίησης φυσικού αντικειμένου, της δήλωσης και ελέγχου της σχετικής δαπάνης και της υποβολής αιτήματος πληρωμής στην Ε.Ε. Όπως προκύπτει από τα προαναφερθέντα, η μηδενική απορρόφηση όπου συναντάται, είναι λογιστική και όχι πραγματική αποτύπωση της κατάστασης. 
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
      7. Στην με αριθμό 1542/5-11-07 ερώτηση των Βουλευτών κυρίων Αθανασίου Λεβέντη και Παναγιώτου Λαφαζάνη δόθηκε με το υπ’ αριθμ. Δ11/Φ40/οικ.23810/326/30-11-07 έγγραφο από τον Υφυπουργό Ανάπτυξης η ακόλουθη απάντηση:
    «Σε απάντηση της ανωτέρω ερώτησης που κατέθεσαν στη Βουλή των Ελλήνων οι Βουλευτές Θ. Λεβέντης και Π. Λαφαζάνης σχετικά με τη ποιότητα των υδάτων σε περιοχές της Αττικής σας κάνουμε γνωστό ότι, μετά την ισχύ του Ν. 3199/2003 (ΦΕΚ Α΄ 280), οι αρμοδιότητες του Υπουργείου Ανάπτυξης που αφορούσαν την διαχείριση των υδατικών πόρων έχουν μεταφερθείστο Υπουργείο Περιβάλλοντος, Χωροταξίας και Δημοσίων Έργων, το οποίο είναι και συναποδέκτης της ερώτησης. Τα δε θέματα ποιότητας νερού για ανθρώπινη κατανάλωση είναι αρμοδιότητας του Υπουργείου Υγείας και Κοινωνικής Αλληλεγγύης.
    Συνημμένα τέλος, σας διαβιβάζουμε το 7097/14.11.2007 έγγραφο του Ινστιτούτου Γεωλογικών και Μεταλλευτικών. Ερευνών, το ΙΓΜΕ είναι ερευνητικό ίδρυμα εποπτευόμενο από το Υπουργείο Ανάπτυξης, το οποίο ύστερα από αντίστοιχο αίτημα, προβαίνει μεταξύ άλλων στην έρευνα και μελέτη της ποσότητας, ποιότητας και διαχείρισης των υπόγειων υδάτων της χώρας.
    Ο Υφυπουργός
    ΣΤΑΥΡΟΣ ΚΑΛΑΦΑΤΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 1858/13-11-07 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 25069/30-11-07 έγγραφο από τον Υφυπουργό Ανάπτυξης η ακόλουθη απάντηση:
    «Σε απάντηση της ανωτέρω ερώτησης σχετικά με τις Εγκαταστάσεις αποθήκευσης και διάλυσης των Οχημάτων Τέλους Κύκλου Ζωής που λειτουργούν στη Δυτική Αττική, όσον αφορά τις αρμοδιότητες του Υπουργείου Ανάπτυξης, σας γνωρίζουμε τα ακόλουθα:
    Οι εν λόγω μονάδες, αδειοδοτούνται σύμφωνα με τις διατάξεις του Ν.3325/05 από τη Διεύθυνση Ανάπτυξης της Νομαρχιακής Αυτοδιοίκησης Δυτικής Αττικής, η οποία είναι αρμόδια και για τον έλεγχό τους.
    Σύμφωνα με την Νομαρχία, έως σήμερα έχει χορηγηθεί άδεια λειτουργίας σε Πέντε (5) μονάδες που έχουν ως δραστηριότητα την διάλυση Οχημάτων Τέλους Κύκλου Ζωής. Μία (1) μονάδα ακόμη είναι εφοδιασμένη με άδεια εγκατάστασης ενώ βρίσκονται σε εκκρεμότητα δύο (2) ακόμη αιτήματα για τη χορήγηση άδειας εγκατάστασης.
    Η αρμόδια υπηρεσία της πιο πάνω Νομαρχίας διενεργεί ελέγχους στο πλαίσιο του Ν.3325/2005 και του Ν. 1650/86 και σε περίπτωση που διαπιστώνονται παραβάσεις επιβάλλονται οι ανάλογες κυρώσεις.
    Τέλος, υποβάλλεται συνημμένο, απόσπασμα της αριθμ. 112/5-11-2007 απόφασης του Νομαρχιακού Συμβουλίου Δυτικής Αττικής, σύμφωνα με το οποίο το Νομαρχιακό Συμβούλιο αποφάσισε ομόφωνα, μεταξύ άλλων, να μην αδειοδοτηθούν άλλες παρόμοιες μονάδες στην Δυτική Αττική και να ανασταλεί η διαδικασία χορήγησης άδειας λειτουργίας και άδειας διαχείρισης αποβλήτων.
    Για τα λοιπά θέματα θα απαντήσουν αρμοδίως τα συνερωτώμενα Υπουργεία, Περιβάλλοντος Χωροταξίας & Δημοσίων Έργων και το Υπουργείο Μεταφορών. 
    Ο Υφυπουργός
    ΣΤΑΥΡΟΣ ΚΑΛΑΦΑΤΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 2002/16-11-07 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. Δ15/Γ/ΟΙΚ/1-12-07 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή των Ελλήνων ο Βουλευτής κ. Ντίνος Ρόβλιας, σας γνωστοποιούμε τα κάτωθι στοιχεία: Όσον αφορά στη Γενική Γραμματεία Ενέργειας. 
      Η Οδηγία 2002/91/ΕΚ του Ευρωπαϊκού Κοινοβουλίου και του Συμβουλίου, της16ης Δεκεμβρίου 2002, για την ενεργειακή απόδοση των κτιρίων είχε προθεσμία ενσωμάτωσης που έληγε στις 04.01.2006 (με δυνατότητα τριετούς παράτασης ως προς το ζήτημα της εκπαίδευσης και διαπίστευσης των ενεργειακών επιθεωρητών).
      Το 2005 συστάθηκε με Υπουργική Απόφαση, επιτροπή εμπειρογνωμόνων αποτελούμενη από στελέχη του ΥΠΑΝ του ΚΑΠΕ, του ΥΠΕΧΩΔΕ, του ΤΕΕ και του ΕΛΟΤ για την προσαρμογή της Οδηγίας στο Εθνικό Δίκαιο. Η επιτροπή το 2006 παρέδωσε πόρισμα που περιείχε Σχέδιο Νόμου για την εναρμόνιση της Οδηγίας στο Εθνικό Δίκαιο, Προσχέδιο ΥΑ του Κανονισμού Ενεργειακής Απόδοσης των Κτιρίων (ΚΕΝΑΚ) και Σχέδιο Μητρώου Ενεργειακών Επιθεωρητών. Δεδομένου ότι παρέμεναν ορισμένα ζητήματα για την ολοκλήρωση του υποστηρικτικού κανονιστικού πλαισίου π.χ. επιθεωρήσεις και πιστοποιήσεις λεβήτων, κλιματιστικών μονάδων, κλπ., συστάθηκε ομάδα εργασίας εξωτερικών εμπειρογνωμόνων, προκειμένου να μελετήσει τα θέματα αυτά και έχουν ήδη παραχθεί παραδοτέα. Στη συνέχεια, με Απόφαση του Υπουργού Ανάπτυξης το 2006, συγκροτήθηκε νομοπαρασκευαστική επιτροπή, η οποία επιφορτίστηκε με τη νομοτεχνική επεξεργασία του σχεδίου νόμου.
      Σημειώνεται ότι κανένα Κράτος-Μέλος δεν έχει ολοκληρώσει τις διαδικασίες εναρμόνισης συνολικά, καθώς τα περισσότερα έχουν αφήσει σε εκκρεμότητα τα ζητήματα που σχετίζονται κυρίως με τις ελεγκτικές διαδικασίες πιστοποίησης κτιρίων και την επιθεώρηση λεβήτων και κλιματιστικών, λόγω της μεγάλης εξειδίκευσης του θέματος.
      Η Οδηγία 2004/8/ΕΚ του Ευρωπαϊκού Κοινοβουλίου και του Συμβουλίου, της 11ης Φεβρουαρίου 2004, για την προώθηση της συμπαραγωγής ενέργειας βάσει της ζήτησης για χρήσιμη θερμότητα στην εσωτερική αγορά ενέργειας και για την τροποποίηση της οδηγίας 92/42/ΕΟΚ είχε προθεσμία ενσωμάτωσης που έληγε στις 21.02.2006. Για την εν λόγω οδηγία έχει ολοκληρώσει το έργο της αφενός η συγκροτηθείσα Επιτροπή για την εναρμόνιση και αφετέρου η συγκροτηθείσα Νομοπαρασκευαστική Επιτροπή, η οποία έχει εκπονήσει σχέδιο νόμου, το οποίο πρόκειται σύντομα να κατατεθεί προς ψήφιση.
      Η Οδηγία 2005/32/ΕΚ του Ευρωπαϊκού Κοινοβουλίου και του Συμβουλίου, της 6ης Ιουλίου 2005, για θέσπιση πλαισίου για τον καθορισμό απαιτήσεων οικολογικού σχεδιασμού όσον αφορά τα προϊόντα που καταναλώνουν ενέργεια και για τροποποίηση της οδηγίας 92/42/ΕΟΚ του Συμβουλίου και των οδηγιών 96/57/ΕΚ και 2000/55/ΕΚ του Ευρωπαϊκού Κοινοβουλίου και του Συμβουλίου είχε προθεσμία ενσωμάτωσης που έληγε στις 10.08.2007. Το ευρύτατο πεδίο εφαρμογής και ο πολλαπλός σκοπός της Οδηγίας απαιτούν συντονισμό και προεργασία πολλών εμπλεκομένων υπηρεσιών. Συγκεκριμένα, ο τομέας Ενέργειας του Υπουργείου Ανάπτυξης εμπλέκεται ως προς μικρό μέρος που αφορά τις απαιτήσεις ενεργειακής απόδοσης, όμως η Οδηγία έχει πολύ ευρύτερο περιεχόμενο με πολλές βιομηχανικές και περιβαλλοντικές παραμέτρους. Παράλληλα το ΥΠΕΧΩΔΕ έχει επίσης συναρμοδιότητα δια της Γενικής Διεύθυνσης Περιβάλλοντος και ήδη προωθείται συντονισμένη συνεργασία των εμπλεκομένων υπηρεσιών προς άμεση εναρμόνιση της σχετικής Οδηγίας.
      Οι Οδηγίες 2006/80/ΕΚ και 2006/108/ΕΚ, αφορούν οδηγίες που έχουν ήδη ενσωματωθεί στο εθνικό δίκαιο με προγενέστερες νομοθετικές πράξεις αλλά εκκρεμεί η εναρμόνιση/τροποποίησή τους όσον αφορά τις διατάξεις προσχώρησης Βουλγαρίας και Ρουμανίας στην Ε.Ε.. Η προθεσμία ενσωμάτωσης των εν λόγω οδηγιών έληγε την 1η Ιανουαρίου 2007, ημερομηνία ένταξης των εν λόγω χωρών στην Ε.Ε.. Η σχετική εναρμόνιση απαιτεί τυπική διαδικασία συμπερίληψης σχετικών αναφορών των εν λόγω χωρών στα σχετικά νομοθετικά κείμενα και πρόκειται σύντομα να ολοκληρωθεί.
      Όσον αφορά το περιεχόμενο των ανωτέρω οδηγιών, η μεν Οδηγία 2006/80/ΕΚ αφορά τη προσαρμογή των οδηγιών: 94/2/ΕΚ (επισήμανση ενεργειακής απόδοσης για ψυγεία και καταψύκτες, σε εκτέλεση της οδηγίας 92/75/ΕΟΚ), 95/12/ΕΚ (ένδειξη κατανάλωσης ενέργειας των οικιακών ηλεκτρικών πλυντηρίων ρούχων, σε εκτέλεση της οδηγίας 92/75/ΕΟΚ), 95/13/ΕΚ, (ένδειξη κατανάλωσης ενέργειας των οικιακών ηλεκτρικών στεγνωτηρίων ρούχων σε εκτέλεση της οδηγίας 92/75/ΕΟΚ), 96/60/ΕΚ (ένδειξη κατανάλωσης ενέργειας των οικιακών πλυντηρίων-στεγνωτηρίων ρούχων σε εκτέλεση της οδηγίας 92/75/ΕΟΚ), 97/17/ΕΚ (σε εκτέλεση της οδηγίας 92/75/ΕΟΚ), 2002/31/ΕΚ (σε εκτέλεση της οδηγίας 92/75/ΕΟΚ, κλιματιστικά) και 2002/40/ΕΚ (σε εκτέλεση της οδηγίας 92/75/ΕΟΚ, οικιακοί ηλεκτρικοί φούρνοι), η δε Οδηγία 2006/108/ΕΚ αφορά την προσαρμογή των οδηγιών: 90/377/ΕΟΚ (διαφάνεια τιμών αερίου και ηλεκτρικής ενέργειας για τον τελικό βιομηχανικό καταναλωτή) και 2001/77/ΕΚ (Ανανεώσιμες Πηγές) λόγω της προσχώρησης Βουλγαρίας και Ρουμανίας.
      Η Οδηγία 2005/89/ΕΚ του Ευρωπαϊκού Κοινοβουλίου και του Συμβουλίου, της 18ης Ιανουαρίου 2006, περί μέτρων διασφάλισης του εφοδιασμού με ηλεκτρισμό και περί επενδύσεων υποδομής, έχει προθεσμία ενσωμάτωσης που εκπνέει στις 24.2.2008. Για την ενσωμάτωση της εν λόγω Οδηγίας έχει συγκροτηθεί Επιτροπή για την σύνταξη του σχετικού Σχεδίου Νόμου με την ΥΑ υπ’ αριθμ. Δ13/Φ.7.1/13624/28.06.2006 , η οποία εξετάζει το θέμα λαμβάνοντας υπόψη τα ήδη υφιστάμενα στοιχεία εναρμόνισης στην ισχύουσα ελληνική νομοθεσία (π.χ. Ν. 3426/2007 και σχετικοί κώδικες ΔΕΣΜΗΕ).
      Η Οδηγία 2006/32/ΕΚ του Ευρωπαϊκού Κοινοβουλίου και του Συμβουλίου της 5ης Απριλίου 2006, για την ενεργειακή αποδοτικότητα κατά την τελική χρήση και τις ενεργειακές υπηρεσίες και για την κατάργηση της οδηγίας 93/76/ΕΟΚ του Συμβουλίου, έχει προθεσμία ενσωμάτωσης που εκπνέει στις 17.05.2008 και προβλέπει τη δημιουργία από τα κράτη μέλη της Ε.Ε. Εθνικών Σχεδίων Δράσης για την Ενεργειακή Αποδοτικότητα, που θα περιέχουν περιγραφή των μέτρων που θα οδηγήσουν στην επίτευξη του ενδεικτικού στόχου εξοικονόμησης ενέργειας (9% για το ένατο έτος εφαρμογής της οδηγίας). Με Απόφαση του Υπουργού Ανάπτυξης (Φ1.3.1.1/5622/266/12.03.2007) ανατέθηκε στο Κέντρο Ανανεώσιμων Πηγών Ενέργειας (ΚΑΠΕ) η εκπόνηση του Εθνικού Σχεδίου Δράσης για την Ενεργειακή Αποδοτικότητα (ΣΔΕΑ), σύμφωνα με την εν λόγω Οδηγία, το οποίο, παρά τη σημαντική τεχνική προεργασία που απαιτείται, έχει σχεδόν ολοκληρωθεί και αναμένεται να υποβληθεί στην αρμόδια επιτροπή παραλαβής του ΥΠ.ΑΝ. εντός του Δεκεμβρίου 2007 προς επακόλουθη έγκριση και υποβολή στην Ευρωπαϊκή Επιτροπή. Το σχέδιο αυτό αποτελεί βασική υποχρέωση απορρέουσα από την εν λόγω οδηγία και παράλληλα σημαντική προεργασία υποβάθρου για την περαιτέρω προώθηση της διαδικασίας εναρμόνισης της ελληνικής νομοθεσίας εντός της τεθείσας προθεσμίας.
      Τέλος, η Οδηγία 2006/117/Εuρατόμ του Συμβουλίου, της 20ής Νοεμβρίου 2006, σχετικά με την επιτήρηση και τον έλεγχο των αποστολών ραδιενεργών αποβλήτων και αναλωμένου πυρηνικού καυσίμου, έχει προθεσμία ενσωμάτωσης την 24.12.2008 και είναι αρμοδιότητας της Ελληνικής Επιτροπής Ατομικής Ενέργειας (Ε.Ε.Α.Ε.). Στην Ε.Ε.Α.Ε. έχει ήδη συσταθεί επιτροπή με έργο τη σύνταξη νομοθετικού κειμένου, το οποίο θα εισάγει εμπρόθεσμα στην ελληνική νομοθεσία την εν λόγω οδηγία.
      Όσον αφορά στη Γενική Γραμματεία Βιομηχανίας.
      Δεν υπάρχουν, τη δεδομένη χρονική στιγμή, οδηγίες και λοιπά ευρωπαϊκά νομοθετικά κείμενα αρμοδιότητας της Γενικής Γραμματείας Βιομηχανίας , για τα οποία να υπάρχει καθυστέρηση ως προς την ενσωμάτωσή τους στο εθνικό δίκαιο της χώρας.
      Επιπρόσθετα σας ενημερώνουμε, ότι οι οδηγίες που εμπίπτουν στο πεδίο αρμοδιότητάς μας και οι οποίες βρίσκονται σε διαδικασία ενσωμάτωσης, χωρίς ναέχουν εκπνεύσει οι σχετικές προθεσμίες, είναι η Οδηγία 2006/42/ΕΚ για τα μηχανήματα (προθεσμία 29/6/2008) και η Οδηγία 2007/23/ΕΚ για την αγορά ειδών πυροτεχνίας (προθεσμία 4/1/2010).
      Όσον αφορά στη Γενική Γραμματεία Έρευνας & Τεχνολογίας.
      Σε απάντηση της με αρ. πρωτ.2002/16.11.07 ερώτησης του Βουλευτή κ. Ν. Ρόβλια σχετικά με το ανωτέρω θέμα, σας γνωρίζουμε ότι στην ΓΓΕΤ υπάρχει μόνο ένα σχέδιο Προεδρικού Διατάγματος του Οργανισμού Βιομηχανικής Ιδιοκτησίας (Ο.Β.Ι.) με θέμα «Εναρμόνιση της Ελληνικής νομοθεσίας προς την αντίστοιχη κοινοτική στον τομέα λήψης μέτρων προστασίας και διασφάλισης των δικαιωμάτων της βιομηχανικής ιδιοκτησίας σε συμμόρφωση με την οδηγία 2004/48/ΕΚ του Ευρωπαϊκού Κοινοβουλίου και του Συμβουλίου της 29ης Απριλίου 2004 σχετικά με την επιβολή των δικαιωμάτων της διανοητικής ιδιοκτησίας». Το εν λόγω σχέδιο βρίσκεται υπό επεξεργασία στις αρμόδιες υπηρεσίες του ΥΠ.ΑΝ. και αναμένεται να κατατεθεί στη Βουλή σύντομα.
      Όσον αφορά στην Ειδική Γραμματεία για την Ανταγωνιστικότητα.
      Σχετικά με την ερώτηση 2002/16-11-2007 του Βουλευτή κ. Ν. Ρόβλια, που αφορά στην ενσωμάτωση Κοινοτικών Οδηγιών, θα θέλαμε να σας ενημερώσουμε ότι η ΕΥΔ ΕΠΑΝ δεν έχει αρμοδιότητα για θέματα ενσωμάτωσης Οδηγιών ή άλλων κειμένων.
      Τέλος, σε επίπεδο του συνόλου της νομοθετικής δραστηριότητας του Υπουργείου Ανάπτυξης, υλοποιείται διαδικασία αποτύπωσης θεσμικών εκκρεμοτήτων εκθέσεων, αναφορών ή άλλων περιοδικών υποχρεώσεων του Υπουργείου έναντι της Ε.Ε. και άλλων διεθνών Οργανισμών.
      Σας επισυνάπτουμε επίσης το με αριθμ. πρωτ. Β13-565/05-12-2007 έγγραφο της Γ. Γ. Εμπορίου που δίνει απάντηση στην ανωτέρω ερώτηση.
      Ο Υπουργός
      ΧΡΗΣΤΟΣ ΦΩΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 407/14-1-2008 επίκαιρη ερώτηση πρώτου κύκλου του Βουλευτή της Νέας Δημοκρατίας κ. Ιορδάνη Τζαμτζή προς τους Υπουργούς Απασχόλησης και Κοινωνικής Προστασίας και Αγροτικής Ανάπτυξης και Τροφίμων, σχετικά με τη μείωση του ορίου ηλικίας συνταξιοδότησης για τους αγρότες και τις αγρότισσες. 
      Η επίκαιρη ερώτηση του κυρίου συναδέλφου έχει ως εξής:
      «Η αγρότισσα είναι σήμερα η μόνη εργαζόμενη γυναίκα, η οποία συνταξιοδοτείται στο εξηκοστό πέμπτο έτος της ηλικίας της.
      Αυτό είναι άδικο και πρέπει το όριο ηλικίας συνταξιοδότησης της αγρότισσας να μειωθεί από το 65ο έτος της ηλικίας της στο εξηκοστό έτος.
      Οι αγρότες ασφαλίζονται πλέον από το εικοστό έτος της ηλικίας τους. 
      Εφόσον οι αγρότες θα έχουν κύρια ασφάλιση επί σαράντα δύο έτη πληρώνοντας της εισφορές τους, (με τη μείωση αυτή πάλι οι αγρότες θα είναι οι εργαζόμενοι με τα περισσότερα χρόνια ασφάλισης από κάθε εργαζόμενο) θα πρέπει να μειωθεί το όριο συνταξιοδότησής τους στο εξηκοστό δεύτερο έτος της ηλικίας τους.
      Σχετικά με τις συντάξεις αναπηρίας α) δεν μεταβιβάζεται η αναπηρική σύνταξη στη χείρα του θανόντος συνταξιούχου του Ο.Γ.Α., όταν αυτή δεν παίρνει ακόμα σύνταξη, αλλά δικαιούται μόνο σύνταξη χηρείας, η οποία είναι περίπου το μισό ποσό και σύμφωνα με τις εισφορές που πλήρωνε ο σύζυγος και β) ο συνταξιούχος του Ο.Γ.Α., εάν καταστεί ανάπηρος, δεν δικαιούται σύνταξη αναπηρίας ούτε το επίδομα απόλυτης αναπηρίας. 
      Επειδή ο ΟΓΑ έπαυσε πλέον να είναι φορέας παροχής προνοιακής σύνταξης προς τους αγρότες και τις αγρότισσες και είναι ασφαλιστικός φορέας κύριας ασφάλισης των αγροτών 
      Ερωτάσθε: 
      α) Τι προτίθεστε να πράξετε σχετικά με τη σταδιακή ή την άμεση μείωση του ορίου ηλικίας συνταξιοδότησης της αγρότισσας από το εξηκοστό πέμπτο έτος της ηλικίας της στο εξηκοστό έτος και των αγροτών από το εξηκοστό πέμπτο στο εξηκοστό δεύτερο έτος της ηλικίας τους;
       β) Τι προτίθεστε να πράξετε σχετικά με τη μεταβίβαση της σύνταξης του αγρότη στη σύζυγό του η οποία δεν είναι ακόμα δικαιούχος συνταξιοδότησης καθώς και με την αναπηρική σύνταξη και το επίδομα απόλυτης αναπηρίας που δεν δικαιούνται οι συνταξιούχοι του Ο.Γ.Α.;»
      Στην ερώτηση του κυρίου συναδέλφου θα απαντήσει η Υφυπουργός Απασχόλησης και Κοινωνικής Προστασίας κ. Σοφία Καλαντζάκου. 
      Ορίστε, κυρία Υπουργέ, έχετε το λόγο για τρία λεπτά.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Αγαπητέ συνάδελφε κύριε Τζαμτζή, θα ήθελα ξεκινώντας να υπογραμμίσω το πόσο πολύ έχετε εσείς προσωπικά αλλά κι άλλοι συνάδελφοι Βουλευτές της περιφέρειας αναδείξει σ’ όλη την ελληνική κοινωνία το ρόλο του Έλληνα αγρότη. Δεν μπορώ βέβαια να μη σταθώ στην ιδιαίτερη μνεία που έχετε κάνει για την Ελληνίδα αγρότισσα και για τη σημαντική της συνεισφορά τόσο στον οικονομικό αλλά και στον κοινωνικό ιστό της υπαίθρου.
      Όπως γνωρίζετε, εκπροσωπώ κι εγώ αγροτική περιφέρεια, το Νομό Μεσσηνίας, και γνωρίζω το πόσο πολύ καταπονούνται και το πόσο σκληρά εργάζονται οι Έλληνες αγρότες, πόσο μάλλον οι αγρότισσες, που καλούνται να παίξουν και τους πολλαπλούς ρόλους της μητέρας, της συζύγου, της εργαζόμενης αλλά κι εκείνης που φροντίζει τα συγγενικά πρόσωπα μεγαλύτερης ηλικίας. 
      Σε ό,τι αφορά το θέμα των εργαζόμενων γυναικών το Υπουργείο μας θεωρεί πως πρωταρχικός στόχος είναι να υπάρξει η συμφιλίωση της οικογενειακής ζωής με την εργασιακή ζωή και θέλοντας να στηρίξουμε και τη γυναικεία απασχόληση, αλλά και τη μητρότητα με πολλαπλούς τρόπους, μεταξύ των οποίων είναι και οι βρεφονηπιακοί σταθμοί και το Πρόγραμμα «Βοήθεια στο Σπίτι».
       Το αίτημά σας που έχει δοθεί στο Υπουργείο μας από την αρχή της συζήτησης για την ασφαλιστική μεταρρύθμιση μελετάται και κοστολογείται από τις αρμόδιες υπηρεσίες, δεδομένου ότι ο Ο.Γ.Α., όπως είναι γνωστόν, εξακολουθεί να χρηματοδοτείται σε πολύ μεγάλο βαθμό από τον κρατικό προϋπολογισμό. Επομένως κάθε ρύθμιση που θα προκαλεί περαιτέρω οικονομική επιβάρυνση στον οργανισμό θα πρέπει να εκτιμάται με ειδική αναλογιστική μελέτη που θα επιτρέπει τελικά την υιοθέτηση του όποιου νέου μέτρου. 
      Σύμφωνα με το άρθρο 8 του ν.2458/97, όπως τροποποιήθηκε κι ισχύει σήμερα, η σύνταξη θανόντος συνταξιούχου ή ασφαλισμένου του Ο.Γ.Α., ο οποίος έχει πραγματοποιήσει τον ανάλογο χρόνο ασφάλισης, μεταβιβάζεται στον επιζώντα σύζυγο εφόσον ο τελευταίος δεν συνταξιοδοτείται από οποιαδήποτε άλλη πηγή, περιλαμβανομένου και του Ο.Γ.Α.. Θα ήθελα απλώς να επαναλάβω πως ο Ο.Γ.Α. εξακολουθεί να χρηματοδοτείται κυρίως από τον κρατικό προϋπολογισμό. Βρίσκεται σε μια εξελικτική πορεία μετάβασης, όπως κι εσείς εξάλλου έχετε επισημάνει, σ’ έναν ασφαλιστικό οργανισμό, μετά το ν. 2458/97, κατά το πρότυπο των άλλων ασφαλιστικών οργανισμών της κύριας ασφάλισης. 
      Στο  στάδιο αυτό λειτουργίας του οι προϋποθέσεις συνταξιοδότησης είναι ελαστικές σε σχέση με τα ισχύοντα σε άλλους φορείς κοινωνικής ασφάλισης. Η βασική προϋπόθεση συνταξιοδότησης του εξηκοστού πέμπτου έτους και με δεκαπέντε χρόνια ασφάλισης είναι ίδια με τα όρια που έχουν καθιερωθεί με τις διατάξεις του ν.2084/92 για τους από 1-1-1993 και μετά ασφαλισμένους όλων των ασφαλιστικών φορέων. Αυτά είναι τα δεδομένα. 
      Ωστόσο, και παρά τις υφιστάμενες δημοσιονομικές δυσκολίες, θα ήθελα να επισημάνω ότι η σύνταξη του αγρότη ανέβηκε από τα 200 ευρώ και 15 λεπτά το 2004 σε 330 ευρώ το 2008. Ας μην ξεχνούμε ότι οι ασφαλισμένοι στον κλάδο κύριας ασφάλισης μαζί με την προνοιακή σύνταξη λαμβάνουν και τη σύνταξη που τους αναλογεί από τον κλάδο της κύριας ασφάλισης, σύμφωνα με τα έτη ασφάλισης στον κλάδο. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία Υπουργέ.
      Κύριε Τζαμτζή, έχετε το λόγο για δύο λεπτά. 
      ΙΟΡΔΑΝΗΣ ΤΖΑΜΤΖΗΣ: Κυρία Υπουργέ, είναι γεγονός όλα αυτά τα οποία θέσατε και πρώτα απ’ όλα το θέμα της αύξησης της βασικής σύνταξης του αγρότη. Είναι γεγονός ακόμη -και το γνωρίζουμε διότι μιλούμε με τον Ο.Γ.Α. και με τα αρμόδια όργανα και κυρίως με τον Πρόεδρο του Ο.Γ.Α.- ότι ο Ο.Γ.Α. έχει τη δυνατότητα σήμερα, μετά από συνετή άσκηση διοίκησης, να αντιμετωπίσει προβλήματα, να αντιμετωπίσει οικονομικές καταστάσεις.
      Η πρόταση την οποία συνυπογράφουμε εγώ και είκοσι εννέα ακόμη συνάδελφοι αλλά κι άλλοι συνάδελφοι, οι οποίοι θα ήθελαν να την συνυπογράψουν, έχει ως στόχο τη σταδιακή μείωση του ορίου συνταξιοδότησης της αγρότισσας από τα εξήντα πέντε στα εξήντα έτη, με στόχο διπλό: Αφ΄ενός μεν να δικαιώσει την αγρότισσα, γιατί είναι η μόνη εργαζόμενη που παίρνει σύνταξη σήμερα στα εξήντα πέντε  της χρόνια και δεύτερον, να μην χτυπήσει, να μην μειώσει τη δύναμη του Ο.Γ.Α..  Διότι πραγματικά ο Ο.Γ.Α. είναι ένας οργανισμός, ο οποίος παρέχει πολύ καλή ιατροφαρμακευτική περίθαλψη και έχει δυνατότητες να παράσχει επιπλέον υπηρεσίες στους αγρότες. 
      Κυρία Υπουργέ, εγώ είμαι βέβαιος ότι με την ευαισθησία που διακατέχει τόσο εσάς όσο και την κυρία Υπουργό και φυσικά τον ίδιο τον Πρωθυπουργό της χώρας εξετάζετε το αίτημα πάρα πολύ σοβαρά. Είμαι βέβαιος –και πείτε το, αν θέλετε και ως ελπίδα μου- ότι αυτό θα γίνει πράξη από την Κυβέρνηση της Νέας Δημοκρατίας, δηλαδή η μείωση του ορίου συνταξιοδότησης της αγρότισσας από τα εξήντα πέντε στα εξήντα χρόνια, γιατί το δικαιούνται οι αγρότες. 
      Κλείνοντας, θα ήθελα να σας μεταφέρω και κάτι προσωπικό. Η συγχωρεμένη η μάνα μου πέθανε στα πενήντα οκτώ. Δεν πρόλαβε να πάρει σύνταξη. Όμως, όλες αυτές οι αγρότισσες που δουλεύουν, όπως και η μάνα μου, δικαιούνται να πάρουν σύνταξη και να μπορέσουν να απολαύσουν τη ζωή τους, έστω στα τελευταία τους χρόνια. Το έχουν ανάγκη. Πρέπει να γίνει και είμαι βέβαιος ότι αυτή η Κυβέρνηση με τη δική σας υπουργία και υφυπουργία θα το κάνει πράξη. 
    ΠΡΟΕΔΡΕΥΟΥΣΑ (Έλσα Παπαδημητρίου): Κυρία Υπουργέ, έχετε το λόγο. 
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε συνάδελφε, θα ήθελα να απαντήσω και σε ένα άλλο ερώτημά σας. Σε ό,τι αφορά τη χορήγηση του επιδόματος απόλυτης αναπηρίας και στους συνταξιούχους γήρατος του Ο.Γ.Α., αυτό είναι ένα γενικότερο θέμα, εφόσον δεν προβλέπεται η χορήγησή του από κανένα ασφαλιστικό οργανισμό αρμοδιότητας του Υπουργείου μας και ως εκ τούτου θα πρέπει να αποτελέσει αντικείμενο ιδιαίτερης μελέτης, λόγω των οικονομικών επιπτώσεων που συνεπάγεται για όλους τους φορείς κοινωνικής ασφάλισης. 
    Η διασφάλιση της βιωσιμότητας του ασφαλιστικού μας συστήματος είναι υποχρέωση όλων μας απέναντι στις επόμενες γενιές. Στόχος μας είναι, όπως πολλάκις υπογράμμισε η Υπουργός, να εξασφαλίσουμε ένα δίκαιο και βιώσιμο ασφαλιστικό σύστημα που να εκφράζει την κοινωνία και να απαντά στις ανάγκες των εργαζομένων. Γι’ αυτό και υπήρξαμε εξ αρχής ανοικτοί στο διάλογο. Διότι ο διάλογος είναι αυτός που επέτρεψε προτάσεις κοινωνικής ευαισθησίας, όπως είναι η δική σας και των άλλων συναδέλφων που υπέγραψαν αυτήν την πρόταση, να μπορέσουν να αναδειχθούν και να αξιολογηθούν. Και αξιολογούμε –σας το λέω- πολύ σοβαρά αυτήν την πρόταση, γιατί αντιλαμβανόμαστε τον ιδιαίτερο ρόλο που παίζουν και οι αγρότισσες και οι αγρότες στον κοινωνικό και οικονομικό ιστό της χώρας μας. 
    Στη μεταρρύθμιση μελετώνται τόσο οι δυσλειτουργίες όσο και οι δυνατότητες εισαγωγής μεγαλύτερης κοινωνικής δικαιοσύνης που τόσο όλοι έχουμε ανάγκη. Θα ήθελα να σας ευχαριστήσω γι’ αυτήν την ερώτηση, γιατί πραγματικά αναδεικνύετε για όλους εμάς που εκπροσωπούμε την περιφέρεια και για όλους τους Έλληνες αγρότες τον ιδιαίτερο ρόλο που παίζουnε. 
    Ευχαριστώ. 
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία Υπουργέ. 
    Η επόμενη ερώτηση που θα συζητηθεί είναι η πέμπτη με αριθμό 413/14-1-2008 επίκαιρη ερώτηση πρώτου κύκλου του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Υπουργό Δικαιοσύνης, σχετικά με τον τρόπο χειρισμού υποθέσεων με πολιτικές προεκτάσεις από λειτουργούς της δικαιοσύνης κ.λπ.. 
    Ειδικότερα η επίκαιρη ερώτηση του κ. Καρατζαφέρη  έχει ως εξής: 
    «Επειδή γίνεται έντονος θόρυβος, εντός και εκτός του Κοινοβουλίου, για τον τρόπο χειρισμού διαφόρων  υποθέσεων, με πολιτικές προεκτάσεις, από κάποιους λειτουργούς της Θέμιδος,
    Επειδή το ενδιαφέρον της κοινής γνώμης για την υπόθεση Τσέκου είναι μεγάλο και διαρκώς τροφοδοτείται από τα Μ.Μ.Ε., τα οποία προσπαθούν να αναδείξουν την αλήθεια και λαμβανομένου υπ’ όψιν ότι η προδικαστική διαδικασία για την εν λόγω πολίτη συναντά σοβαρές ενστάσεις από υπεύθυνους εκπροσώπους του νομικού κόσμου για παραβιάσεις στοιχειωδών διατάξεων της Ποινικής Δικονομίας, 
    Ερωτάται ο κύριος Υπουργός: 
    Τι θα πράξει, για να διατηρηθεί αλώβητο το κύρος της δικαιοσύνης τόσο από άστοχες ενέργειες κάποιων υπηρετών της όσο και από ελεύθερες βολές με πολιτική ιδιοτέλεια;» 
    Κύριε Υπουργέ Δικαιοσύνης, έχετε το λόγο για τρία λεπτά. 
    	ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ευχαριστώ πολύ, κυρία Πρόεδρε. 
    Κυρίες και κύριοι συνάδελφοι, να ξεκινήσω από κάτι ευχάριστο. Ειλικρινά χαίρομαι για την ερώτηση που ο Πρόεδρος του ΛΑ.Ο.Σ. καταθέτει σήμερα για συζήτηση. Είναι μια ερώτηση που δείχνει ευαισθησία, μια ερώτηση που δείχνει ενδιαφέρον για τα τεκταινόμενα, μια ερώτηση που συμπορεύεται με το δικό μας ερώτημα: Αλήθεια πού πάμε; Από πού ξεκινάμε και τι επιδιώκουμε με όλη αυτήν την ιστορία, η οποία καθημερινώς βλέπουμε να εξελίσσεται μπροστά μας; 
      Λέγω, λοιπόν -και πρέπει να ομολογήσω- ότι και εσείς προσωπικά, κύριε Πρόεδρε, αλλά και η Κοινοβουλευτική σας Ομάδα, δείχνει μια στάση υπεράσπισης του γενικότερου ηπίου και σωστού κλίματος, ενός κλίματος το οποίο θέλουμε να επικρατήσει και εμείς και εσείς με κάθε τρόπο, έτσι ώστε να μπορέσει η δημοκρατία μας να λειτουργήσει ακώλυτη.
      Συνεπώς χαιρετίζω τη σύνεση, αλλά και την ανησυχία την οποία εκφράζετε. Μία ανησυχία την οποία πρέπει να σας πω ότι τη συμμερίζομαι απόλυτα. Δεν συμμερίζομαι, όμως, τις ουσιαστικές παρατηρήσεις, τις οποίες καταθέτετε μέσα από το έγγραφο της ερώτησής σας, ότι η όλη διαδικασία που αφορά την υπόθεση αυτή, την υπόθεση Ζαχόπουλου-Τσέκου, είναι μία διαδικασία η οποία δεν έχει όλα τα απαραίτητα εχέγγυα, είτε της αμεροληψίας είτε της καλής διενέργειας.
      Πιστεύω, κατ’ αρχάς, ότι εμείς ως πολιτική ηγεσία, εγώ ως Υπουργός Δικαιοσύνης, δεν μπορούσα και δεν μπορώ να κάνω τίποτε παραπάνω παρά να διαφυλάξω το κύρος της Δικαιοσύνης, να περιφρουρήσω τη Δικαιοσύνη και να περιφρουρήσω την αρχή της διακρίσεως των εξουσιών. Αυτά τα οποία σήμερα λέγω, τα λέγω για πολλοστή φορά, τα έχω επαναλάβει για πολλοστή φορά και ο Υπουργός Δικαιοσύνης ούτε αρχιδικαστής είναι, με το σημερινό μας σύστημα, ούτε αρχιεισαγγελέας ούτε αρχιαστυνόμος, για να μπορεί να μπαίνει μέσα στην υπόθεση κατά τη διάρκεια της μυστικής διενέργειας, όπως προβλέπουν το Σύνταγμα και οι νόμοι και να παίρνει θέση σ’ αυτό.
      Ωστόσο, επιτρέψτε μου να σας πω ότι η Δικαιοσύνη μέχρι σήμερα έπραξε απόλυτα το καθήκον της, σωστά το καθήκον της και θέτω υπ’ όψιν της Βουλής τα ακόλουθα περιστατικά. Με τις υποθέσεις αυτές ασχολούνται τέσσερις δικαστικοί λειτουργοί: ασχολούνται τρεις εισαγγελείς πρωτοδικών και ένας ειδικός ανακριτής πρωτοδίκης.
      Υπενθυμίζω ότι η εισαγγελική και ανακριτική αρχή επελήφθησαν σχεδόν αστραπιαία με την αυτόφωρο διαδικασία και συνεχίζουν απρόσκοπτα το έργο τους. Και, μάλιστα, συνεχίζουν τη διενέργεια της προανάκρισης με απόλυτη προτεραιότητα, μετά από πρόσκληση του Αρείου Πάγου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τελειώνω, κυρία Πρόεδρε. Χρειάζομαι μερικά δευτερόλεπτα μόνο.
      Θα έχω, εάν θελήσετε, στη δευτερολογία να σας πω και τις ειδικότερες φάσεις της πορείας της υπόθεσης, τα οποία επιβεβαιώνουν τούτο: ότι η ελληνική Δικαιοσύνη και άμεσα ενήργησε και αποτελεσματικά ενήργησε και σωστά ενήργησε και σύμφωνα με το Σύνταγμα ενήργησε και εμείς ως πολιτική εξουσία, ως Υπουργείο Δικαιοσύνης, οφείλουμε να περιφρουρήσουμε και να βάλουμε τα όρια σ’ αυτή τη διαδικασία, έτσι ώστε η δικαιοσύνη να λειτουργεί, όπως σήμερα, σωστά και αποτελεσματικά.
      Ευχαριστώ και για την ανοχή σας.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ και εγώ, κύριε Υπουργέ.
      Κύριε Πρόεδρε του ΛΑ.Ο.Σ., κύριε Καρατζαφέρη, σας παρακαλώ να μου επιτρέψετε, γιατί πρέπει να φύγουν τα παιδιά.
      Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στους χώρους του Μεγάρου της Βουλής των Ελλήνων, σαράντα τρεις μαθητές και μαθήτριες και δυο συνοδοί-δάσκαλοι από το 6ο Δημοτικό Σχολείο Καλλιθέας.
      Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
      Με συγχωρείτε, κύριε Πρόεδρε, έχετε το λόγο για δυο λεπτά.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, είναι γνωστή η ευαισθησία σας, αλλά μας είναι γνωστή και η πολύ δύσκολη θέση, στην οποία σήμερα βρίσκεστε.
      Από τη μια πλευρά, είσαστε ο προστάτης της δικαιοσύνης και από την άλλη πλευρά, δεν παύετε να είσαστε και στέλεχος ενός κόμματος, το οποίο δοκιμάζεται, αλλά και διά των πράξεών του, δοκιμάζει την ελληνική κοινωνία.
      Έχω μερικά στοιχεία, τα οποία αναφέρω και προσδιορίζω στο νομικό. Πρώτον, η κ. Τσέκου προσήλθε με το συνήγορό της αυτοβούλως σ΄ ένα αστυνομικό τμήμα. Δεν υπήρχε αυτόφωρο.
      Πρώτον, λοιπόν, δεν υπήρχε αυτόφωρο εκείνη τη στιγμή.
      Δεύτερο στοιχείο. Εκβίαση και δη σε βαθμό κακουργήματος, δεν είχε καταγγελθεί από τον κ. Ζαχόπουλο. Εάν τώρα πάμε στην άλλη κατηγορία, δεν υπήρξε εκείνη που τον έπεισε να αυτοκτονήσει.
      Το λέει σαφώς το άρθρο 301. Επίσης, δεν του παρείχε τη βοήθεια.
      Τρίτον, αυτόφωρο δεν υπήρχε, παραγγελία για προανάκριση από τον εισαγγελέα δεν υπήρχε και εκείνοι οι οποίοι γνωρίζουν νομικά, ξέρουν ότι υπάρχει η δυνατότητα δικονομικής ακυρότητας της προανάκρισης.
      Ο κ. Κολιοκώστας, ο οποίος παρέλαβε το DVD, δεν είχε καμμία αρμοδιότητα να το παραλάβει, από τη στιγμή που είχε ξεκινήσει η ανάκριση, κύριε Υπουργέ. Εφόσον υπήρχε ανάκριση, έπρεπε να πάει κατευθείαν στον ανακριτή. Αυτή είναι μια πραγματικότητα, για την οποία δεν ακούσαμε να μας λέτε τίποτα και θα ήθελα να μας πείτε.
      Πότε το έστειλε; Το έστειλε, αφού είχε προφυλακιστεί η Τσέκου. Το ίδιο, δηλαδή, κόλπο το οποίο έκανε ο κ. Κολιοκώστας με τα ομόλογα, που τα κράτησε στο συρτάρι του την προεκλογική περίοδο για να τα εμφανίσει μετά. Άνθρωπος για όλες τις δουλειές. 
      Ο κ. Ανδριανός παρέλαβε προϊόν υποκλοπής, διακίνησε και χρησιμοποίησε εντός του χώρου του ένα προϊόν υποκλοπής, το οποίο δεν πήγε στον ανακριτή -όπως θα μπορούσε να τον συμβουλεύσει ένας απλός δικηγόρος, πολύ δε περισσότερο ένας εκ των αρίστων καθηγητών, ο Γραμματέας του Υπουργικού Συμβουλίου, που έχει γραφείο δίπλα του, ο κ. Καρράς- παρά το πάει στον κ. Κολιοκώστα, τον Εισαγγελέα Εφετών και ούτε καν στον Εισαγγελέα Πλημμελειοδικών.
      Όλα αυτά τι καταδεικνύουν; Καταδεικνύουν ότι έγιναν όλα με τον τρόπο που μας περιγράψατε; Δεν φαίνεται, λοιπόν, ότι κάποιοι προσπαθούν να προστατεύσουν καταστάσεις; Γιατί δεν πήγε, λοιπόν, αμέσως το προϊόν του εγκλήματος στον ανακριτή, να τεθεί υπ’ όψιν της κ. Τσέκου και εν συνεχεία να προφυλακιστεί ή όχι, αλλά αφού προφυλακίστηκε, πήγε το προϊόν; 
      Όλα αυτά πάσχουν, κύριε Υπουργέ. Και επειδή αυτή η ιστορία δεν είναι μεμονωμένη και δεν θα παραμείνει στα στενά όρια μιας απλής εκβίασης ή ενδεχομένης εκβίασης από την κ. Τσέκου, αλλά έχει πολιτικές προεκτάσεις, γι’ αυτό πιστεύω ότι πρέπει να προστατευθεί το κύρος της δικαιοσύνης. Δεν το ισοπεδώνω σαν τον Αρχηγό του ΠΑ.ΣΟ.Κ., που λέει «συλλήβδην». Λέω συγκεκριμένα πρόσωπα, συγκεκριμένες ενέργειες που με ενοχλούν και ενοχλούν και τον υπεύθυνο Έλληνα πολίτη.
      Γι’ αυτό, λοιπόν και επειδή πιστεύω ότι υπάρχει ο κίνδυνος κάποιοι εκ των δικαστών να κοιτάζουν προς το Υπουργείο Δικαιοσύνης και να μη δικάζουν αυτές τις υποθέσεις με κλειστά τα μάτια, γι’ αυτό ζήτησα πρώτος εξεταστική των πραγμάτων επιτροπή, για να μπορέσει, παράλληλα με τη δικαιοσύνη να φτάσει σε  βάθος. 
      Είχα πει ότι η Επιτροπή Μορφωτικών Υποθέσεων δεν θα δώσει αποτελέσματα. Εχθές έγινε ζούγκλα, χειρότερη «ΖΟΥΓΚΛΑ» από του Μάκη Τριανταφυλλόπουλου. Γι’ αυτό, λοιπόν, το λόγο επιμένω να γίνει εξεταστική των πραγμάτων επιτροπή, αν θέλουμε να φτάσουμε σε αποτέλεσμα. Μη φοβάστε, τολμήστε και αποδεχτείτε την πρόταση που έκανε πρώτα ο ΛΑ.Ο.Σ. και εν συνεχεία, ακούω ότι παρακολουθούν και τα άλλα κόμματα.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρία Πρόεδρε, κατ’ αρχάς, συμφωνώ ότι και εμείς δεν θέλουμε να μείνει τίποτα αναπάντητο. Εμείς, με όλες μας τις ενέργειες και τις προσπάθειες, επιχειρούμε με κάθε τρόπο να ριχτεί φως σ΄ αυτήν την υπόθεση. Η Κυβέρνηση δεν έχει να φοβηθεί τίποτα. Η Κυβέρνηση είναι εκείνη, η οποία, εκεί που ο νόμος της επιτρέπει, έχει την επίσπευση όλων των ενεργειών, έτσι ώστε να ριχτεί άπλετο φως.
      Επίσης, εμείς πιστεύουμε ότι η δικαιοσύνη κάνει και θα κάνει το έργο της. Επομένως και απ’ αυτής της απόψεως, δεν έχουμε κανένα, μα κανένα φόβο ότι δεν θα ριχτεί άπλετο φως στην υπόθεση.
      Όσον αφορά τη σύσταση εξεταστικής επιτροπής, κατά σχεδόν πάγια τακτική, τη στιγμή που υπάρχει μία υπόθεση στο στάδιο της ανακρίσεως, δεν γίνεται εξεταστική επιτροπή. Αφού τελειώσει και έχουμε τα πρώτα πορίσματα, τότε εδώ είμαστε, θα δούμε και αναλόγως θα προχωρήσουμε.
      Κύριε Πρόεδρε, έχουμε μία διαφορά ως προς τον τρόπο προσέγγισης της υπόθεσης. Εσείς, για τους λόγους σας, προσεγγίζετε την υπόθεση από απόψεως ουσίας. Ίσως και η αντιπολιτευτική σας θέση να σας επιβάλει να ανησυχείτε για αυτά, ίσως άλλοι λόγοι σεβαστοί. Δεν κάνω κανένα σχόλιο.
      Εμείς, όμως, ως Κυβέρνηση, δεν θα μπούμε στην ουσία της υποθέσεως. Σας είπα και προηγουμένως ότι εγώ δεν θα γίνω αρχιδικαστής, δεν θα γίνω αρχεισαγγελέας, να απαντήσω γιατί έγινε αυτόφωρο ή δεν έγινε αυτόφωρο, γιατί έγινε ανάκριση, γιατί δεν έγινε ανάκριση. Η δικαιοσύνη, δόξα τω Θεώ, έχει δοκιμαστεί στην Ελλάδα επί εκατό και πλέον χρόνια επιτυχώς, και στην ιστορία της και στην πρακτική της, και έχει όλες τις ασφαλιστικές, θεσμικές δικλίδες, για να μπορέσει, αν τυχόν υπάρχει κάποιο ολίσθημα, κάποιο λάθος, ανθρώπινο αν θέλετε, γιατί όλοι άνθρωποι είμαστε, υπάρχουν όλες οι ασφαλιστικές δικλίδες εκείνες οι οποίες…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τελειώνω, κυρία Πρόεδρε. 
      ….όλες εκείνες τις ασφαλιστικές δικλίδες οι οποίες θα προστατεύσουν τον πολίτη  και την υπόθεση. 
      Τώρα όσον αφορά ορισμένες ουσιαστικές παρατηρήσεις, μάλλον διαδικαστικές παρατηρήσεις. Έχω να σας πω τα εξής: 
      Οι αρμόδιες διωκτικές αρχές με την άμεση εποπτεία του εισαγγελέως επελήφθησαν άμεσα της ολοκλήρωσης του προανακριτικού έργου. Στις 22-12-2007 ασκήθηκε ποινική δίωξη για τις αξιόποινες  πράξεις, της διακεκριμένης εκβίασης κ.λπ. και της συμμετοχής σε αυτοκτονία με ενδεχόμενο δόλο. Όλα αυτά έγιναν όχι αυτόφωρα, με την αυτόφωρη διαδικασία έτσι  ώστε να μην υπάρξει σκιά υποψίας ότι η Κυβέρνηση ασκεί πίεση στη δικαιοσύνη ότι η δικαιοσύνη θέλει να αποκρύψει τίποτα, για να γίνουν, δηλαδή, γρήγορα τα πράγματα. 
      Δεύτερον, με την υπ’ αριθόν 69727/27-12-2007 κατεπείγουσα παραγγελία του κ. Κολιοκώστα του οποίου άδικα νομίζω ότι του επιτεθήκατε, ανατέθηκε στον εισαγγελέα πρωτοδικών άμεσα η διενέργεια αυτοπρόσωπης προκαταρκτικής εξέτασης. Αυτή ήταν η άμεση απάντηση του Υπουργείου Δικαιοσύνης, απέναντι σε δημοσιεύματα του ημερήσιου  Τύπου που διατυπώνουν αιτιάσεις κ.λπ.. 
      Επίσης άμεσα ζητήθηκε η άρση του τραπεζικού και τηλεφωνικού απορρήτου. Άμεσα επίσης όσον αφορά τη διαδρομή του DVD όπως αναφέρει συγκεκριμένη ανακοίνωση της Ενώσεως Δικαστών έγιναν όλες εκείνες οι ενέργειες οι οποίες έπρεπε να γίνουν. Και αυτό επήλθε σε μία μέρα στον προϊστάμενο της Εισαγγελίας Εφετών. 
      Όλα αυτά τα λέω διότι και από απόψεως εκτελεστικής εξουσίας, της Κυβέρνησης και από απόψεως δικαστικής εξουσίας έγιναν και γρήγορα και αποτελεσματικά όλες οι ενέργειες. Τώρα, αν υπήρξε, όπως σωστά αναφέρετε στην ερώτησή σας μια προσπάθεια εκμετάλλευσης από ορισμένες όχι από εσάς, πλευρές της Βουλής με διάφορους τρόπους γνωστούς,  εγώ τους αποδοκιμάζω. Αποδοκιμάζω τη δηλητηρίαση του κοινωνικού μας ιστού, του κοινωνικού μας σώματος από ένα «ροζ σκάνδαλο» με αποτέλεσμα να δημιουργούμε μια ατμόσφαιρα σκανδαλολογίας, να δημιουργούμε την αίσθηση στο λαό ότι κάτι συμβαίνει ενώ δεν συμβαίνει, τίποτα πέραν αυτής της «ροζ ιστορίας». Οι δε διαφορές των ιδιωτών και δημοσιογράφων είναι μια άλλη ιστορία για την οποία δεν νομιμοποιούμε να απαντήσω. Όμως, θεωρώ ότι η στάση ορισμένων πολιτικών δυνάμεων είναι και ανεύθυνη και επικίνδυνη. Και ορθώς το επισημαίνετε και ορθώς μου δίνετε την ευκαιρία να το στηλιτεύσω και εγώ από της Έδρας αυτής.
       Σας ευχαριστώ κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Προκειμένου να εξυπηρετήσουμε τον Υφυπουργό τον κ. Λέγκα, που πρέπει να πάει στην επιτροπή, θα προχωρήσουμε στη συζήτηση της πρώτης με αριθμό 410/14.1.2008 επίκαιρης ερώτησης του δευτέρου κύκλου του Βουλευτή της Νέας Δημοκρατίας κ. Γεωργίου Κοντογιάννη προς τον Υπουργό  Οικονομίας και Οικονομικών, σχετικά με τη λήψη μέτρων για τους ελαιοτριβείς του Νομού Ηλείας κ.λπ..
      Ειδικότερα η ερώτηση του κυρίου συναδέλφου έχει ως εξής:
      «Οι πυρκαγιές του Αυγούστου κατέστρεψαν ολοσχερώς την παραγωγή ελιάς   του Νομού Ηλείας εκμηδενίζοντας την οικονομία των αγροτών, ιδιαίτερα εκείνων που στηρίζουν αποκλειστικά το εισόδημά τους στην ελιά και το λάδι. 
      Στο πλαίσιο των μέτρων που έλαβε η πολιτεία προκειμένου να ανακουφίσει τους πληγέντες δεν συμπεριέλαβε τους ελαιοτριβείς, αν και είναι μια επαγγελματική ομάδα η  οποία πλήττεται άμεσα από την καταστροφή της ελιάς και παρά τις επανειλημμένες αναφορές σ΄ αυτό το πρόβλημα καμμία εξέλιξη δεν φαίνεται να έχει πραγματοποιηθεί. 
      Κάτω απ΄ αυτές τις συνθήκες εάν δεν ληφθούν άμεσα μέτρα από την πολιτεία, τα ελαιοτριβεία είναι  καταδικασμένα να κλείσουν, καθώς η πρώτη ύλη για τα επόμενα πέντε έως δέκα έτη είναι κατεστραμμένη. Η πιθανότητα διακοπής της λειτουργίας των ελαιοτριβείων θα προσθέσει δεκάδες ανέργους στην ήδη βεβαρημένη λίστα των ανέργων του νομού. Κατόπιν τούτων ερωτάται ο αρμόδιος Υπουργός:
      1.Ποια μέτρα ελήφθησαν για τους ελαιτριβείς;
      2.Ποιά μέτρα πρόκειται να ληφθούν;».
      Στην επίκαιρη ερώτηση θα απαντήσει ο Υφυπουργός Οικονομίας και Οικονομικών κ. Λέγκας.
      Κύριε Υφυπουργέ, έχετε το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε.
      Θα ήθελα να ευχαριστήσω εξ αρχής τον κύριο συνάδελφο, ο οποίος αναδεικνύει εύστοχα ένα σημαντικό θέμα, που αντιμετωπίζει η περιφέρειά του και όχι μόνο.
      Θα πρέπει, ωστόσο, να πούμε, ότι παρά το μέγεθος της καταστροφής, η Κυβέρνηση της Νέας Δημοκρατίας, με επικεφαλής τον Πρωθυπουργό Κώστα Καραμανλή, λειτούργησε από την πρώτη στιγμή με αποτελεσματικότητα, με ανθρωπιά, με ευαισθησία για την αντιμετώπιση του προβλήματος στις πυρόπληκτες περιοχές. Για όλους τους πληγέντες αναπτύχθηκε από την πρώτη στιγμή μία δέσμη πολυεπίπεδων μέτρων, τα οποία αντιλαμβάνεστε ότι εντός των χρονικών περιορισμών αυτής της διαδικασίας δεν είναι δυνατόν να αναφερθούν όλα.
      Θα αναφέρω ενδεικτικά τα βασικότερα μέτρα, που σχετίζονται με τη στήριξη των ελαιοτριβέων, επισημαίνοντας αρχικά ότι στις πληγείσες περιοχές και σε ένα σύνολο εκατόν ογδόντα περίπου ελαιουργείων, από τα οποία τα ογδόντα περίπου βρίσκονται στο Νομό Ηλείας –υπάρχει και μία άλλη εκτίμηση ότι είναι εκατόν τριάντα- δεν έχει καταγραφεί καμμία άμεση απώλεια. Υπάρχουν, ωστόσο, έμμεσες απώλειες και στην κατεύθυνση αυτή η Κυβέρνηση προσπαθεί να ανακουφίσει τις πληγείσες επιχειρήσεις.
      Στο πλαίσιο αυτό αναφέρω, αγαπητέ συνάδελφε, τις ευνοϊκές ρυθμίσεις για την υλοποίηση των επενδυτικών σχεδίων στις πυρόπληκτες περιοχές, που περιέχονται σε τέσσερις κανονιστικές πράξεις του Υπουργείου μας. Με βάση αυτές καθορίσαμε το ανώτατο επιτρεπόμενο όριο για τις επιχορηγήσεις αυτών των επιχειρήσεων. Σύμφωνα με την κοινοτική νομοθεσία έφτασε στο ανώτατο επίπεδο.
      Για το Νομό Ηλείας χαρακτηριστικά αναφέρω ότι το ποσοστό επιχορήγησης φτάνει το 60% για τις μικρές, το 50% για τις μεσαίες και το 40% για τις μεγάλες επιχειρήσεις.
      Επίσης, δώσαμε τη δυνατότητα να προτάσσονται στην εξέτασή τους τα επενδυτικά σχέδια που θα υλοποιούνται σε περιοχές, οι οποίες έχουν πληγεί από τις φυσικές καταστροφές και φυσικά στο Νομό Ηλείας.
      Επιπροσθέτως, έχουμε απλουστεύσει όλες εκείνες τις διαδικασίες υποβολής των επενδυτικών προτάσεων, καθώς επίσης και της εκταμίευσης, με την προσκόμιση μόνο των πλέον βασικών δικαιολογητικών, για να τρέξουμε όσο το δυνατόν πιο σύντομα αυτές τις διαδικασίες.
      Οι προαναφερθείσες ρυθμίσεις καλύπτουν και τα επενδυτικά σχέδια στον τομέα των ελαιούχων προϊόντων.
      Παράλληλα, με άλλες αποφάσεις χορηγήσαμε δάνεια για κεφάλαια κίνησης και λοιπές πιστωτικές διευκολύνσεις και για τους επαγγελματίες των πυρόπληκτων περιοχών. 
      Οι ληξιπρόθεσμες και μη οφειλές των επιχειρήσεων σ΄ αυτές τις περιοχές ρυθμίζονται με εξαιρετικά ευνοϊκούς όρους.
      Ακόμη, δώσαμε περίοδο χάριτος είκοσι οκτώ μηνών. Επιδοτήσαμε το σύνολο των τόκων της χαριστικής περιόδου και κατά 50% τους τόκους της υπόλοιπης διάρκειας του δανείου.
      Με την ίδια απόφαση προβλέπεται και εγγύηση του ελληνικού δημοσίου για τη χορήγηση κεφαλαίων κίνησης στις επιχειρήσεις διάρκειας εξήντα μηνών.
      Ακόμη, το Γενικό Λογιστήριο του Κράτους παρέσχε εγγύηση, με απόφαση από τις 13 Σεπτεμβρίου του 2007 κι έτσι τα τραπεζικά ιδρύματα μπορούν να ρυθμίσουν τις ληξιπρόθεσμες και μη οφειλές στις πυρόπληκτες επιχειρήσεις.
      Ανάλογα μέτρα ενίσχυσης έχουν ληφθεί και για τους πυρόπληκτους ελαιοκαλλιεργητές με στόχο την όσο το δυνατόν ταχύτερη αποκατάσταση της παραγωγής τους.
      Τέλος, γίνεται αντιληπτό ότι η Κυβέρνηση και σχέδιο έχει και θέληση έχει να στηρίξει αποφασιστικά τον επιχειρηματικό κόσμο, αλλά και τους παραγωγούς των περιοχών, που επλήγησαν από τις πρόσφατες καταστροφές και βεβαίως τους κατοίκους και τους παραγωγούς του Νομού Ηλείας.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ.
      Κύριε Κοντογιάννη, έχετε το λόγο.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Υπουργέ, με ικανοποίηση άκουσα τα όσα είπατε. Και προσβλέπω κι εγώ και οι πληγέντες ότι σύντομα οι αποφάσεις σας θα γίνουν πράξη.
      Θα ήθελα, όμως, να εξαντλήσετε κάθε δυνατότητα βοήθειας προς τη συγκεκριμένη κοινωνική ομάδα, λαμβάνοντας υπόψη ότι σύμφωνα με τις δηλώσεις στον ΕΛ.Γ.Α. επλήγησαν διακόσιες σαράντα τρεις χιλιάδες επτακόσια δέκα οκτώ στρέμματα από ελαιόδεντρα στους νομούς που υπέστησαν καταστροφές. Ειδικά στο Νομό Ηλείας η καλλιέργεια της ελιάς έχει υποστεί τη μεγαλύτερη σε έκταση καταστροφή, εκατόν πενήντα επτά χιλιάδες εκατόν δώδεκα στρέμματα και πάνω από τρία εκατομμύρια ελαιόδεντρα, σύμφωνα με τις εκτιμήσεις της νομαρχίας.
      Σύμφωνα, μάλιστα, με μία επιστημονική μελέτη της WWF για την Ηλεία, προβλέπεται μείωση της παραγωγής ελαιολάδου σε ποσοστό 50%. Ας σημειωθεί ότι στην Ηλεία παράγεται περίπου το 5,4% της παραγωγής της χώρας. Οι εκτιμώμενες έμμεσες απώλειες –γιατί για έμμεσες απώλειες μιλάμε- στα ελαιουργεία που είναι στις πυρόπληκτες περιοχές, υπολογίζονται στο σύνολο των νομών σε 1.476.000 ευρώ. 
	Σημειώνεται, κύριε Υπουργέ, ότι πολλά από τα ελαιοτριβεία που βρίσκονται στις πληγείσες περιοχές είχαν πάρει πρόσφατα δάνεια για τον εκσυγχρονισμό των εγκαταστάσεών τους και μετά από την καταστροφή του Αυγούστου τα ελαιοτριβεία αυτά δεν άνοιξαν καν. Ας σημειωθεί ότι σύμφωνα με στοιχεία του Συλλόγου Ελαιοτριβέων Ηλείας υπάρχουν εκατόν τριάντα σε όλο το νομό ογδόντα τρία στις πυρόπληκτες περιοχές και απασχολούνται το λιγότερο τέσσερα άτομα σε κάθε ελαιοτριβείο, χωρίς να υπολογίσουμε τους εργάτες, τους μεταφορείς κ.λπ.. 
	Οι ελαιοτριβείς έχουν καταθέσει κάποια αιτήματα. Θα τα καταθέσω για τα Πρακτικά. Ανάμεσα στα αιτήματα είναι να παρασχεθεί και αντιστάθμιση εισοδήματος με βάση το δηλωθέν εισόδημα των προηγούμενων ετών. Θα ήθελα να εξετάσετε αν υπάρχει οικονομική δυνατότητα να γίνει κάτι τέτοιο.
	Είναι γεγονός, κύριε Υπουργέ, ότι η Κυβέρνηση της Νέας Δημοκρατίας με ευαισθησία αντιμετώπισε την καταστροφή που υπέστησαν οι νομοί όπως ο Νομός Ηλείας από τις πυρκαγιές. Αναμένω κι εγώ με την ίδια ευαισθησία να συνεχίσετε το έργο σας. 
	Τέλος, σας προτείνω να δείτε αυτούς τους ανθρώπους που έχουν πληγεί, να δείτε τους ελαιοτριβείς, να συζητήσετε μαζί τους για πρόσθετα μέτρα στήριξης που έχουν ανάγκη.
	Σας ευχαριστώ.
	(Στο σημείο αυτό ο Βουλευτής κ. Κοντογιάννης καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)               
	ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο.
    	ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε.
    	Αγαπητέ συνάδελφε, άκουσα με ιδιαίτερη προσοχή την τοποθέτησή σας και τις προτάσεις σας για τα προβλήματα που αντιμετωπίζουν οι πυρόπληκτοι στην περιοχή σας. Αναφέρθηκα στα μέτρα και στις δράσεις που έχει λάβει μέχρι σήμερα η Κυβέρνηση. Βεβαίως μέτρα και δράσεις θα ληφθούν και στο μέλλον. Έχουν ληφθεί μέτρα προς την κατεύθυνση αυτή και από τα συναρμόδια Υπουργεία τα οποία λίγο-πολύ σας είναι γνωστά.
    Στο σημείο αυτό θα ήθελα να σας διαβεβαιώσω και να θεωρήσετε δεδομένο ότι θα βρισκόμαστε δίπλα στους παραγωγούς των πληγεισών περιοχών και βεβαίως θα είμαστε ανοιχτοί σε κάθε διάλογο και σε κάθε πρόταση, όπως άλλωστε κάναμε μέχρι σήμερα. Μετά χαράς, λοιπόν, θα πραγματοποιήσουμε μία σύσκεψη στο Υπουργείο Οικονομίας και Οικονομικών για τα εξειδικευμένα θέματα που απασχολούν αυτόν τον κλάδο, αλλά και γενικότερα τις επιχειρήσεις της περιοχής. Βεβαίως εδώ ο ρόλος των τοπικών Βουλευτών κρίνεται ιδιαίτερα σημαντικός. Οι προτάσεις, οι σκέψεις, οι παρατηρήσεις τους δεν είναι απλά ευπρόσδεκτες, αλλά είναι χρήσιμες και επιθυμητές.
    Αναφερθήκατε σε μία μελέτη. Θα ήθελα να σας πω ότι η Κυβέρνησή μας έχει λάβει υπ΄όψιν τα συμπεράσματα αυτής της μελέτης και βεβαίως θα λάβει υπ΄όψιν όσα απ’ αυτά κριθούν αναγκαία για το μέλλον με βάση πάντα την αρχή της ισονομίας αλλά και της ίσης μεταχείρισης προς όλες τις επαγγελματικές ομάδες γιατί δεν είναι μόνο οι ελαιοτριβείς, είναι τα οινοποιεία, τα τυροκομεία, είναι και άλλες ομάδες επιχειρήσεων. 
    Μέσα από τις δυνατότητες του Ε.Σ.Π.Α. που ξεκίνησε μία διερεύνηση και ίσως μία κλαδική προσέγγιση του θέματος αλλά και των επιπτώσεών του για το συγκεκριμένο κλάδο, θα είχε ιδιαίτερη και σημαντική αξία για την τοπική οικονομία και βεβαίως θα ήταν ευπρόσδεκτη και επιθυμητή για το Υπουργείο μας μία συνεργασία και με τον αρμόδιο Υφυπουργό κ. Παπαναθασίου. Στον αναπτυξιακό σχεδιασμό  η συμβολή των τοπικών φορέων θα είναι καθοριστική και ευπρόσδεκτη. 
    Προτεραιότητά μας είναι και παραμένει η στήριξη των πληγεισών περιοχών, είναι η αναγέννηση του παραγωγικού ιστού ώστε να κρατηθεί ο κόσμος στη γη του, να δημιουργήσει ξανά ό,τι είχε -αυτός είναι ο βασικός στόχος μας- αλλά και να διασφαλίσει ακόμα περισσότερα για την οικογένεια και για τα παιδιά του.
    Σας ευχαριστώ.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο Υπουργό.
    Θα συζητηθεί τώρα η τρίτη με αριθμό 422/14-1-2008 επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τον Υπουργό Υγείας και Κοινωνικής Αλληλεγγύης, σχετικά με τα προβλήματα λειτουργίας του Γενικού Νοσοκομείου Κέρκυρας.
    Η επίκαιρη ερώτηση του κυρίου συναδέλφου έχει ως εξής:
      «Από τον Ιούνιο του 2007 δεν υφίσταται Διοικητικό Συμβούλιο στο Γενικό Νοσοκομείο Κέρκυρας. Η μη ύπαρξη Διοικητικού Συμβουλίου έχει ως αποτέλεσμα μια σειρά διοικητικών πράξεων που απαιτούν τη σχετική απόφασή του, να παραμένουν σε εκκρεμότητα και να μην προωθούνται (π.χ. προσλήψεις προσωπικού, αγορά ιατρικών μηχανημάτων κ.λπ.).
      Το γεγονός αυτό επιβαρύνει ακόμα περισσότερο την υπάρχουσα δυσλειτουργία του Γενικού Νοσοκομείου Κέρκυρας, για την οποία είναι ενήμερο το Υπουργείο και ήδη έχουμε φέρει στη Βουλή με προηγούμενη επίκαιρη ερώτησή μας.
      Επιπλέον, οι τελευταίες παράνομες ρουσφετολογικές αποσπάσεις γιατρών από το Γενικό Νοσοκομείο Κέρκυρας έχουν δημιουργήσει μια εκρηκτική κατάσταση στη λειτουργία του.
      Μετά από αυτά ερωτάται ο κύριος Υπουργός τι προτίθεται να πράξει προκειμένου να επιλυθεί άμεσα το ζήτημα της συγκρότησης του Διοικητικού Συμβουλίου, να ανακληθούν οι παράνομες αποσπάσεις των γιατρών και να καλυφθούν άμεσα με μόνιμο προσωπικό όλες οι κενές οργανικές θέσεις του νοσοκομείου;»
      Στην επίκαιρη ερώτηση θα απαντήσει ο Υφυπουργός κ. Παπαγεωργίου.
      Κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κυρία Πρόεδρε.
      Έχω τονίσει αρκετές φορές σε αυτή την Αίθουσα ότι τα θέματα υγείας δεν προσφέρονται για κομματική αντιπαράθεση. Το υποστήριζα και το υποστηρίζω. Και είμαι υποχρεωμένος να ομολογήσω ότι πράγματι η συντριπτική πλειονότητα, θα έλεγα όλοι οι συνάδελφοι, όλων των πτερύγων, προς αυτή την κατεύθυνση κινούνται. Tο πνεύμα και το γράμμα του νόμου ακολουθούν και οι τοποθετήσεις. Eίτε πρόκειται για κοινοβουλευτικό έλεγχο είτε για νομοθετική εργασία έχουν σαν στόχο την από κοινού προσπάθεια, ώστε οι παρεχόμενες υπηρεσίες υγείας να αναβαθμιστούν προς όφελος του ελληνικού λαού.
      Αυτό χαρακτηρίζει ιδιαίτερα τον ερωτώντα σήμερα συνάδελφο και γιατρό κ. Χαραλάμπους, με τον οποίο είχα την ευκαιρία και άλλες φορές στο παρελθόν να συζητήσουμε θέματα υγείας και ιδιαίτερα της εκλογικής του περιφέρειας, της Κέρκυρας. Ο κ. Χαραλάμπους και ως γιατρός επί αρκετά χρόνια πρόσφερε τις υπηρεσίες του στο Νοσοκομείο της Κέρκυρας και γνωρίζει τα θέματα πάρα πολύ καλά. Είναι δικαιολογημένη, λοιπόν, η όλη του αυτή προσπάθεια.
      Αυτή τη στιγμή που κουβεντιάζουμε, κύριε συνάδελφε, οφείλω να σας ενημερώσω ότι ήδη έχει συγκροτηθεί το διοικητικό συμβούλιο και με Φ.Ε.Κ., το οποίο έχει ημερομηνία 15 Ιανουαρίου, όλα έχουν τακτοποιηθεί και έτσι δεν τίθεται κανένα απολύτως πρόβλημα.
      Οφείλω να πω επίσης ότι η όποια καθυστέρηση υπήρξε, ίσως και λίγο μεγαλύτερη από τη συνηθισμένη, οφείλεται και στο γεγονός ότι στον αρχικό διορισμό των μελών του διοικητικού συμβουλίου, που είχε γίνει με το ν. 3329, δεν προβλεπόταν και η αναγραφή της λήξεως της θητείας. Και επειδή και στη συνέχεια υπήρξαν δυο-τρεις συμπληρωματικές αποφάσεις και δημοσιεύσεις για το διοικητικό συμβούλιο είτε με τον εκπρόσωπο των εργαζομένων είτε με τον εκπρόσωπο του επιστημονικού προσωπικού ή με την αντικατάσταση κάποιου μέλους, όλα αυτά τα πράγματα δημιούργησαν μια σύγχυση.
      Ήρθαν επίσης και οι διάφορες ανακατατάξεις στην πολιτική ηγεσία του Υπουργείου, παρεμβλήθηκαν και οι εκλογές, με αποτέλεσμα να φτάσουμε στο σημείο αυτής της καθυστέρησης, την οποία θεωρώ λίγο μεγαλύτερη από τη συνηθισμένη. Αλλά οφείλω να τονίσω ότι δεν επηρέασε –και το γνωρίζετε πάρα πολύ καλά- ούτε κατ’ ελάχιστο τη λειτουργία του Νοσοκομείου της Κέρκυρας.
      Με την ευκαιρία όμως θα ήθελα να πούμε μερικά πράγματα, επειδή το ζείτε από κοντά και επειδή συμμετέχετε σε όλες τις «κινητοποιήσεις», αλλά και στις πρωτοβουλίες που παίρνονται, με σκοπό την επιτάχυνση των εργασιών, για να ολοκληρωθεί το νέο Νοσοκομείο της Κέρκυρας και από πλευράς οικοδομικών εργασιών, αλλά και από πλευράς ηλεκτρομηχανολογικού εξοπλισμού, αλλά κυρίως όσον αφορά στην προμήθεια του κατάλληλου ηλεκτρομηχανολογικού εξοπλισμού, ιατροτεχνολογικού εξοπλισμού και ξενοδοχειακού εξοπλισμού.
      Θέλω να σας πω ότι τα πράγματα έχουν μπει πλέον στην τελική τους ευθεία. Συμμετέχετε σε αυτές τις πρωτοβουλίες. Γνωρίζω ότι και σήμερα έχετε συνάντηση με το Διοικητικό Συμβούλιο της Δ.ΕΠ.Α.ΝΟ.Μ., όπου δόθηκε η εντολή να είναι όλοι οι αρμόδιοι, ώστε να μπορέσουν να βρεθούν λύσεις και στις όποιες ακόμα παρατηρήσεις, τις οποίες έχετε να κάνετε, διότι έχετε μια πολύ μεγάλη εμπειρία από τη λειτουργία του Νοσοκομείου της Κέρκυρας.
      Αυτές, βέβαια, οι παρατηρήσεις δεν θα επηρεάσουν τον τελικό χρόνο παράδοσης του έργου, που θεωρούμε ότι θα είναι μέσα στο 2008, έτσι ώστε να λειτουργήσει το καινούργιο Νοσοκομείο της Κέρκυρας, με τις τριακόσιες κλίνες και με το προσωπικό, το οποίο κινείται προς την κατεύθυνση της πρόσληψης με γρήγορες διαδικασίες. Είχα απαντήσει σχετικά και σε προηγούμενη ερώτησή σας.
      Βρίσκονται στη διαδικασία της πρόσληψης ιατρικού, νοσηλευτικού, ή λοιπού προσωπικού εκατόν σαράντα επτά νέα μέλη, έτσι ώστε ο κερκυραϊκός λαός να απολαμβάνει αυτές τις υπηρεσίες υγείας που δικαιούται, αλλά επιπλέον και πολύς πληθυσμός απ’ όλες τις χώρες της Ευρωπαϊκής Ένωσης, αλλά και από αλλού, όπου αρκετούς μήνες το χρόνο επισκέπτονται την ιδιαίτερη πατρίδα σας. 
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Χαραλάμπους έχει το λόγο. 
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Ευχαριστώ, κυρία Πρόεδρε και ευχαριστώ και σας κύριε Υφυπουργέ για τα καλά σας λόγια. 
      Χαίρομαι ιδιαίτερα που ίσως για πρώτη φορά αποδεικνύεται ότι και ο κοινοβουλευτικός έλεγχος έχει κάποια αποτελέσματα με τον διορισμό, όπως είπατε, από 15 Ιανουαρίου, διοικητικού συμβουλίου. 
      Θεμιτές οι προσπάθειές σας κύριε Υφυπουργέ, να δικαιολογήσετε ουσιαστικά τα αδικαιολόγητα, γιατί στην Κέρκυρα όλοι ξέρουν ότι ο μοναδικός λόγος για τον οποίο δεν διοριζόταν διοικητικό συμβούλιο ήταν οι διαμάχες των τοπικών παραγόντων της Νέας Δημοκρατίας, για το ποιος θα διορίσει τον εκλεκτό του. Και αυτές οι διαμάχες έχουν βγει πια στη δημοσιότητα, στα ραδιοφωνικά και στα τηλεοπτικά μέσα. 
      Επίσης, δεν είναι αλήθεια αυτό που είπατε, ότι δεν έχει επηρεάσει η μη ύπαρξη διοικητικού συμβουλίου την λειτουργία του νοσοκομείου. Την έχει επηρεάσει κύριε Υφυπουργέ, πρώτον στο ότι δεν μπορούσαν να γίνουν προσλήψεις προσωπικού. Δεύτερον, δεν μπορούσε να γίνει αγορά ιατρικών οργάνων χωρίς την απόφαση του διοικητικού συμβουλίου, με αποτέλεσμα η μονάδα εντατικής θεραπείας της Κέρκυρας -ένα παράδειγμα σας λέω- ενώ έχει τέσσερα κρεβάτια, λειτουργεί με τρία, γιατί δεν μπορεί να αγοραστεί ένας αναπνευστήρας. Αποφάσεις του διοικητή -μπορεί όχι σκόπιμες, αλλά, κατά την άποψή μας, λανθασμένες- παραπέμπουν υποθέσεις εργαζομένων, οι οποίοι κέρδισαν από τα δικαστήρια το ειδικό νοσοκομειακό επίδομα και με απόφαση του Ανώτατου Ειδικού Δικαστηρίου τούς το εκχωρεί, σε άλλα δικαστήρια, με αποτέλεσμα και περισσότερα χρήματα να χάνουν οι εργαζόμενοι και περισσότερες δυσκολίες να τους βάζουν. 
      Είχε και δεύτερο σκέλος η ερώτηση κύριε Υφυπουργέ, που μάλλον αποφύγατε, δεν ξέρω γιατί, σκόπιμα να απαντήσετε και αυτό είναι που πραγματικά έχει αναστατώσει την κερκυραϊκή κοινωνία, έχει οδηγήσει ακόμη και το νομαρχιακό συμβούλιο να βγάλει ομόφωνο ψήφισμα. Είναι η απόλυτα παράνομες ρουσφετολογικές, αλλά πάνω και κύρια προκλητικές αποσπάσεις γιατρών από ένα νοσοκομείο της επαρχίας προς νοσοκομεία του κέντρου στον Ευαγγελισμό και στο Λαϊκό.  Ίσως έτσι η Κυβέρνηση σας κύριε Υπουργέ, κάνει πράξη σεμνά και ταπεινά το προεκλογικό σύνθημά σας ότι ήρθε η ώρα της περιφέρειας. 
      Γιατρίνα, η οποία τοποθετείται για να κάνει το αγροτικό της, αποσπάται -δεν ξέρω αν είναι η σωστή φράση διότι με την εντολή διορισμού της έρχεται αμέσως και η εντολή απόσπασής της- στο Λαϊκό νοσοκομείο, στην Ω.Ρ.Λ. κλινική, -άκουσον, άκουσον- για επείγουσες και επιτακτικές ανάγκες της Ω.Ρ.Λ. κλινικής του Λαϊκού! 
      Και, βέβαια, τώρα καταλαβαίνω γιατί ο τότε Υφυπουργός που υπέγραψε αυτή την απόφαση, έδωσε και μάχη εδώ πέρα, οι αγροτικοί γιατροί που αποσπούνται στα νοσοκομεία, να αναγνωρίζεται η ειδικότητα στην κλινική την οποία κάνουν. 
      Βέβαια, το άκρον άωτον του παραλογισμού είναι η απόσπαση ενός επικουρικού γιατρού. Γνωρίζετε -δεν θα σας επαναλάβω τις θέσεις μας- ότι είμαστε ενάντια στον θεσμό του επικουρικού. Εμείς θέλουμε να τοποθετούνται γρήγορα μόνιμοι και αποκλειστικής απασχόλησης γιατροί, αλλά παρ’ όλα αυτά, εσείς οι ίδιοι ισχυρίζεστε πως οι επικουρικοί τοποθετούνται για να καλύψουν κύρια και ουσιαστικά ανάγκες της περιφέρειας. Τοποθετείται, λοιπόν, στην Πνευμονολογική Κλινική του Νοσοκομείου της Κέρκυρας επικουρικός γιατρός και αποσπάται, για άμεσες και επιτακτικές ανάγκες, πού; Στην κλινική του Ευαγγελισμού, η οποία αυτή τη στιγμή πληροφορούμαι ότι έχει εξήντα γιατρούς. Αποσπάται ένας γιατρός από μια κλινική με αξιόλογο έργο…
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Τελειώνω, κυρία Πρόεδρε.
      Νοσηλεύει χίλιους πεντακόσιους ασθενείς περίπου, κάνει βρογχοσκοπήσεις, κάνει όλη τη γκάμα των πνευμονολογικών εξετάσεων και ενεργειών και παρ’ όλα αυτά, έχει τρεις γιατρούς. Με χίλια ζόρια τοποθετήθηκε ένας επικουρικός, τον οποίο αποσπάτε, για να καλύψει άμεσες και επιτακτικές ανάγκες του Ευαγγελισμού. Την ίδια στιγμή, βέβαια, οι θέσεις αυτές φαίνονται ότι είναι καλυμμένες για το Νοσοκομείο της Κέρκυρας και η δυσλειτουργία συνεχίζει, κύριε Υπουργέ. 
      Εμείς σας καλούμε άμεσα να πάρετε πίσω τις αποσπάσεις αυτές, όπως επίσης να προχωρήσετε όσο γίνεται πιο γρήγορα τις διαδικασίες για προσλήψεις και γιατρών και λοιπού προσωπικού στο νοσοκομείο της Κέρκυρας. Για το καινούργιο νοσοκομείο θα έχουμε την ευκαιρία, όπως σας είπα, σε άλλη ερώτηση να τα συζητήσουμε. 
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο για δύο λεπτά.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε συνάδελφε, δεν είναι ακριβές ότι υπήρξε πρόβλημα στην προμήθεια και ότι έτσι υπήρξε δυσλειτουργία σε κάποια τμήματα και συγκεκριμένα στη Μονάδα Εντατικής Θεραπείας. Υπήρξε ένα πρόβλημα με την προμήθεια αναπνευστήρα για το τέταρτο κρεβάτι της Μ.Ε.Θ., το οποίο ποτέ δεν χρησιμοποιήθηκε, γιατί ο μέσος όρος πληρότητας των κρεβατιών στη Μ.Ε.Θ. της Κέρκυρας δεν περνάει τα δύο κρεβάτια ποτέ. Επομένως, δεν υπήρξε ποτέ ουσιαστικό πρόβλημα. Θεωρητικά μπορούμε να κουβεντιάζουμε, αλλά πρακτικό πρόβλημα δεν υπήρξε ποτέ. 
      Όσον αφορά το θέμα τώρα του διοικητικού συμβουλίου, το πρόβλημα τακτοποιείται και επομένως θα υπάρχει σαν εφεδρεία και τέταρτο κρεβάτι –αχρείαστο να είναι- στη Μονάδα Εντατικής Θεραπείας της Κέρκυρας. Άρα, ήταν υπερβολικό, θα έλεγα, αυτό που τονίσατε. Από εκεί και πέρα, πρόσεξα ότι κανένα άλλο στοιχείο δεν επηρέασε, ει μη μόνο, θα σας έλεγα, την τροποποίηση του προϋπολογισμού το 2007, προκειμένου να υπάρξουν κάποιες τακτοποιήσεις, οι οποίες ήταν τεχνικές και υπάρχει η δυνατότητα να προχωρήσουν. 
      Το θέμα του διορισμού δεν έχει σχέση με το διοικητικό συμβούλιο. Οι προκηρύξεις γίνονται, όπως έπρεπε να γίνουν. Ανέφερα ήδη και σε προηγούμενη επίκαιρη ερώτηση ότι εκατόν σαράντα επτά προκηρύξεις προσωπικού κάθε κατηγορίας έχουν γίνει για το Νοσοκομείο της Κέρκυρας, μαζικός αριθμός -θα έλεγα, για να χρησιμοποιήσω και δική σας έκφραση- τον οποίο όμως αποφεύγετε να αναφέρετε. Τέτοιος αριθμός πρόσληψης δεν υπήρξε σε άλλο νοσοκομείο της περιφέρειας. Και είναι σε εξέλιξη αυτές οι προκηρύξεις, οι οποίες αρχίζουν σιγά-σιγά να αποδίδουν και μέχρις ότου ολοκληρωθεί και η κατασκευή του νέου νοσοκομείου και ο εξοπλισμός του θα είναι έτοιμοι να το στελεχώσουν και να παρέχουν τις υπηρεσίες. 
      Όσον αφορά τις αποσπάσεις, δεν είναι αληθές ότι μετακινήθηκε σε ΩΡΛ κλινική, για να πάρει ειδικότητα, αφού δεν μπορεί να πάρει την κύρια ειδικότητα ένας γιατρός ο οποίος δεν έχει ολοκληρώσει την ειδικότητα, πριν εισαχθεί. Δεν αναγνωρίζεται αυτή η ειδικότητα. Αναγνωρίζεται η ειδικότητα σε αγροτικούς γιατρούς που υπηρετούν σε νοσοκομεία μόνο για το χρόνο της χειρουργικής και της παθολογίας. Επομένως, αυτό το επιχείρημά σας καταρρίπτεται. 
      Όσον αφορά τη δεύτερη, απεσπάσθη για έξι μήνες και θα επιστρέψει…
      ΧΑΡΑΛΑΜΠΟΣ ΧΑΡΑΛΑΜΠΟΥΣ:  Μετακινήθηκε, όμως, κύριε Υπουργέ;
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Το γνωρίζω το θέμα, κύριε συνάδελφε.
      Θα ολοκληρώσει την μετεκπαίδευσή της σ΄ ένα συγκεκριμένο αντικείμενο που είχε ξεκινήσει και οσονούπω θα επιστρέψει, έτσι ώστε να συμβάλει στην καλύτερη λειτουργία του παλαιού νοσοκομείου. Σημειωτέον και το γνωρίζετε πολύ καλά, κανένα πρόβλημα δεν αντιμετωπίζει και είναι καλυμμένες, σύμφωνα με τον οργανισμό και τη δυναμικότητά του όσον αφορά τις κλίνες, όλες οι οργανικές θέσεις. 
      Ευχαριστώ πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε Υπουργέ.
      Θα συζητηθεί η με αριθμό 419/14.1.2008 τέταρτη επίκαιρη ερώτηση δεύτερου κύκλου του Βουλευτή του Συνασπισμού Ριζοσπαστικής Αριστεράς κ. Παναγιώτη Λαφαζάνη προς τους Υπουργούς Οικονομίας και Οικονομικών και Ανάπτυξης, σχετικά με το κύμα ακρίβειας που πλήττει την αγορά κ.λπ.. 
      Η επίκαιρη ερώτηση του κ. Λαφαζάνη έχει ως εξής:
      «Ένα «τσουνάμι» ακρίβειας σαρώνει εδώ και μήνες όλες σχεδόν τις αγορές, το οποίο συνεχίζει με νέα ορμή να καλπάζει από τις αρχές του νέου χρόνου, ιδιαίτερα στα είδη πλατιάς λαϊκής κατανάλωσης. Ήδη ο επίσημος τιμάριθμος, ο οποίος είναι πλαστός και δεν ανταποκρίνεται στο μέγεθος της επιβάρυνσης των λαϊκών νοικοκυριών από τις ραγδαίες ανατιμήσεις, τρέχει με 4% το χρόνο, πέρα και έξω από κάθε κυβερνητική πρόβλεψη. Το κύμα των ανατιμήσεων στις αγορές δεν έχει σχέση μόνο με την κερδοσκοπική άνοδο των διεθνών τιμών του πετρελαίου και των τροφίμων, αλλά πρώτα απ’ όλα με την εγχώρια αισχροκέρδεια και ασυδοσία.
      Δυστυχώς, η Κυβέρνηση, όχι μόνο δεν κάνει στην πράξη τίποτα για να χαλιναγωγήσει τις τιμές, πέρα από ανούσιες απειλές, αλλά τις πυροδοτεί η ίδια με σωρεία αποφάσεων, όπως αυτή των υπέρογκων ανατιμήσεων της Δ.Ε.Η., ενώ προγραμματίζει αυξήσεις σε μισθούς και συντάξεις του δημοσίου 3% - 4%, πράγμα που θα επιφέρει μία μεγάλη πραγματική μείωση και λεηλασία των λαϊκών εισοδημάτων, την ώρα που τα κέρδη επιχειρήσεων και τραπεζών πετάνε σε πρωτοφανή ύψη.
      Κατόπιν τούτων ερωτώνται οι κύριοι Υπουργοί:
      1. Τι συγκεκριμένα πρόκειται να κάνουν στην πράξη, πέρα από παχιά λόγια για να χαλιναγωγήσουν τις τιμές και να ανακόψουν την καταλήστευση του καταναλωτικού κοινού από Δ.Ε.Κ.Ο., ιδιωτικές επιχειρήσεις και τράπεζες;
      2. Σκοπεύουν να αναθεωρήσουν την εισοδηματική πολιτική για το 2008 και να προχωρήσουν σε ουσιαστικές αυξήσεις στους μισθούς και στις συντάξεις του δημοσίου, που να καλύπτουν τουλάχιστον τις περσινές απώλειες, τη φετινή καλπάζουσα ακρίβεια, τις απώλειες από τη φορολογία, αλλά και την αναμενόμενη αύξηση της παραγωγικότητας;»
      Στην επίκαιρη ερώτηση του κυρίου συναδέλφου, θα απαντήσει ο Υφυπουργός Ανάπτυξης κ. Βλάχος.
      Ο κύριος Υφυπουργός έχει το λόγο για τρία λεπτά.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κύριοι συνάδελφοι, κατ’ αρχάς .να πω ότι σχετικά με την ερώτηση του κ. Λαφαζάνη ό,τι έχει να κάνει με την εισοδηματική πολιτική της Κυβέρνησης είναι θέμα του Υπουργείου Εθνικής Οικονομίας και παρακαλώ να γίνει ερώτηση για κοινοβουλευτικό έλεγχο στο αρμόδιο Υπουργείο. 
      Θα προσπαθήσω να απαντήσω σε ό,τι έχει να κάνει με το θέμα που χειρίζεται το Υπουργείο Ανάπτυξης. 
      Θέλω να θυμίσω στον κύριο συνάδελφο, ότι  περισσότερα από δεκαπέντε χρόνια οι τιμές στην αγορά είναι ελεύθερες. Η αγορά διαμορφώνεται με βάση την αγορά και τη ζήτηση και τους δικούς της κανόνες. Αυτό καταλαβαίνουμε όλοι ότι έχει δυσκολίες παρεμβάσεων και δεν ξέρουμε ποιες παρεμβάσεις είναι αυτές, που πιθανώς κάποιος να προτείνει. Παρ΄όλα αυτά, μέσα στα πλαίσια της εύρυθμης λειτουργίας της αγοράς και της ενίσχυσης του ανταγωνισμού -διότι περί αυτού πρόκειται, αυτό είναι το ζητούμενο- το Υπουργείο Ανάπτυξης παίρνει μερικές πρωτοβουλίες. Για παράδειγμα, θέλω να πω στον συνάδελφο, ότι εδώ και περίπου ένα μήνα έχουμε καθημερινά τιμές χονδρικής στις κεντρικές αγορές Αθηνών, στον Ρέντη και στη Θεσσαλονίκη. Αυτό δίνει τη δυνατότητα στον κάθε λιανοπωλητή, αλλά και στον κάθε έναν να μπει στο site και να δει τις τιμές, οι οποίες θέλω να πω ότι είναι δεσμευτικές για τους εμπόρους των κεντρικών αγορών. 
      Επίσης, δεν πρέπει να περνά απαρατήρητη η προσπάθεια η οποία έγινε την περίοδο των γιορτών. Έγινε μία σημαντική προσπάθεια από το Υπουργείο Ανάπτυξης, προκειμένου να κρατηθούν οι τιμές. Είδαμε, λοιπόν, ότι οι τιμές των κρεάτων και των οπωροκηπευτικών κινήθηκαν στα επίπεδα της προηγούμενης χρονιάς και μάλιστα, σε ορισμένα είδη οι τιμές ήταν χαμηλότερες. Αυτό δεν έγινε ως δια μαγείας, έγινε μέσα από έναν σοβαρό διάλογο, σοβαρή παρέμβαση που γίνεται με όλους τους φορείς της αγοράς. Βεβαίως, αυτό δεν σταμάτησε εκεί. Γιατί το μεγάλο πρόβλημα  έχει να κάνει με τα βιομηχανικά προϊόντα και εμείς το βλέπουμε, εδώ είμαστε και παρακολουθούμε καθημερινά. Εκεί, λοιπόν, υπήρξε μία πρωτοβουλία πάλι από το Υπουργείο μας, είδαμε έναν-έναν τον ιδιοκτήτη της κάθε αλυσίδας σούπερ μάρκετ και όλους μαζί. Εκεί πια ζητήσαμε να ενισχυθεί ο ανταγωνισμός μεταξύ τους. Ζητήσαμε να ενισχυθεί ο ανταγωνισμός κυρίως στα προϊόντα ιδιωτικής φίρμας, γιατί εκεί όντως υπάρχουν μεγαλύτερα περιθώρια στη βελτίωση των τιμών από τα σούπερ μάρκετ. 
      Και επειδή βλέπουμε και εμείς στα Μέσα Μαζικής Ενημέρωσης να μιλάμε και να προπαγανδίζουμε ουσιαστικά άθελά μας ένα κύμα ακρίβειας από την 1/1;  Θέλω να πω ότι είμαστε περίπου στα μέσα του πρώτου μήνα και δειλά-δειλά κάποιες ανατιμήσεις ασφαλώς υπάρχουν, αλλά το κύμα δεν ήρθε, το κύμα που κάποιοι το προπαγανδίζουν. Δεν κάνουμε καλό, κατά τη γνώμη μας, όταν μιλάμε για μια ανεξέλεγκτη ακρίβεια, γιατί γίνεται μία προσπάθεια και δεν πρέπει να περάσουμε ένα κλίμα ηττοπάθειας και μοιρολατρίας στους πολίτες, γιατί είναι η στιγμή που πρέπει οι πολίτες μέσα από τις καταναλωτικές τους οργανώσεις να αναλάβουν τις πρωτοβουλίες, τις ευθύνες τους και τη συνεργασία, την οποία εμείς ζητάμε σαν Υπουργείο. 
      Τη θέλουμε αυτή τη συνεργασία, γιατί αυτή θα δώσει βαρύτητα, αν θέλετε, και ουσία στον ανταγωνισμό και μέσα στον μήνα θα πάρουμε πρωτοβουλία για σύγκλιση για πρώτη φορά του Εθνικού Συμβουλίου Καταναλωτών και Αγοράς, προκειμένου εκεί να πούμε τις απόψεις μας, οι καταναλωτικές οργανώσεις να μας πουν τις δικές τους, να ψηφίσουμε επιτροπή, η οποία θα πιστοποιήσει τις οργανώσεις. Ζητάμε να λιγοστέψουν οι οργανώσεις, να γίνουν πιο ισχυρές, για να είναι πιο αποτελεσματικές, γιατί εμείς τις θέλουμε συμπαραστάτη και σύμμαχο στην προσπάθεια που κάνουμε να ελέγξουμε τις τιμές στην αγορά, αν θέλετε να το πω καλύτερα, να επιτρέψουμε στην αγορά να αυτορυθμιστεί, να δουλέψει στα πλαίσια του ανταγωνισμού, του υγιούς ανταγωνισμού, που έτσι πρέπει να γίνεται.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Κύριε Λαφαζάνη, έχετε το λόγο για δύο λεπτά.
      ΠΑΝΑΓΙΩΤΗΣ ΛΑΦΑΖΑΝΗΣ: Σας εκτιμώ, αλλά η απάντησή σας ήταν τουλάχιστον απογοητευτική, για να μην πω θλιβερή. Δεν αναφέρομαι σ’ εσάς, αναφέρομαι σε μία Κυβέρνηση, η οποία έχει χάσει πλέον με την πολιτική της κάθε έλεγχο στις αγορές. Ένα «τσουνάμι» ακρίβειας από το περασμένο Φθινόπωρο γιγαντώνεται στις αγορές. Εξωραΐζετε θλιβερές καταστάσεις, που λεηλατούν τα λαϊκά εισοδήματα. Η ακρίβεια από την αρχή του χρόνου σε ορισμένα είδη, έχει φτάσει στο 20%-25% και σε ορισμένα και το 30%. Μιλάμε για μια κατάσταση, η οποία είναι πλέον τραγική, βουλιάζει τα λαϊκά εισοδήματα και τινάζει την οικονομία στον αέρα. 
      Μου είπατε ότι οι τιμές είναι ελεύθερες. Κύριε Υφυπουργέ, παρακαλώ, ποιες είναι αυτές οι ελεύθερες τιμές; Είναι ελεύθερες να πετάνε στα ύψη. Αυτορυθμίζεται η αγορά, διαμορφώνοντας καρτέλ και εσείς ως θεατής παρατηρείτε την κατάσταση και αφήνετε την αισχροκέρδεια να καλπάζει, την υπερκερδοφορία να τινάζεται στα ύψη πλέον, μαζί με τη φορολογική ασυλία του κεφαλαίου. Κοιτάξτε τι γίνεται στις τράπεζες, κύριε Υπουργέ. Κοιτάξτε τι γίνεται στις τράπεζες. Αυτήν τη στιγμή, με αφορμή τη διεθνή χρηματοπιστωτική κρίση, επιχειρούν να ανεβάσουν τα επιτόκια ακόμη παραπάνω. Τι είναι αυτές οι τράπεζες, εν πάση περιπτώσει; Κράτος εν κράτει; Μπορούν να ληστεύουν ανενόχλητα; Έχουμε αποφάσεις δικαστηρίων και εκλιπαρείτε τις τράπεζες να εφαρμόσουν τις αποφάσεις των δικαστηρίων. Γιατί δεν νομοθετείτε στη βάση των αποφάσεων αυτών για να εφαρμοστούν; 
      Μου λέτε ότι συζητάτε με τα πολυκαταστήματα και προσπαθείτε να κάνετε συμφωνίες. Αυτό είναι αυτογελοιοποίηση μιας κυβέρνησης. Οι συμφωνίες κυρίων δεν λειτουργούν ποτέ και δεν έχουν λειτουργήσει ποτέ. Αυτό το οποίο γίνεται είναι εσείς να συμφωνείτε και οι τιμές να καλπάζουν. Δεν παίρνετε μέτρα. Μου λέτε για την ελευθερία των αγορών. Αυτήν τη στιγμή αυτό που πρέπει να κάνετε είναι τουλάχιστον στους κλάδους και στα προϊόντα που οι τιμές έχουν υπερβεί τα όρια να βάλετε πλαφόν, να βάλετε ελεγχόμενο ποσοστό κέρδους, να παρέμβετε δυναμικά. Μην κάνετε τον θεατή σε μία κατάσταση, η οποία σε λίγο θα μοιάζει εφιαλτική και κυρίως για τα φτωχότερα στρώματα. 
      Μου λέτε ότι δεν έχετε αρμοδιότητα να απαντήσετε για το άλλο θέμα της εισοδηματικής πολιτικής. Νομίζω ότι η Κυβέρνηση είναι ενιαία. Όταν έρχεται εδώ, συνεννοούνται οι Υπουργοί και έρχονται να απαντήσουν επί της ερώτησης, διότι είναι συνυφασμένη. Δεν μπορεί η ακρίβεια να καλπάζει και να μου λέτε για 3% αυξήσεις στους μισθούς. Έχουν καταρρεύσει πλέον οι μισθοί και οι συντάξεις. Το ευρώ, μετά από την καθιέρωσή του, έφερε ένα κύμα ανατιμήσεων και σήμερα το ευρώ, ενώ είναι το πιο σκληρό νόμισμα στον κόσμο, δεν έχει αγοραστική αξία για την Ελλάδα. Έχουμε καταντήσει σχεδόν η πιο ακριβή χώρα σε όλη την Ευρωπαϊκή Ένωση. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε.
      ΠΑΝΑΓΙΩΤΗΣ ΛΑΦΑΖΑΝΗΣ:  Ολοκληρώνω, κυρία Πρόεδρε.
      Αναθεωρήστε την εισοδηματική σας πολιτική. Δεν μπορεί οι κατώτεροι μισθοί να είναι σε αγοραστική δύναμη πίσω και από το 1984. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, δεν μπορείτε να διπλασιάζετε μονίμως το χρόνο σας.
      ΠΑΝΑΓΙΩΤΗΣ ΛΑΦΑΖΑΝΗΣ: Θέλουμε απαντήσεις, θέλουμε συγκεκριμένα μέτρα, θέλουμε αποτελέσματα, όχι ωραία λόγια και ανέξοδες απειλές, οι οποίες δεν έχουν κανένα αντίκρισμα. 
      Σας ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου):  Κύριε Υπουργέ, έχετε το λόγο για δύο λεπτά.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κατ’ αρχάς επανέρχομαι στο θέμα του κοινοβουλευτικού ελέγχου. Ο κοινοβουλευτικός έλεγχος γίνεται για συγκεκριμένο Υπουργείο και όχι βεβαίως για να απαντήσουμε μέσα σε δύο λεπτά σε όλα τα θέματα που απασχολούν την κοινή γνώμη για λογαριασμό της Κυβέρνησης. 
      Προσπαθούμε όντως να δραστηριοποιήσουμε περισσότερο την Επιτροπή Ανταγωνισμού. Είναι κρίσιμο το σημείο αυτό –το δεχόμαστε και εμείς- και επειδή είναι πολύ εύκολο κανείς, μιλώντας γενικά για ακρίβεια με αφορισμούς και λαϊκισμό να γίνεται αρεστός, αλλά είναι πολύ δύσκολο να αντιμετωπίζει όλα αυτά τα θέματα με σοβαρότητα και υπευθυνότητα, εγώ θα έλεγα εάν υπάρχουν προτάσεις, ας ακουστούν. Με το να μου λέτε να μπει πλαφόν σε μια αγορά που σε όλη την Ευρωπαϊκή Ένωση είναι ελεύθερη και λειτουργεί με τους δικούς της κανόνες, τι θέλετε να κάνουμε; Πρωτοτυπία; Δηλαδή, ποιο μοντέλο εσείς μας προτείνετε; Διότι περί αυτού πρόκειται.
      Μέσα σε αυτή, λοιπόν, την αγορά που λειτουργεί με τους δικούς της κανόνες, εκτός αν θέλετε να πάμε σε μια άλλη λογική, για την οποία εγώ δεν είμαι υπεύθυνος, θα πω ότι γίνεται μια σημαντικότατη προσπάθεια. Γνωρίζετε ότι υποχρεούνται όλοι οι φορείς, όλες οι επιχειρήσεις, όταν έχουν νέες τιμές, να τις προαναγγέλλουν τουλάχιστον δέκα μέρες νωρίτερα. Καλώ μία – μία τις επιχειρήσεις που έχουν στείλει τιμές πάνω από το 3% από το Δείκτη Τιμών Καταναλωτή και ζητώ τα κοστολόγια, προκειμένου να συζητώ μαζί τους για να δούμε πού είναι η υπερβολή, τι μπορεί να δικαιολογηθεί και να μας δώσουν εξηγήσεις. Αυτά γίνονται για πρώτη φορά  και είμαι βέβαιος, επειδή είμαι στη φάση αυτή των συναντήσεων, ότι τελειώνοντας ο κύκλος με αυτές τις επιχειρήσεις θα δώσω στη δημοσιότητα τι πετύχαμε από αυτήν τη συνεννόηση.
      Ακούγεται συνέχεια για συμφωνία κυρίων. Εμείς δεν είπαμε ποτέ για συμφωνία κυρίων. Εμείς είπαμε για ανάληψη ευθύνης από τον κάθε φορέα της αγοράς, προκειμένου να βοηθηθεί η αγορά, να αυτορυθμιστεί και να λειτουργήσει ο ανταγωνισμός. Αυτά δεν γίνονται ούτε με ευχολόγια ούτε με λαϊκισμούς και κυρίως με αφορισμούς. Η προσπάθεια που γίνεται, είπα ότι είναι σε εξέλιξη και ζήτησα στην πρωτολογία μου τη βοήθεια και των καταναλωτικών οργανώσεων και βεβαίως και των Μέσων Μαζικής Ενημέρωσης και βεβαίως και των κομμάτων. Είναι ένα φαινόμενο που αυτήν την ώρα είναι σε εξέλιξη διεθνώς. Βλέπετε ότι οι τιμές παντού φεύγουν, αλλά εμάς, μας αφορά η δική μας χώρα για να γίνουν συγκεκριμένες παρεμβάσεις. 
      Και επειδή κάποιους ρωτήσαμε να μας δώσουν κοστολόγια, βγήκαν άλλοι φορείς της αγοράς, Επιμελητήρια κ.λπ., και είπαν ότι δεν είναι υποχρεωμένοι να δώσουν κοστολόγια. Σε αυτούς είπα «Βεβαίως, με βάση το νόμο πιθανόν να μην είναι» -που και εκεί είναι με βάση μια αγορανομική διάταξη, για την οποία θα τα πούμε στη συνέχεια- «αλλά είναι υποχρεωμένοι πολιτικά να έρθουν στο Υπουργείο και να μας δώσουν κοστολόγια, γιατί η παρέμβασή μας είναι πολιτική προς αυτούς». Για λογαριασμό της ελληνικής κοινωνίας, την οποία εκπροσωπούμε, ζητάμε να μας δώσουν εξηγήσεις για όλα.
      Ανεξέλεγκτο, κύριε Λαφαζάνη…..
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, ολοκληρώστε.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης):  Θέλω να κατανοήσετε ότι η προσπάθεια είναι δύσκολη, η θέση μας είναι δύσκολη, αλλά δεν αφήνουμε ούτε στιγμή τίποτα στην τύχη. Αυτήν την προσπάθεια κάνουμε και από τη δικιά σας σκοπιά θέλουμε τη βοήθειά σας και τη συνεργασία σας.
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα πέντε μαθητές και μαθήτριες και δύο συνοδοί δάσκαλοι από το 16ο και το 17ο Δημοτικό Σχολείο Γαλατσίου.
      Η Βουλή τους καλωσορίζει.	
      (Χειροκροτήματα από όλες τις πτέρυγες της Βουλής)
      Επόμενη είναι η με αριθμό 412/14.1.2008 δεύτερη επίκαιρη ερώτηση πρώτου κύκλου του Βουλευτή του Πανελλήνιου Σοσιαλιστικού Κινήματος κ. Ιωάννη Κουτσούκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τις καθυστερήσεις στην ανέγερση νέων σπιτιών στις πυρόπληκτες περιοχές του Νομού Ηλείας κ.λπ..
	Η επίκαιρη ερώτηση του κυρίου συναδέλφου έχει ως εξής:
	«Την αγανάκτηση των πυρόπληκτων της Ηλείας έχει προκαλέσει η καθυστέρηση των διαδικασιών εκταμίευσης των απαραίτητων ποσών από το Ταμείο Αλληλεγγύης και των σχετικών αδειών για την ανέγερση και επισκευή των κατεστραμμένων σπιτιών τους.
      Οι πολλαπλά πληγέντες κάτοικοι της Ηλείας των οποίων, μεταξύ άλλων, κάηκαν τα σπίτια, ήλπιζαν, με βάση και τις κυβερνητικές εξαγγελίες, ότι σύντομα θα ξεκινούσαν τις απαραίτητες εργασίες ώστε να σταματήσει η περιπλάνησή τους και η ταλαιπωρία των ιδίων και της οικογενείας τους για αναζήτηση στέγης.
      Επειδή αποτελεί πρόκληση η ταλαιπωρία των πυρόπληκτων και κυρίως αυτών που στερούνται στέγης και επειδή η αποκατάσταση της ζωής στις κατεστραμμένες περιοχές και η επιστροφή των κατοίκων στις εστίες τους δεν μπορεί να είναι θύματα της κυβερνητικής ολιγωρίας,
      Ερωτάται ο αρμόδιος Υπουργός:
      1. Γιατί δεν έχουν προχωρήσει μέχρι σήμερα οι διαδικασίες εκταμίευσης και έκδοσης των σχετικών αδειών στους πυρόπληκτους, ώστε να ξεκινήσουν την ανέγερση των κατεστραμμένων σπιτιών;
      2. Τι πρόκειται να πράξει ώστε να προχωρήσουν άμεσα οι πυρόπληκτοι στις εργασίες ανέγερσης ή επισκευής των κατεστραμμένων σπιτιών τους;»
      Ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος έχει το λόγο για τρία λεπτά. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Εκτιμώ ιδιαίτερα την ευαισθησία, αλλά και το ήθος του κ. Κουτσούκου και θα μου επιτρέψει να πω ότι δεν πρέπει να μη βλέπουμε καθαρά τα πράγματα και κυρίως με ποσοτικά στοιχεία, διότι διαφορετικά οδηγούμαστε σε λάθος συμπεράσματα και δεν ενημερώνουμε την κοινή γνώμη.
      Συγκεκριμένα: Ειδικά στην υπόψη, μεγάλη όντως, καταστροφή –έχετε δίκιο- στην Ηλεία τα πράγματα έγιναν κατά τρόπο, για την Ελλάδα, υποδειγματικό. Σε χρόνους ρεκόρ εγκρίθηκε για πρώτη φορά στην Ελλάδα δωρεάν κρατική αρωγή για τους πληγέντες, επισκευή κι ανακατασκευή κτιρίων. Επίσης σε χρόνους ρεκόρ ιδρύθηκε τομέας αποκατάστασης σεισμοπλήκτων από εμάς, πλήρως στελεχωμένος, ο οποίος επίσης σε χρόνους ρεκόρ τελείωσε ουσιαστικώς τη βασική δουλειά, που κάποτε έκανε δύο και τρία χρόνια για να γίνει. Δηλαδή σήμερα ξέρουμε ότι έχουμε χίλιες εξακόσιες μία αυτοψίες ολοκληρωμένες και προέκυψαν πράγματι οκτακόσια ογδόντα εφτά κτίσματα κατεστραμμένα ολοσχερώς, πεντακόσια σαράντα τρία επισκευάσιμα και εκατόν εβδομήντα ένα χωρίς βλάβες. 
      Δηλαδή έγινε μία ουσιαστική δουλειά υποδομής σε χρόνο ρεκόρ. Και λέτε τώρα κάτι το οποίο ακούγεται κάπως καλά, αλλά δεν είναι έτσι. «Τι γίνεται με τις άδειες; Γιατί καθυστερούμε;» Σας πληροφορώ, λοιπόν, ότι μόνο δύο απ’ όλους αυτούς τους χιλιάδες έχουν υποβάλει αίτηση για ανακατασκευή κι είναι εύλογο αυτό. Αυτός ξαναφτιάχνει το σπίτι του από την αρχή. Δεν θα το μελετήσει καλύτερα, όταν μάλιστα το κάνει και δωρεάν; Θα βιαστεί εις βάρος της ποιότητας και της δικής του επιλογής; Είναι ποτέ δυνατόν; Μόνον δύο έχουν υποβάλει αίτηση, λοιπόν, και βεβαίως έχουν υποβάλει, για επισκευές, επίσης, ουσιαστικά μόνο είκοσι. Κι έχουμε ήδη εγκρίνει τις δεκαοχτώ αιτήσεις από τις είκοσι. 
      Συνεπώς, επί της ουσίας –κι αυτό έχει σημασία- τα πράγματα λειτουργούν σωστά. Και υπενθυμίζω για να κλείσω –τα υπόλοιπα θα τα πω στη δευτερολογία μου- ότι στον αντίστοιχο σεισμό της Αθήνας, παραδείγματος χάριν, χρειάστηκαν εφτά με οκτώ χρόνια για να ολοκληρωθεί η διαδικασία έκδοσης αδειών, έγκρισης κ.λπ. και βεβαίως τα πράγματα έγιναν επίσης σωστά. Συνεπώς, η ουσία είναι –επαναλαμβάνω- ότι με πληρότητα και σοβαρότητα ο καθένας εκ των πυροπλήκτων αντιμετωπίζεται χωριστά. Υπενθυμίζω ότι μόνο το 30% των πυροπλήκτων είναι μόνιμοι κάτοικοι. Οι υπόλοιποι έχουν απλώς κάποιο σπίτι εκεί. Επίσης έγινε κι ό,τι πρέπει για να απλοποιηθούν οι διαδικασίες των ελάχιστων υποχρεωτικών απαιτήσεων και δικαιολογητικών, ώστε πράγματι να μπορεί κανείς να δεχθεί την αίτηση, χωρίς τη μεγάλη γραφειοκρατία που υπήρχε μέχρι σήμερα.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ο συνάδελφος κ. Κουτσούκος έχει το λόγο για δύο λεπτά. 
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κυρία Πρόεδρε.
      Είναι αμοιβαία τα αισθήματα κι η εκτίμηση στο πρόσωπο του Υφυπουργού κ. Ξανθόπουλου, αλλά επιτρέψτε μου να του πω ότι ο κ. Σουφλιάς, με τον τρόπο που έχει επιλέξει να μην εμπλέκεται στα δύσκολα -όπως έχει αποφύγει να εμπλακεί και σ’ αυτήν την σκανδαλολογία που πλήττει αυτή τη στιγμή την Κυβέρνηση- κάθε φορά βάζει τον κ. Ξανθόπουλο μπροστά στα δύσκολα. 
      Κύριε Υπουργέ, στις 19 Νοεμβρίου, στη συνάντηση του κ. Σουφλιά με τον κ. Μολυβιάτη, ο κ. Σουφλιάς διαβεβαίωνε ότι θα προχωρήσουμε γρήγορα και αποτελεσματικά. Μάλιστα, έλεγε ότι στο βαθμό που θα χρειαστεί ενίσχυση των υπηρεσιών για να εκδοθούν οι σχετικές άδειες, αυτό θα το πράξει.
      Εγώ, λοιπόν, ξέρω πάρα πολύ καλά ότι οι τοπικές υπηρεσίες, παρά το γεγονός ότι τις συγκροτήσατε μετά από μεγάλη πίεση -διότι είχε μια εμμονή ο κ. Σουφλιάς που κατήργησε τα Τ.Α.Σ. και το γνωρίζετε- έχουν προχωρήσει σε χίλιες και πλέον αυτοψίες, έχουν κάνει περίπου εξακόσιους χαρακτηρισμούς στο Νομό Ηλείας, έχουν δεχθεί πεντακόσιες πενήντα αιτήσεις και μάλιστα, έχουν προχωρήσει στην έκδοση αδειών –δύο για ανακατασκευή, όπως είπατε, δεκαοκτώ για επισκευή- και έχουν σε εκκρεμότητα πενήντα αιτήσεις για επίδομα στέγης.
      Ξέρετε ποιο είναι το πρόβλημα, κύριε Υφυπουργέ; Το πρόβλημα είναι ότι δεν υπάρχει εκταμίευση των χρημάτων. Τα 160.000.000 του Ταμείου Αρωγής του κ. Μολυβιάτη είναι κλειδωμένα. Η Σ.Α.Ε. έχει μηδέν και η υπηρεσία, όπως λένε οι αποφάσεις σας, που πρέπει να ξεκινήσει τη διαδικασία της καταβολής των χρημάτων -το 30% της προκαταβολής- και την επιδότηση του ενοικίου, δεν έχει ούτε ένα ευρώ. Κανένας πυρόπληκτος δεν έχει πάρει ούτε ένα ευρώ.
      Το πρόβλημα, λοιπόν, κύριε Υφυπουργέ, είναι ότι είναι πυρόπληκτοι, είναι και άστεγοι. Τους κάηκαν τα λιοστάσια, τους κάηκαν οι στάβλοι, δεν έχουν εισόδημα, δεν έχουν ζωοτροφές και δεν έχουν κεραμίδι να βάλουν το κεφάλι τους. Έχετε ηθική υποχρέωση απέναντι σε αυτούς τους ανθρώπους και πολιτική υποχρέωση, γιατί με τα τριχίλιαρα υποκλέψατε την ψήφο τους, τους δώσατε υποσχέσεις και τώρα, τους έχετε αφήσει χωρίς εισόδημα και άστεγους.
      Αυτό είναι το πρόβλημα και σ’ αυτό πρέπει να απαντήσετε.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Χαίρομαι που συμφωνούμε με τον κ. Κουτσούκο, ότι από πλευράς ουσίας, τα πράγματα έγιναν όπως τα είπα. Πράγματι, δεν είναι χίλιες. Είναι χίλιες εξακόσιες μία οι αυτοψίες, για τις οποίες μιλήσατε προηγουμένως και έχουν, ουσιαστικά κλείσει όλοι οι έλεγχοι για τις υποδομές. Πράγματι, μόνο δύο αιτήσεις έγιναν για ανακατασκευή κ.λπ..
      Έχετε δίκιο στο εξής, κύριε Κουτσούκο, ότι επί αυτών των ελάχιστων αιτήσεων και για επιδότηση ενοικίου, δεν έχει ακόμη ενεργοποιηθεί η σχετική Σ.Α.Ε.. Πράγματι, έτσι είναι, όπως το λέτε. Επαναλαμβάνω, όμως, ότι μιλάμε για ελάχιστες αιτήσεις και για ένα συνολικό ποσό που δεν ξεπερνά τα 50.000 ευρώ. Είναι, όμως, μια καθυστέρηση και πριν έρθω να σας απαντήσω, με την ευκαιρία μιας άλλης σύσκεψης του Υπουργείου Οικονομίας και Οικονομικών, παρακάλεσα και απέσπασα την υπόσχεση ότι μέσα στην εβδομάδα θα γίνει αυτό. Επαναλαμβάνω, όμως, για να μην δημιουργούνται εντυπώσεις, ότι μιλάμε για ελάχιστο αριθμό αιτήσεων και επιδότησης ενοικίου, πενήντα τον αριθμό, και δυο για ανακατασκευή, δεκαοκτώ για επισκευές.
      Συνεπώς, κύριε Κουτσούκο, πιστεύω ότι δεν βιάζεται ο κόσμος, γιατί είναι σοβαρός -πατριώτες μας είναι, άλλωστε- και κάνει καλά τη δουλειά του. Θέλει να μελετήσει καλά τι θέλει και στην επισκευή και στην ανακατασκευή, ώστε να μπορεί πράγματι να κάνει το καλύτερο δυνατό και, μάλιστα, με δωρεάν χρήματα του ελληνικού δημοσίου, πράγμα που για πρώτη φορά γίνεται στην Ελλάδα.
      Συνεπώς, θα επισπεύσουμε -δεν είναι δική μου αρμοδιότητα, είναι του Υπουργείου Οικονομίας- όσο μπορούμε αυτές τις ελάχιστες υστερήσεις καταβολής χρημάτων, για τις οποίες, πράγματι, δικαίως διαμαρτύρονται οι όποιοι ελάχιστοι έχουν αυτή την απαίτηση και, βεβαίως, θα παρακαλέσουμε και τους τοπικούς φορείς να κινητοποιήσουν κυρίως τους μη μόνιμους κατοίκους, για να μπορέσουν εις το χρόνο που έχουμε δώσει -είναι ένας χρόνος, αλλά μπορεί να πάρουν και παράταση- να ολοκληρώσουν την μελέτη, την έκδοση της άδειας και να φτιάξουν ένα σπίτι, όπως το θέλουν.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Ακολουθεί η με αριθμό 421/14-1-2008 τρίτη επίκαιρη ερώτηση πρώτου κύκλου του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τις αυξήσεις στις τιμές των διοδίων στο Ρίο-Αντίρριο κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Σύμφωνα με ανακοίνωσή της, η «ΓΕΦΥΡΑ Α.Ε.» ανακοίνωσε τη νέα τιμολογιακή πολιτική, με την οποία τα διόδια αυξάνονται στα επιβατικά Ι.Χ.. Η νέα αύξηση αποτελεί πρόκληση, όταν τα κέρδη της εταιρείας αυξάνονται συνεχώς σε ένα έργο που ουσιαστικά έχει χρηματοδοτηθεί εξ ολοκλήρου από τα λεφτά του ελληνικού λαού. Η νέα αύξηση, η οποία επιβαρύνει ακόμα περισσότερο τον προϋπολογισμό της λαϊκής οικογένειας, γίνεται ακόμα πιο προκλητική, όταν ήδη ετοιμάζονται νέα διόδια για την κατασκευή της νέας Εθνικής Οδού Κορίνθου-Πάτρας, την οποία έχει αναλάβει ανάδοχος εταιρεία όπου συμμετέχει η «ΓΕΦΥΡΑ Α.Ε.».
      Ειδικότερα από χθες στο Ρίο-Αντίρριο:
      Η απλή διέλευση για τα επιβατικά Ι.Χ. αυτοκίνητα στοιχίζει πλέον 11,20 ευρώ, από 10,90 που στοίχιζε.
      Η κάθε διέλευση με μοτοσικλέτα στοιχίζει 1,80 ευρώ, έναντι 1,70 ευρώ.
      Για τα φορτηγά, οι νέες τιμές κυμαίνονται από 17,30 έως 38 ευρώ, ανάλογα με τους άξονες που διαθέτουν, έναντι 16,80 έως 37 ευρώ.
      Για τα λεωφορεία, οι νέες τιμές κυμαίνονται από 26,20 ευρώ έως 56,50 ευρώ, ανάλογα με τον αριθμό θέσεων που διαθέτουν, αντί του προϋπάρχοντος 25,50 έως 55,00 ευρώ.
      Την ευθύνη την έχει η Κυβέρνηση, όπως και προηγούμενα το ΠΑ.ΣΟ.Κ., αφού με την πολιτική τους και την εφαρμογή αποικιακού τύπου σύμβασης που έχουν υπογράψει με τη «ΓΕΦΥΡΑ Α.Ε.», ουσιαστικά καλύπτουν το νέο χαράτσι σε βάρος της λαϊκής οικογένειας.
      Ερωτάται ο κύριος Υπουργός, τι προτίθεται να κάνει η Κυβέρνηση:
      1. Για την κατάργηση όλων των διοδίων.
      2. Για να γίνονται έργα και υποδομές από το κράτος, χωρίς να επιβαρύνεται ο λαός και το περιβάλλον, που να εξυπηρετούν τις δημόσιες, μαζικές μεταφορές».
      Κύριε Υφυπουργέ, έχετε το λόγο για τρία λεπτά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Η ερώτηση του κυρίου Βουλευτή έχει στην πραγματικότητα δύο σκέλη. Το ένα σκέλος αφορά το τι γίνεται και πώς ανεβαίνουν τα διόδια και ποιος έχει την ευθύνη γι’ αυτό και το δεύτερο σκέλος είναι γενικότερο, πολιτικό και μακροοικονομικό. 
      Ως προς το πρώτο σκέλος, υπενθυμίζω τα πράγματα για άλλη μια φορά και καταθέτω και έγγραφα στη γραμματεία. Το 1996, με το ν. 2395, υπογράφτηκε και κυρώθηκε από τη Βουλή αυτή η σύμβαση, η οποία προέβλεπε ότι κάθε χρόνο δικαιούται ο ανάδοχος, βάσει προκαθορισμένου από τη σύμβαση τύπου και βάσει των αυξήσεων τιμών καταναλωτή της EUROSTAT, να αυξάνει τα διόδια. Καλώς, κακώς; Ας πούμε ότι κακώς, αλλά έτσι έγινε. Και αυτό ισχύει μέχρι σήμερα. 
      Για να μην υπάρχει καμμία αμφιβολία ως προς το, ότι εμείς εφαρμόζουμε τη σύμβαση του 1996, διότι είναι πλέον νόμος του κράτους, καταθέτω τρία έγγραφα. Το πρώτο είναι το άρθρο του νόμου που τα λέει αυτά, το δεύτερο είναι το προσάρτημα που καθορίζει τον τύπο και το τρίτο είναι η δική μας ελάχιστη παρεμβολή. Τι κάνουμε εμείς; Ελέγχουμε αν αυτά που υπολόγισε ο ανάδοχος είναι σωστά, μήπως μας έχει κλέψει στους υπολογισμούς. Τα καταθέτω. 
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Θεμιστοκλής Ξανθόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Και εδώ είναι ο έλεγχος της Εθνικής Τράπεζας Ελλάδος, που λέει ότι πράγματι είναι ορθοί οι υπολογισμοί, με τη χρησιμοποίηση του δείκτη τιμών καταναλωτή του μηνός τάδε και η μεθοδολογία είναι επίσης ορθή. Συνεπώς, ερήμην μας και υποχρεωτικά τα διόδια αυξάνονται κάθε χρόνο. Αυτή είναι η πραγματικότητα.
      Υπενθυμίζω εδώ κάτι πολύ σημαντικό. Στη νέα γενιά συμβάσεων που υπογράψαμε, στις συμβάσεις παραχώρησης, αλλάξαμε ένα βασικό στοιχείο που είναι κραυγαλέα υπέρ του δημοσίου συμφέροντος. Ποιο είναι το στοιχείο αυτό; Υποχρεούται ο παραχωρησιούχος σε κερδοφόρες, όπως είναι και αυτή του Ρίου Αντιρρίου, παραχωρήσεις, ένα μέρος των ακαθαρίστων εσόδων του να το δίνει στο ελληνικό δημόσιο. Επαναλαμβάνω: των ακαθαρίστων. Είναι καθαρή η συναλλαγή. Τόσα εισέπραξες από τα διόδια; Τόσα μας δίνεις. 
      Και υπενθυμίζω ότι μόνον στον άξονα Κόρινθος-Πάτρα-Πύργος-Τσακώνα στα είκοσι πέντε χρόνια, θα εισπράξει το ελληνικό δημόσιο 9,3 δισεκατομμύρια ευρώ, το 70% των εσόδων του παραχωρησιούχου, με τα οποία θα μπορεί να κάνει πάρα δημόσια έργα, όπως και εσείς επισημάνετε πολύ σωστά ότι πρέπει να γίνει. Συνεπώς, υπήρχε μείζον θέμα μέχρι αυτή τη στιγμή, το οποίο λύθηκε, ευτυχώς, για τη χρηματοδότηση των έργων υποδομής από τις νέες συμβάσεις παραχώρησης.
      Στο δεύτερο θέμα δύο λόγια μόνο. Εγώ σέβομαι την άποψη του κόμματος που εκφράζετε και μπορεί πράγματι να έχει γίνει απ’ όλον τον κόσμο τα τελευταία είκοσι-τριάντα χρόνια κάποιο, αν θέλετε, μακροοικονομικό λάθος και να πρέπει να είναι σωστή η λύση της κρατικής ουσιαστικώς κάλυψης των πραγμάτων με κάποια άλλη διαδικασία. Όμως, αυτήν εφαρμόζουν όλες οι κυβερνήσεις του κόσμου και, δυστυχώς ή ευτυχώς και των πρώην σοβιετικών δημοκρατιών. Αυτή εφαρμόζεται απ’ όλη την Ευρώπη και αυτή εφαρμόζουμε και η προηγούμενη κυβέρνηση και εμείς. 
      Εγώ δεν θα ζήσω –γιατί είμαι μεγάλος στην ηλικία, κύριε συνάδελφε- ώστε ενδεχομένως να δω το λάθος, αν υπάρχει. Εσείς, όμως, ως νεότερος θα το δείτε και εύχομαι να το χαρείτε. Σήμερα, όμως, έτσι είναι τα δεδομένα σε όλον τον κόσμο. Δεν μπορούμε να κάνουμε τίποτα. 
      Επιπλέον με τον τύπο αυτών των συμβάσεων, που είπα προηγουμένως, επιτυγχάνουμε κάτι πολύ σημαντικό: Ουσιαστικώς κερδίζουμε χρήματα για το ελληνικό δημόσιο, καθαρά και σίγουρα και παράλληλα, που έχει επίσης, μεγάλη σημασία –γιατί εκεί καταλήγει κάποιος- σε είκοσι πέντε χρόνια τα έργα αυτά ξαναγίνονται του δημοσίου και, επομένως, οι τιμές διοδίων θα είναι εξαιρετικά μειωμένες, αν όχι ελάχιστες, μόνο για τη συντήρησή τους. 
      Ευχαριστώ. 
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, έχετε το λόγο για δύο λεπτά. 
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κυρία Πρόεδρε. 
    Κύριε Υπουργέ, εκτιμώ και την παρουσία και τη διαδρομή σας και ελπίζω να προλάβετε να δείτε τη διαφορετική άποψη που προβάλει το Κ.Κ.Ε. να υλοποιείται πραγματικά στη ζωή. Αυτό θα είναι προς όφελος συνολικά των εργαζομένων της λαϊκής οικογένειας και πρέπει να γίνει το συντομότερο δυνατό, γιατί αυτό είναι και το πλέον επίκαιρο και ρεαλιστικό. 
    Πραγματικά είπατε αλήθειες. Δυστυχώς, όμως, το έφερε έτσι η κατάσταση να συζητείται αυτή η επίκαιρη ερώτηση σε μια τραγική συγκυρία, κύριε Υπουργέ. Το ξέρετε πολύ καλά. Από τη μια να συζητάμε για αυξήσεις στα διόδια ενός πραγματικά ωραίου έργου και από την άλλη μεριά να θρηνούνται δεκάδες νεκροί σταθερά και μόνιμα στους οδικούς άξονες και  μάλιστα στους οδικούς άξονες που συνδέουν το συγκεκριμένο έργο. 
    Τι επιβεβαιώνεται, κύριε Υπουργέ; Δεν επιβεβαιώνεται η άποψη του Κ.Κ.Ε., που την είχε εκφράσει από την αρχή της δεκαετίας του ’90, ότι δηλαδή η γέφυρα δεν είναι υπόθεση προτεραιότητας; Γιατί, όμως, έγινε υπόθεση προτεραιότητας; Γιατί η στρατηγική επιλογή και των προηγούμενων και της σημερινής Κυβέρνησης δεν είναι  ζήτημα επιμέρους λαθών. Είναι πώς θα ικανοποιηθούν οι ανάγκες εξυπηρέτησης του κεφαλαίου, και της δράσης του και της κερδοφορίας του. Οι υποδομές με βάση αυτόν τον άξονα κινούνται και κατευθύνονται, κύριε Υπουργέ. 
    Όσον αφορά τις ανάγκες των έργων, την ιεράρχησή τους και την κερδοφορία τους, επικρατεί η εμπορευματοποίηση των λαϊκών αναγκών. Έτσι, η ασφάλεια της ανθρώπινης ζωής έρχεται σε δεύτερο επίπεδο, κύριε Υπουργέ. Πρέπει, λοιπόν –εμείς αυτό λέμε- να προταχθεί η ικανοποίηση των λαϊκών αναγκών και να είναι αυτό το κριτήριο. Για να υπάρχει συνδυασμένη ικανοποίηση, κύριε Υπουργέ, δεν μπορούμε να πάρουμε αυτήν τη διαδικασία ούτε με τις συμπράξεις ούτε με την εμπορευματοποίηση και τη δράση του επιχειρηματικού τομέα. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Ποιες είναι αυτές, για να υπάρξει συνδυασμένη ικανοποίηση; Στον τομέα των μεταφορών, ασφαλείς μεταφορές. Φθηνές μεταφορές. Μαζικές και γρήγορες μεταφορές και φιλικές προς το περιβάλλον. Ο σιδηρόδρομος, για παράδειγμα, είναι στις καλένδες. Καρκινοβατεί. Και όμως, υπάρχουν τεράστια έργα τα οποία δεν υλοποιούνται. 
    Απ’ αυτήν την άποψη, κύριε Υπουργέ –το λέμε εμείς καθαρά- είναι προκλητικό, έργα που χρηματοδοτεί ο ελληνικός λαός, έργα που τα χρυσοπληρώνει και καλείται και πάλι να τα πληρώσει μέσω των τεράστιων διοδίων που υπάρχουν…
    ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε. Επί της ουσίας. 
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Με την ανοχή σας σε τριάντα δευτερόλεπτα ολοκληρώνω, κυρία Πρόεδρε. 
    Απ’ αυτήν την άποψη είναι προκλητικό. Το πήγαινε-έλα από τη γέφυρα κοστίζει 22,4 ευρώ, δηλαδή όσο είναι το κατώτατο μεροκάματο, οι καθαρές αποδοχές του κατώτατου μεροκάματου. Απ’ αυτήν την άποψη –εμείς το λέμε καθαρά- ακόμη και με το νέο τύπο που βάζετε στις συμβάσεις και που είναι καλύτερος από τον προηγούμενο, αλλά και πάλι είναι αντιλαϊκός, τα χρήματα τα εισπράττετε από τον ελληνικό λαό, από την ελληνική οικογένεια, κύριε Υπουργέ. 
    Σήμερα ήρθε η ώρα να καταργηθούν τα διόδια, να καταγγελθεί αυτή η σύμβαση και οι άλλες οι συμβάσεις που ιδιωτικοποιούν τα μεγάλα έργα υποδομής, κύριε Υπουργέ. 
    Σας ευχαριστώ πολύ. Και εσάς, κυρία Πρόεδρε, για την ανοχή σας. 
    ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ, έχετε το λόγο για δύο λεπτά. 
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, είναι πράγματι θλιβερό το γεγονός να θρηνούμε θύματα, όπως και προχθές, στον άξονα Κορίνθου-Πάτρας, διότι ο δρόμος είναι ακατάλληλος  και συγχρόνως πληρώνονται και διόδια. Σε αυτό έχετε δίκιο. 
    Όμως, εγώ πιστεύω πως αυτή η δυσάρεστη για την Ελλάδα κατάσταση και η εκατόμβη θα σταματήσει σε μερικούς μήνες, γιατί με τη νέα παραχώρηση πιστεύουμε ότι του χρόνου τέτοια εποχή θα υπάρχει ένας άλλος δρόμος που δεν θα τον αναγνωρίζουμε. 
      Επίσης πρέπει κι εγώ να ομολογήσω ότι εμφανίζονται ακριβά τα διόδια της γέφυρας Ρίου-Αντιρρίου και τίθεται τώρα και ένα θέμα προτεραιοτήτων, όπως είπατε. Έχω προσωπική άποψη, δεν θα σας την πω δημόσια, αλλά εν πάση περιπτώσει τότε έγινε αυτή η επιλογή με την οποία αν μη τη άλλο υπήρχε και μία προβολή της Ελλάδας στους Ολυμπιακούς Αγώνες, όση αξία μπορεί να έχει αυτό.
      Σήμερα τι κάνουμε; Έχοντας εξασφαλίσει αυτά τα είκοσι πέντε χρόνια που οι μεγάλοι άξονες είναι με συμβάσεις παραχώρησης πραγματικά τεράστια έσοδα για το ελληνικό δημόσιο με τις νέες συμβάσεις, επιχειρούμε να αναβαθμίσουμε όλο το υπόλοιπο εθνικό δίκτυο. Αυτό πλέον μπορεί να γίνει γιατί υπάρχουν τα χρήματα για να γίνει. Παράλληλα σκεφτόμαστε καλύτερα τη μετά τις παραχωρήσεις εποχή.
      Επαναλαμβάνω ότι επανέρχονται στο δημόσιο τα έργα αυτά τα οποία και πρέπει πράγματι λελογισμένα να μειώσει στο ελάχιστο τις διελεύσεις καλύπτοντας μόνο τις ουσιαστικές ανάγκες για συντήρηση των δρόμων αυτών, αλλά και τη γενικότερη οικονομική πολιτική του στις συμβάσεις παραχώρησης. 
      Πάντως –και κλείνω μ’ αυτό, κυρία Πρόεδρε- θεωρώ –και πιστεύω ότι θα συμφωνήσουμε σ’ αυτό- ότι σε μία δύσκολη οικονομική συγκυρία είναι λιγότερο άδικο, αν όχι δικαιότερο, να πληρώνει ο χρήστης μία μεγάλη υποδομή παρά ο αγρότης που δεν χρησιμοποιεί ποτέ τον αυτοκινητόδρομο ο οποίος στο κάτω-κάτω δεν χρωστάει και τίποτα.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο Υπουργό.
      Η τέταρτη με αριθμό 420/14-1-2008 επίκαιρη ερώτηση πρώτου κύκλου του Βουλευτή του Συνασπισμού Ριζοσπαστικής Αριστεράς κ. Μιχαήλ Παπαγιαννάκη προς τους Υπουργούς Αγροτικής Ανάπτυξης και Τροφίμων και Εσωτερικών, σχετικά με τη λειτουργία και τον έλεγχο των σφαγείων στη Χώρα μας κ.λπ.. διαγράφεται κατόπιν συνεννόησης Βουλευτή και Υπουργών.
      Η πέμπτη με αριθμό 414/14-1-2008 επίκαιρη ερώτηση δευτέρου κύκλου του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τους Υπουργούς Ανάπτυξης και Μεταφορών και Επικοινωνιών, σχετικά με τις αμοιβές υψηλόβαθμων στελεχών σε Δ.Ε.Κ.Ο., Οργανισμούς, Υπουργεία κ.λπ.. διαγράφεται κατόπιν συνεννόησης Βουλευτή και Υπουργών.
      Θα συζητηθεί τώρα η δεύτερη με αριθμό 411/14-1-2008 επίκαιρη ερώτηση δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Γεωργίου Ντόλιου προς τον Υπουργό Ανάπτυξης, σχετικά με την επένδυση εξόρυξης χρυσού στους Νομούς Έβρου και Ροδόπης κ.λπ..
      Το περιεχόμενο της επίκαιρης ερώτησης του κυρίου συναδέλφου έχει ως εξής:
	«Οι απαντήσεις που δόθηκαν από τα Υπουργεία Ανάπτυξης και ΠΕ.ΧΩ.Δ.Ε. σε ερώτησή μας για το εν λόγω θέμα που κατατέθηκε στις 1-11-2007 με αριθμό πρωτοκόλλου 1434 δημιούργησαν νέα σειρά ερωτημάτων, ανησυχία και αναταραχή στις κοινωνίες των Νομών Έβρου και Ροδόπης και προκάλεσαν τη μεγάλη κινητοποίηση της 16ης Ιανουαρίου 2008.
      Ανάλογες κινητοποιήσεις έχουν γίνει κατά καιρούς και έχουν προκαλέσει την ξεκάθαρη δήλωση του τέως Υπουργού Ανάπτυξης και Προέδρου της Βουλής σήμερα κ. Σιούφα ότι καμμία «επένδυση» δεν μπορεί να προχωρήσει εφόσον δεν συμφωνεί η τοπική κοινωνία.
      Σας είναι γνωστό, υποθέτω, ότι η τοπική κοινωνία αντιδρά καθολικά μέσω των φορέων της στην εν λόγω «επένδυση».
      Το ΥΠ.ΑΝ. σύμφωνα με την απάντησή του έθεσε σαν όρο για την εξέταση της μελέτης περιβαλλοντικών όρων την υποβολή μελέτης στάθμισης περιβαλλοντικού κόστους-οικονομικού οφέλους για την εν λόγω δραστηριότητα. Δεν μας εξηγεί εάν η μελέτη αυτή κατατέθηκε και ποιο είναι το συμπέρασμα του ΥΠ.ΑΝ. από τη μελέτη αυτή, εκτός εάν το συμπέρασμα αυτό αποτελεί κρατικό μυστικό.
      Επίσης, στην απάντησή του το ΥΠ.ΑΝ. μας πληροφόρησε ότι δεν έχει ολοκληρωθεί ακόμη η διαδικασία κρισιολόγησης για την απραξία που υπήρξε εκ μέρους της εταιρείας για την τριετία 2003-2006.
      Συγχρόνως το Υ.ΠΕ.ΧΩ.Δ.Ε. σε απάντησή του στην ίδια ερώτηση μας λέει ότι το σχέδιο της Κ.Υ.Α. έγκρισης περιβαλλοντικών όρων είναι έτοιμο, δημιουργώντας με την απάντησή του την αίσθηση ότι επίκειται η έγκριση της Μ.Π.Ο. Εμείς αναρωτιόμαστε για το τι πραγματικά συμβαίνει και τι υπόγειες συνεννοήσεις γίνονται μεταξύ της εταιρείας και της Κυβέρνησης συνολικά.
      Ερωτάται ο κύριος Υπουργός:
      Ισχύει η δέσμευση της Κυβέρνησης ότι δεν πρόκειται να προχωρήσει η εν λόγω «επένδυση» εφόσον αντιδρά η τοπική κοινωνία;
      Η διαδικασία κρισιολόγησης ένα χρόνο μετά τη λήξη της νέας τριετίας απραξίας δεν ολοκληρώθηκε ακόμη;
      Η μελέτη στάθμισης κόστους-οφέλους κατατέθηκε και αν ναι, τι συμπέρασμα έβγαλε το ΥΠ.ΑΝ. από τη μελέτη αυτή;».
      O κύριος Υφυπουργός έχει το λόγο για τρία λεπτά.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, είναι δεδομένο ότι οι πολίτες της χώρας έχουν λόγο και άποψη για το αναπτυξιακό πρότυπο που επιλέγει και τις προτεραιότητες που θέτει η κάθε κυβέρνηση. Αυτή άλλωστε είναι και η ουσία του πολιτικού μας συστήματος. Η Κυβέρνησή μας έχει επιλέξει και εφαρμόζει νέο αναπτυξιακό πρότυπο με επίκεντρο την προσέλκυση παραγωγικών επενδύσεων που δημιουργούν νέες  θέσεις εργασίας, ισχυροποιούν την ανάπτυξη της περιφέρειας και σέβονται την προστασία του περιβάλλοντος. Στο πλαίσιο αυτό η ορθολογική αξιοποίηση του φυσικού και ορυκτού πλούτου της χώρας αποτελεί υποχρέωση του κράτους απέναντι στους ίδιους τους πολίτες.
      Από αυτό το Βήμα έχω δηλώσει και στο παρελθόν ότι επιδιώκουμε τη μέγιστη δυνατή συναίνεση των τοπικών κοινωνιών για αποφάσεις που αφορούν επενδύσεις σε όλους τους τομείς.
      Στην περίπτωση των μεταλλείων Περάματος και Πετρωτών των Νομών Έβρου και Ροδόπης, όπως πολύ καλά γνωρίζετε, δεν έχει υπάρξει μέχρι σήμερα καμμία μεταλλευτική δραστηριότητα, παρά το γεγονός ότι το κράτος έχει μισθώσει τα συγκεκριμένα ορυχεία από το 1999. Το Υ.ΠΕ.ΧΩ.Δ.Ε. δεν έχει εγκρίνει τους περιβαλλοντικούς όρους, που είναι ασφαλώς απαραίτητη προϋπόθεση για την έναρξη της όποιας δραστηριότητας. 
      Σε ό,τι αφορά την διαδικασία κρισιολόγησης της κάθε τριετίας που αναφέρεται στην ερώτησή σας, αυτή αποτελεί μία ιδιαίτερα χρονοβόρα διαδικασία και βρίσκεται σε εξέλιξη και δεν έχει ολοκληρωθεί ακόμα. 
      Επειδή όμως σέβομαι ιδιαίτερα τη διαδικασία του κοινοβουλευτικού ελέγχου, θέλω να είμαι ξεκάθαρος στην απάντησή μου.
      Όπως καταλαβαίνετε, η απραξία της εταιρείας οφείλεται στο γεγονός ότι το κράτος δεν έχει εγκρίνει τους περιβαλλοντικούς όρους και άρα η συγκεκριμένη κρισιολόγηση δεν αποτελεί και την ουσία της υπόθεσης. Η ουσία της υπόθεσης είναι ότι σήμερα το κράτος έχει υποχρέωση να ανταποκριθεί στον αναπτυξιακό του ρόλο και ιδιαίτερα στο πεδίο της περιφέρειας και στη συγκεκριμένη περιοχή αλλά κυρίως προέχει –και το υπογραμμίζω αυτό- στην προσπάθεια αυτή να έχει συμμέτοχους τους τοπικούς φορείς και την τοπική κοινωνία. Με αυτά τα δεδομένα αντιμετωπίζουμε το θέμα, με την πρέπουσα ευθύνη και προσοχή αξιολογώντας τόσο τις περιβαλλοντικές παραμέτρους της επένδυσης όσο και τις αναπτυξιακές δυνατότητες που μπορεί να προσφέρει στην περιοχή. Σε κάθε περίπτωση ο ρόλος και ο λόγος της τοπικής κοινωνίας και των τοπικών φορέων είναι καταλυτικός. 
      Ευχαριστώ πολύ.
      ΠΡΟΕΔΡΕΥΟΥΣΑ (‘Ελσα Παπαδημητρίου): Ο κ. Ντόλιος έχει το λόγο για δύο λεπτά.
      ΓΕΩΡΓΙΟΣ ΝΤΟΛΙΟΣ: Κύριε Υπουργέ, πραγματικά με αγωνία περίμενα την απάντηση τη δική σας και με αγωνία την περιμένει και όλος ο νομός. 
      Χθες ακόμη έγινε ένα τεραστίων διαστάσεων συλλαλητήριο στην Αλεξανδρούπολη, στο οποίο συμμετείχαν άπαντες οι πολίτες όλων των κομμάτων και όλων των χρωμάτων, όλων των απόψεων και όλων των ηλικιών, προεξάρχουσας μάλιστα και της τοπικής Εκκλησίας. 
      Εάν μείνουμε στην τελευταία φράση της απάντησής σας, ότι είναι καταλυτικός ο ρόλος των τοπικών κοινωνιών, το μήνυμα το οποίο εμείς παίρνουμε και το μήνυμα το οποίο θα πρέπει να πάρει η ενδιαφερόμενη εταιρεία, είναι ότι αυτή η επένδυση δεν πρόκειται να γίνει εάν δεν καμφθεί το φρόνημα των πολιτών, εάν δεν υπάρξει αλλαγή στάσης. Και τέτοια αλλαγή στάσης δεν πρόκειται να υπάρξει.
      Θα ήθελα, όμως, μία πιο σαφή απάντηση. Τα πέντε, τα έξι χρόνια είναι αρκετά για να βγάλει η ελληνική πολιτεία ένα συμπέρασμα για μία μελέτη περιβαλλοντικών όρων. Θα περίμενα μια πιο σαφή απάντηση, γιατί η εταιρεία δεν έχει δώσει αφορμές. Υπάρχουν πολλά νομικά προβλήματα, τα οποία έχουν δημιουργηθεί και με βάση τα οποία θα μπορούσε να κηρυχθεί έκπτωτη. Η διαδικασία κρισιολόγησης δεν μπορεί να είναι σύνθετη. Η διαδικασία κρισιολόγησης δεν αφορά μόνο τα έργα της πιθανής επένδυσης των χρυσωρυχείων. Η απραξία δεν αφορά μόνο τα έργα, τα οποία θα επιτραπούν από μία πιθανή έγκριση της μελέτης περιβαλλοντικών όρων. Υπάρχουν και άλλες εργασίες, στις οποίες η εταιρεία δεν προβαίνει.
      Φοβάμαι, κύριε Υπουργέ –και διατυπώνω ευθέως τη γνώμη- ότι δίνουμε χρόνο στην εταιρεία, η οποία με ποικίλα επικοινωνιακά κόλπα και ενέργειες, οι οποίες προσβάλουν το πολιτικό σύστημα -ιδιαίτερα σήμερα, μετά το γνωστό θέμα του Ζαχόπουλου, αυτό είναι πολύ σημαντικό- επιχειρεί να ανατρέψει το φρόνημα των κατοίκων της περιοχής. 
      Υπάρχουν βάσιμες υπόνοιες, υπάρχουν φήμες ότι βρίσκεται σε διαρκή επικοινωνία με την Κυβέρνηση, η οποία δεν θέλει να δυσαρεστήσει την εταιρεία μεν, δεν θέλει να αναλάβει και το πολιτικό κόστος δε. Και τα δύο μαζί δεν μπορείτε να τα κάνετε.
      Εμείς στον Έβρο και τη Ροδόπη δεν πρόκειται να αλλάξουμε στάση. Πρέπει να πείτε «όχι». Είναι μία «επένδυση», η οποία θα βλάψει καίρια την οικονομία του τόπου μας, η οποία θα βλάψει το περιβάλλον και η οποία θα αποτελεί ένα διαρκή εφιάλτη για την υγεία των κατοίκων της περιοχής.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Κύριε Υπουργέ, έχετε το λόγο δύο λεπτά για να απαντήσετε.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, αντιλαμβάνομαι πλήρως την ανησυχία της τοπικής κοινωνίας. Όπως τόνισα και στην πρωτολογία μου, χειριζόμαστε το θέμα με ιδιαίτερο σεβασμό τόσο στις απόψεις των τοπικών φορέων όσο και στην αναπτυξιακή προοπτική της περιοχής. 
      Επειδή όμως και γραπτώς και προφορικώς ή υπονοήσατε ή άμεσα αναφερθήκατε σε ενδεχόμενες συνεννοήσεις –υπόγειες- μεταξύ της Κυβέρνησης και οποιασδήποτε εταιρείας, θέλω επιεικώς να σας απαντήσω ότι είναι ατυχής τουλάχιστον ο τρόπος που επενδύετε στις ανησυχίες του κόσμου. 
      Απλώς εγώ θα μιλήσω με γεγονότα.
      Σας θυμίζω, κύριε συνάδελφε, ότι το κράτος είναι αυτό που παραχώρησε το δικαίωμα μεταλλειοκτησίας σε ιδιωτική εταιρεία, η οποία στη συνέχεια μεταβίβασε τις μετοχές στους ξένους επενδυτές. Μάλιστα εσείς ο ίδιος, αν δεν απατώμαι, σαν Νομάρχης Έβρου εκδώσατε τη σχετική προκήρυξη. Προφανώς κι εσείς προσωπικά…
      ΓΕΩΡΓΙΟΣ ΝΤΟΛΙΟΣ: Κύριε Υπουργέ, επιτρέψτε μου. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Να ολοκληρώσω.
      ΓΕΩΡΓΙΟΣ ΝΤΟΛΙΟΣ: Υπάρχει ένα ζήτημα εδώ…
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Η Νομαρχία Έβρου, λοιπόν, εκείνη την περίοδο…
      ΓΕΩΡΓΙΟΣ ΝΤΟΛΙΟΣ: Τι προτείνετε εσείς ως Κυβέρνηση;
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Να ολοκληρώσω. Δεν μπορείτε να με διακόψετε.
      Η Νομαρχία Έβρου εκείνο τον καιρό εξέδωσε τη σχετική προκήρυξη.
      ΓΕΩΡΓΙΟΣ ΝΤΟΛΙΟΣ: Προτείνετε εσείς ως Κυβέρνηση να μην τηρηθεί…
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Προφανώς εσείς ως Νομάρχης Έβρου εκείνο τον καιρό και η κυβέρνηση του ΠΑ.ΣΟ.Κ. θεωρούσατε ότι η παραχώρηση του μεταλλείου ικανοποιούσε τις αναπτυξιακές προοπτικές της περιοχής. Αυτές τις προοπτικές εξετάζει και η Κυβέρνησή μας.
      Το Υπουργείο μας –για να απαντήσω και σε ένα άλλο ερώτημα, που θέσατε- ζήτησε από την εταιρεία να υποβάλει μελέτη ανάλυσης κόστους-οφέλους, η οποία πράγματι εκπονήθηκε από ερευνητική ομάδα του Εθνικού Μετσόβιου Πολυτεχνείου και κατατέθηκε στις υπηρεσίες μας.
      Η μελέτη αυτή, κύριε συνάδελφε, καταλήγει στο συμπέρασμα ότι τα συνολικά οφέλη –ιδιωτικά και κοινωνικά- είναι μεγαλύτερα από τα κόστη. Δηλαδή το έργο χαρακτηρίζεται κοινωνικά επωφελές. 
      ΓΕΩΡΓΙΟΣ ΝΤΟΛΙΟΣ: Κατά την εταιρεία.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Παρ’ όλα αυτά, επιμένω ότι σεβόμαστε απόλυτα τις ανησυχίες και τις αντιρρήσεις που μπορεί να έχει η τοπική κοινωνία και οι τοπικοί φορείς.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, σας παρακαλώ να ολοκληρώσετε.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Θέλω να τονίσω αυτά που πραγματικά ισχύουν, για να μην υπάρξει καμμία παρεξήγηση και για να συμμετέχω στο να διαλευκανθεί η ενδεχόμενη σύγχυση που μπορεί να υπάρχει. 
      Αυτά που ισχύουν είναι ότι υπάρχει προέγκριση χωροθέτησης, η οποία έχει προσβληθεί στο Συμβούλιο της Επικρατείας από τοπικούς φορείς και αναμένουμε τη σχετική απόφαση. Δεύτερον, υπάρχει σχέδιο έγκρισης περιβαλλοντικών όρων που βρίσκεται σε υπηρεσιακό επίπεδο, όχι σε πολιτικό επίπεδο, από το Υ.ΠΕ.ΧΩ.Δ.Ε., σε καμμία περίπτωση δεν προδικάζει την τελική απόφαση της πολιτικής ηγεσίας.
      Κλείνοντας τονίζω για ακόμη μια φορά ότι δεν υπάρχει κοινή υπουργική απόφαση για έγκριση περιβαλλοντικών όρων.
      Ευχαριστώ πολύ.
      ΓΕΩΡΓΙΟΣ ΝΤΟΛΙΟΣ: Κυρία Πρόεδρε, υπάρχει ένα προσωπικό ζήτημα.
      ΠΡΟΕΔΡΕΥΟΥΣΑ (Έλσα Παπαδημητρίου): Δεν υπάρχει δευτερολογία.
      ΓΕΩΡΓΙΟΣ ΝΤΟΛΙΟΣ: Επί προσωπικού θέλω να ζητήσω το λόγο, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, δεν έχει υπάρξει ουδέν προσωπικόν.
      ΓΕΩΡΓΙΟΣ ΝΤΟΛΙΟΣ: Θα σας πω γιατί, να εξηγήσω.
      ΠΡΟΕΔΡΕΥΟΥΣΑ (Έλσα Παπαδημητρίου): Θα σας δώσω ένα λεπτό, αλλά θα καταλήξω εκεί.
      Ορίστε.
      ΓΕΩΡΓΙΟΣ ΝΤΟΛΙΟΣ: Το 1999, χρονολογία στην οποία αναφέρθηκε ο κύριος Υπουργός, ήμουν Νομάρχης στο Νομό Έβρου. Και είπε ότι η πολιτεία παραχώρησε, εκτιμώντας τις αναπτυξιακές προοπτικές της περιοχής, την ιδιοκτησία των μεταλλείων αυτών σε εταιρείες.
      Δεν είναι έτσι, κύριε Υπουργέ, ή δεν ξέρετε τη νομοθεσία.
      ΠΡΟΕΔΡΕΥΟΥΣΑ (Έλσα Παπαδημητρίου): Μην μπαίνετε επί της ουσίας. Δεν έχετε προσωπικό θέμα.
      ΓΕΩΡΓΙΟΣ ΝΤΟΛΙΟΣ: Μα, είναι μια ευθεία βολή εναντίον μου. Δεν είναι έτσι.
      ΠΡΟΕΔΡΕΥΟΥΣΑ (Έλσα Παπαδημητρίου): Δεν υπάρχει προσωπικό θέμα.
      ΓΕΩΡΓΙΟΣ ΝΤΟΛΙΟΣ: Υπάρχει υποχρέωση από τον Μεταλλευτικό Κώδικα, εάν αποδειχθεί η εκμεταλλευσιμότητα του κοιτάσματος, αυτόματα να το παίρνει η εταιρεία που έχει την άδεια μεταλλευτικών ερευνών.
      ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστώ, κύριε συνάδελφε, που συνεργάζεστε με τη Βουλή.
      ΓΕΩΡΓΙΟΣ ΝΤΟΛΙΟΣ: Και είναι έτσι, κύριε Υπουργέ. Και δεν απαντήσατε στο ερώτημα για την αλλαγή του Μεταλλευτικού Κώδικα.
      ΠΡΟΕΔΡΕΥΟΥΣΑ (Έλσα Παπαδημητρίου): Μην απαντάτε, κύριε Υπουργέ, παρακαλώ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κατάργηση φόρου κληρονομιών και γονικών παροχών. Απαλλαγή πρώτης κατοικίας - Ενιαίο τέλος ακινήτων - Αντιμετώπιση λαθρεμπορίου καυσίμων και λοιπές διατάξεις».
      Κυρίες και κύριοι συνάδελφοι, το νομοσχέδιο ψηφίστηκε χθες επί της αρχής. Άρχισε η συζήτηση επί των άρθρων και των τροπολογιών ως μία ενότητα και μίλησαν οι εισηγητές και οι ειδικοί αγορητές. Στη σημερινή συνεδρίαση θα συνεχιστεί η συζήτηση επί των άρθρων και των τροπολογιών.
      Πριν εισέλθουμε στον κατάλογο των ομιλητών, θα ήθελα να ζητήσω τη συναίνεσή σας και την αλληλεγγύη σας για να προηγηθεί, εφόσον συμφωνήσετε, ο συνάδελφος κ. Γεώργιος Καρασμάνης με προτασσόμενη δευτερολογία τεσσάρων λεπτών, βεβαίως, και όχι με πρωτολογία οκτώ λεπτών.
      Έχει τη συναίνεσή σας;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Το Σώμα συμφωνεί.
      Ορίστε, κύριε Καρασμάνη, από το έδρανό σας έχετε το λόγο για τέσσερα λεπτά.
      ΓΕΩΡΓΙΟΣ ΚΑΡΑΣΜΑΝΗΣ: Κυρία Πρόεδρε, ευχαριστώ πάρα πολύ που μου παραχωρήσατε το λόγο.
      Δεν υπάρχει καμμιά αμφιβολία ότι το νομοσχέδιο αυτό κινείται προς τη σωστή κατεύθυνση, εισάγει διατάξεις ευνοϊκές για το κοινωνικό σύνολο, καταργεί γραφειοκρατικές διατάξεις, οι οποίες δεν είχαν κανένα θετικό αποτέλεσμα για το ελληνικό δημόσιο.
      Όμως δημιουργεί πρόβλημα στους κατοίκους της ελληνικής περιφέρειας. Και γίνομαι συγκεκριμένος: στην ελληνική περιφέρεια, όπως ξέρετε, κύριε Υπουργέ, υπάρχουν μεγάλα οικόπεδα. Το οικόπεδο αυτό το οποίο υπερβαίνει του τμήματος που αντιστοιχεί σε κατοικία διακοσίων τετραγωνικών μέτρων, φορολογείται. Και όπως ξέρετε, στην ελληνική περιφέρεια τα οικόπεδα είναι μεγάλα, είναι των χιλίων, των δύο χιλιάδων, των τριών χιλιάδων τετραγωνικών μέτρων, γιατί οι αγρότες, οι κάτοικοι της υπαίθρου τα χρησιμοποιούν για τα αγροτικά τους μηχανήματα.
      Άλλωστε, το παραδέχεστε κι εσείς, κύριε Υπουργέ. Διάβασα τα Πρακτικά της Επιτροπής Οικονομικών Υποθέσεων. Στη σελίδα δώδεκα λέτε: «ότι υπάρχει πλήρης απαλλαγή για το οικόπεδο, το οποίο αντιστοιχεί σε κατοικία, με βάση τον ισχύοντα στην περιοχή συντελεστή δόμησης, επιφάνειας έως διακόσια τετραγωνικά μέτρα».
      Και κάποιος συνάδελφος σάς κάνει το ερώτημα: «εάν είναι μεγαλύτερο» απαντάτε: «Εάν είναι μεγαλύτερο το  οικόπεδο από αυτό που αντιστοιχεί στα διακόσια τετραγωνικά μέτρα, θα φορολογηθεί για το υπερβάλλον ποσό με τους συντελεστές του φόρου μεταβίβασης. Ξαναρωτάει ο συνάδελφος: «τα ίδια ισχύουν και στην περίπτωση κληρονομιάς»; Απαντάτε: «Ναι, και στην περίπτωση κληρονομιάς πρώτης κατοικίας».
      Υπάρχει, λοιπόν, πρόβλημα. Θα σας παρακαλούσα πάρα πολύ να το δείτε. Ενδεχομένως να διέλαθε της προσοχής των τεχνοκρατών που έκαναν το νομοσχέδιο.
Να βάλετε ένα πλαφόν πάνω από το οποίο να φορολογείτε το οικόπεδο ή εν πάση περιπτώσει, για περιοχές οι οποίες είναι προβληματικές, παραμεθόριες, να υπάρχει πλήρης απαλλαγή αυτών των οικοπέδων. 
      Είστε Βουλευτής της ελληνικής περιφέρειας -γνωρίζω την ευαισθησία σας, άλλωστε θα το αντιμετωπίσετε στην εκλογική σας περιφέρεια- γι’ αυτό έστω στην ύστατη αυτή στιγμή θα σας παρακαλούσα πάρα πολύ να σκύψετε πάνω σε αυτό το συγκεκριμένο πρόβλημα και να απαλλάξετε τα οικόπεδα αυτά τα οποία υπερβαίνουν της αντιστοίχησης της κατοικίας των διακοσίων τετραγωνικών μέτρων.
      Θα σας πω ένα χαρακτηριστικό πραγματικό παράδειγμα που συνέβη στην περιοχή μου, στην Κρύα Βρύση, την οποία γνωρίζετε πάρα πολύ καλά, γιατί την έχετε επισκεφτεί. Πήγε κάτοικος να κάνει γονική παροχή στο παιδί του για κατοικία εκατόν πενήντα τετραγωνικών μέτρων και ένα οικόπεδο χιλίων τετραγωνικών μέτρων. Ο συντελεστής δόμησης είναι 0,8 στην Κρύα Βρύση. Το οικόπεδο -στο οποίο αντιστοιχεί κατοικία των διακοσίων τετραγωνικών μέτρων και απαλλάσσεται από φόρο-, είναι διακόσια πενήντα τετραγωνικά μέτρα. Για τα υπόλοιπα επτακόσια πενήντα τετραγωνικά μέτρα ζητά η εφορία 4.000 ευρώ. Εάν ο κάτοικος πήγαινε πριν από τις 13 Δεκεμβρίου, πριν δηλαδή την κατάθεση του νομοσχεδίου, δεν θα πλήρωνε ούτε 1 ευρώ. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν είναι η γονική παροχή σε αυτό το καθεστώς που αναφέρετε.
      ΓΕΩΡΓΙΟΣ ΚΑΡΑΣΜΑΝΗΣ: Πώς δεν είναι;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Η γονική παροχή δεν έχει όριο. Το όριο των διακοσίων τετραγωνικών είναι για την απαλλαγή στην αγορά πρώτης κατοικίας, δεν είναι για τη γονική παροχή. Στη γονική παροχή αφαιρούνται τα αφορολόγητα όρια και πάνω από το αφορολόγητο όριο, αυτά δηλαδή που ίσχυαν μέχρι σήμερα, υπάρχει ο συντελεστής του 1%. Δεν είναι η ίδια διαδικασία στη γονική παροχή. Δεν υπάρχει όριο στο εμβαδόν στη γονική παροχή.
      ΓΕΩΡΓΙΟΣ ΚΑΡΑΣΜΑΝΗΣ: Και όμως αυτόν τον φόρο ζήτησαν το ίδιο ισχύει και για την απαλλαγή από το φόρο κληρονομιάς.
      ΠΡΟΕΔΡΕΥΟΥΣΑ (Έλσα Παπαδημητρίου): Εξαντλήθηκαν τα τέσσερα λεπτά, κύριε Καρασμάνη.
      Μπορώ να συμπληρώσω κάτι, και συγγνώμη που παρεμβαίνω από την Έδρα; Πρέπει να συνδεθεί, κύριε Υπουργέ, με την αρτιότητα. 
      Ευχαριστούμε τον κ. Καρασμάνη.
      Επανερχόμαστε στον κατάλογο των ομιλητών. 
      Ο κ. Γεωργιάδης έχει το λόγο για οκτώ λεπτά.
      ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κυρία Πρόεδρε.
       Κύριε Υπουργέ, ξέρετε, ένα από τα μεγαλύτερα ζητήματα του πολιτικού κόσμου σήμερα είναι η αξιοπιστία του. Συζητάμε στα κανάλια για την πτώση των δύο μεγάλων κομμάτων, για την κρίση του πολιτικού μας συστήματος, για την έλλειψη εμπιστοσύνης των πολιτών στους πολιτικούς εν γένει σε ρήσεις του είδους «Οι πολιτικοί στη Ελλάδα ξέρουν να λένε μόνο ψέματα». Δυστυχώς, το νομοσχέδιο το οποίο φέρνετε σήμερα στο ελληνικό Κοινοβούλιο, ενισχύει ιδιαίτερα αυτήν την πεποίθηση των πολιτών και θα σας πω για ποιο λόγο, αφού λύσετε βεβαίως το πρόβλημα με την ιδιάζουσα περίπτωση του φόρου κληρονομιάς του οικοπέδου του κυρίου συναδέλφου, που φαντάζομαι ότι θα μπορούσε να γίνει όχι όταν βρίσκεται ο ομιλητής στο Βήμα, γιατί είναι και άκομψο και μου χαλά τον ειρμό των σκέψεών μου.
      Ιδιαίτερα συμβάλετε στην απώλεια της αξιοπιστίας του πολιτικού κόσμου και προσέξτε γιατί. Προκηρύσσει ο κύριος Πρωθυπουργός τις εκλογές εκτάκτως με κεντρικό σύνθημα τις μεταρρυθμίσεις. Κάνει μια συνέντευξη Τύπου στη Θεσσαλονίκη επί τη ευκαιρία της Διεθνούς Εκθέσεως, όπου ανακοινώνει μετά βαΐων και κλάδων ότι η Κυβέρνηση της Νέας Δημοκρατίας προτίθεται να απαλλάξει τους Έλληνες πολίτες από μία σειρά φόρων. Αυτή δε η εξαγγελία του κυρίου Πρωθυπουργού, περίπου δύο εβδομάδες προ των εκλογών, παρουσιάζεται από το φιλοκυβερνητικό τύπο και από τα Μέσα Μαζικής Επικοινωνίας ως η απτή απόδειξη της  μεγάλης επιτυχίας της Κυβερνήσεως του κ. Καραμανλή στη διαχείριση της εθνικής οικονομίας, ότι επιτέλους ήρθαν οι καλύτερες ημέρες, ότι ήρθε η ώρα να απολαύσει επιτέλους ο ελληνικός λαός τα επιτεύγματα της διαχειρίσεως της ελληνικής οικονομίας από τον κ. Αλογοσκούφη, τον κ. Καραμανλή και το κόμμα της Νέας Δημοκρατίας.
      Βεβαίως, όταν ανακοίνωσε ο κύριος Πρωθυπουργός όλα αυτά τα ωραία, ξέχασε, προφανώς διέλαθε της προσοχής του, να αναφέρει ότι σκοπεύει να επιβάλλει φόρο κατοχής. Θα ήταν βέβαια πάρα πολύ ωραίο για να ήταν αληθινό ότι η τελική πρόθεση της Κυβερνήσεως ήταν πράγματι να αφαιρέσει φόρους από τους Έλληνες πολίτες, διότι είναι προφανές ότι αυτή δεν ήταν και δεν είναι η πρόθεση της Κυβερνήσεως. 
      Απόδειξη γι’ αυτό είναι το εξής, διότι αντί να αντιδικούμε κομματικά, καλό είναι να βλέπουμε τι γράφει ο προϋπολογισμός μας, ο προϋπολογισμός του κράτους που μας καταθέσατε και να διαβάζουμε απλώς τους αριθμούς. Σε αυτούς, λοιπόν, τους αριθμούς, τι διαπιστώνουμε; Διαπιστώνουμε ότι η πρόβλεψη για την είσπραξη χρημάτων από τους φόρους επί της ακίνητης περιουσίας στην Ελλάδα για το έτος 2008 αυξάνει κατά περίπου 600.000.000 ευρώ.
    Άρα, λοιπόν, είναι προφανές ότι δεν σκοπεύετε να χαρίσετε χρήματα στους Έλληνες πολίτες, σκοπεύετε να πάρετε περισσότερα, 600.000.000 ευρώ. 
    Με συγχωρείτε, κυρία Πρόεδρε, αλλά μου είναι πολύ δύσκολο να συγκεντρωθώ γιατί μιλάω εκτός κειμένου και κάνουν πολλή φασαρία. 
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, παρακαλώ παρακολουθήστε τον ομιλητή. 
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Μου είναι πολύ δύσκολο να συγκεντρωθώ όταν έχει φασαρία.
    Συγγνώμη που αναγκάζομαι να κάνω αυτήν την παρέμβαση, όμως, ο Κανονισμός της Βουλής επιβάλλει όπως μιλάμε εκτός χειρογράφου, άλλο αν δεν τηρείται. Όταν κάποιος, λοιπόν, μιλάει εκτός χειρογράφου είναι πάρα πολύ ενοχλητικό να ακούγεται φασαρία στο αυτί του. 
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μην είστε τόσο ευαίσθητος κύριε συνάδελφε.
    ΠΡΟΕΔΡΕΥΟΥΣΑ (Έλσα Παπαδημητρίου): Επί της ουσίας, κύριε Γεωργιάδη.
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Συγγνώμη που το λέω, αλλά το είπα και πριν και δεν έγινε ανεκτό. Είναι δική μου παραξενιά, δεν φταίτε εσείς. 
    Επανέρχομαι, λοιπόν, γιατί θέλω να το ακούσετε. Μας είπατε ότι σκοπεύετε να χαρίσετε χρήματα στους Έλληνες φορολογούμενους. Τι κάνατε; Επιβάλατε φόρο κατοχής. Δηλαδή, επί της ουσίας, για να μην μακρηγορούμε, αποφασίσατε να καταργήσετε το φόρο μεγάλης ακίνητης περιουσίας, άρα, να σταματήσουν να πληρώνουν αυτοί που πράγματι και επιβεβαιωμένα έχουν πολύ μεγάλη περιουσία και τα χρήματα τα οποία πλήρωναν αυτοί, αλλά και πολύ περισσότερα, να τα επιμεριστούν όλοι οι υπόλοιποι Έλληνες πολίτες, οι οποίοι έχουν έστω κάποια λίγα ακίνητα είτε από τους γονείς τους, είτε από πολύ μεγάλο αγώνα της ζωής. Δηλαδή επί της ουσίας τι γίνεται; Πληρώνουν λιγότερα αυτοί που έχουν για να πληρώνουν και αυτοί που δεν έχουν. Αυτή είναι επί της ουσίας η πολιτική απόφαση στην οικονομική πολιτική της Κυβερνήσεως της Νέας Δημοκρατίας. 
    Ξέρετε αυτό, ιδιαίτερα στην παρούσα συγκυρία, όπου το χάσμα μεταξύ πλουσίων και φτωχών διαρκώς διευρύνεται, είναι εξαιρετικά επίφοβο και θα έλεγα ότι είναι και τραγικά λανθασμένη επιλογή, διότι το μείζον συμφέρον της πολιτείας μας είναι να προσπαθήσετε να μειώσετε την ψαλίδα μεταξύ των πολύ πλουσίων και των πολύ φτωχών, διότι αυτό που συμφέρει την ελληνική δημοκρατία, την ελληνική κοινωνία, το ελληνικό κράτος είναι να διατηρήσουμε την κοινωνική μας συνοχή. Όσο όμως αυξάνει το χάσμα μεταξύ πλουσίων και φτωχών αυτή η κοινωνική συνοχή τίθεται σε αμφιβολία.
    Άρα, λοιπόν, η πολιτική σας, στο συγκεκριμένο νομοσχέδιο βρίσκεται στην ακριβώς αντίθετη κατεύθυνση απ’ αυτήν με την οποία πήρατε τις εκλογές. Αυτό είναι τραγικό. 
    Εμένα πραγματικά ως πολίτη με ενοχλεί ιδιαίτερα ο ίδιος ο Πρωθυπουργός της χώρας, δυο εβδομάδες προ των εκλογών, να λέει ένα τέτοιο χονδροειδές ψεύδος, ή μάλλον να λέει κάτι χειρότερο, τη μισή αλήθεια, μόνο και μόνο για να κερδίσει τις εκλογές. Το σκεφτόμουν πάντα και ως πολίτης, κύριε Υπουργέ: Εάν σου πουλήσει ένας ασφαλιστής ένα ασφαλιστήριο συμβόλαιο και σου βάλει κάποια ψιλά γραμματάκια από κάτω και δεν αποδείξει ότι σε ενημέρωσε γι’ αυτά τα ψιλά γραμματάκια ή τα γραμματάκια είναι κάτω από ένα ορισμένο αριθμό μεγέθους στοιχείων, το συμβόλαιο είναι άκυρο στο δικαστήριο. Εάν όμως ένας υποψήφιος Πρωθυπουργός ξεχάσει να σου πει ποια είναι η ακριβής του πρόθεση προ των εκλογών και τον ψηφίσεις και αποδειχθεί μετά ότι σου είπε ψέμα, δεν έχει απολύτως καμμία ευθύνη. Αυτό πραγματικά μου κάνει πολύ μεγάλη εντύπωση.
    Θα ήθελα μια απάντηση, λοιπόν, εάν γνώριζε η Κυβέρνησή σας προ των εκλογών ότι η τελική της πρόθεση ήταν να πάρει 600.000.000 ευρώ περισσότερα από το φόρο στα ακίνητα. 
    Έρχομαι και στο άλλο σκέλος που είναι η καταπολέμηση της λαθρεμπορίας των καυσίμων. Είναι τραγικό ξέρετε, την ανεπάρκεια του κράτους και την αδυναμία ελέγχου της λαθρεμπορίας των καυσίμων να την πληρώνουν Έλληνες πολίτες και στην προκειμένη περίπτωση ένας συγκεκριμένος κλάδος. Θα πείτε –και θα το δεχθώ εν μέρει- ότι: «Ξέρετε, κύριε Γεωργιάδη, ωραία τα λέτε εσείς που είστε Αντιπολίτευση, αλλά είναι πάρα πολύ δύσκολο να ελεγχθεί η λαθρεμπορία καυσίμων σήμερα και με την τιμή που έχει φτάσει το πετρέλαιο, αποτελεί μείζον συμφέρον του κράτους και γι’ αυτό το λόγο θα ταλαιπωρήσουμε μια συγκεκριμένη κατηγορία συμπολιτών μας επιφορτίζοντάς τους με τις ευθύνες του κράτους στην πραγματικότητα, για να μπορέσουμε να κάνουμε αυτό που πρέπει να κάνουμε». Όμως, θα σας απαντούσα ότι καθήκον μιας ευνομούμενης πολιτείας είναι να κάνει καλά τη δουλειά της. Και αν εσείς μας πείτε ευθαρσώς και καθαρά ότι δεν μπορείτε να κάνετε καλά τη δουλειά σας, αυτό είναι ένα σημαντικό θέμα και καλό θα ήταν να παραχωρήσετε τη θέση σας σε άλλους που ισχυρίζονται ότι μπορούν να την κάνουν καλύτερα και να αποδειχθεί στην πράξη εάν θα την κάνουν ή όχι.
    (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
    Σε τελική ανάλυση κοινό συμφέρον όλων των πολιτών είναι να υπάρχει δίκαιη φορολογική πολιτική. Το συγκεκριμένο, λοιπόν, νομοσχέδιο θα το καταψηφίσουμε διότι είναι κοινωνικά άδικο. Και αυτό το οποίο θα πρέπει να δει η Κυβέρνησή σας είναι πώς επιτέλους θα γίνει περισσότερο δίκαιη η πολιτική και όχι τόσο άδικη. 
    Σας ευχαριστώ πολύ.
    (Χειροκροτήματα από την πτέρυγα του ΛΑ.Ο.Σ.)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
    Ο κ. Σκουλάς έχει το λόγο.
      ΙΩΑΝΝΗΣ ΣΚΟΥΛΑΣ: Κυρίες και κύριοι συνάδελφοι, ακούσαμε ξανά και χθες και προχθές από τους Βουλευτές της Νέας Δημοκρατίας πολλά και ηχηρά, όπως συνεχίζουμε τις μεταρρυθμίσεις, διευρύνουμε τη φορολογική βάση, γίνεται δικαιότερη η κατανομή των φορολογικών βαρών!
      Αλήθεια, υπάρχει άραγε ένας πολίτης αυτήν τη στιγμή που να πιστεύει πλέον τα παραπάνω; Υπάρχει κάποιος που να πιστεύει αυτό το παραμύθι; Αντιθέτως η μέχρι τώρα πολιτική σας βαδίζει στις ακριβώς αντίθετες κατευθύνσεις, δηλαδή στη φορολογική ελάφρυνση και ασυλία των πλουσίων και συγχρόνως στην απόλυτη φορολογική εκμετάλλευση και αφαίμαξη των μεσαίων και χαμηλών εισοδημάτων.
      Αντί για διεύρυνση της φορολογικής βάσης, έχουμε διεύρυνση της φορολογικής ανισότητας, έχουμε μια σκληρή νεοφιλελεύθερη πολιτική και όλη αυτή η συζήτηση να γίνεται σ’ ένα πνιγηρό πολιτικό περιβάλλον, με τον Έλληνα πολίτη να αναρωτιέται αν ο Πρωθυπουργός απευθύνεται σε λωτοφάγους όταν επαναλαμβάνει τα γνωστά λόγια κενά περιεχομένου πλέον περί μηδενικής ανοχής στη διαφθορά και διαφάνεια παντού.
      Από τις τελευταίες καταιγιστικές αποκαλύψεις προκύπτει μείζον πολιτικό θέμα. Η διαφθορά και οι υπόγειες διαδρομές έχουν φθάσει πια στην αυλή του κ. Καραμανλή. 
      Πώς είναι δυνατόν να ζητάτε με το νομοσχέδιο αυτό περισσότερους φόρους από το λαό και την ίδια στιγμή ο Γενικός Γραμματέας ειδικών ελέγχων ο κ. Κλαδάς, να φέρεται ότι συζητά με το δημοσιογράφο και με τη βοήθεια Βουλευτή σας για ήπια διευθέτηση εκκρεμότητας ύψους 5.000.000 ευρώ. Και μιλάτε ακόμη για ροζ σκάνδαλο δια στόματος Υπουργού Δικαιοσύνης προηγουμένως; Αυτή είναι η διαφάνεια και το ήθος που θα φέρνατε στο δημόσιο βίο; Ο Βασιλιάς είναι πλέον γυμνός. Και ερωτώ. Θα παραμείνει ο κ. Κλαδάς στη θέση του μετά απ’ όλες αυτές τις αποκαλύψεις; 
      Αυτά κυρίες και κύριοι συνάδελφοι, δεν είναι δυνατόν να συμβαίνουν σε μια δημοκρατία, δεν είναι δυνατόν να συμβαίνουν σε μια ευνομούμενη πολιτεία. Η χώρα με την Κυβέρνηση του κ. Καραμανλή καθημερινά βυθίζεται σε μια κατάσταση που θυμίζει μπανανία, που θυμίζει τριτοκοσμικό καθεστώς, η χώρα διολισθαίνει στο τέλμα και πραγματικά δεν το αξίζει. Το πολιτικό σύστημα και οι θεσμοί έχουν υποστεί ένα τεράστιο πλήγμα με δική σας ευθύνη κυρίες και κύριοι συνάδελφοι της Νέας Δημοκρατίας.
      Άκουσα προηγουμένως τον Υπουργό Δικαιοσύνης να τονίζει ότι η Κυβέρνηση δεν έχει να φοβηθεί τίποτα. Η Κυβέρνηση έχει να φοβηθεί πάρα πολλά. 
      Κυρίες και κύριοι συνάδελφοι, με την κατάργηση του φόρου κληρονομιάς η Κυβέρνηση χαρίζει μόνο για το 2008 115.000.000 εκατομμύρια ευρώ σε όσους έχουν μεγάλες κληρονομιές. Ουσιαστικά δηλαδή η Κυβέρνηση πιστή στην αντιλαϊκή της πολιτική πλήττει τα χαμηλότερα εισοδηματικά στρώματα. Από την άλλη πλευρά με τους νέους φόρους δίνει τη δυνατότητα στους μεγαλοϊδιοκτήτες να αυξήσουν ακόμη τα έσοδά τους, ενώ το δημόσιο θα βρεθεί να χάνει και πάλι δεκάδες εκατομμύρια ευρώ.
      Υπολογίζεται ότι με αυτήν την πολιτική, με την κατάργηση του φόρου μεγάλης ακίνητης περιουσίας ωφελούνται περίπου σαράντα χιλιάδες μεγαλοϊδιοκτήτες, έτσι η Κυβέρνηση με «οικονομικές αλχημείες» θα αυξήσει τα έσοδα του δημοσίου επιβαρύνοντας αφάνταστα το μεγαλύτερο τμήμα των Ελλήνων πολιτών. 
      Όσο για τις φορολογικές πολιτικές της Κυβέρνησης με αντίκτυπο στο σύνολο της κοινωνίας, αυτές περιορίζονται στο νέο ενιαίο φόρο του 0,1% σε όλους όσοι έχουν στην κατοχή τους ακίνητα. Μια φοροεπιδρομή που, πράγματι, δύναται να πετύχει το στόχο της αύξησης των εσόδων στο δημόσιο με αντίτιμο ωστόσο βαρύτατο να πλήξει εκατομμύρια μικροϊδιοκτήτες, με αβέβαιες και επικίνδυνες συνέπειες για το μέλλον των νοικοκυριών τους. Εκατομμύρια νοικοκυριά θα κληθούν να πληρώσουν τουλάχιστον 1 ευρώ για κάθε τετραγωνικό ακινήτου. Σύνολο εσόδων; Εννιακόσια εκατομμύρια ευρώ, χωρίς να υπολογίζονται οι παραπάνω επιβαρύνσεις από μελλοντικές αυξήσεις των αντικειμενικών αξιών. Ασύμμετρες φορολογικές πολιτικές με στόχο την ικανοποίηση των μεγάλων οικονομικών συμφερόντων. Στο φόρο αυτό θα υπαχθούν όλα τα ακίνητα αστικά και αγροτικά είτε αποδίδουν εισόδημα είτε όχι. 
      Κυρίες και κύριοι συνάδελφοι, ποιον όμως ωφελεί αυτός ο νόμος; Ωφελεί όσους κληρονομούν μεγάλες περιουσίες σε κινητά ή ακίνητα και επίσης όσους γονείς διαθέτουν μεγάλη ακίνητη περιουσία και μεταβιβάζουν στα παιδιά τους το ένα ακίνητο για να μειώσουν την επιβάρυνση από το φόρο εισοδήματος. 
      Ωφελεί μικρό ποσοστό των Ελλήνων φορολογουμένων και πλήττει τη συντριπτική πλειονότητα των Ελλήνων. Και εδώ ακολουθείται η ίδια συνταγή, η ίδια πολιτική, η επιβάρυνση στα χαμηλά και μεσαία εισοδήματα και η ελάφρυνση στα υψηλά εισοδήματα. Η Κυβέρνηση κλιμακώνει την πολιτική της απέναντι στην ελληνική οικογένεια με την επιβολή αυτού του πρόσθετου ακόμα φόρου. Οι ρυθμίσεις που προωθούνται με το παρόν νομοσχέδιο είναι βέβαιο ότι θα επιβαρύνουν εφ’ όρου ζωής με δυσβάσταχτους φόρους τους κατόχους μικρής ή μεσαίας ακίνητης περιουσίας ανεξάρτητα της αξίας της, ενώ αντίθετα θα απαλλάξει και πάλι εφ’ όρου ζωής τους κατόχους μεγάλης ακίνητης περιουσίας.
      Το ΠΑ.ΣΟ.Κ., κυρίες και κύριοι συνάδελφοι, έγκαιρα με το πρόγραμμά του είχε καταθέσει πρόταση συγκεκριμένη, προοδευτική που διέπεται από την αρχή της κοινωνικής και φορολογικής δικαιοσύνης και συμβάλλει στην ανάπτυξη της χώρας. Το ΠΑ.ΣΟ.Κ. προτείνει συγκεκριμένα αναμόρφωση και ενοποίηση των περισσοτέρων φόρων ακίνητης περιουσίας και απόδοση των εσόδων στην Τοπική Αυτοδιοίκηση, αναμόρφωση του φόρου μεγάλης ακίνητης περιουσίας και αύξηση των αφορολογήτων ορίων, βελτίωση και εφαρμογή της νομοθεσίας για την αποτελεσματική φορολόγηση εξωχώριων εταιρειών, αναδιοργάνωση των υπηρεσιών δίωξης οικονομικού εγκλήματος που βλέπουμε στις εφημερίδες αυτές τις μέρες. Αυτές είναι οι δεσμεύσεις μας για ένα δίκαιο φορολογικό σύστημα.
      Τελειώνω λέγοντας ότι η πολιτική σας έχει όνομα. Είναι αυτό του ακραίου νεοφιλελεύθερου καπιταλισμού, αυτό που στη διεθνή βιβλιογραφία ονομάζεται «καπιταλισμός-καζίνο» ή καταστροφικός καπιταλισμός, είναι ο καπιταλισμός χωρίς κράτος πρόνοιας, με ασύδοτη την αγορά, με φορολογικά βάρη για τους πολλούς, με φορολογική ασυλία για τους μεγάλους, είναι η πολιτική σας που καθημερινά βουλιάζει την Ελλάδα.
      Και ένα σχόλιο για την παρουσία των Βουλευτών, όπως ενημερώνομαι σήμερα, πάλι από τη Βουλή και από αυτά που βλέπω στους εγγεγραμμένους ομιλητές. Είναι εγγεγραμμένοι δεκαέξι Βουλευτές. Δέκα θα μιλήσουν από το ΠΑ.ΣΟ.Κ.. Τέσσερις από το ΛΑ.Ο.Σ.. Δύο από τη Νέα Δημοκρατία. Πραγματικά, τι θετικό να πουν για το νομοσχέδιο; Μηδέν από το Κ.Κ.Ε.. Μηδέν από το ΣΥ.ΡΙΖ.Α.. Το ΠΑ.ΣΟ.Κ. είναι εδώ και κάνει Αντιπολίτευση, για να τελειώσει και αυτό το παραμύθι των καναλιών, ότι το ΠΑ.ΣΟ.Κ. δεν είναι εδώ. Εδώ είναι η Βουλή, εδώ είναι το ΠΑ.ΣΟ.Κ. και γι’ αυτό το λόγο καταψηφίζουμε αυτό το νομοσχέδιο. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκουλά. 
      Το λόγο έχει ο κ. Σπηλιόπουλος.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε. 
      Ήρθα τρέχοντας, γιατί είχαμε μια, πραγματικά, σημαντική συζήτηση στην Επιτροπή Περιβάλλοντος. Είχαμε την τιμή σήμερα να έχουμε τον κ. Δήμα, ο οποίος μας ενημερώνει για τις πρωτοβουλίες της Ευρωπαϊκής Ένωσης για τα ζητήματα του περιβάλλοντος και για τη Συνδιάσκεψη στο Μπαλί.
      Επανερχόμαστε στο ζήτημα του νομοσχεδίου. Εγώ θέλω να κάνω κάποιες παρατηρήσεις, κύριε Πρόεδρε, σε σχέση με το τέλος της ακίνητης περιουσίας. Άκουσα με ενδιαφέρον τον Υπουργό κ. Αλογοσκούφη, όταν μίλησε για το ζήτημα αυτό, που είπε ότι το τέλος αυτό είναι ένας δίκαιος φόρος, γιατί είναι αναλογικός. Πράγματι, είναι αναλογικός φόρος, αλλά δεν είναι προοδευτικός και δεν είναι δίκαιος. Γιατί, βεβαίως, δεν πληρώνει ο καθένας με βάση τις δυνατότητες που έχει, όπως επιβάλλει το Σύνταγμα, αλλά πληρώνουν όλοι οι πολίτες, αναλογικά. Είναι κατά κάποιον τρόπο όπως ο Φ.Π.Α.. Και γνωρίζουμε ότι οι έμμεσοι φόροι, οι αναλογικοί φόροι που επιβάλλονται σε όλους τους πολίτες, δεν είναι δίκαιοι και δεν είναι προοδευτικοί. Προοδευτικοί και δίκαιοι φόροι είναι αυτοί που επιβάλλονται με βάση τα εισοδήματα, με βάση τη δυνατότητα που έχει ο κάθε πολίτης να συνεισφέρει στα φορολογικά βάρη. Πιστεύω, λοιπόν, ότι αυτός ο φόρος δεν είναι δίκαιος και ότι εξυπηρετεί περισσότερο αυτούς που έχουν τις μεγαλύτερες περιουσίες και τη μεγαλύτερη δυνατότητα, ενώ αντιθέτως δυσκολεύει και θα δυσκολέψει πάρα πολύ τους μικροϊδιοκτήτες, τα μικρά και μεσαία νοικοκυριά. 
      Βεβαίως, λέτε σε άλλη διάταξη ότι εξυπηρετούνται καλύτερα τα συμφέροντα των πολιτών, επειδή καταργούνται οι κληρονομιές, οι δωρεές και οι γονικές παροχές. Θέλω να πω, κύριε Υφυπουργέ, ότι πράγματι, εκ πρώτης όψεως, κάποιος που θα το ακούσει, θα θεωρήσει ότι θα γλιτώσει από αυτήν τη φορολογία. Όμως, φαίνεται ότι αυτοί που γλιτώνουν κάποια χρήματα είναι οι πολίτες οι οποίοι θα πληρώσουν με το τέλος ακίνητης περιουσίας τη διαφορά που θα προκύψει στην υστέρηση των εσόδων του κρατικού προϋπολογισμού. Γιατί εσείς, βεβαίως, έχετε ένα στόχο, να μαζέψετε κάποια χρήματα παραπάνω, να αυξήσετε τα φορολογικά έσοδα.
Γι’ αυτό επιβάλλετε το τέλος ακίνητης περιουσίας, δελεάζοντας τους πολίτες με την κατάργηση του φόρου κληρονομιών, δωρεών και γονικών παροχών, ενώ το αποτέλεσμα το γνωρίζουμε ποιο θα είναι, θα είναι η αύξηση των φορολογικών βαρών, θα αυξήσετε τα έσοδα, αυτό θα είναι το αποτέλεσμα.
      Κύριε Πρόεδρε, θέλω όμως να κάνω και μία παρατήρηση πολύ συγκεκριμένη, την οποία θέλω να λάβει υπ’ όψιν του ο Υφυπουργός, γιατί έχει δημιουργήσει προβλήματα και στο παρελθόν κάτι αντίστοιχο. Λέτε στις απαλλαγές από το ενιαίο τέλος ότι δεν επιβάλλεται αυτό το τέλος για τα γήπεδα που βρίσκονται εκτός σχεδίου, για τα κτήματα, τις περιουσίες που βρίσκονται εκτός σχεδίου. Στους οικισμούς όμως της χώρας μας και μιλάω για τους οικισμούς που είναι κάτω από δύο χιλιάδες κατοίκους, που έχουν καθορισμένο όριο, είτε με περίγραμμα κυρίως όμως με κέντρο και ακτίνα, που είναι προβληματικοί οικισμοί, που είναι οικισμοί φθίνοντες, εκεί υπάρχουν πολύ μεγάλες αγροτικές εκτάσεις μέσα σε αυτά τα όρια, οι οποίες θα φορολογηθούν. Όμως αυτές οι εκτάσεις είναι αγροτικές εκτάσεις, αγροτικά ακίνητα και νομίζω ότι πρέπει να μπουν σ’ αυτήν την κατηγορία που έχετε εδώ για τα ακίνητα τα οποία απαλλάσσονται. Το ζητούν όλοι οι φορείς που γνωρίζουν από αυτό το ζήτημα, και οι Νομαρχιακές Αυτοδιοικήσεις και η Τοπική Αυτοδιοίκηση. Δηλαδή, σε πολύ μικρά χωριά που έχουν καθορισμένο όριο η έκταση του οικισμού είναι πολύ μεγάλη και εκτείνεται και σε ακίνητα τα οποία δεν έχουν κανένα ενδιαφέρον οικοπεδικό ή άλλο, τουριστικό κ.λπ. Άρα, λοιπόν, σε αυτούς τους οικισμούς και κυρίως στους μειονεκτικούς, τους προβληματικούς, κάτω των δύο χιλιάδων κατοίκων, πρέπει και σε αυτά τα ακίνητα τα οποία θα χαρακτηρίζονται και πρέπει να χαρακτηρίζονται με έναν τρόπο από τη Διεύθυνση Γεωργίας ή δεν ξέρω με ποιον άλλο τρόπο ως ακίνητα αμιγώς αγροτικής εκμετάλλευσης και εκεί θα πρέπει να μην επιβάλλεται αυτό το τέλος. 
      Θέλω ακόμη να ζητήσω μια διευκρίνιση. Λέτε εδώ στον υπολογισμό του τέλους στο άρθρο 11, στο τέλος του Α΄ κεφαλαίου που γράφει για τα φυσικά πρόσωπα, ότι επίσης εξαιρούνται τα κάθε είδους κτίσματα που ανήκουν σε αγρότες και τα οποία ιδιοχρησιμοποιούνται αποκλειστικά και μόνο για την εξυπηρέτηση των αγροτικών τους δραστηριοτήτων. Εξαιρούνται του τέλους ακίνητης περιουσίας ή της επιπλέον επιβάρυνσης, δηλαδή του 1 ευρώ ανά τετραγωνικό μέτρο; 
      ΕΥΑΓΓΕΛΟΣ ΑΡΓΥΡΗΣ: Της επιπλέον. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Της επιπλέον. Άρα, λοιπόν, εδώ πρέπει να το διευκρινίσετε. Δηλαδή τα αγροτικά ακίνητα, τα μαντριά, για παράδειγμα, θα πληρώνουν τέλος ακίνητης περιουσίας; Οι αποθήκες, οι αγροτικές αποθήκες θα πληρώνουν; Γιατί έτσι όπως το έχετε εμφανίσει …
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν διαβάζετε σωστά τη διάταξη. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Πείτε μας, λοιπόν. Τη διαβάζω τη διάταξη, αλλά έτσι όπως την έχετε θέσει σ’ αυτήν την κατηγορία, γιατί δεν τη βάζετε στις εξαιρέσεις; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν είναι εξαίρεση από το τέλος αυτό.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Άρα, λοιπόν, θα πληρώνουν τέλος. Ακριβώς αυτό θέλω να πείτε, ότι θα πληρώνουν τέλος, λοιπόν. Τα μαντριά σε όλη τη χώρα θα πληρώνουν τέλος ακίνητης περιουσίας. Εξηγήστε το, λοιπόν, γι’ αυτό το θέτω το ζήτημα. 
      Άρα, λοιπόν, πιστεύω, κύριε Πρόεδρε, και κλείνω αυτό το θέμα …
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Είναι αγροτικό κτήριο το μαντρί; Τα αγροτικά κτήρια θα πληρώνουν.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Βεβαίως, αγροτική εγκατάσταση είναι, αγροτική δραστηριότητα είναι, αποθήκη είναι. Εξηγήστε το. Αυτό, ακριβώς, λέμε. Γιατί, πράγματι, οι αγρότες είναι ανάστατοι. Θα επιβληθεί τέλος και σε αυτό.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Σπηλιόπουλε. Ο Υπουργός σας παρακολουθεί. Μην περιμένετε απάντηση σε κάθε ένα.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Εντάξει. Δεν περιμένω. Μάλλον, την είπε την απάντησή του.
      Τελειώνω, κύριε Πρόεδρε, λέγοντας ότι πραγματικά οι σκοποί της Κυβέρνησης και του Υπουργείου Οικονομίας και Οικονομικών έχουν ξεκαθαριστεί εδώ στη Βουλή. Φαίνεται ότι θέτει ένα δέλεαρ, την κατάργηση του φόρου των γονικών παροχών, δωρεών κ.λπ. και επιβάλλει ένα πολύ μεγάλο τέλος, ισοπεδωτικό, άδικο και όχι προοδευτικό. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σπηλιόπουλο. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα πέντε σπουδαστές της Σχολής Πολέμου Αεροπορίας με επικεφαλής το Διοικητή της Σχολής και είκοσι έξι σπουδαστές του Σχολείου Επιμόρφωσης Αξιωματικών.
      Η Βουλή τους καλωσορίζει και τους εύχεται δημιουργική πορεία και καλή προσφορά στην πατρίδα.	
      (Χειροκροτήματα από όλες τις πτέρυγες της Βουλής)
      Το λόγο έχει, ο πρώην Πρόεδρος της Βουλής, κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, έχω παρακολουθήσει σ’ αυτή την Αίθουσα συζητήσεις και προτάσεις νομοσχεδίων που χαρακτηρίζονταν πολλές φορές είτε στο σύνολό τους είτε σ’ ορισμένες διατάξεις τους από παραλογισμό, όπως επίσης νομοσχέδια που χαρακτηρίζονταν, εν τω συνόλω τους ή εν μέρει, από έναν απύθμενο κυνισμό.
      Η Κυβέρνηση σήμερα έχει ένα προνόμιο. Το «ουδέν κακόν αμιγές καλού» ισχύει σήμερα για την Κυβέρνηση, γιατί ολόκληρη η χώρα απασχολείται με τις ντροπές –δεν υπάρχει άλλος χαρακτηρισμός- προσώπων, κυβερνητικών στελεχών και άλλων συμπλεκομένων και διαπλεκομένων με την Κυβέρνηση σ’ αυτό το φοβερό σκάνδαλο, που ήρθε στο φως με αφορμή την απόπειρα αυτοκτονίας του άλλοτε Γενικού Γραμματέα του Υπουργείου Πολιτισμού. Έτσι έχετε  την ευχέρεια, κύριε Υπουργέ, να μην έχουν φθάσει έξω από τη Βουλή οι χιλιάδες των κατοίκων της δικής μου εκλογικής περιφέρειας -που είναι και κοντά στο Κοινοβούλιο-, της δυτικής Αθήνας, από το Καματερό μέχρι τον Ταύρο και το Μοσχάτο, που, προφανώς, είναι για σας η περίπτωση της αγελάδας που είναι μονίμως σε θέση να προσφέρει γάλα. 
      Αυτοί οι άνθρωποι, που κατά κανόνα οι περισσότεροι είναι από επαρχίες, όπως όλοι μας εδώ, έχουν κάποιο σπιτάκι στο χωριό και με χίλια βάσανα έχουν ένα διαμερισματάκι στο Αιγάλεω ή στο Περιστέρι ή αλλού. Τους λέτε, λοιπόν, ότι τάχα, επειδή δεν μπορείτε να συλλάβετε και να φορολογήσετε και να εισπράξετε το νόμιμο φόρο απ’ αυτούς που έχουν τεράστια ακίνητη περιουσία, διότι υπάρχει η διαφυγή των off shore εταιρειών, γι’ αυτό πρέπει αυτοί να πληρώσουν τη δική σας ανικανότητα και τη διαχρονική ανικανότητα της Πολιτείας να βάλει φραγμούς στην καταλήστευση του μόχθου και του ιδρώτα του ελληνικού λαού από ελάχιστους, τους οποίους βλέπουμε ότι λυμαίνονται τον τόπο και βεβαιότατα χρησιμοποιούν και τις off shore εταιρείες, όπως άλλωστε είδαμε και κυβερνητικά στελέχη να χρησιμοποιούν off shore εταιρείες στο σκάνδαλο εκείνο των δομημένων ομολόγων. 
      Δεν είναι εδώ ο κ. Αλογοσκούφης. Διότι έκανε μια γενική δήλωση ότι όλοι οι Γενικοί κι οι Ειδικοί Γραμματείς καλύπτονται από τον Υπουργό. Έξυπνη αυτή η  διαφυγή! Θα θέλαμε να μας πει συγκεκριμένα πράγματα  ως   Υπουργός που εποπτεύει αυτό τον τομέα.
      Ισχύει αυτό και για τον εγκάθετο της Κυβερνήσεως, με ευθύνη του Υπουργού κ. Αλογοσκούφη ως εποπτεύοντος Υπουργού, στο Ταχυδρομικό Ταμιευτήριο, που πήγε κι έδωσε στη (City Group) 40.000.000 ευρώ, τα οποία τώρα είναι 4.000.000; Ή που κατέθεσε ο άλλος από την Αγροτική Τράπεζα μέσω off shore εταιρείας τα αποθεματικά της Αγροτικής Τράπεζας σε μια εταιρεία επενδύσεων στην Αμερική και που το 1% λέει ότι έπρεπε να δοθεί σε κάποια off shore εταιρεία που τάχα έφερνε σ’ επαφή την Αγροτική Τράπεζα με τη «City Group»;
      Μια ώρα, δύο ώρες, μια ημέρα, μπορεί να μιλάει κάποιος, για να παραθέτει παραδείγματα αυτής της ξετσιπωσιάς και αυτού του κυνισμού που παρουσιάζει αυτή η Κυβέρνηση. Εγώ δεν θα ένοιωθα καμμία έκπληξη αν, μια και φορολογείτε παντός είδους κατοικία, ακόμα και τις «κατοικίες» προβάτων και αιγοπροβάτων, τους στάβλους όπως ακούσαμε πριν, σας ξέφυγε η τελευταία κατοικία. Όπου δεν ξέρω μπορεί να είχατε και κάποια δικαιολογία, διότι εκεί ορισμένοι χρυσοκάνθαροι που δεν μπορούν τα πάρουν μαζί τους, στο δύο επί ένα που είναι ο τάφος όλων μας –αυτό μπορούμε να πάρουμε, εγώ που είμαι πιο ψηλός θα πάρω και λίγο παραπάνω- κτίζουν παλάτια στα νεκροταφεία για την τελευταία τους κατοικία. Αυτό σας διέφυγε. Να το δείτε αυτό. Και θα άξιζε, εδώ μάλιστα, να πούμε ό,τι δεν ξεπερνάει το μέτρο ακόμη και της ανθρώπινης ματαιοδοξίας –πρέπει να έχει κάποιο μέτρο- φορολογείται! 
      Λέγατε ότι θα εισπράξετε τα 240.000.000 τα οποία χάνετε σήμερα με την έκθεση που συνοδεύει το νόμο, από τη φορολογία των ακινήτων. Και εδώ φαίνεται ότι τριπλάσια θα εισπραχθούν και διερωτώμαι; Από πού θα εισπραχθούν όταν η μεγάλη ακίνητη περιουσία δεν θα φορολογηθεί, δεν θα εξορθολογιστούν τα μέσα, ο τρόπος, ώστε αυτοί που αντιοικονομικά, αν θέλετε, σε ό,τι αφορά το κοινωνικό σύνολο, αντί να επενδύουν σε δραστηριότητες παραγωγικές, επενδύουν σε ντουβάρια; Εισπράττουν βέβαια μισθώματα ή τα έχουν εκεί να τα βλέπουν, να τα θαυμάζουν, ότι έχουν μια τεράστια ακίνητη περιουσία. Θα εισπράξετε, λοιπόν, όπως προκύπτει ολοκάθαρα από τους ταλαίπωρους συνταξιούχους που έπαιρναν το εφάπαξ και έπρεπε να πάρουν μια γκαρσονιέρα για να συμπληρώνουν κάτι στη σύνταξή τους κάτι. Εκεί τους λέτε ωμά και κυνικά: Αν είχατε βολευτεί όπως βολεύονται πολλοί σήμερα –και κραυγάζουν οι περιπτώσεις και τα ονόματα πια βγαίνουν στον αέρα- αν είχατε πιο πολύ μυαλό ως δημόσιοι υπάλληλοι να «λαδώνεστε» καλύτερα, θα είχατε ένα διαμέρισμα στην Εκάλη, στα βόρεια προάστια και δεν θα πληρώνατε και κανέναν φόρο. Μα, είναι και κυνισμός επαναλαμβάνω, και παραλογισμός!
      Κύριε Υπουργέ, στη συζήτηση αυτή που γίνεται τρεις μέρες, δεν έδωσε η Κυβέρνηση καμμία απάντηση και διερωτώμαι σε πόσο δύσκολη θέση πρέπει να βρίσκονται οι Βουλευτές που στηρίζουν την Κυβέρνηση, ώστε να ψηφίσουν αυτό το νομοσχέδιο και να πάνε μετά στην επαρχία τους ή στις γειτονιές εδώ του λεκανοπεδίου και να εξηγήσουν, τι στον απλό πολίτη; ‘Ότι εκεί που δεν πλήρωνε ούτε δραχμή για το σπιτάκι του, τώρα θα πληρώνει 1 ευρώ κατά μέτρο: Και το ίδιο συμβαίνει με το Φ.Π.Α. που επίκειται η αύξησή του. Τα αδιέξοδά σας σας οδηγούν στο να συμπεριφέρεστε σαν τον μεγάλο Πατισάχ που κάθε φορά που χρειάζονταν λεφτά το ταμείο έλεγε στο μεγάλο Βεζίρη: «εξαπέλυσε  τους φοροεισπάκτορες, πήγαινε να μαζέψεις κεφαλικό φόρο». Αυτό κάνετε εδώ, κεφαλικό φόρο. Σε ποια άλλη ευρωπαϊκή χώρα υπάρχει αυτή η ισοπέδωση; 
      Βασικός κανόνας είναι η προοδευτικότητα και η αναλογικότητα, κύριε Υπουργέ, και εγώ πιστεύω ότι εδώ υπάρχει αντισυνταγματικότητα η οποία ακριβώς θα κριθεί από τη Δικαιοσύνη.
      Και αν δεν κριθεί από την ελληνική δικαιοσύνη… Γιατί αυτός ο μηχανισμός και όχι ολόκληρη η δικαιοσύνη, όπως κατά λάθος απέδωσε και ο κ. Καρατζαφέρης στον κ. Παπανδρέου, είναι γνωστός. Επαναλαμβάνω ότι είναι χαρακτηριστικό το δείγμα, ότι προφυλακίζεται ένας πολίτης και το στοιχείο που μπορεί να τεκμηριώνει το λόγο της προφυλάκισής του ή μπορεί να το αποδεικνύει, δεν πηγαίνει στον ανακριτή, δεν πηγαίνει στον αρμόδιο εισαγγελέα. Πηγαίνει σε αυτόν που έχει την εντολή και που έχει τη διασύνδεση με τον ανώτατο εισαγγελικό λειτουργό, τον Εισαγγελέα του Αρείου Πάγου. Πάει στον Προϊστάμενο της Εισαγγελίας Εφετών.
      Επαναλαμβάνω ότι αυτά είναι ντροπή. Όσοι νομικοί είμαστε εδώ, σε αυτή την Αίθουσα, όσοι ξέρουμε από τη λειτουργία της δικαιοσύνης, ξέρουμε ότι είναι ντροπή και εγκληματικά αυτά που γίνονται. Και, ασφαλώς, επίορκοι υπάρχουν σε όλους τους χώρους. Όμως, δεν είναι αυτό λόγος, εκτός αν είναι βαθύτατα ένοχη η Κυβέρνηση, να τους επιβραβεύει.
      Ας μαζευτεί, λοιπόν, αυτή η παρέα, διότι βλέπουμε Ολυμπιακά Ακίνητα, τράπεζες, Ι.Κ.Α., ασφαλιστικά ταμεία, Χρηματιστήριο, Ταμείο Παρακαταθηκών και Δανείων, όπου υπήρξε χρήμα, βλέπουμε από την επομένη των εκλογών συγκεκριμένα πρόσωπα συγκεκριμένου κύκλου.
      Και διερωτώμαι, κύριε Πρόεδρε της Βουλής, ο ρόλος του Υπουργού Εθνικής Οικονομίας είναι να κάνει ότι δεν καταλαβαίνει, να κάνει ότι δεν βλέπει; Αυτά δεν είναι ευθύνες εκείνου που εποπτεύει, ο οποίος, μάλιστα -λυπάμαι- δεν είναι παρών, γιατί θα μιλούσα πολύ σκληρά για τον ίδιο.
      Κύριε Πρόεδρε, ζητώ επί ένα μήνα και πλέον το περίφημο πόρισμα Ζορμπά, το οποίο -όπως ξέρετε- είναι ένα απλό έγγραφο. Ο κ. Κολιοκώστας, ο κ. Σανιδάς έκριναν ότι δεν είναι ένα διαδικαστικό έγγραφο της δικογραφίας. Είναι ένα απλό έγγραφο μιας υπηρεσίας, της οποίας εποπτεύει ο Υπουργός Οικονομικών. Το ζητώ ένα μήνα τώρα να το καταθέσετε. Δεν το καταθέτετε, γιατί λέει ότι τα λεφτά των δομημένων ομολόγων κατευθύνθηκαν, μέσω off shore εταιρειών, σε ορισμένο κομματικό χώρο.
      Έλεος πλέον! Ντροπή! Έλεος!
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
      Ο Υφυπουργός Οικονομίας και Οικονομικών, ο κ. Αντώνιος Μπέζας, έχει το λόγο, αφού πρώτα του ευχηθούμε χρόνια πολλά για την ονομαστική του εορτή, καθώς επίσης και στους άλλους εορτάζοντες συναδέλφους.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ευχαριστώ πολύ.
      ΑΠΟΣΤΟΛΟΣ ΚΑΚΛΑΜΑΝΗΣ: Χρόνια πολλά και από εμένα.
      ΠΡΟΕΔΡΕΥΩΝ (Γεώργιος Σούρλας): Το είπα εγώ για λογαριασμό σας, κύριε Πρόεδρε. Γι’ αυτό είμαι εδώ και προεδρεύω, για όλους σας.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ευχαριστώ πολύ, κύριε Πρόεδρε.
      Κύριε πρώην Πρόεδρε της Βουλής, σε σχέση με αυτά που είπατε για το νόμο, θέλω να σας πω δύο πράγματα.
      Πρώτον, δεν είπε κανείς σε αυτή την Αίθουσα, και δεν είπε ποτέ η Κυβέρνηση, ότι καταργούμε το φόρο μεγάλης ακίνητης περιουσίας, επειδή δεν μπορούμε να «συλλάβουμε» φορολογικά αυτούς οι οποίοι κατέχουν μεγάλη ακίνητη περιουσία. Καταργούμε το φόρο μεγάλης ακίνητης περιουσίας, για να κάνουμε ένα πιο ορθολογικό φορολογικό σύστημα στην ακίνητη περιουσία ένα πιο απλό και πιο δίκαιο φορολογικό σύστημα. Ο τρόπος με τον οποίο έχει σχεδιαστεί το ενιαίο τέλος ακινήτων είναι τέτοιος, ώστε να υπάρχει και αναλογικότητα, όπως επιβάλλει το Σύνταγμα, δηλαδή, ο καθένας να πληρώνει ανάλογα με την φορολογική του ικανότητα και λόγω του ότι υπάρχουν αφορολόγητα όρια και απαλλαγές, να υπάρχει και προοδευτικότητα στο φόρο.
      Το δεύτερο που θέλω να σας πω είναι ότι με την κατάργηση του φόρου μεγάλης ακίνητης περιουσίας, δε σημαίνει ότι οι κατέχοντες μεγάλη ακίνητη περιουσία δεν θα πληρώνουν φόρο. Αυτοί οι οποίοι κατέχουν μεγάλη ακίνητη περιουσία θα πληρώνουν πολύ περισσότερο φόρο απ’ ό,τι πληρώνουν αυτοί οι οποίοι έχουν μικρής αξίας ακίνητη περιουσία. Αυτό προκύπτει ξεκάθαρα από τις διατάξεις και από το σχεδιασμό του ενιαίου τέλους ακινήτων.
      Σε σχέση με όλα τα άλλα τα οποία αναφέρετε στην τοποθέτησή σας και τα οποία, βέβαια, δεν έχουν καμμία σχέση με το νομοσχέδιο το οποίο συζητούμε σήμερα.
      Εγώ το μόνο που θέλω να πω, κύριε Πρόεδρε, είναι ότι η Κυβέρνηση αυτή, η Κυβέρνηση της Νέας Δημοκρατίας, έχει λάβει εντολή από το λαό και, μάλιστα, νωπή λαϊκή εντολή, μόλις πριν από τέσσερις μήνες, για να προχωρήσει τη χώρα μπροστά. Και αυτό κάνουμε. Προχωρούμε τη χώρα μπροστά. Και όσοι δεν θέλουν να συμμετέχουν σε αυτή την πορεία, πιστεύω ότι θα μείνουν από τους πολίτες στο περιθώριο.
(Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Πρόσεχε, που είσαι νέος να μη σε λερώσουν! Γιατί παντού λερώνει αυτή η κατάσταση!
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο συνάδελφος, ο κύριος Μιχαήλ Τιμοσίδης.
      ΜΙΧΑΗΛ ΤΙΜΟΣΙΔΗΣ:  Ευχαριστώ, κύριε Πρόεδρε.
      Χρόνια Πολλά, κύριε Υπουργέ, και από εμένα. Έχετε το όνομα ενός πολύ συγγενή μου, οπότε η ευχή πάει και σ’ αυτόν.
      Κυρίες και κύριοι συνάδελφοι, ο κύριος Υπουργός προσπάθησε να μας πείσει ότι υπάρχει αναλογικότητα, ότι υπάρχει προοδευτικότητα σ’ αυτό το μέτρο που με το νέο σχέδιο νόμου προσπαθεί να εφαρμόσει η Κυβέρνηση.
      Επίσης και τις τρεις μέρες παρακολουθούμε και τον Υπουργό και τους Υφυπουργούς, αλλά και πολλούς συναδέλφους που μίλησαν από τη Συμπολίτευση, να προσπαθούν να μας πείσουν ότι ολοκληρώνεται η τρίτη φάση της φορολογικής μεταρρύθμισης.
       Ποιος ήταν, λοιπόν, αυτός ο στόχος; Στόχος αυτής της φορολογικής πολιτικής ήταν να ελαφρύνει τα βάρη από τους πολλούς. Εξάλλου, αυτό ήταν το μότο και το 2004 και το 2007 στις εκλογές που έγιναν.
      Ακούστηκε, επίσης, ότι έγιναν πάρα πολλά και επομένως, πρέπει να υποθέσει κάποιος ότι οι Έλληνες πολίτες βιώνουν καλύτερες ημέρες με λιγότερα βάρη, με καλύτερες αποδοχές, με λιγότερη ακρίβεια, καλύτερη παροχή υπηρεσιών και στον τομέα της υγείας και της παιδείας και στην παροχή υπηρεσιών στις δημόσιες υπηρεσίες, ότι υπάρχει λιγότερος πληθωρισμός, λιγότεροι φόροι, πιο δίκαιοι που πληρώνουν αυτοί που έχουν τα πολλά και βεβαίως, πληρώνουν πολύ λιγότερα αυτοί που έχουν τα λίγα. Οι δημόσιοι λειτουργοί, οι θεσμοί λειτουργούν με διαδικασίες άμεμπτες, χωρίς να δημιουργούνται υποψίες ή χωρίς να γίνονται πράξεις που να προκαλούν το δημόσιο αίσθημα και να μη φθάνουν σε όρια, ακόμη και ποινικού ενδιαφέροντος.
      Όλα αυτά που ανέφερα, προφανώς, γνωρίζουμε ότι δεν αφορούν την Ελλάδα του σήμερα. Αυτή είναι, δυστυχώς, η εικόνα που εισπράττει ο Έλληνας πολίτης, ο μέσος πολίτης και το μόνο που περιμένει πράγματι –τουλάχιστον αυτό ακούμε από τους συμπολίτες μας και στις περιφέρειές μας- είναι αν θα αλλάξει κάτι, αν υπάρξει μια νέα φάση, αν θα ξεσπάσει κάτι καινούργιο, αν θα υπάρξει ένα νέο γεγονός. Πάντως είναι εικόνα όχι μιας υγιούς, αλλά μιας νοσηρής κατάστασης. Και αυτό δυστυχώς, επαναλαμβάνεται καθημερινά, έχει γίνει πια καθημερινό γεγονός.
      Αλλά θα έρθω στο σημερινό προς συζήτηση νομοσχέδιο. Με το σημερινό νομοσχέδιο που καταθέτει η Κυβέρνηση γίνεται και πάλι μία προσπάθεια να μας πείσει ότι στόχος είναι η ελάφρυνση των πολλών και η απαλλαγή τους από την άδικη φορολογία. Στόχος είναι να δείξει η Κυβέρνηση ένα φιλολαϊκό πρόσωπο.
      Ας δούμε, λοιπόν, αυτά τα τρία κεφάλαια του προτεινόμενου σχεδίου. 
      Κατάργηση φόρου κληρονομιών, δωρεών και γονικών παροχών. Πείτε μου, ποιος θα ακούσει ότι συζητούμε για κατάργηση και δεν θα πει: «να ένα μέτρο που πραγματικά νοιάζεται για τους πολίτες, η Κυβέρνηση ενδιαφέρεται να καταργήσει ένα μέτρο που επιβαρύνει τους πολίτες». 
      Και το αιτιολογικό είναι, βέβαια, αυτό, κύριε Υπουργέ, παρ’ ότι είπατε ότι δεν ειπώθηκε ποτέ από την Κυβέρνηση. Στην αρχή της έκθεσης το αιτιολογικό είναι ότι λόγω των περιθωρίων φοροδιαφυγής στους έχοντες μεγάλες περιουσίες, καταλήξατε σ’ αυτό το μέτρο, μόνο και μόνο για να μπορέσει να γίνεται ένα καλύτερος έλεγχος.
      Είναι ένας παραπλανητικός, όμως, όρος η απαλλαγή και η κατάργηση του φόρου, γιατί αμέσως στο Κεφάλαιο Β΄ μιλούμε για την καθιέρωση ενός νέου μέτρου για το ενιαίο τέλος ακινήτων, ενός νέου μέτρου το οποίο στην ουσία βέβαια απαλλάσσει την πρώτη κατοικία μέχρι και διακόσια τετραγωνικά μέτρα ή αξία 300.000 ευρώ, αλλά όμως, δεν είναι έτσι, ακριβώς, τα πράγματα. Γιατί στην ουσία επιλέγει κάποιος την κύρια κατοικία, όση είναι και από εκεί και πέρα, για μικροιδιοκτησίες, για μικροακίνητα τα οποία κατέχει κάποιος, θα υποχρεωθεί να πληρώνει τέλος συνεχώς. 
      Και αν, κύριε Υπουργέ, το τέλος αυτό είχε μια ανταποδοτικότητα, θα είχε κάποια βάση, θα μπορούσε να πει κάποιος ότι επιβάλλεται αυτός ο φόρος και θα έχουμε αυτήν την ανταπόδοση. Αλλά η έννοια της ανταπόδοσης είναι μονομερής και έχει να κάνει με την είσπραξη επιπλέον φόρων και μάλιστα περί τα 600.000.000 ευρώ, όπως έχουμε υπολογίσει εμείς, γιατί φέτος, για το 2007, αντί να εισπραχθούν 240.000.000 ευρώ, προϋπολογίστηκε και θα εισπραχθούν 900.000.000 ευρώ. Άρα, έχει μία διαφορά πάνω από τα 660.000.000 ευρώ. Ποιος θα πληρώσει, κύριε Υπουργέ, αυτή τη διαφορά;
      Φυσικά, με αυτήν την καθιέρωση, παρότι εσείς είπατε ότι δεν καταργείται στην ουσία καταργείται ο φόρος μεγάλης ακίνητης περιουσίας. Μάλιστα, αυτό είναι και επιπλέον άδικο, γιατί καταργείται η φορολόγηση μεγάλης ιδιοκτησιακής περιουσίας, η οποία έχει στατικότητα, δηλαδή δεν έχει να προσφέρει στην αναπτυξιακή διαδικασία. Δεν έχει παραγωγικό χαρακτήρα, ώστε να πει κάποιος ότι έχει ένα τεράστιο ποσό ως απόθεμα και θέλει να το επενδύσει. Παραμένει στατικό. Τους απαλλάσσετε, λοιπόν, απ’ αυτό και, βέβαια, το τέλος αυτό θα εισπραχθεί από ανθρώπους που πραγματικά το έχουν ανάγκη. 
      Για να δούμε, λοιπόν, τι γράφει το νομοσχέδιο. Γράφει ότι τα φυσικά πρόσωπα θα πληρώνουν 1 ευρώ το τετραγωνικό μέτρο, δηλαδή το 1‰. Κύριε Υπουργέ, 1 ευρώ είναι χρήματα για έναν που παίρνει μία σύνταξη κατά μέσο όρο 500-600 ευρώ το μήνα. Πρέπει να ξέρετε ότι αυτό έχει ιδιαίτερα μεγάλη σημασία γι’ αυτούς οι οποίοι θα είχαν απαλλαχθεί στην ουσία, αν δεν εφαρμοζόταν αυτό το μέτρο. 
      Επίσης, καθιερώνεται η φορολόγηση ακινήτων από την Τοπική Αυτοδιοίκηση, από δημόσια πρόσωπα. Κύριε Υπουργέ, όταν λέμε ότι θα τα πληρώνει ένας τέτοιος φορέας, πάλι οι πολίτες δε θα τα πληρώσουν; Στην ουσία δηλαδή το βάρος και πάλι μετακυλίεται στους πολίτες. 
      Θα ήθελα να πω ότι αυτό που δεν δεχθήκατε -και τονίστηκε και από το δικό μας ειδικό εισηγητή και από πολλούς συναδέλφους και από πολλές πλευρές της Αντιπολίτευσης- είναι ότι δεν υπάρχει αναλογικότητα. Δεν είναι λογικό να υπάρχει προοδευτικότητα στο πώς πρέπει να πληρώνει κάποιος που κατέχει ένα ακίνητο; Αυτό το παραβλέπετε. Κάνετε μία ισοπέδωση προς πάσα κατεύθυνση και δεν λαμβάνετε καθόλου υπ’ όψιν σας αυτόν που δεν έχει. 
      Να έρθω και στο τελευταίο, στο Γ΄ Κεφάλαιο, που αφορά το λαθρεμπόριο καυσίμων. Υπάρχει κάποιος στην Αίθουσα, κύριε Υπουργέ, που να έχει αντίρρηση ότι πρέπει οπωσδήποτε να λάβουμε αυστηρά μέτρα για το λαθρεμπόριο καυσίμων; 
      Ενθυμούμαι ότι πριν από δύο χρόνια, αν δεν κάνω λάθος, είχε γίνει πάλι μια νέα προσπάθεια να γίνει κάτι με τη φορολόγηση και την αλλαγή του καυσίμου για τη θέρμανση κ.λπ. και επειδή είχε «σχεδιαστεί στο πόδι», θα περίμενε κάποιος τώρα, τουλάχιστον, αυτό που σχεδιάζετε να είχε μια ευρύτητα και να έπιανε όλες τις μορφές λαθρεμπορίου καυσίμων. Όμως, δεν το βλέπω να γίνεται αυτό. Αφορά μόνο στο καύσιμο που είναι για το σπίτι και για τους αγρότες. Εκεί πώς θα επιστραφεί; 
      Βλέπω ότι τελειώνει ο χρόνος μου και θέλω, κύριε Υπουργέ, να σας ρωτήσω πώς θα γίνει η είσπραξη αυτού του φόρου; Λέτε, λοιπόν, ότι θα γίνει με έξι υπουργικές αποφάσεις. Ξέρετε τι σημαίνει αυτό; Στην πράξη θα αργήσει να επιστρέψει, όπως αργεί να επιστρέψει, πολύ συχνά, και ο Φ.Π.Α.. 
      Τέλος, κυκλοφορεί ότι θα ανατεθεί σε ιδιωτική εταιρεία. Θα δώσουν δηλαδή προσωπικά δεδομένα, στοιχεία σε μια ιδιωτική εταιρεία; Γιατί, λοιπόν, το κράτος δεν μπορεί να αναλάβει αυτήν την υποχρέωση; 
      Για όλους αυτούς τους λόγους, κύριε Πρόεδρε, συντάσσομαι και εγώ με την άποψη του εισηγητού μας και δεν θα ψηφίσουμε το νομοσχέδιο. 
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, τον κ. Τιμοσίδη. 
    Κυρίες και κύριοι συνάδελφοι, ο συνάδελφος Βουλευτής κ. Γεώργιος Σαλαγκούδης ζητεί άδεια ολιγοήμερης απουσίας στο εξωτερικό. 
    Η Βουλή εγκρίνει;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
    Το λόγο, τώρα, έχει ο συνάδελφος κ. Ευάγγελος Αργύρης. 
    ΕΥΑΓΓΕΛΟΣ ΑΡΓΥΡΗΣ: Ευχαριστώ, κύριε Πρόεδρε. 
    Κύριε Υπουργέ, Χρόνια Πολλά! Τα λέω τώρα προκαταβολικά, γιατί όσα πω μετά δεν αναιρούν τα Χρόνια Πολλά σου και την εκτίμηση που σου έχω. 
    Θα πρέπει να σου θυμίσω λίγο την ιστορία της πατρίδας σου, ότι οι Σουλιώτες ανέβηκαν στα βουνά, για να αποφύγουν τον κεφαλικό φόρο. Εκεί, στο Κούγκι θα μας στείλετε όλους! Και θα στείλετε και τους ανθρώπους που δεν θα έχουν να πληρώσουν. Γιατί δεν θα έχουν να πληρώσουν! 
    Και επειδή αυτήν την περίοδο το πολιτικό σύστημα δοκιμάζεται, εσείς δείχνετε τον χειρότερο εαυτό σας ως εκτελεστική εξουσία. Είπατε πριν ότι έχετε νωπή την εντολή. Άλλα τους λέγατε, όταν ζητούσατε την εντολή! Τους λέγατε ότι θα τους απαλλάξετε, θα πιάσετε τους μεγάλους, θα πάτε στην πηγή να βρείτε τα χρήματα που βγάζουν και να τα φορολογήσετε, που είναι το δίκιο. 
    Και επειδή είμαστε Ηπειρώτες, θα πρέπει να σας πω ότι στην πατρίδα μας έλεγαν: «άμ’ το μάγουλο, άμ’ τον μπάτσο», δηλαδή ανάλογα με το μάγουλο έδινες και τον μπάτσο. 
Δεν μπορεί δηλαδή να βάλλεις επί δικαίω και αδίκω όλους και να εφαρμόζεις μία «οριζόντια» πολιτική. Είπατε πριν ότι θα είναι δίκαιο το φορολογικό σύστημα. Υπάρχουν μερικά νούμερα που διαψεύδουν αυτό το δίκαιο. 
	Εγώ δεν θέλω να αμφισβητήσω τις προθέσεις σας. Εδώ υπάρχει ένας υπολογισμός που λέει ότι αν κάποιος μεταβιβάσει ένα ακίνητο που έχει αξία 120.000, θα γλιτώσει 1.000 ευρώ. Δηλαδή εκείνος που θα μεταβιβάσει 500.000 ακίνητο, θα έπρεπε αναλόγως να είναι η απαλλαγή στις 5.000. Αυτός εδώ όμως θα έχει 58.700 απαλλαγή. Πώς είναι το ίδιο και δίκαιο δηλαδή; Έτσι μετράτε τη δικαιοσύνη; Δηλαδή, ένας θα απαλλαγεί από σχεδόν 60.000 ευρώ όταν θα μεταβιβάσει ένα ακίνητο 500.000; Συνήθως αυτοί που έχουν ακίνητο 500.000 δεν είναι φτωχοί, δεν είναι οι μη προνομιούχοι. Εσείς νομιμοποιείτε αυτήν τη στιγμή ουσιαστικά την υφαρπαγή των φόρων, νομιμοποιείτε τη φοροδιαφυγή γι’ αυτούς που τα έχουν. Γι’ αυτό, λοιπόν, θεωρώ ότι αυτό είναι πολύ σημαντικό και δείτε το και μη λέτε ότι είναι δίκαιο.
	Πάμε σ’ ένα άλλο ζήτημα. Είδα μία μεγάλη «πρεμούρα» από τον κύριο Σουφλιά, τον εξαφανισμένο Υπουργό που δεν τον βλέπουμε ποτέ. Ήδη έγινε και στην Επιτροπή Περιβάλλοντος κάποια συζήτηση. Θα πρέπει να σας πω ότι εσείς ο ίδιος, επειδή έχετε τέτοια καταγωγή, λέγατε στους αγρότες και τους κτηνοτρόφους: «τρέξτε να νομιμοποιήσετε τα μαντριά». Πού να ήξεραν οι φουκαράδες ότι εσείς τους λέγατε να πάνε να τα νομιμοποιήσουν για να τα βρείτε και να τα φορολογήσετε; Θα φορολογήσετε και τα μαντριά, θα φορολογήσετε τους στάβλους, θα φορολογήσετε τα πτηνοτροφεία. Εσείς ξέρετε ότι η Ήπειρος έχει μεγάλη οικονομική άνθιση και ότι η οικονομία στηρίζεται από την κτηνοτροφία και την πτηνοτροφία. Είναι δυνατόν να φορολογείται; Γιατί δεν τους απαλλάσσετε και μάλιστα σε μία περίοδο που δοκιμάζεται η κτηνοτροφία και πτηνοτροφία; 
      Επιπλέον πρέπει να δώσετε ένα κίνητρο γιατί φεύγουμε από την παραδοσιακή κτηνοτροφία και πηγαίνουμε στην ενσταβλισμένη κτηνοτροφία. Αυτοί δηλαδή οι πατριώτες που είχαν τα ζώα ελεύθερα στα μαντριά, τώρα θα πρέπει να τα βάλουν σ’ έναν στάβλο, σ’ ένα σύγχρονο κτήριο. Το κτήριο αυτό θα έχει πολλά τετραγωνικά. Θα το φορολογήσετε; Από κει θα βρείτε τα χρήματα; Γι’ αυτό λοιπόν θεωρώ ότι δεν είναι δίκαιο, κύριε Υπουργέ, αυτό το πράγμα και δεν σας ταιριάζει.
	Ας πάμε σ’ ένα άλλο ζήτημα. Πάλι «χτυπάτε» την κτηνοτροφία. Αν σας φέρω να δείτε πόσα πληρώνει ένας κτηνοτρόφος, αν σας περιγράψω το κυνηγητό που δέχεται ένας κτηνοτρόφος! Πάει ένας ιδιώτης σ’ ένα χωριό επειδή υπάρχει δόμηση των τεσσάρων στρεμμάτων εκτός σχεδίου και φτιάχνει ένα σπίτι κοντά σ’ ένα μαντρί γιατί του αρέσει το περιβάλλον. Εκεί μπορεί να είναι κάποιος που έχει λεφτά και στο τέλος φωνάζει άλλον έναν και μετά γίνεται ένας οικισμός και του λέει: «φύγε εσύ από κει, δεν μπορείς να ζήσεις στην περιοχή σου». Έρχεται ο δήμος και τον φορολογεί γιατί είναι περισσότεροι οι ψηφοφόροι του δημάρχου απ’ ό,τι είναι οι κτηνοτρόφοι και «τρώει» ακόμα έναν φόρο. Βλέπω εδώ, και τον παλιό δήμαρχο της Κατερίνης που κουνάει το κεφάλι του γιατί αυτά έκανε κι αυτός –φαντάζομαι- γιατί ήταν περισσότεροι οι ψηφοφόροι που δεν ήταν κτηνοτρόφοι. 
	Γι’ αυτό λοιπόν πρέπει να δώσουμε κίνητρα για να μπορέσουμε να τους κρατήσουμε. Γιατί; Εσάς σας ενδιαφέρει περισσότερο, κύριε Υπουργέ, γιατί το ισοζύγιο ελλειμματικών πληρωμών που έχουμε στην κτηνοτροφία κοντεύει να φτάσει περισσότερο κι από το πετρέλαιο ως κόστος. Δεν πρέπει να δούμε αυτά τα πράγματα; Να λοιπόν γιατί τους αδικούμε. 
      Βέβαια καταλαβαίνω τι λέει ο Προεδρεύων της Βουλής, σήμερα, για τους κτηνοτρόφους και τι θα του πουν οι ίδιοι οι σαρακατσάνοι, ότι αυτήν τη στιγμή είναι άδικο αυτό που γίνεται. Μα, οι άνθρωποι καταστρέφονται από την αύξηση της τιμής των ζωοτροφών, από την κακή πολιτική που εφαρμόσαμε στην Ελλάδα όπου δεν τους οδηγήσαμε με κίνητρα ώστε να μπουν εκτάσεις με δημητριακά. Ακολουθήσαμε κι εμείς τη μοντέρνα οδό των βιοκαυσίμων που δεν τα βλέπουμε πουθενά κ.ο.κ.. Γι’ αυτό λοιπόν χρειάζεται αυτό να το δούμε.
	Πάω σε κάτι τελευταίο, κύριε Υπουργέ. Γιατί βγάζετε τους κτηνοτρόφους έξω από την απαλλαγή του ειδικού φόρου κατανάλωσης του πετρελαίου; Δεν έχουν δηλαδή κόστος στην ενέργεια; Γιατί δεν τους το λέτε; Λέτε ότι δεν μπορείτε να το κάνετε. Μα, αν θέλετε να τους στηρίξετε, μόνον από τη δική σας πολιτική μπορεί να στηριχθεί η γεωργία και η κτηνοτροφία και μάλιστα να επικαλεσθείτε την οδηγία 203/1996 της Ευρωπαϊκής Ένωσης η οποία γράφει, κύριε Υπουργέ, ότι γεωργικά προϊόντα είναι τα προϊόντα εδάφους, είναι τα προϊόντα που προέρχονται από την κτηνοτροφία και είναι και τα προϊόντα της αλιείας. Αυτά είναι τα αγροτικά προϊόντα. Γιατί βγάζετε έξω την κτηνοτροφία στον ειδικό φόρο κατανάλωσης για το πετρέλαιο, στην απαλλαγή; Ένας κτηνοτρόφος τι θα…
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Είναι μέσα η κτηνοτροφία.
	ΕΥΑΓΓΕΛΟΣ ΑΡΓΥΡΗΣ: Δεν την έχετε. Τι θα πάρει ένας κτηνοτρόφος ως επιστροφή από το κόστος στις εισροές του στο πετρέλαιο, κύριε Υπουργέ;
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, μπορώ να κάνω μία παρέμβαση;
	ΠΡΟΕΔΡΕΥΩΝ (Γεώργιος Σούρλας): Μισό λεπτό, κύριε Υπουργέ.
	Κύριε Αργύρη, θέλετε να παρέμβει ο Υπουργός;
	ΕΥΑΓΓΕΛΟΣ ΑΡΓΥΡΗΣ: Εγώ, δέχομαι τη διακοπή.
	ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Με το ισχύον σήμερα καθεστώς, κύριε συνάδελφε, οι κτηνοτρόφοι δικαιούνται φθηνό πετρέλαιο, δηλαδή με το καθεστώς που θεσμοθετήσατε εσείς το 2004; 
	ΕΥΑΓΓΕΛΟΣ ΑΡΓΥΡΗΣ: Όχι.
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εμείς τη βγάζουμε απέξω ή εσείς βγάλατε απέξω την κτηνοτροφία;
	ΕΥΑΓΓΕΛΟΣ ΑΡΓΥΡΗΣ: Δηλαδή, πρέπει να συνεχίσετε το λάθος μας;
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εμείς κοιτάμε να τη βάλουμε μέσα.
	ΕΥΑΓΓΕΛΟΣ ΑΡΓΥΡΗΣ: Όχι, κύριε Υπουργέ, δεν το κάνετε.
	ΓΕΩΡΓΙΟΣ ΦΛΩΡΙΔΗΣ: …(Δεν ακούστηκε)
	ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, σας παρακαλώ. Μην παρεμβαίνετε και άλλοι συνάδελφοι.
	ΓΕΩΡΓΙΟΣ ΦΛΩΡΙΔΗΣ: Η νομοθεσία…
	ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, σας παρακαλώ. Ο κ. Αργύρης τα ξέρει καλά. Δεν χρειάζεται να τον βοηθήσετε, τα καταφέρνει μόνος του. 
	ΓΕΩΡΓΙΟΣ ΦΛΩΡΙΔΗΣ: Το λάθος, το δικό μας, διορθώστε.
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα αναφερθώ αναλυτικά στην τοποθέτησή μου επί των άρθρων.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Αργύρη.
	ΕΥΑΓΓΕΛΟΣ ΑΡΓΥΡΗΣ: Αυτοί που σας συμβούλεψαν, συμβούλεψαν και τον προηγούμενο Υπουργό Οικονομίας, το δικό σας συνάδελφο. Ήμουν στο Υπουργείο και είχα αντίρρηση. Σαν κουτοπόνηρος σκέφτηκε πώς θα βρει περισσότερα έσοδα. Εσείς καλά κάνετε, έσοδα θέλετε να εισπράξετε. Το ζήτημα είναι ότι αυτά που εισπράττετε, τα εισπράττετε από ανθρώπους που δεν έχουν. Σήμερα οι κτηνοτρόφοι δεν έχουν και δεν τους δίνετε για το κόστος των ζωοτροφών μέσα από το Φ.Π.Α. μεγαλύτερη επιστροφή μέσω της αύξησής του συντελεστή. Δεν υπάρχει άλλη εθνική πολιτική. Μόνο μέσα από κει μπορείτε να το κάνετε, να αυξήσετε το συντελεστή επιστροφής του ειδικού φόρου κατανάλωσης.  
	Ξέρετε πολύ καλά ότι λένε και ένα άλλο ρητό στην Ήπειρο και παντού: Άμα έχεις το μέλι και βάζεις το δάχτυλο, στο τέλος τι θα κάνεις; Θα το γλείψεις. Όταν φέρνεις όλους αυτούς σε επαφή με το πετρέλαιο, θα έχεις πρόβλημα. Γιατί μπερδεύετε τους αγρότες; Έχετε το ειδικό καθεστώς που υπάρχει, να αυξήσετε το συντελεστή, εκεί που έχετε για τις εισροές 4%, 5% θα βάλετε και άλλο 2%, 2,5%, 3% για το πετρέλαιο που μπορεί να καταναλώσουν και να τα επιστρέψετε χωρίς καμμία ανάμειξη των κτηνοτρόφων και με τους επιτήδειους που είναι εκεί γύρω και βγάζουν τιμολόγια. Τώρα δεν θα κόψουν τιμολόγια, κύριε Υπουργέ; Τι θα κόψουν;
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν ξέρετε το σύστημα.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε μετά. Ας ολοκληρώσει ο κ. Αργύρης.
	ΕΥΑΓΓΕΛΟΣ ΑΡΓΥΡΗΣ: Κύριε Υπουργέ, είμαστε λίγοι οι Ηπειρώτες για να μαλώνουμε μεταξύ μας. 
	Θέλω λοιπόν…
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αυτό το σύστημα το είχατε θεσμοθετήσει εσείς.
	ΕΥΑΓΓΕΛΟΣ ΑΡΓΥΡΗΣ: Μα, δεν σας το είπα;
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Υπολογίζεται με αντικειμενικό τρόπο τεκμαρτά το ποσό της επιστροφής και πιστώνεται στον τραπεζικό λογαριασμό του αγρότη. Δεν χρειάζεται ούτε τιμολόγια να προσκομίζει, ούτε κανένα φορολογικό στοιχείο. 
	ΕΥΑΓΓΕΛΟΣ ΑΡΓΥΡΗΣ: Κύριε Υπουργέ, επειδή μπαίνουμε σε ειδικά θέματα, θέλω να σας πω το εξής: Αν πας να βάλεις σιτηρά στη Χαλκιδική, θα πας να κάνεις ένα όργωμα και ένα φρεζάρισμα και θα είναι εντάξει. Αν πας να βάλεις σιτάρι στην Ήπειρο, πρέπει να κάνεις δύο οργώματα και δύο φρεζαρίσματα. Είναι σαν να κάνεις τέσσερις φορές χωράφι. Μην μπαίνετε σε ειδικά θέματα που δεν είναι της στιγμής. Είναι απλά πράγματα. 
      Θα στηρίξετε την κτηνοτροφία και τους αγρότες; Είναι σε δυσμενή θέση και τότε είναι και η εθνική μας οικονομία σε δυσμενή θέση, γι’ αυτό υπάρχει χρόνος να δείτε αυτό το θέμα για να απαλλάξετε τους αγρότες. Αφήστε τέτοιες εκφράσεις σ’ ένα φορολογικό νομοσχέδιο που το μόνο που κάνει είναι να προχωρά σε μία πολιτική επί δικαίω και αδίκω.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θέλετε να ενημερώσετε το Σώμα για κάποιες νομοτεχνικές βελτιώσεις;
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μάλιστα, κύριε Πρόεδρε.
	ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
	ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, θέλω να κάνω δύο νομοτεχνικές βελτιώσεις. Στην παράγραφο 1 του άρθρου 1 μετά από σύσταση και της Επιστημονικής Επιτροπής της Βουλής αντικαταστήσαμε τον όρο «Χρηματιστήριο» με τον όρο «οργανωμένη αγορά». Η αντικατάσταση αυτή έγινε, όπως είπα, κατόπιν προτροπής της έκθεσης της Επιστημονικής Επιτροπής της Βουλής. Ετέθη ένα θέμα στη χθεσινή συζήτηση από τον κ. Λαφαζάνη ότι ίσως μπορεί να υπάρχει παρερμηνεία μ’ αυτήν την αντικατάσταση. Προς αποφυγή ενδεχόμενων αμφιβολιών ως προς τη επίδραση της σχετικής ορολογίας στο πεδίο εφαρμογής των σχετικών διατάξεων, επαναφέρουμε την αρχική διατύπωση, επομένως διατηρείται ο όρος «Χρηματιστήριο», δηλαδή στο άρθρο 1 παράγραφος 1, στην πρώτη και δέκατη σειρά της παραγράφου 3 του νέου άρθρου 29 του ν. 2961/2001 οι λέξεις «οργανωμένη αγορά» αντικαθίστανται και πάλι από τη λέξη «Χρηματιστήριο», δηλαδή παραμένει η διάταξη όπως ήταν.
	Η δεύτερη βελτίωση που έχω να κάνω έχει σχέση με το άρθρο 28. Προσθέτουμε τη συγκεκριμένη διάταξη για να υπάρχει πιο εύρυθμη λειτουργία της αγοράς, να υπάρχει διευκόλυνση λόγω του ότι επιβάλλεται μέσω της εξομοίωσης ένας επιπλέον φόρος της τάξης των 323 ευρώ περίπου ανά χιλιόλιτρο, επιπλέον ειδικός φόρος κατανάλωσης και Φ.Π.Α. λόγω της εξομοίωσης. Οι έμποροι και οι εταιρείες που τελωνίζουν τέτοιου είδους προϊόντα προβλέπεται να πληρώνουν αυτήν την επιπλέον φορολογική επιβάρυνση.
      Για να μην υπάρχει καμμία δικαιολογία για αύξηση της τιμής και για μετακύλιση του χρηματοοικονομικού κόστους στον καταναλωτή,  παρέχεται πίστωση δέκα ημερών –είχε τεθεί και από τον εισηγητή του Λ.Α.Ο.Σ. κ. Βορίδη  αυτό το θέμα- για την καταβολή των φορολογικών επιβαρύνσεων από τις εταιρείες εμπορίας πετρελαιοειδών.
      Θα καταθέσω τη σχετική βελτίωση στα Πρακτικά, για να μοιραστεί στους συναδέλφους.
      (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για τα Πρακτικά το προαναφερθέν έγγραφο, το οποίο έχει ως εξής:
      ( Να μπει η σελ. 138)
      ΠΡΟΕΔΡΕΥΩΝ (Γεώργιος Σούρλας): Ο κ. Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, η Κυβέρνηση με το συγκεκριμένο νομοσχέδιο συνεχίζει την άδικη και αντιλαϊκή πολιτική της. Υπηρετεί ιδεολογικά με συνέπεια τις αρχές και τις φιλοσοφίες ιστορικά της Δεξιάς παράταξης στη χώρα μας, διευρύνει τις ανισότητες που ήδη βρίσκονται σε πολύ επικίνδυνο σημείο αυτήν τη στιγμή και ταυτόχρονα τόσο με το φορολογικό νομοσχέδιο όσο και με τη φορολογία των ακινήτων κάνει τη μεγαλύτερη αναδιανομή των βαρών, εξυπηρετεί τους λίγους και ελάχιστους, τους ισχυρούς και έχοντες και μεταφέρει τα βάρη στους πολλούς και αδυνάτους. Ουσιαστικά η μικρή και μεσαία τάξη καλείται να πληρώσει σήμερα όλα τα βάρη σε εθνικό επίπεδο. 
      (Στο σημείο αυτό την Προεδρική ‘Έδρα καταλαμβάνει η Ε’ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Κύριε Υπουργέ, ουσιαστικά τι κάνετε; Καταργείτε το φόρο μεγάλης ακίνητης περιουσίας. Ποιοι έχουν μεγάλη ακίνητη  περιουσία στη χώρα μας; Ελάχιστοι, λίγοι και μάλιστα πολύ μεγάλη ακίνητη περιουσία. Αυτούς τους απαλλάσσετε όλους. Ταυτόχρονα, με έναν άδικο τρόπο που καταργείτε την προοδευτικότητα στο φόρο μεταβίβασης γονικής παροχής ή κληρονομίας εξυπηρετείτε πάλι, αφού αντιμετωπίζετε με τον ίδιο τρόπο, τη μεγάλη ακίνητη περιουσία. Με δύο αποφάσεις εξυπηρετείτε τους μεγάλους και με μία απόφαση ξανά καλύπτετε όχι μόνο το κενό από αυτά που χαρίζετε, αλλά παίρνετε και επιπλέον 660.000.000 ευρώ για τα δημόσια έσοδα από τον ενιαίο φόρο ακίνητης περιουσίας, ουσιαστικά δηλαδή από το φόρο κατοχής, ο οποίος είναι άδικος και ληστρικός. 
      Κυρία Πρόεδρε, η Κυβέρνηση φέρνει ένα νομοσχέδιο που έρχεται να ορθολογήσει τα πράγματα και ταυτόχρονα να απλοποιήσει τις διαδικασίες. Κατ’ αρχάς ορθολογισμό δεν κάνει γιατί παράγει αδικίες και, δεύτερον, όχι μόνο δεν απλοποιεί αλλά κρατά όλους τους άλλους συντελεστές που φορολογείται η κατοικία και η ακίνητη περιουσία. Δεν κάνετε τίποτα παραπάνω από συγκεκριμένες δύο ρυθμίσεις που προανέφερα. 
      Κατ’ αρχάς, κύριε Υπουργέ, παραβιάζετε τη θεμελιώδη αρχή τη συνταγματική ας, δηλαδή ότι οι ‘Έλληνες συνεισφέρουν στα δημόσια βάρη αναλογικά με τις δυνάμεις τους.
      Επιπλέον, κύριε Υπουργέ, ξεχνάτε και την προεκλογική σας δέσμευση. Δεν είναι βεβαίως η μόνη που ξεχνάτε, τις έχετε ξεχάσει όλες. Θεωρείτε ότι έχετε το άλλοθι της πρόσφατης λαϊκής εντολής, αλλά δεν έχετε σε καμμία περίπτωση το άλλοθι να κοροϊδεύετε και να υποτιμάτε τον ελληνικό λαό γιατί, εν τέλει, αυτό κάνετε και τίποτα παραπάνω.
      Αλήθεια, κύριε Υπουργέ, ποια αρχή και ποια λογική λέει ότι τα ακίνητα μίας υποβαθμισμένης περιοχής θα πληρώνουν τον ίδιο φόρο με τα ακίνητα μίας περιοχής που η αξία της γης και του ακινήτου είναι πολλαπλάσια; Πώς, δηλαδή, εμένα ένας συμπατριώτης μου από τα φτωχά Ζαρουκλεϊκά θα πληρώσει το ίδιο με τη Βούλα και τη Γλυφάδα; Ποια λογική, ποια αρχή, ποιος κοινός νους μπορεί να πιστέψει ότι ένα ακίνητο σε ένα απομακρυσμένο χωριό της Αχαΐας θα πληρώσει το ίδιο τέλος ακίνητης περιουσίας με αυτό που γίνεται στο Ψυχικό, στο Χολαργό ή σε οποιαδήποτε περιοχή, στη Μύκονο, στη Ρόδο; 
Ποιος μπορεί να το ανεχθεί αυτό; Δεν είναι ληστρικό; Δεν είναι άδικο; Δεν υποτιμά τον κοινό νου; Δεν παραβιάζει στοιχειώδεις αρχές της δημοκρατίας και του δημοκρατικού πολιτεύματος; 
     Αυτό, κύριε Υπουργέ, δεν το ανέχεται ο κόσμος. Διαφωνούν κάθετα όλοι οι Έλληνες πολίτες, διαφωνούν τα κόμματα της Αντιπολίτευσης, διαφωνούμε και εμείς. Το ΠΑ.ΣΟ.Κ. για το συγκεκριμένο θέμα έχει μια διαφορετική πολιτική, που βασίζεται στη δίκαιη κατανομή των κοινωνικών βαρών με αναλογικότητα και προοδευτικότητα. Αυτός που έχει τα πολλά θα πρέπει να πληρώσει και τα περισσότερα, δηλαδή να συνεισφέρει με τα περισσότερα. Αυτός που έχει τα ελάχιστα, όχι μόνο δεν πρέπει να πληρώσει αλλά πρέπει να έχει το κράτος πολιτική κινήτρων για να τον βοηθήσει να αποκτήσει τουλάχιστον τα αναγκαία προς το ζην. 
     Κύριε Υπουργέ, ανοίγετε και αντιμετωπίζετε θεωρητικά ένα μεγάλο και υπαρκτό κεφάλαιο, αυτό της λαθρεμπορίας των καυσίμων. Κατανοώ και κατανοείτε και σεις ότι είναι ένα από τα μεγαλύτερα θέματα σήμερα που μαστίζουν και λειτουργούν φαινόμενα κερδοσκοπίας και αισχροκέρδειας στην αγορά. Το καύσιμο ιδιαίτερα είναι ένα προϊόν που ως πρώτη ύλη επηρεάζει τη παραγωγική διαδικασία στο σύνολο της ελληνικής παραγωγικής διαδικασίας. 
     Πώς το αντιμετωπίζετε αυτό; Προσθέτοντας γραφειοκρατία και μεταφέροντας την ευθύνη με αδικία κυρίως στους πρατηριούχους που έχουν την ελάχιστη συμβολή στη διόγκωση του φαινομένου και στα φαινόμενα της ακρίβειας και αισχροκέρδειας και απαλλάσσοντας τις πέντε μεγάλες εταιρείες. Ταυτόχρονα, λέτε πως «Ό,τι ρυθμιστικό θα κάνω, θα το πάω σε επίπεδο προεδρικών διαταγμάτων.» Άρα, ουσιαστικά, δεν έχετε την πολιτική βούληση να αντιμετωπίσετε αυτό το μεγάλο θέμα. Απλά θεωρητικά το αγγίζετε και το μεταφέρετε για αργότερα. 
     Επίσης, κύριε Υπουργέ, σε μια εποχή όπου το αγροτικό εισόδημα μειώνεται δραματικά, το κόστος παραγωγής των αγροτικών προϊόντων αυξάνεται. Ο ενεργός παραγωγικός πληθυσμός που ασχολείται με την αγροτική οικονομία, μειώνεται. Έπεσε στο επικίνδυνο σημείο αυτήν τη στιγμή κάτω των πεντακοσίων χιλιάδων κατοίκων, από το 10,9% του ενεργού παραγωγικού δυναμικού. 
     Και έρχεστε σήμερα με το συγκεκριμένο νομοσχέδιο να προσθέσετε δύο επιπρόσθετα βάρη ακόμη στην ήδη δοκιμαζόμενη ύπαιθρο, στην ήδη δοκιμαζόμενη αγροτική οικογένεια της υπαίθρου. Πρώτον, δεν απαλλάσσετε από το φόρο ακίνητης περιουσίας ούτε καν τις βασικές υποδομές για την αγροτική παραγωγή, τις αποθήκες. Δηλαδή θα πληρώνει ένας αγρότης κτηνοτρόφος για το στάβλο του ή ένας γεωργός για τις αποθήκες που βάζει τα γεωργικά μηχανήματα το ίδιο τέλος με ό,τι πληρώνει ο κάτοικος που έχει βίλα στο Ψυχικό. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΟΥΣΑ (Βέρα Νικολαΐδου): Κύριε συνάδελφε, ολοκληρώθηκε ο χρόνος σας. 
     ΑΠΟΣΤΟΛΟΣ ΚΑΤΣΙΦΑΡΑΣ: Τελειώνω, αγαπητή κυρία Πρόεδρε, και ευχαριστώ για την ανοχή σας. 
     Η δεύτερη αδικία που μεταφέρετε, είναι ο τρόπος επιστροφής του ειδικού τέλους φορολόγησης των καυσίμων. Κύριε Υπουργέ, ακόμα και αν έκανε λάθος η προηγούμενη κυβέρνηση, εσείς γιατί το κάνετε, όταν εμείς σας το ζητάμε, εμείς που κάναμε το λάθος, και σας λέμε ότι δεν μπορεί να αποκλείετε τους κτηνοτρόφους από την επιστροφή του ειδικού τέλους καυσίμων; 
     Επίσης, ο τρόπος υπολογισμού είναι και αυτός άδικος με την έννοια της στρεμματικής καταγραφής και μόνο, όταν ο άλλος έχει τα μηχανήματά του για μια σειρά δραστηριότητες στην ύπαιθρο, όπως ξέρουμε όλοι. 
      Το νομοσχέδιό σας, αγαπητέ Υπουργέ, είναι άδικο, παράγει ανισότητες και διευρύνει επικίνδυνα την κοινωνική αδικία και δεν συμβάλλει θετικά στην κοινωνική συνοχή.
      Σας ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαϊδου): Κι εγώ σας ευχαριστώ.
      Το λόγο έχει τώρα ο κ. Βελόπουλος, Βουλευτής του ΛΑ.Ο.Σ.
      ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, κύριε Υπουργέ, θα ξεκινήσω με μια ρήση του Αισχύλου και φρονώ ότι στην Κυβέρνησή σας έρχεται και «δένει γάντι»: ου γαρ δοκείν δίκαιος, αλλ’ είναι θέλε. Και σε απόδοση, θα έλεγα, είναι να μη φαίνεσαι μόνο ότι είσαι δίκαιος, αλλά να θέλεις να είσαι.
      Δυστυχώς, κύριε Υπουργέ, η Κυβέρνησή σας ούτε θέλει –και το χειρότερο απ’ όλα- ούτε είναι δίκαιη. Διότι αυτό που μας φέρατε εδώ θεωρώ ότι τουλάχιστον δεν αποδίδει κοινωνική δικαιοσύνη.
      Θα ήθελα επίσης να πω ότι πριν από λίγα λεπτά φάνηκε ότι εκτεθήκατε. Και το λέω, δυστυχώς, διότι στην υπόθεση του Βουλευτή κ. Καρασμάνη άλλα είπατε και άλλα ισχύουν. Και να κάνω λάθος, διορθώστε με.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Όχι, δεν είπα εγώ…
      ΚΥΡΙΑΚΟΣ ΒΕΛΟΠΟΥΛΟΣ: Ο κ. Καρασμάνης, επαναλαμβάνω, είπε ότι άλλα είπατε και άλλα ισχύουν.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αυτό το είπε ο κ. Καρασμάνης, δεν το είπα εγώ.
      ΚΥΡΙΑΚΟΣ ΒΕΛΟΠΟΥΛΟΣ: Ας δούμε, λοιπόν, τι ισχύει, για να ξέρουμε τι λέμε και να ξέρουμε τι αναφέρουμε. Θα το δούμε στην πορεία.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα το δούμε στην πορεία. Εσείς τι λέτε;
      ΚΥΡΙΑΚΟΣ ΒΕΛΟΠΟΥΛΟΣ: Εγώ λέω ότι είστε Υπουργός της πιο διεφθαρμένης Κυβέρνησης, είστε Υπουργός της πιο διεφθαρμένης χώρας, αν δεν το ξέρετε, κύριε Υπουργέ!
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ξέρετε τι λέτε;
      ΚΥΡΙΑΚΟΣ ΒΕΛΟΠΟΥΛΟΣ: Και λυπούμαι, γιατί εσείς ως αρμόδιος Υπουργός πρέπει να πατάξετε τη διαφθορά…
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εσείς ξέρετε τι λέτε;
      ΠΡΟΕΔΡΕΥΟΥΣΑ (Βέρα Νικολαίδου): Κύριε Υπουργέ, θα σας δοθεί ο λόγος, όταν τον ζητήσετε.
      ΚΥΡΙΑΚΟΣ ΒΕΛΟΠΟΥΛΟΣ: Και γι’ αυτό εκλεχτήκατε, κύριε Υπουργέ, δεν εξελέγημεν εμείς, ούτε εμείς Κυβερνάμε, κύριε Υπουργέ. Εσείς κυβερνάτε.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Να μην κάνετε σχόλια, όταν δεν ξέρετε καν το νομοσχέδιο!
      ΚΥΡΙΑΚΟΣ ΒΕΛΟΠΟΥΛΟΣ: Διαφθορά, φοροδιαφυγή, μαύρο χρήμα. Εμείς τα κάναμε αυτά, κύριε Υπουργέ; Δικό σας αποτέλεσμα είναι. Τέσσερα χρόνια κυβερνάτε! Μήπως δεν κυβερνάτε; Ή κάνω λάθος; Εσείς κυβερνάτε. Άρα μην αποδίδετε αιχμές σε μας ούτε ευθύνες.
      Και δεν θέλω να εκνευρίζεστε, δεν υπάρχει λόγος. Σας τιμώ ως άνθρωπο, σας το έχω πει πάνω από τρεις φορές και κατ’ ιδίαν. Σας τιμώ, επαναλαμβάνω. Αυτό δεν σημαίνει ότι θα σας χαριστώ κιόλας. Γιατί άλλο εκτίμηση προς το πρόσωπό σας και άλλο εκτίμηση προς την Κυβέρνησή σας. Είναι δύο διαφορετικά πράγματα.
      Δεν μιλώ για τη διαφθορά, λοιπόν. Θα σας πω όμως τι κάνετε ως Κυβέρνηση, για να είμαστε συνεπείς με τα αυτονόητα. Κατάργηση του φόρου μεγάλης ακίνητης περιουσίας: με λίγα λόγια χαρίζεστε στους έχοντες και κατέχοντες, χαρίζεστε στο κεφάλαιο, χαρίζεστε σε αυτούς που έχουν χρήματα, κύριε Υπουργέ.
      Εγώ δεν θα κάνω σαν το συνάδελφο, τον κ. Γεωργιάδη, να πω ότι χάνω τον ειρμό μου. Γιατί λίγο ή πολύ υπάρχει μια δυσκολία στο να αντιληφθούμε ορισμένα πράγματα, μου φαίνεται, εδώ μέσα και δυστυχώς το λέω για τον κ. Φλωρίδη, ο οποίος βλέπω ότι απασχολεί τον κύριο Υπουργό.
      Άλλα λέγατε προεκλογικά, άλλα κάνετε μετεκλογικά…
      Κύριε Φλωρίδη, σας παρακαλώ πάρα πολύ. Έχει γίνει κατ’ επανάληψη στις ομιλίες δικών μας Βουλευτών να ομιλούν άνθρωποι με τους Υπουργούς. Κάντε λίγη υπομονή. Σεβαστείτε τουλάχιστον τον ομιλούντα. Αν δεν θέλετε να ακούσετε, να τα πάρω και να σηκωθώ να φύγω. Είναι απλά τα πράγματα. Δεν είναι δυνατόν να γίνεται αυτό το πράγμα! Δεύτερη φορά μέσα σε μία ώρα. Μία με το συνάδελφο κ. Γεωργιάδη και μία με μένα. Γιατί; Υπάρχει λόγος;
      Σας ζητώ συγγνώμη.
      Έλεγα, λοιπόν, για την κατάργηση του φόρου μεγάλης ακίνητης περιουσίας. Εδώ έχει να κάνει κυρίως με χαριστικές ρυθμίσεις στο κεφάλαιο. Αυτή είναι η πραγματικότητα. Μην κοροϊδευόμαστε. Και μετακυλ’ιουμε σε όλους το ένα τοις χιλίοις ως τέλος. Γιατί τα λογιστικά και οι αλχημείες θα έλεγα ότι είναι η επιστήμη αυτής της Κυβέρνησης. Εισπράττει 630.000.000 ευρώ και κατά τα άλλα δεν είναι φορομπηχτική η διαδικασία. Κατά την ταπεινή άποψη του πολίτου, όχι απλά είναι αλλά παραείναι φορομπηχτική αυτή η διαδικασία.
      Με λίγα λόγια, στο Δενδροπόταμο και την Αγία Βαρβάρα ένα διώροφο σπίτι των διακοσίων τετραγωνικών είναι ίδιο με το σπίτι της Εκάλης των διακοσίων τετραγωνικών. Είναι απαράδεκτο και να το συζητάμε. Τουλάχιστον κάποιοι παίζουν με τη νοημοσύνη μας.
      Χαμηλή αντικειμενική αξία: ακούστε, ξέρουμε όλοι τι συμβαίνει. Έχουμε αντικειμενικές αξίες συγκεκριμένες, κύριε Υπουργέ, και το ξέρετε καλύτερα από μας. Αλλά οι εργολάβοι, οι μεσίτες πουλούν σε διαφορετική τιμή το ακίνητο. Το μαύρο χρήμα που ρέει και εισρέει από δω κι από κει –αυτό έλεγα προηγουμένως- πού πηγαίνει; Στις τσέπες ποιων; Του απλού πολίτη που πληρώνει κάτι παραπάνω ή πολλά παραπάνω και τα παίρνει ο μεγαλοεργολάβος; Ή τα παίρνει ο μεγαλοεπιχειρηματίας που κάνει οικοδομές;
      Ας δούμε, λοιπόν, την πραγματικότητα και ας λέμε την αλήθεια στον ελληνικό λαό. Γιατί η κ. Ντόρα Μπακογιάννη, που είναι Υπουργός σας, είχε απόλυτο δίκιο που είχε πει ότι δυστυχώς λέμε ψέματα. Και δεν το είπα εγώ. Υπουργός της Κυβέρνησής σας το είπε αυτό, ότι λέμε ψέματα εμείς οι πολιτικοί. Ας πούμε, λοιπόν, την αλήθεια στον ελληνικό λαό κάποια στιγμή.
      Δυστυχώς, θα έλεγα και κάτι άλλο εντελώς συμπτωματικά. Σήμερα διάβαζα σε μια εφημερίδα, μια και μιλάμε για τη «Ζαχοπουλιάδα» ότι 2,1 εκατομμύρια ευρώ εδόθησαν ως επιχορήγηση πέρσι σε ένα νησάκι των Κυκλάδων, στο οποίο συμπτωματικά πηγαίνει ο Πρωθυπουργός και κάνει διακοπές στην Ίο.
      Δεν λέω να μη δώσουμε στην Ίο, αλλά να δώσουμε και αλλού επιχορηγήσεις, περίεργες χρηματοδοτήσεις.
       Ειδικά για την ακίνητη περιουσία. Τα τελευταία χρόνια η ακίνητη περιουσία είναι σαν την πολιτική σας, κύριε Υπουργέ –δυστυχώς που το λέω αυτό- ακίνητη και νοσούσα. Έχετε δίκιο. Πήρατε νωπή εντολή -συμφωνώ απόλυτα μαζί σας- πριν από μερικούς μήνες. Νωπή όμως είναι και η δυσωδία που αποπνέει η ιστορία με τον κ. Ζαχόπουλο, νωπή είναι και η μπόχα που αποπνέει το πολιτικό σύστημα, με δική σας ευθύνη και των προηγουμένων. Μην κλαδεύετε, όμως, την κρίση μας, μην κλαδεύετε τη μνήμη μας, κύριε Υπουργέ μου. Υπάρχουν ενοχές και αυτό είναι δεδομένο. Θα σας πω μόνο τούτο, γιατί πιέζει και ο χρόνος. Κρατώ στα χέρια μου αυτό εδώ, κύριε Υπουργέ. Δεν είναι του δικού σας Υπουργείου, είναι του Υπουργείου Απασχόλησης και Κοινωνικής Προστασίας. Είναι τα κονδύλια επιχορηγήσεων που δόθηκαν σε περίεργους συλλόγους, 40.000.000 ευρώ. Εδώ μέσα, σε ένα έντυπο εξήντα εννέα σελίδων. Ακούστε έναν σύλλογο που λέγεται «Φίλων Σκήτης Μονής Βατοπεδίου», επιχορήγηση. Γιατί η Μονή Βατοπεδίου –εκτιμώ το Άγιο Όρος- έχει μια ιδιαίτερη σχέση και με το ΠΑ.ΣΟ.Κ. προηγουμένως και με τον Κυβερνητικό Εκπρόσωπο κ. Ρουσόπουλο, με τον γνωστό Ηγούμενο Ευφραίμ. Κάποια στιγμή πρέπει να λέμε ολόκληρη την αλήθεια και εμείς εδώ ήρθαμε, ως ΛΑ.Ο.Σ. για να λέμε όλη την αλήθεια, κύριε Υπουργέ, και δεν έχουμε τίποτε προσωπικά με εσάς. Το επαναλαμβάνω, σας εκτιμώ, αλλά δεν εκτιμώ τις πράξεις, τις επιλογές της δικής σας Κυβέρνησης. Και δεν θα πω για τα άλλα κονδύλια που βλέπω από τις εφημερίδες εδώ. Ακούστε κονδύλια. Ίδρυμα Αγά Χαν -ΠΑ.ΣΟ.Κ. το 1999- εισέπραξε κάποια εκατομμύρια δραχμές και συνεχίζει η διαδικασία από το Υπουργείο Εξωτερικών της κ. Μπακογιάννη, μια διαδικασία που λέει  52.500 ευρώ, για εκπαίδευση δικαστών στην Αλβανία. Ακούστε, 52.000 ευρώ για να εκπαιδεύσουμε δικαστές στην Αλβανία, για να δικάζουν καλύτερα τους Βορειοηπειρώτες που τους έχουν στα κάτεργα. Να σας πω και άλλα νούμερα, 34.000 ευρώ για εκπαίδευση εμπειρογνωμόνων στο Σουδάν. Χρήματα του ελληνικού λαού στο Σουδάν! Να σας πω και άλλα νούμερα, 51.000 ευρώ για δημιουργία κέντρου ενίσχυσης επιχειρηματικότητας γυναικών στη Συρία, για να μην πω και άλλα. Όλα αυτά είναι νούμερα έτσι αφηρημένα. Η αγωνία του Υφυπουργού για να βρει χρήματα για τον προϋπολογισμό είναι σαφής, αλλά μην πηγαίνουν όπου να’ ναι τα χρήματα του ελληνικού λαού.
      Τώρα για το λαθρεμπόριο καυσίμων. Κύριε Υφυπουργέ, κάνατε μια πολύ καλή προσπάθεια -αυτή είναι η αλήθεια- για το λαθρεμπόριο. Είναι μεγάλη πληγή το λαθρεμπόριο καυσίμων, αλλά με ενοχλεί που δεν κοιτάτε το πρόβλημα στην πηγή του, στις μεγάλες πολυεθνικές εταιρείες. Αυτούς να ελέγξετε, τα διυλιστήρια, όχι τον κοσμάκη που έχει ένα φορτηγό και πάει  σπίτι-σπίτι και μοιράζει πετρέλαιο. Γιατί εάν θέλετε να τους κλείσετε, πείτε το. Θέλω να κλείσω τους μικρούς, για να γιγαντωθούν οι μεγάλοι, γιατί υπηρετούμε το κεφάλαιο, υπηρετούμε τις πολυεθνικές, υπηρετούμε τις μεγάλες μονάδες διύλισης. Να τις υπηρετήσουμε, αλλά να το λέμε εντίμως, ότι αυτό πράττουμε. Και βέβαια, γι’ ακόμη μια φορά δράττομαι της ευκαιρίας να πω ότι η ιστορία με το λαθρεμπόριο, δυστυχώς θα σας κάνει να τρέχετε περισσότερο. Θα έχουμε σωρηδόν εικονικά τιμολόγια, θα το δείτε, κύριε Υφυπουργέ, και θα τρέχετε αργότερα να σβήσετε την πυρκαγιά που βάλατε εσείς -όχι εσείς προσωπικά- αλλά η Κυβέρνησή σας. 
      Το χειρότερο που δεν το συζήτησε κανένας εδώ μέσα και λυπούμαι που το λέω αυτό, είναι τα τσιγάρα. Κύριε Υφυπουργέ, ξέρετε πολύ καλά ότι στο λαθρεμπόριο τσιγάρων είναι πολλαπλάσια τα κέρδη. Μία νταλίκα με τσιγάρα, είναι ίση με 100.000 τόνους πετρελαίου. Και τα τσιγάρα μπαινοβγαίνουν από πάνω.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μπορούσα να πω μια σειρά από μέτρα, αλλά πιέζει ο χρόνος.
      ΠΡΟΕΔΡΕΥΟΥΣΑ (Βέρα Νικολαΐδου): Έχει ολοκληρωθεί ο χρόνος σας.
      ΚΥΡΙΑΚΟΣ ΒΕΛΟΠΟΥΛΟΣ: Μάλιστα, κυρία Πρόεδρε, αλλά παρακαλώ να δείξετε κατανόηση, όπως και στους προηγούμενους. 
      ΠΡΟΕΔΡΕΥΟΥΣΑ (Βέρα Νικολαΐδου): Σας παρακαλώ πολύ να τηρείται ο χρόνος, γιατί δεν θα υπάρξει ανοχή.
      ΚΥΡΙΑΚΟΣ ΒΕΛΟΠΟΥΛΟΣ: Είχα και τη διακοπή, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Εντάξει, μισό λεπτό ακόμη θα το έχετε.
      ΚΥΡΙΑΚΟΣ ΒΕΛΟΠΟΥΛΟΣ: Μισό λεπτό, χρειάζομαι, κυρία Πρόεδρε, όχι παραπάνω, σας ευχαριστώ.
      Κύριε Υφυπουργέ, επειδή ξέρω ότι έχετε πολύ καλές σχέσεις με τις Βρυξέλλες, απευθυνθείτε εκεί, γιατί το λαθρεμπόριο των τσιγάρων γίνεται από τα βόρεια σύνορά μας, Βουλγαρία, Σκόπια κ.λπ.. Ζητήστε συνδρομή, υπάρχουν τρόποι, μπορείτε να το λύσετε το πρόβλημα.
      Επίσης, κλείνοντας, θα ήθελα να πω ειδικά για το λαθρεμπόριο, ότι πατάσσεται το λαθρεμπόριο, κάνοντας εμπόριο την αλήθεια και παραεμπόριο την πραγματικότητα, κύριε Υφυπουργέ.
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Το λόγο έχει ο κ. Αστέριος Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κυρία Πρόεδρε.
      Κύριε Υφυπουργέ, θα σας ευχηθώ χρόνια πολλά για την ονομαστική σας εορτή, διότι αυτό επιτάσσουν οι κανόνες ευγενείας, αλλά και για να ρίξω τον τόνο των αντιδράσεών σας που είχατε σχετικά με τον προλαλήσαντα συνάδελφο.
      Είπατε δε και κάτι το οποίο νομίζω ότι πρέπει να ανακαλέσετε. Είπατε ότι δεν διάβασε το νομοσχέδιο και άρα ασκόπως τοποθετείται. Πρέπει να σας πω ότι η Κοινοβουλευτική Ομάδα του Λαϊκού Ορθόδοξου Συναγερμού τοποθετείται πάντα αφού διαβάσει πλήρως και εξονυχιστικά οποιοδήποτε νομοσχέδιο, αν και είναι ολιγάριθμη -και ξέρετε τι σημαίνει αυτό- και θα παρακαλούσα να μην κρίνουμε εξ ιδίων τα αλλότρια, για να σταματήσω το θέμα εκεί.
      Εμείς θα είμαστε πάρα πολύ συγκεκριμένοι, κύριε Υφυπουργέ. Αναφέρομαι στο τρίτο τμήμα του νομοσχεδίου, στο άρθρο 22, που αναφέρεται στην εξίσωση του ειδικού φόρου κατανάλωσης μεταξύ πετρελαίου θέρμανσης και πετρελαίου κίνησης και η αναφορά μου θα είναι αποκλειστικά σε σχέση με τον αγροτικό πολύπαθο κόσμο της χώρας. Δεν θα αντιμετωπίσουμε κατά στείρο τρόπο, κάνοντας μία στείρα κριτική το νομοσχέδιο. Εμείς θεωρούμε ότι έχει θετικές πτυχές και τα συνδικαλιστικά όργανα των αγροτών θεωρούν ότι έχει θετικές πτυχές. 
      Θα σας αναφέρω συγκεκριμένα: Το ότι δίνεται η δυνατότητα χρήσης πετρελαίου κίνησης αντί για θέρμανσης, είναι πάρα πολύ σημαντικό, διότι δεν θα υπάρχουν πλέον οι φθορές στους κινητήρες των γεωργικών μηχανημάτων, των ελκυστήρων ή άλλων γεωργικών μηχανημάτων, πράγμα που σημαίνει ότι θα ελαφρυνθεί το κόστος που διαφορετικά θα κατέβαλλε ο αγρότης για να μπορέσει να επανορθώσει τις όποιες ζημιές στους κινητήρες του. Άρα υπάρχει μία θετική πλευρά.
      Θα σας πω πάλι, άλλη μία θετική πλευρά. Χάνουν πλέον κάποιοι το άλλοθι που είχαν να χρησιμοποιούν τους αγρότες προκειμένου να δικαιολογούν το λαθρεμπόριο καυσίμων, το λαθρεμπόριο θέρμανσης. 
      Άρα, βεβαίως, εμείς δεν θα έχουμε έναν στείρο αρνητισμό. Ναι, έχει θετικές πλευρές. Να δούμε, όμως, και τις επιφυλάξεις που τα ίδια όργανα των αγροτών επισημαίνουν με κάθε τόνο. 
      Κύριε Υφυπουργέ, το μεγάλο ζήτημα είναι το ζήτημα των ποσοτήτων των καυσίμων. Η ΠΑ.Σ.Ε.Γ.Ε.Σ. συγκεκριμένα έχει κάνει μία μελέτη και εδώ θα σας παρακαλούσα πάρα πολύ, με κάθε νηφαλιότητα, επειδή μας ακούει ο πολύπαθος αγροτικός κόσμος της χώρας, να είστε σαφής και να δώσετε μία ξεκάθαρη απάντηση, διότι γνωρίζω ότι ο λόγος σας είναι λιτός και σαφής. 
      Αυτήν τη στιγμή η ΠΑ.Σ.Ε.Γ.Ε.Σ. κάνει λόγο για εξακόσιες εβδομήντα χιλιάδες χιλιόλιτρα ως την ποσότητα που απαιτείται, προκειμένου ο αγροτικός κόσμος της χώρας να καλύπτει τις ενεργειακές του ανάγκες, όσον αφορά τις γεωργικές του εκμεταλλεύσεις. Το Υπουργείο Γεωργίας κάνει λόγο για τριακόσιες εβδομήντα χιλιάδες έως τριακόσιες ογδόντα χιλιάδες χιλιόλιτρα. Υπάρχει μία μεγάλη απόκλιση και το ζήτημα αυτό είναι πάρα πολύ σημαντικό, διότι βάσει των ποσοτήτων αυτών θα διενεργηθούν και οι όλοι υπολογισμοί σχετικά με την επιστροφή του ειδικού φόρου κατανάλωσης.
      Άρα, λοιπόν, περιμένω μία σαφέστατη απάντηση. Το μείζον είναι το ζήτημα των ποσοτήτων και νομίζω ότι το κατανοείτε πάρα πολύ καλά.
      Το άλλο ζήτημα, κύριε Υφυπουργέ –και εδώ θα πρέπει να στηλιτεύσω τη συμπεριφορά σας- είναι το ζήτημα που αφορά τη χρήση καυσίμων από τον κτηνοτροφικό κόσμο της χώρας. 
      Είχα την τύχη, κύριε Υφυπουργέ, να παρακολουθήσω την επιτροπή –δεν είμαι μέλος της Επιτροπής Οικονομικών, αλλά με ενδιέφερε ως προς το αγροτικό σκέλος το νομοσχέδιο και παρακολούθησα την επιτροπή σας- και εκεί είπατε -σας άκουσα ο ίδιος- ότι ο κτηνοτροφικός κόσμος της χώρας, οι κτηνοτροφικές εκμεταλλεύσεις συμπεριλαμβάνονται στην επιστροφή φόρου. Σήμερα είπατε άλλα, ότι δεν θα συμπεριληφθούν. Άρα, λοιπόν, υπάρχει μία αντίφαση στα λεγόμενά σας από την επιτροπή στην Ολομέλεια. 
      Βεβαίως, η Κυβέρνηση μπορεί να εκφράζει την επιφύλαξή της, διότι βάσει της κοινοτικής οδηγίας 2003/1996 δεν συμπεριλαμβάνεται συγκεκριμένα ο όρος «κτηνοτροφία-κτηνοτροφικά προϊόντα», αλλά η ΠΑ.Σ.Ε.Γ.Ε.Σ. πάλι, αξιότιμε κύριε Υφυπουργέ, έκανε μία εμπεριστατωμένη μελέτη για τις συνθήκες των ευρωπαϊκών κοινοτήτων. Τι συνάγεται από τη μελέτη αυτή;
      Συνάγεται ότι στον όρο «γεωργία» και «γεωργικά προϊόντα», συμπεριλαμβάνονται τα προϊόντα της αλιείας, της γεωργίας, του εδάφους δηλαδή, της κτηνοτροφίας.
      Άρα, λοιπόν, με ποια λογική οι κτηνοτρόφοι θα μείνουν απ’ έξω; Νομίζω ότι είναι ένα μείζον θέμα και σε κάθε περίπτωση να αφήσουμε τους νομικισμούς, να αφήσουμε τις κοινοτικές οδηγίες κ.λπ. –βεβαίως λειτουργούμε μέσα σε ένα σύστημα της Ευρωπαϊκής Ένωσης- αλλά σε κάθε περίπτωση υπάρχει και η πολιτική διάσταση του θέματος. Αυτήν τη στιγμή υπάρχει τεράστιο πρόβλημα στον κτηνοτροφικό κόσμο της χώρας. Από πού να αρχίσω και πού να τελειώσω; Από την κάθετη πτώση των τιμών των προϊόντων; Από το κόστος παραγωγής που αυξάνει κατά ραγδαίο ρυθμό; Και αντί να δώσετε μια ανάσα σε αυτόν τον κτηνοτροφικό κόσμο της χώρας, έρχεσθε και λέτε ότι δεν θα συμπεριληφθεί. Ωραία, αλλά θα είσθε υπόλογοι γι’ αυτά τα οποία λέτε. Και να ενημερωθούν οι κτηνοτρόφοι ποιοι πράγματι στηρίζουν το εισόδημά τους και ποιοι όχι.
      Για να αποδείξω, κύριε  Υφυπουργέ, ότι ο Λαϊκός Ορθόδοξος Συναγερμός κινείται εμπεριστατωμένα και με σχέδιο και όχι ότι δεν διαβάζουμε τα νομοσχέδια –μάλιστα θα παρακαλέσω πριν τελειώσω την ομιλία μου ο στοιχειώδης κανόνας ευγένειας επιτάσσει να ζητήσετε συγγνώμη από τον κ. Κυριάκο Βελόπουλο και όλη την Κοινοβουλευτική Ομάδα του ΛΑ.Ο.Σ.- σας λέγω ότι μέχρι και τροπολογία καταθέσαμε. Ο εξαίρετος συνάδελφος κ. Βορίδης σας κατέθεσε μια τροπολογία εκ μέρους του ΛΑ.Ο.Σ. σχετικά με την απαλλαγή του τέλους ακινήτων όσον αφορά τα γεωργικά αγροτικά κτίσματα που χρησιμοποιούνται αποκλειστικά για την αγροτική, γεωργική εκμετάλλευση. Κατά το ήμισυ το κάνατε δεκτό. Δηλαδή, τα εξαιρέσατε από το τέλος μέχρι 1 ευρώ ανά τετραγωνικό αλλά διατηρήθηκε το ένα τοις χιλίοις. Δηλαδή, από τη μύγα ξίγκι θα βγάλουμε, κύριε  Υφυπουργέ; Γιατί δεν το κάνατε πλήρως δεκτό; Δηλαδή τα αγροτικά ακίνητα που χρησιμοποιούνται αποκλειστικά για αγροτικές δραστηριότητες να εξαιρεθούν πλήρως; Εκεί θα μείνουμε δηλαδή, στο ένα τοις χιλίοις;
      Θα σας κάνω μια άλλη ερώτηση. Οι πτηνοτρόφοι επλήγησαν και από το αυξημένο κόστος παραγωγής και από τη γρίπη των πτηνών. Για τις πτηνοτροφικές εγκαταστάσεις οι πτηνοτρόφοι θα πληρώσουν; Με βάση το νομοσχέδιό σας βεβαίως και θα πληρώσουν.
      Για να καταλήξω, κύριε  Υφυπουργέ, θα ήθελα μια ξεκάθαρη απάντηση ως προς το εξής θέμα. Έχει ανοίξει μια συζήτηση, δεν ξέρω από ποιες πηγές, σχετικά με το αν θα δοθεί η δυνατότητα στα σούπερ μάρκετ στους χώρους πάρκινγκ να δημιουργήσουν πρατήρια καυσίμων. Το ερωτώ αυτό γιατί υπάρχει μια σπερμολογία δεν ξέρω από ποιες πηγές προχωράει αυτό το πράγμα, αλλά θέλω μια ξεκάθαρη απάντηση. Για να μην αναφερθώ και πω τέλος, ότι παρ’ όλες τις φιλότιμες προσπάθειες που κάνετε για να δικαιολογήσετε το νομοσχέδιό σας, δεν μπορεί να αποκρυβεί μια θεμελιώδης αλήθεια. Αυτή τη στιγμή δημιουργείται στους συνέλληνές μας η κατηγορία των ενεργειακά πενήτων ανθρώπων οι άνθρωποι που δεν μπορούν να πληρώσουν τα καύσιμά τους, για να θερμάνουν το σπίτι και την οικογένειά τους. Αυτήν την αλήθεια δεν μπορείτε να την αποκρύψετε.
      Σας ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Βέρα Νικολαΐδου): Πριν δώσω το λόγο στη συνάδελφο κ. Σκραφνάκη Βουλευτή του ΠΑ.ΣΟ.Κ., θα σας ανακοινώσω το δελτίο επικαίρων ερωτήσεων της Παρασκευής 18 Ιανουαρίου 2008.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (άρθρα 129 παράγραφοι 2 και 3, 130 παράγραφοι 2 και 3 του Κανονισμού της Βουλής). 
      1. Η με αριθμό 423/30/14-1-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Πρωθυπουργό, σχετικά με το νέο αεροδρόμιο Ηρακλείου.
      Θα απαντήσει ο Υπουργός  Μεταφορών και Επικοινωνιών.
      2. Η με αριθμό 438/15-1-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δήμου Κουμπούρη, προς τον Υπουργό Μεταφορών και Επικοινωνιών, σχετικά με την επέκταση των αστικών συγκοινωνιών σε όλη την Αττική κ.λπ..
      3. Η με αριθμό 429/31/15-1-2008 επίκαιρη ερώτηση του πρώτου κύκλου του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τα γεγονότα στο Υπουργείο Πολιτισμού και την κρίση σε όλη τη Δημόσια Διοίκηση.
      4. Η με αριθμό 430/32/15-1-2008 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με την επίσκεψη του Πρωθυπουργού στην Τουρκία. 
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 426/15-1-2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παναγιώτη Σγουρίδη προς την Υπουργό Εξωτερικών, σχετικά με τις περιουσίες των ομογενών μας στην Τουρκία κ.λπ..
      2. Η με αριθμό 439/15-1-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων κατά των ναρκωτικών κ.λπ..
      3. Η με αριθμό 432/15-1-2008 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Πολιτισμού, σχετικά με την ανάγκη προστασίας της νεοελληνικής αρχιτεκτονικής κληρονομιάς κ.λπ.. 
      4. Η με αριθμό 424/15-1-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Επικρατείας, σχετικά με τη διανομή βιβλίου για την Ελλάδα στο Ευρωπαϊκό Κοινοβούλιο κ.λπ.. 
      Το λόγο έχει η κ. Σκραφνάκη.
      ΜΑΡΙΑ ΣΚΡΑΦΝΑΚΗ: Κύριε Υφυπουργέ, κατ’ αρχάς θα ήθελα να σας ευχηθώ χρόνια πολλά για την ονομαστική σας εορτή. 
      Κυρίες και κύριοι συνάδελφοι, το σχέδιο νόμου όπου συζητούμε σήμερα καταλύει κάθε έννοια και αρχή κοινωνικής δικαιοσύνης και υπηρετεί μια πολιτική που έχει ως στόχο την αύξηση των εσόδων του δημοσίου μέσω της έντονης φορολόγησης των χαμηλών και μεσαίων στρωμάτων και της ελάφρυνσης της μεγάλης ιδιοκτησίας. Πρόκειται για ένα νομοσχέδιο που βάζει σε εφαρμογή μια ακραία νεοφιλελεύθερη εξίσωση των φορολογικών υποχρεώσεων της μικρής, της μεσαίας και της μεγάλης ιδιοκτησίας, που παραβιάζει το ίδιο το Σύνταγμα το οποίο ορίζει πως δίκαιο φορολογικό σύστημα είναι το αναλογικό και πως οι Έλληνες συνεισφέρουν στα δημόσια βάρη ανάλογα με τις δυνάμεις τους. Πρόκειται για το άρθρο 4 παράγραφος 5 του Συντάγματος.
      Κύριοι συνάδελφοι, ήταν αναμενόμενη η κατάθεση αυτού του νομοσχεδίου ήδη από τη συζήτηση του προϋπολογισμού. Εγγράψατε στον προϋπολογισμό του 2008 τριπλάσια έσοδα από φόρους ακίνητης περιουσίας σε σχέση με το 2007: 240.000.000 ευρώ το 2007, 900.000.000 ευρώ το 2008. Και έρχεστε να εφαρμόσετε το σχέδιό σας εισπράττοντας όμως από τους πολλούς, από τα χαμηλά και μεσαία εισοδήματα, από τις μικρές ιδιοκτησίες, από τους συμπολίτες μας αυτούς που βρίσκονται στα όρια της φτώχειας, από αυτούς για τους οποίους θέλατε να μας πείσετε την προηγούμενη βδομάδα ότι θα τους στηρίξετε και γι’ αυτό καταθέσατε νόμο για τη σύσταση του Ταμείου Κοινωνικής Συνοχής.
      Η πραγματικότητα, κυρίες και κύριοι συνάδελφοι, είναι ότι δίνετε ψίχουλα σε όσους έχουν ανάγκη για να τους τα πάρετε αμέσως μετά. Ρίχνετε στάχτη στα μάτια του κόσμου για να μπορέσετε ανενόχλητοι να κάνετε δώρα στη μεγάλη ιδιοκτησία. Για το 2008 χαρίζετε 115.000.000 ευρώ σε όσους έχουν μεγάλες κληρονομιές και ωφελούνται περίπου σαράντα χιλιάδες μεγαλοϊδιοκτήτες. Την ίδια στιγμή με το νομοσχέδιο αυτό θα συλλέξετε επιπλέον έσοδα 660.000.000 ευρώ από όσους έχουν στην κατοχή τους μικρή ή μεσαία ακίνητη περιουσία. Εδώ φαίνεται η κοινωνική σας αναλγησία και ο ταξικός σας προσανατολισμός υπέρ των ολίγων.
      Καταργείτε το φόρο μεγάλης ακίνητης περιουσίας που το δημόσιο αδυνατεί να εισπράξει. Αντί να ενισχύσετε τον κρατικό μηχανισμό προκειμένου να καταστεί αποτελεσματικός στην είσπραξη του φόρου αυτού –ένα μέτρο που είναι κοινωνικά δίκαιο- έρχεστε με αυτό το νομοσχέδιο και καταργείτε το φόρο μεγάλης ακίνητης περιουσίας. Καταργείτε την προοδευτική κλίμακα στις κληρονομιές και στις γονικές παροχές και θεσπίζετε ένα μέτρο εξισωτικό που προβλέπει φορολόγηση 1% επί της αξίας του ακινήτου. Καταλύετε έτσι την αρχή της αναλογικότητας με βάση την οποία όσο μεγαλύτερη είναι η ιδιοκτησία τόσο μεγαλύτερα είναι και τα βάρη, αφού η μεταβιβαζόμενη λόγω θανάτου ή γονικής παροχής ακίνητη ιδιοκτησία οπουδήποτε στην Ελλάδα, οποιουδήποτε ανθρώπου, του πλουσιότερου ως και του τελευταίου μικρομεσαίου ιδιοκτήτη και οποιασδήποτε έκτασης επιβαρύνεται με τον ίδιο τρόπο.
      Την ίδια εξισωτική πολιτική ακολουθείτε με τη επιβολή ενός νέου φόρου, του ενιαίου τέλους ακινήτων. Με το πρόσχημα της απλοποίησης του φορολογικού συστήματος προχωράτε στην επιβολή του νέου ετήσιου φόρου που επιβάλλεται στην ακίνητη περιουσία της μεγάλης πλειοψηφίας των πολιτών και επιβάλλεται μ’  έναν τρόπο απαράδεκτο, καθώς με βάση το άρθρο 11 του σχεδίου νόμου  φορολογείται κάθε ιδιοκτησία με 1 ευρώ ανά τετραγωνικό μέτρο κατ’ ελάχιστον. 
      Ζητάμε, κύριε Υπουργέ, να αποσύρετε το απαράδεκτο και ισοπεδωτικό αυτό μέτρο. Δυστυχώς, με τη θέσπιση του ενιαίου τέλους ακινήτων κάνετε έτσι μια αρχή. Ελπίζω να μην επιβεβαιωθώ, αλλά πολύ φοβούμαι ότι, αν το ενιαίο τέλος ακινήτων θα είναι για φέτος 1‰, του χρόνου θα ζητήσετε να αυξηθεί για δημοσιονομικούς λόγους στο 2, 3 ή και 4‰.
      Στους αγρότες το σχέδιο νόμου που προτείνετε επιφυλάσσει ένα νέο κτύπημα με την αυξημένη τιμή στο πετρέλαιο κίνησης. Ωσάν να μην έχετε αντιληφθεί τα μεγάλα προβλήματα που αντιμετωπίζουν οι αγρότες, λόγω της αύξησης του κόστους παραγωγής, τους επιβαρύνετε τώρα και με την προπληρωμή της διαφοράς του φόρου στο πετρέλαιο και τους ζητάτε να περιμένουν μέχρι τέλος του έτους για  να τους επιστρέψετε τη διαφορά, η οποία θα προκύπτει όχι βάσει των παραστατικών αγοράς αλλά βάσει τεκμαρτής κατανάλωσης που θα προσδιορίσει το Υπουργείο Αγροτικής Ανάπτυξης. Εν ολίγοις, βάζετε δελτίο στην κατανάλωση του πετρελαίου και καθιστάτε ουσιαστικά τους αγρότες δανειστές του κράτους. Τους υπόσχεστε δε ότι θα τους επιστρέψετε τη διαφορά μέσω του Ο.Π.Ε.Κ.Ε.Π.Ε. στους τραπεζικούς τους λογαριασμούς. Πώς μπορεί αυτό να γίνει πιστευτό, όταν είναι γνωστά τα παραδείγματα καθυστερήσεων πληρωμών από τον Ο.Π.Ε.Κ.Ε.Π.Ε., τον ΕΛ.Γ.Α. ή και της επιστροφής του Φ.Π.Α. σε δύο ή τρία χρόνια; 
      Κυρίες και κύριοι συνάδελφοι, η Κυβέρνηση με το παρόν σχέδιο νόμου αποδεικνύει με τον πλέον αποκαλυπτικό τρόπο τους πραγματικούς της στόχους. Αποδεικνύει τον ταξικό προσανατολισμό της υπέρ των ολίγων. Αυτήν την πολιτική υπηρετεί το νομοσχέδιο αυτό και γι’ αυτό το καταψηφίζουμε.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο κ. Δημήτριος Τσιρώνης, Βουλευτής του ΠΑ.ΣΟ.Κ..
      ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, συζητάμε σήμερα το φορολογικό νομοσχέδιο που μας έφερε η Κυβέρνηση, το οποίο δεν είναι τίποτα λιγότερο και τίποτα περισσότερο από μία σειρά μέτρων που επί τέσσερα συνεχή χρόνια τώρα μας φέρνει και νομοθετούμε και εγώ επί τρεισήμισι μήνες, κύριε Υπουργέ, παρακολουθώ την Κυβέρνηση να επαναλαμβάνει τον εαυτό της, δηλαδή να φέρνει συνεχώς νομοσχέδια το Υπουργείο Οικονομικών, με τα οποία γίνεται μία στοχοποίηση στα εισοδήματα και στα δικαιώματα των εργαζομένων, των συνταξιούχων και των αγροτών.
      Τώρα, σε ό,τι αφορά στο πρώτο μέρους του νομοσχεδίου που αφορά τις γονικές παροχές, τις μεταβιβάσεις, την επιβολή ενιαίου τέλους κατοχής ακινήτων και την κατάργηση του φόρου μεγάλης ακίνητης περιουσίας, με το άλλοθι της απαλλαγής της πρώτης κατοικίας, επιβαρύνετε τους λίγους και μη έχοντες με επιπλέον 660.000.000 ευρώ το χρόνο και απαλλάσσετε τους λίγους και κατέχοντες από την επιβολή μόλις σε 1% στις μεταβιβάσεις γονικών παροχών, κληρονομιών κ.λπ. καθώς και με την κατάργηση του φόρου μεγάλης ακίνητης περιουσίας, που γνωρίζετε πάρα πολύ καλά ποιους φορολογούσε. Εγώ θα ήθελα να σας κάνω μία πρόταση. 
Απαλλάσσετε την πρώτη κατοικία μέχρι διακόσια τετραγωνικά και, το ανώτερο, μέχρι 300.000 ευρώ. Απαλλάξτε λοιπόν όλα τα ακίνητα εκείνα, τα οποία μπορούν να φθάσουν μέχρι την αξία των 300.000 ευρώ ή συνολικά μέχρι διακόσια τετραγωνικά. Δηλαδή κάποιος μικροϊδιοκτήτης, ο οποίος έχει ένα μικρό ακίνητο, ένα δυάρι εξήντα τετραγωνικών κι έχει και δυο γκαρσονιέρες από τριάντα πέντε τετραγωνικά, δηλαδή συνολικά εκατόν τριάντα τετραγωνικά, θα φορολογείται, κι ο άλλος που θα έχει μία κατοικία, μια βίλα ουσιαστικά, διακοσίων τετραγωνικών ή αξίας μέχρι 300.000 ευρώ δεν θα φορολογείται; Κάντε αυτήν τη ρύθμιση, ότι όποιος έχει μέχρι διακόσια τετραγωνικά συνολικά στα ακίνητά του να απαλλάσσεται από τη φορολογία. 
	Τώρα, σε ό,τι αφορά στα ακίνητα των αγροτών. Γνωρίζετε πάρα πολύ καλά ότι οι αγρότες πήγαν και πήραν δάνεια, καταξοδεύτηκαν, έκαναν τεράστια έξοδα στους μηχανικούς, στις πολεοδομίες, για να νομιμοποιήσουν τις αποθήκες τους, τους στάβλους τους, τις στάνες τους, τα πτηνοτροφεία τους και σήμερα έρχεστε και τους φορολογείτε. Μα, είναι δυνατόν να φορολογείτε τους φτωχούς αγρότες, κύριε Υπουργέ; Και επειδή προερχόμαστε κι οι δυο από την Ήπειρο, από μια φτωχή περιφέρεια, όπου η κτηνοτροφία και η πτηνοτροφία είναι πάρα πολύ σημαντικοί κλάδοι για την τοπική οικονομία, θα τους φορολογήσουμε όλους αυτούς; 
      Και γιατί επιβαρύνετε τόσο τους αγρότες; Προεκλογικά τους είχατε τάξει ότι θα πάρετε μέτρα ενίσχυσής τους και δεν πήρατε κανένα μέτρο ενίσχυσής τους. Αν θέλετε πραγματικά να τους ενισχύσετε, γιατί δεν αυξάνετε το συντελεστή επιστροφής του Φ.Π.Α. σε όλα τα αγροτικά προϊόντα κι όχι μόνο σε μερικά, όπως είναι το βαμβάκι; 
	Τώρα σε ό,τι αφορά το δεύτερο μέρος του νομοσχεδίου, που αφορά το πετρέλαιο θέρμανσης και το πετρέλαιο κίνησης των αγροτών. Εμείς πιστεύουμε ότι αντί της περιστολής του λαθρεμπορίου θα έχετε το αντίθετο αποτέλεσμα. Θα ευνοήσετε την λαθρεμπορία. Σας το λέει και η Ο.Κ.Ε. στην έκθεσή της. 
      Σε ό,τι αφορά στην αντιμετώπιση του λαθρεμπορίου έχουμε τις επιφυλάξεις μας για την αποτελεσματικότητα των μέτρων. Το νομοσχέδιο προβλέπει ότι ο υπερβάλλων φόρος θα επιστρέφεται στους πρατηριούχους που θα τον έχουν ήδη καταβάλει. Και πώς θα γίνει αυτό; Με έξι υπουργικές αποφάσεις. Δηλαδή νομοθετούμε σήμερα εδώ ή παραπέμπουμε όλα τα ζητήματα στην εκτελεστική εξουσία; Έξι υπουργικές αποφάσεις θα τα καθορίσουν όλα αυτά. Τι θα καθορίσουν; Αυτό το αλαλούμ που πρόκειται να γίνει στην αγορά. Και για να το διαχειριστείτε όλο αυτό το σύστημα, τι θα κάνετε; Θα αναγκαστείτε, όπως προβλέπεται, να το δώσετε σε μια ιδιωτική επιχείρηση, να μηχανογραφήσει όλο αυτό το σύστημα. Θα το δώσετε λοιπόν σε μια ιδιωτική επιχείρηση, η οποία δεν θα έχει μόνο να σας κάνει το λογισμικό. Θα έχει στην συνέχεια και τη διαχείρισή του, την παρακολούθησή του. Δηλαδή πρόκειται ουσιαστικά για μια δουλειά-«φιλέτο» για τον όποιο ιδιώτη θα πάρει αυτή τη δουλειά. Και θα έχει και προσωπικά στοιχεία και προσωπικά δεδομένα των Ελλήνων φορολογουμένων που καταναλώνουν πετρέλαιο θέρμανσης. 
      Για τους αγρότες αυτό το σύστημα του πετρελαίου κίνησης είναι πολύπλοκο και γραφειοκρατικό. Τους καθιστάτε χρηματοδότες του κράτους και του κρατικού προϋπολογισμού, αντί να λαμβάνετε μέτρα ενίσχυσης των αγροτών σ’ αυτή τη δύσκολη περίοδο που διέρχεται, σ’ αυτήν την κρίση που περνάει ο αγροτικός τομέας, που όλοι γνωρίζουμε, και με πρόσφατα στοιχεία της EUROSTAT, ότι το αγροτικό εισόδημα μειώθηκε 1,47% το 2007 σε σχέση με το 2006. Έχουμε μείωση του αγροτικού εισοδήματος κι είχατε υποσχεθεί προεκλογικά ότι θα ενισχύσετε τους Έλληνες αγρότες. Πού είναι η ενίσχυση; Εδώ έρχεστε να σας χρηματοδοτήσουν τον κρατικό προϋπολογισμό. Τους είχατε υποσχεθεί ότι θα λάβετε μέτρα για να περιορίσετε το κόστος παραγωγής. Το πετρέλαιο δεν αποτελεί τμήμα του κόστους παραγωγής; Δεν θα τους επιβαρύνετε; Αντί λοιπόν να απαλλάξετε τους αγρότες, χαρίζετε όλα αυτά τα χρήματα για το πετρέλαιο, προκειμένου να σας χρηματοδοτήσουν οι αγρότες για να κλείσετε τις «τρύπες» του προϋπολογισμού. Αυτή είναι η συνέπεια της κακής διαχείρισης και όλων αυτών των χαριστικών ρυθμίσεων που γίνονται σήμερα για τους μεγάλους, για τις επιχειρήσεις, για τους τραπεζικούς οργανισμούς, που συνέχεια νομοθετούμε εδώ στη Βουλή. Αυτές τις «τρύπες» θέλετε να καλύψετε. 
      Εγώ κύριε Υπουργέ, σαν νέο μέλος του ελληνικού Κοινοβουλίου, σ’ αυτές τις πρώτες  εκατό μέρες της Κυβέρνησής σας, από τις πρόσφατες εκλογές, ένα πράγμα έχω διαπιστώσει: ότι γίνεται μια πολύ συστηματική κι αγωνιώδης προσπάθεια, μέσα από συγκεκριμένα νομοθετήματα, με κυρίαρχο τον προϋπολογισμό του 2008 που ψηφίσαμε στα τέλη του Δεκεμβρίου, για αναδιανομή του εθνικού εισοδήματος, σε βάρος των χαμηλών και μεσαίων εισοδημάτων, προκειμένου να ευνοηθεί μια μικρή μειοψηφία ευνοημένων πολιτών, των επιχειρήσεων και του κεφαλαίου. 
      Αυτό, κύριε Υπουργέ, δεν αποτελεί δημοκρατία, δεν αποτελεί ισονομία και κοινωνική αλληλεγγύη. Διακυβεύεται η κοινωνική συνοχή της χώρας. Διαρρηγνύεται ο προστατευτικός ιστός και το δίχτυ ασφαλείας για την κοινωνία μας.
      Προσωπικά, θα ήθελα σε αυτές τις πρώτες εκατό μέρες, το έργο της Κυβέρνησης να ήταν πετυχημένο και ιδιαίτερα στο οικονομικό επίπεδο το οποίο χειρίζεστε. Η πραγματικότητα, όμως, μας διαψεύδει. Μια σειρά από σκάνδαλα είναι εκείνα που δηλητηριάζουν την κοινωνία μας, το πολιτικό μας σύστημα και τη δημοκρατία μας, ιδιαίτερα επειδή συνδέονται με το περιβάλλον του ίδιου του Πρωθυπουργού. Μέχρι σήμερα ο κ. Καραμανλής παρουσιαζόταν ως Πόντιος Πιλάτος απέναντι στους συνεργάτες του που κατά καιρούς βρίσκονταν εκτεθειμένοι.
      Σήμερα, επισκέφθηκε για δεύτερη φορά τον ανακριτή ο κ. Αγγέλου, ο Διευθυντής του Πολιτικού Γραφείου του Πρωθυπουργού, για να του παραδώσει στοιχεία. Πού τα βρίσκετε όλα αυτά τα στοιχεία; Ποιος σας τα φέρνει αυτά τα στοιχεία; Τι συναλλαγές έχετε; Με ποιους έχετε συναλλαγές; Γιατί δεν τα πάνε στη δικαιοσύνη; Μετά τον κ. Ανδριανό και ο κ. Αγγέλου. Τα δυο «Α» του πρωθυπουργικού γραφείου. «ΑΑ» ποιότητα. Αυτή είναι η εικόνα που δίνουμε σήμερα στην κοινωνία.
      Για όλους αυτούς τους λόγους που σας εξέθεσα παραπάνω, καταψηφίζουμε το φορολογικό νομοσχέδιο και στο σύνολό του και στα άρθρα, ουσιαστικά.
      Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Συνεχίζουμε. Επειδή ο κ. Μπεγλίτης είναι απών, το λόγο έχει η κ. Ελένη Ράπτη, Βουλευτής της Νέας Δημοκρατίας.
      ΕΛΕΝΗ ΡΑΠΤΗ: Κατ’ αρχάς, κύριε Υπουργέ, χρόνια πολλά!
      Κυρία Πρόεδρε, κυρίες και κύριοι συνάδελφοι, το παρόν σχέδιο νόμου έχει ως στόχο την καθιέρωση ενός δίκαιου συστήματος, που θα ανταποκρίνεται στη φοροδοτική ικανότητα των κατόχων ακινήτων, που θα καταργεί το υφιστάμενο, δαιδαλώδες σύστημα φορολόγησης και που θα αναστρέφει το βάρος της φορολογίας, από τη μεταβίβαση ενός ακινήτου σε αυτή καθεαυτή την ιδιοκτησία. Και όλα αυτά με σειρά μέτρων και ρυθμίσεων, σχεδιασμένων με βάση κρίσιμες κοινωνικές παραμέτρους, που ευνοούν τη μεγάλη πλειοψηφία των πολιτών.
      Όσοι παρακολουθούν την πορεία της φορολόγησης των ακινήτων στη χώρα μας, μπορούν να διαπιστώσουν πως, επί των ημερών αυτής της Κυβέρνησης, υπάρχει μία σταδιακή αποκλιμάκωση της φορολογίας σε όλα τα επίπεδα και, βεβαίως, σε αυτό της φορολογίας των ακινήτων. Και σε μια χώρα με το υψηλότερο ποσοστό ιδιοκατοίκησης στην Ευρώπη, αυτό είναι εξαιρετικά σημαντικό για τη φορολογική θέση της μέσης ελληνικής οικογένειας.
      Εμείς, κυρίες και κύριοι συνάδελφοι, πιστεύουμε σε ένα κράτος με λιγότερους φόρους. Θέλουμε περισσότερη ανάπτυξη που θα φορολογείται με πολύ μικρότερους συντελεστές. Και γι’ αυτό, παράλληλα με τη μείωση των φορολογικών συντελεστών, δημιουργούμε και τις συνθήκες για την ανάπτυξη. Αν λοιπόν, δυο λέξεις χαρακτηρίζουν τις παρούσες ρυθμίσεις, αυτές είναι «λιγότεροι φόροι».
      Και το περιεχόμενο των διατάξεων το επιβεβαιώνει. Καταργείται ο φόρος κληρονομιών και γονικών παροχών στα ακίνητα -άρθρο 1- και αντικαθίσταται με ένα σταθερό και χαμηλό συντελεστή 1%. Έτσι, διευκολύνεται η απόκτηση της οικογενειακής περιουσίας, ενώ το χρηματικό όφελος που προκύπτει για τους αποκτώντες είναι τεράστιο. Με το ίδιο άρθρο, καταργούνται τα αφορολόγητα όρια που παρέχονται κατά την απόκτηση πρώτης κατοικίας με κληρονομιά ή γονική παροχή και θεσπίζεται πλήρης απαλλαγή από το φόρο.
      Απαλλάσσεται η πρώτη κατοικία από το φόρο μεταβίβασης, άρθρο 3. Καταργούνται τα αφορολόγητα όρια για την αγορά της και αποσυνδέεται η απαλλαγή της πρώτης κατοικίας από την οικογενειακή κατάσταση του δικαιούχου.
      Στην προφανώς αναγκαία θέσπιση ανώτατου ορίου επιφάνειας του ακινήτου, προβλέπονται ιδιαίτερες ρυθμίσεις, προσαύξηση του εμβαδού για τις τρίτεκνες και πολύτεκνες οικογένειες.
      Με το άρθρο 5, ορίζεται ενιαίο τέλος ακινήτων φυσικών και νομικών προσώπων και καθορίζεται σε 1‰ και 6‰ χιλίοις αντιστοίχως, με απαλλαγή μέχρι ορισμένου ποσού για την κύρια κατοικία.
      Με το νέο ενιαίο φόρο, απλοποιείται και εκσυγχρονίζεται το σύστημα φορολόγησης της ακίνητης περιουσίας, διευρύνεται η φορολογική βάση, καταργείται μία σειρά άλλων φόρων, όπως ο Φόρος Μεγάλης Ακίνητης Περιουσίας και η φορολογική αντιμετώπιση γίνεται δικαιότερη για όλους.
      Κυρίες και κύριοι συνάδελφοι, ανατρέχοντας στα νομοθετήματα προηγούμενων περιόδων, δεν βρήκα πουθενά σχέδιο νόμου του Υπουργείου Οικονομικών, που να αρχίζει με τις λέξεις «Κατάργηση φόρου». Σύμπτωση ή συνήθεια των κυβερνήσεων του χθες;
      Ποτέ δεν υπήρξε μία στροφή της οικονομικής πολιτικής στο δρόμο της μείωσης των φόρων. Ποτέ δεν άλλαξε η φιλοσοφία της επιβολής φόρων παρά μόνο σε προεκλογικές επιταγές χωρίς αντίκρισμα στο ταμείο της επόμενης μέρας. Εμείς αλλάζουμε σταδιακά την εικόνα ενός κράτους που επιβιώνει με φορολογικές επιδρομές, που φορολογεί ό,τι θέλει, όσο θέλει. Δεν μας ενδιαφέρει να αλλάξουμε μόνο τους αριθμούς, μας ενδιαφέρει πρωτίστως να αλλάξουμε τη νοοτροπία. Γι’ αυτό και σήμερα, στην τρίτη φάση της φορολογικής μας μεταρρύθμισης, όπως και στις δύο προηγούμενες, δεν καλούμαστε απλά να ψηφίσουμε ένα νόμο. Καλούμαστε να εγκρίνουμε τη συνέχιση της νέας οικονομικής φιλοσοφίας, που θέλει μεγαλύτερη ανάπτυξη με λιγότερους φόρους, γνωρίζοντας πως η δικαιότερη φορολογική μεταχείριση εδραιώνει παράλληλα και με ισχυρές βάσεις στη συνείδηση των πολιτών την υποχρέωση της φορολογικής τους συνέπειας απέναντι στο κράτος!
      Κυρίες και κύριοι συνάδελφοι, κλείνω, λέγοντας ότι όσοι από αντιπολιτευτική διάθεση επιλέξουν να καταψηφίσουν τις συγκεκριμένες φορολογικές διατάξεις και απαλλαγές, καλό θα είναι να έχουν έτοιμη μία πειστική δικαιολογία για τους πολίτες αυτής της χώρας! 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Εμείς σας ευχαριστούμε. Ήσασταν και πάρα πολύ σύντομη.
      Το λόγο έχει ο κ. Παναγιώτης Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, κατ’ αρχάς, θέλω να δώσω μία εξήγηση σε μία παρατήρηση που έγινε σε όσα είπα επί της αρχής για το ότι η φορολογική πολιτική είναι εργαλείο ανάπτυξης, είναι κατά βάση αναπτυξιακή πολιτική. Έγινε, λοιπόν, το σχόλιο, εκ μέρους του εισηγητού του Κομμουνιστικού Κόμματος Ελλάδας, «ιδού η ταύτιση ανάμεσα στα δύο μεγάλα κόμματα». 
      Η διαφορά των δύο μεγάλων κομμάτων, του ΠΑ.ΣΟ.Κ. και της Νέας Δημοκρατίας ως προς το θέμα της φορολογικής πολιτικής είναι ότι εμείς την ανάπτυξη τη θεωρούμε ως εργαλείο αναδιανομής, ενώ αντιθέτως η Νέα Δημοκρατία τη φορολογική πολιτική την έχει ως εισπρακτικό εργαλείο για τους ολίγους. Κατά βάση, όταν έχεις μια σωστή πάγια φορολογική πολιτική, δημιουργείς ανάπτυξη και έσοδα για να τα αναδιανείμεις. Διότι κανένα κράτος, πουθενά, ακόμη και όταν υπήρχε ο υπαρκτός σοσιαλισμός, δεν είχε πάψει να έχει φορολογικό σύστημα. 
      Όσα έχουν ακουστεί εκ μέρους του εισηγητού μας κ. Λοβέρδου είναι απολύτως σωστά και έχουμε κάνει τις επισημάνσεις μας επί της αρχής. Ο στόχος του συγκεκριμένου νομοσχεδίου είναι εισπρακτικός και η φιλοσοφία του είναι απλή: Να πάρετε πολλά από πολλούς και όχι πολλά από λίγους. Και επειδή ακριβώς θέλετε να το κρύψετε αυτό, προχωρήσατε και σε νομοτεχνικά τερτίπια. Ξεκινάτε από τον τίτλο του νομοσχεδίου: «Κατάργηση φόρου κληρονομιών, γονικών παροχών, απαλλαγή πρώτης κατοικίας, ενιαίο τέλος ακινήτων». Το «ενιαίο τέλος ακινήτων» το βάζετε στο τέλος. Ο κόσμος ακούει «απαλλαγή», «κατάργηση». Και επειδή ακριβώς στα νομοτεχνικά αυτά τερτίπια θέλετε να κρύψετε ότι βάζετε ελάχιστη αντικειμενική αξία 1.000 ευρώ το τετραγωνικό μέτρο, ενώ, αν μπουν οι απαλλαγές παλαιότητας κ.λπ., σύμφωνα με τους νόμους που αναφέρετε στο άρθρο 7 «Προσδιορισμός των ακινήτων», μπορεί να πέσει και κάτω από τα 1.000 ευρώ –βάζετε πλαφόν- δεν το ονοματίζετε. Λέτε, 1 ευρώ. Το 1 ευρώ τι σημαίνει; Όχι κάτω του 1 ευρώ; Σημαίνει 1.000 ευρώ το τετραγωνικό μέτρο. Αυτή είναι η αντικειμενική αξία και έτσι έχετε κάνει, αν θέλετε, και νομοτεχνικά ατοπήματα. 
    Στο άρθρο 8 λέτε: «Απαλλαγές από το ενιαίο τέλος».
    Στο άρθρο 9 λέτε: «Απαλλαγή κύριας κατοικίας». Γιατί δεν τα συγχωνεύετε τα άρθρα αυτά; Και πάτε μετά στον υπολογισμό του τέλους και λέτε «με εξαίρεση τα ημιτελή κτίσματα, τους βοηθητικούς χώρους κ.λπ.». Επίσης λέτε: «Εξαιρούνται κάθε είδους κτίσματα που ανήκουν σε αγρότες κ.λπ.». Γιατί δεν τα βάζετε όλα μαζί σε ένα άρθρο με τον τίτλο «Απαλλαγές»; Όλα αυτά τα μαγειρεύετε για να κρύψετε την ουσία. Και ποια είναι η ουσία; Η ουσία είναι ότι η αντικειμενική αξία πια είναι 1.000 ευρώ, ενώ στις περισσότερες περιπτώσεις είναι κάτω από 1.000 ευρώ. Εσείς, λοιπόν, το πάτε στα 1.000 ευρώ.
    Επίσης, λέτε ότι θα επιστρέφετε πίσω 21 ευρώ τον τόνο για το πετρέλαιο θέρμανσης. Η τιμή, όμως, του πετρελαίου ανεβαίνει. Ο πολίτης θα πληρώνει την τιμή αυτή κανονικά και άσχετα αν εισπράττεται από τους βενζινοπώλες, που όμως θα αφαιρούν τα 21 ευρώ τον τόνο. Στην ουσία, όμως, το πετρέλαιο θέρμανσης σήμερα κάνει 0,80 λεπτά και στο τέλος, ο πολίτης, όταν θα εφαρμοστεί αυτό το σύστημα, θα πληρώνει 0,85, 0,87, 0,90 λεπτά, γιατί η τιμή του πετρελαίου, που θα είναι τιμή πετρελαίου κίνησης, θα ανεβαίνει συνεχώς και θα πάει στο 1,1 ευρώ το λίτρο. 
    Τέλος πάντων, αυτά τα έχουμε πει, τα έχουμε ξαναπεί. Η Κυβέρνηση έχει συγκεκριμένη πολιτική, αυτή θα ακολουθήσει και δεν αλλάζει. 
    Εγώ πήρα το λόγο, γιατί έχω καταθέσει μια τροπολογία για κάποιες ευαίσθητες και αδύναμες κοινωνικές ομάδες, οι οποίες για τον άλφα ή βήτα λόγο και για ορισμένες περιπτώσεις, που είναι λίγες, συναντούν μια άρνηση από τη Δημόσια Διοίκηση. 
    Ομιλώ, κύριε Υπουργέ, για την τροπολογία με γενικό αριθμό 96 και ειδικό 37. Πριν δυο μήνες περίπου, με επισκέφθηκε κάποιος συμπολίτης μου, ο οποίος είναι ανάπηρος κατά 75%. Δυστυχώς, όμως, γι’ αυτόν, κατέστη ανάπηρος μετά τα εβδομήντα χρόνια του. Αυτός, λοιπόν, δεν δικαιούται αναπηρικό αμάξι. Απαγορεύεται να πάρει αναπηρικό αυτοκίνητο. Αν ήταν μια μέρα νεώτερος από εβδομήντα χρονών, σαφώς εδικαιούτο να πάρει αναπηρικό αυτοκίνητο με τις απαλλαγές που δίνονται. 
    Η τροπολογία, λοιπόν, την οποία κατέθεσα, κατά βάση θεραπεύει αυτή την αδικία. Σήμερα η κοινωνία έχει εξελιχθεί. Δυστυχώς, τα οδικά, τα αυτοκινητιστικά ατυχήματα είναι πολλά. Οδηγούν άνθρωποι πάνω από εβδομήντα ετών και σίγουρα μπορούν να καταστούν ανάπηροι. Είναι δυνατόν, επειδή κατέστη ανάπηρος μετά τα εβδομήντα του χρόνια, να μη δικαιούται να πάρει τις ατέλειες; 
    Το δεύτερο κομμάτι της τροπολογίας έχει να κάνει πάλι με κάτι το οποίο άκουσα σε ένα καφενείο στην Αθήνα. Ένας άνθρωπος που έχει δέκα παιδιά δεν δικαιούται αφορολόγητο αυτοκίνητο πάνω από δυο χιλιάδες κυβικά. Εντάξει, να είχε τέσσερα παιδιά, το καταλαβαίνω. Ας ήταν μέχρι δυο χιλιάδες κυβικά. Για πέντε παιδιά, το καταλαβαίνω. Αλλά όταν θες να πάρεις ένα βαν δεκαθέσιο, δεν υπάρχει κάτω από δυο χιλιάδες κυβικά. Όλα είναι πάνω από δυο χιλιάδες κυβικά. Η τροπολογία βάζει το όριο των οκτώ παιδιών και λέει για τα οκτώ παιδιά και πάνω να δικαιούται αφορολόγητο αυτοκίνητο πάνω από δυο χιλιάδες κυβικά.
    Κύριοι συνάδελφοι, πιστεύω ότι γι’ αυτές τις ελάχιστες εξαιρέσεις, η τροπολογία είναι σωστή, είναι νομοτεχνικά πλήρης και θα ήθελα και από τις υπόλοιπες πτέρυγες της Βουλής να την υποστηρίξουν.
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρία Πρόεδρε, μπορώ να έχω το λόγο για μια παρέμβαση; 
    ΠΡΟΕΔΡΕΥΟΥΣΑ (Βέρα Νικολαΐδου): Ορίστε, κύριε Υπουργέ, έχετε το λόγο.
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα ήθελα να δώσω μια απάντηση στον κ. Σγουρίδη για τους πολύτεκνους που έχουν πάνω από οκτώ παιδιά και τη δυνατότητα να μπορούν να πάρουν αφορολόγητο αυτοκίνητο.
      Αυτοί που έχουν πάνω από οκτώ παιδιά θα πρέπει να πάρουν ένα αυτοκίνητο που να έχει πάνω από οκτώ θέσεις. Σύμφωνα με τη νομοθεσία, αν ένα αυτοκίνητο έχει εννέα συν μία –μαζί με τη θέση του οδηγού- θέσεις, θεωρείται λεωφορείο και τα λεωφορεία δεν υπόκεινται σε τέλος ταξινόμησης. Χορηγούνται δηλαδή αφορολόγητα. Άρα, υπάρχει η δυνατότητα σε κάποιον που έχει πάνω από οκτώ παιδιά να προμηθευτεί αφορολόγητο αυτοκίνητο. Αυτό ως προς το δεύτερο σκέλος της τροπολογίας που προτείνατε. 
      ΠΑΝΑΓΙΩΤΗΣ ΣΓΟΥΡΙΔΗΣ: Μακάρι, κύριε Υπουργέ! Θα σας φέρω σε επαφή με αυτόν που έχει δέκα παιδιά και δεν μπορεί. 
    ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει η Βουλευτής της Νέας Δημοκρατίας κ. Πατριανάκου. 
    ΦΕΒΡΩΝΙΑ ΠΑΤΡΙΑΝΑΚΟΥ: Κυρίες και κύριοι συνάδελφοι, δεν είχα την πρόθεση να λάβω το λόγο, διότι, όπως και οι περισσότεροι συνάδελφοί μου, θεωρώ ότι αναδείξαμε όλα τα θετικά αυτού του νομοσχεδίου στις ομιλίες μας επί της αρχής. Όμως, αισθάνθηκα να εξανίσταμαι απ’ όλα αυτά που επί τρεις μέρες ακούγονται και που κάνουν το άσπρο μαύρο. Αισθάνομαι ένα νομοσχέδιο το οποίο έχει εξαιρετικά σημεία, το οποίο είναι κοινωνικά δίκαιο και αναδιανεμητικό να υφίσταται άδικα αυτήν την επίθεση και να είναι θύμα υποκρισίας. 
    Πού είστε οι πάντα λαλίστατοι κύριοι συνάδελφοι, που δεν χάνετε ευκαιρία, ακόμη και όταν δεν είναι νομοσχέδιο του Υπουργείου Οικονομικών, να αναφέρεστε στα κέρδη των τραπεζών; 
    Αυτό το νομοσχέδιο το φέρνει μια κυβέρνηση η οποία στον πρώτο χρόνο της θητείας της ρύθμισε τα πανωτόκια και έρχεται σήμερα με μια ρύθμιση, για την οποία δεν ακούσαμε κουβέντα, να φορολογεί το αφορολόγητο αποθεματικό των τραπεζών, τα κέρδη που θα προέρχονται από το αφορολόγητο αποθεματικό της προηγούμενης χρήσης, και να παρακρατεί το 100% των προβλεπόμενων φόρων. Τα προβλεπόμενα έσοδα είναι γύρω στα 300.000.000 ευρώ. Δηλαδή 300.000.000 ευρώ θα μπαίνουν εγκαίρως στα κρατικά ταμεία και στο δημόσιο προϋπολογισμό. 
    Καταγγέλλετε το παρόν νομοσχέδιο ως κοινωνικά άδικο, διότι εξομοιώνονται οι φτωχοί και οι πλούσιοι. Ποια είναι η αλήθεια; Για πρώτη φορά οι φτωχοί και οι μικρομεσαίοι απαλλάσσονται ενός άδικου φόρου. Επωφελούνται από την κρατική πολιτική για τα ακίνητα. Ο φόρος κληρονομιάς, ο φόρος γονικής παροχής αντικαθίσταται πλέον με ένα τέλος 1% πάνω από τα αφορολόγητα όρια για τις κατηγορίες α΄ και β΄ συγγενών. 
    Ποιος επωφελείται του μέτρου; Το 100% του ελληνικού λαού. Εκατόν εξήντα χιλιάδες ελληνικές οικογένειες σε ετήσια βάση επωφελούνται αυτής της ρύθμισης. Ο αγρότης, ο συνταξιούχος, ο μισθωτός δεν θα αγωνιούν πλέον, αν θα μπορέσουν να μεταβιβάσουν το σπιτάκι τους και αν θα μπορέσουν να πληρώσουν αυτή τη μεταβίβαση ή την περιουσία που απέκτησαν από γενεά σε γενεά. 
    Αντίθετα, όμως, να θυμίσω, συνάδελφοι της Αξιωματικής Αντιπολίτευσης, την πολιτική σας όσον αφορά τη μεταβίβαση, την κληρονομιά και τις γονικές παροχές των μεγάλων βιομηχανιών, των μεγάλων επιχειρήσεων, των ανωνύμων εταιρειών, όλων αυτών που είναι πραγματικά μεγάλες περιουσίες και με ρύθμισή σας του ν. 2691/2001 θεσπίσατε ένα φόρο της τάξεως από 0,6% έως 1,2%, όταν την ίδια στιγμή τους μικροκληρονόμους της κατοικίας α΄ και β΄ κατηγορίας τους φορολογούσατε με συντελεστές από 10% έως 30%;  Αυτή είναι η προοδευτικότητα και η αναλογικότητα για την οποία μας λέτε όλες αυτές τις μέρες; Δηλαδή ο βιομήχανος που κληροδοτεί στα παιδιά του να φορολογείται με 1,2% και αυτός που κληρονομεί το σπίτι του και την περιουσία που συσσώρευσε από γενεά σε γενεά με 30%; Αυτήν την αδικία, λοιπόν…
    ΠΑΝΑΓΙΩΤΗΣ ΛΑΦΑΖΑΝΗΣ: Γιατί δεν την διορθώνετε; 
    ΦΕΒΡΩΝΙΑ ΠΑΤΡΙΑΝΑΚΟΥ: Τη διορθώνουμε, κύριε συνάδελφε, διότι ερχόμαστε στο σημείο το σύνολο του ελληνικού λαού να πληρώνει λιγότερο φόρο απ’ αυτόν που κληρονομεί την επιχείρηση. Τη διορθώνουμε με αυτό το νομοσχέδιο. 
    ΠΑΝΑΓΙΩΤΗΣ ΛΑΦΑΖΑΝΗΣ: Το ίδιο κάνετε! 
    ΦΕΒΡΩΝΙΑ ΠΑΤΡΙΑΝΑΚΟΥ: Καταργούμε το φόρο μεγάλης ακίνητης περιουσίας. Ο ίδιος ο εισηγητής της Αξιωματικής Αντιπολίτευσης είπε αυτολεξεί: «Δούλευε καλά στην πράξη αυτός ο θεσμός;» -εννοεί το φόρο μεγάλης ακίνητης περιουσίας- «Εισέπραττε το δημόσιο τα νόμιμα;». 
      «Η απάντηση είναι όχι. Υπήρχε συνευθύνη και των δικών μας κυβερνήσεων». Δεν υπήρχε συνευθύνη, κύριοι, υπήρχε ευθύνη. Εφαρμόσατε έναν φόρο. Θελήσατε να εφαρμόσετε μία πολιτική. Αδυνατούσατε να εισπράξετε. Σύμφωνα με ομολογία του ίδιου του εισηγητή, το 96% όσων υπάγονταν στον φόρο μεγάλης ακίνητης περιουσίας δεν εισπράττονταν. 
      Φέρετε ευθύνη γιατί με τις πολιτικές σας οδηγούσατε αυτούς που ήταν μεγαλοϊδιοκτήτες ακινήτων να μεταβιβάζουν τις περιουσίες τους σε ανώνυμες εταιρείες και σε off shore. Ποια ήταν και είναι η ευθύνη της δικής μας Κυβέρνησης; Μία και μοναδική, να θεσπίσει ένα δίκαιο τέλος για τα ακίνητα, να αλλάξει πολιτική, να αλλάξει κατεύθυνση. 
      Επιβάλλουμε ενιαίο τέλος ακίνητης περιουσίας 1‰. Το συγκεκριμένο Τέλος δεν αφορά δυόμισι εκατομμύρια νοικοκυριά στα τέσσερα. Το 1‰ είναι προφανές ότι είναι ασήμαντο για τα μικρά περιουσιακά στοιχεία και μιλάμε για μικρά περιουσιακά στοιχεία, αυτά τα οποία εξαιρούνται βεβαίως, οι πρώτες κατοικίες και όλα αυτά που θα μπορούσαν να θεωρηθούν ότι κάποιος έχει πάνω από το μέσο όρο μία περιουσία. Είναι όμως μεγάλο το 1‰, για τις μεγάλες περιουσίες και μάλιστα αν ληφθεί υπ’ όψιν ότι αυτό θα εισπράττεται σε ετήσια βάση. Αυτό το τέλος αφορά όλες τις επιχειρήσεις και όλα τα ακίνητα, αφορά όλα τα ακίνητα των νομικών προσώπων, ακόμα και αυτών που είναι μη κερδοσκοπικού χαρακτήρα εφόσον δεν πρόκειται για ιδιόχρηση. 
      Μας εγκάλεσε ο πρώην Πρόεδρος της Βουλής γιατί δεν φορολογούμε τους πολυτελείς τάφους. Προτιμήσαμε να φορολογούμε τις πολυτελείς επαύλεις. Προτιμήσαμε να κάνουμε μία πολιτική που δεν θα ενθαρρύνει την εγγραφή των ακινήτων σε υπεράκτιες εταιρίες, διότι έτσι θα φορολογούνται πολύ περισσότερο, αλλά πλέον να υπάρχει μία συγκεκριμένη πολιτική όπου τα ακίνητα θα φορολογούνται σε μία βάση και θέλουμε να ελπίζουμε ότι και με τη θέσπιση του Κτηματολογίου, όπου και το Κτηματολόγιο αποτελεί και έναν από τους κυριότερους λόγους που δεν μπορούσε μέχρι τώρα να υπάρξει σοβαρή πολιτική για τα ακίνητα, ελπίζουμε ότι θα φτιάξουμε μία δίκαιη πολιτική και θα αποδώσουν τα μέτρα της Κυβέρνησης. 
      Ένα από τα αίτια της πολιτικής αναξιοπιστίας αποτελεί και η πολιτική υποκρισία και αυτές τις ημέρες σε αυτήν την Αίθουσα αισθάνθηκα να περισσεύει. Στην ιστορία της Αξιωματικής Αντιπολίτευσης, την πολιτική της ιστορία, πιστεύω ότι εγγράφεται στα αρνητικά της το γεγονός ότι δεν τόλμησε να ψηφίσει το Εθνικό Ταμείο Κοινωνικής Συνοχής. 
      Το σημερινό νομοσχέδιο είναι ένα νομοσχέδιο κοινωνικά δίκαιο γιατί ωφελεί το σύνολο του ελληνικού λαού, είναι αναδιανεμητικό γιατί πρώτη φορά φορολογεί περιουσίες οι οποίες ποτέ μέχρι τώρα στην ιστορία της χώρας δεν φορολογήθηκαν, δηλαδή διευθύνει τη φορολογική βάση εκεί που ποτέ μέχρι τώρα δεν τόλμησαν οι προηγούμενες κυβερνήσεις να αγγίξουν. 
      Επιπλέον, η αναλογία άμεσων-έμμεσων φόρων, όπως όλοι ομολογούν, αυτήν τη φορά ενθαρρύνεται υπέρ των άμεσων, όπως όλοι μέσα στη Βουλή έχουν μέχρι σήμερα διατυπώσει. Κατά συνέπεια θεωρούμε ότι έχετε πολιτική και κοινωνική υποχρέωση σήμερα να στηρίξετε αυτό το νομοσχέδιο. Αποτελεί μία ευκαιρία και είναι τιμή για σας, κύριε Υπουργέ, που το περνάτε σήμερα στη γιορτή σας!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαϊδου): Τον λόγο έχει ως προτασσόμενη δευτερολογία η κ. Ευδοξία Καϊλή για τέσσερα λεπτά.
      ΕΥΔΟΞΙΑ ΚΑΪΛΗ: Κυρίες και κύριοι συνάδελφοι, ο εισηγητής της Νέας Δημοκρατίας κ. Καράογλου, ξεκίνησε αυτήν τη συζήτηση με ένα ανέκδοτο. Ξεκινάει την ομιλία του λέγοντας ότι η Κυβέρνηση βήμα-βήμα με αυτό το διαφανές φορολογικό σύστημα αποκαθιστά την αξιοπιστία της πολιτικής, αποκαθιστά την χαμένη μας αξιοπιστία. Ποιος και πως; 
Με την κατάργηση του φόρου μεγάλης ακίνητης περιουσίας, αυξάνοντας τις ανισότητες και με μια αναδιανομή, ναι, αλλά υπέρ των ισχυρών.
      Ποια είναι η ουσία, λοιπόν, αυτού του νομοσχεδίου; Ότι ωφελείτε και απαλλάσσετε τους έχοντες και κατέχοντες με ελαφρύνσεις για τις μεγάλες περιουσίες και τους γόνους των πλουσίων οικογενειών. Η ασυλία των πλουσίων. Αυτό ακριβώς βλέπουμε τώρα, την ασυλία.
      Πείτε μας, κύριε Υπουργέ, όμως, αυτό μας έλειπε; Αυτή είναι η προτεραιότητά σας; Η ασυλία των πλουσίων; Αυτό μας ενδιαφέρει; Σας περισσεύουν χρήματα; Και αυτά τα χρήματα που μας περισσεύουν από πού τα στερούμαστε; Από την παιδεία, από την υγεία. Έχουμε, λοιπόν, χρήματα και δεν ξέραμε τι να κάνουμε;
      Θα μου πείτε, ποιος έδειξε κοινωνική ευαισθησία, ποιος αναλαμβάνει ευθύνες σε αυτή την Κυβέρνηση και για ποια δικαιοσύνη μιλάμε; Πάντα προσπαθείτε να μετακυλήσετε τις ευθύνες είτε στο ΠΑ.ΣΟ.Κ. είτε στην Ευρωπαϊκή Ένωση, πάντα σε άλλους. Τώρα μάλιστα τελευταία προσπαθείτε να την μετακυλήσετε και στους δημοσιογράφους.
      Μόνοι σας αποδομείτε τα όσα λέγατε για κοινωνική δικαιοσύνη και νομιμοποιείτε με αυτό τον τρόπο τη φοροδιαφυγή. Αλλά και τι κερδίζετε; Τίποτα. Τι κερδίζετε; Χαρίζετε χρήματα, που δεν υπάρχουν, γιατί τα στερείτε από βασικά αγαθά. Με αυτήν τη νεοφιλελεύθερη πολιτική χαρίζετε φόρους και δεν δίνετε λύσεις. Η νομιμοποίηση της φοροδιαφυγής γίνεται γιατί δεν μπορείτε να την ελέγξετε. Μα, αν δεν μπορείτε να την ελέγξετε, αφήστε να το κάνει κάποιος άλλος. Αυτό δεν είναι πάντως λύση.
      Αυτό δυστυχώς που αποδεικνύεται είναι ότι από υπηρέτες του λαού έχετε καταντήσει υπηρέτες των μεγάλων συμφερόντων. Αυτό είστε. Υπηρετείτε τα μεγάλα συμφέροντα. Πιο ξεκάθαρο δεν θα μπορούσε να γίνει. Αυτό είναι, ξέρετε, κυρίως απογοητευτικό και λυπηρό.
      Γιατί εγώ μιλάω με πάρα πολλά παιδιά στο internet και λαμβάνω πάρα πολλά μηνύματα, όσο κι αν νομίζετε ότι οι νέοι δεν ασχολούνται με την πολιτική. Και πρόσφατα ένα μήνυμα ιδιαίτερα ανησυχητικό έλεγε ότι κάποια παιδιά σκέφτονται να μεταναστεύσουν και αναρωτιόντουσαν αν θα πάνε να ζήσουν στο Λονδίνο, στην Ευρώπη ή στην Αμερική.
      Εκεί θα μας οδηγήσετε; Να μεταναστεύσουμε; Να φύγουμε από τη χώρα; Όχι. Όχι, κύριε Υπουργέ. Δεν έχουμε τέτοια διάθεση, γιατί δεν είμαστε όλοι ίδιοι. Δεν είναι αυτή η Ελλάδα που θέλουμε. Είναι αυτή η Ελλάδα που προσπαθείτε να κάνετε. Εμείς είμαστε εδώ για να σας αποκαλύψουμε.
      Γιατί έχετε καταντήσει την πολιτική μια κιτσάτη συναλλαγή με χαμηλής ποιότητας dvd, με δοσοληψίες κάτω από το τραπέζι, με εκβιασμούς. Συγκλονίζεται η χώρα και κανένας, κανένας από την Κυβέρνηση δεν αισθάνεται από μόνος του, χωρίς να το ζητήσουμε εμείς, να έρθει και να απολογηθεί, να δώσει εξηγήσεις –αν όχι να απολογηθεί- αν έχει δίκιο η Κυβέρνηση.
      Το ροζ όμως που ρίξατε και σε αυτή την υπόθεση έχει ξεθωριάσει. Και μαζί με αυτό θα αποκαλυφθείτε. Κρύβεστε, αλλά θα αναγκαστείτε αργά ή γρήγορα να αναλάβετε τις ευθύνες σας και γι’ αυτά τα θέματα. Η χώρα μας, η χώρα των Ολυμπιακών Αγώνων, μια χώρα που σας άφησε το ΠΑ.ΣΟ.Κ. με διεθνές κύρος, κατάντησε μια χώρα όμηρος των dvd, με Βουλευτές που κρύβονται, μια Κυβέρνηση που δεν απαντά αν εκβιάζει ή εκβιάζεται, αν συναλλάσσεται, αν προσπαθεί να ελέγξει τα Μέσα Μαζικής Ενημέρωσης και όποιον άλλον αντιστέκεται.
      Αυτή η Κυβέρνηση όμως, ξέρετε, δεν μπορεί να μείνει για πολύ έτσι. Θα αναγκαστεί να δώσει εξηγήσεις και απαντήσεις στον ελληνικό λαό. Και επειδή δεν είμαστε όλοι ίδιοι, δεν εξαγοράζονται όλοι, δεν εξαγοράζονται οι συνειδήσεις μας, θα είμαστε εδώ για να αποκαλύπτουμε τέτοιες πρακτικές, νεοφιλελεύθερες πολιτικές και μια πολιτική ευνοεί τους ισχυρούς.
      Και φυσικά δεν θα ψηφίσουμε αυτό το σχέδιο νόμου.
      Σας ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαϊδου): Κι εγώ σας ευχαριστώ.
      Το λόγο έχει ο κ. Ιωάννης Κοσμίδης, Βουλευτής της Νέας Δημοκρατίας.
      ΙΩΑΝΝΗΣ ΚΟΣΜΙΔΗΣ: Κυρίες και κύριοι συνάδελφοι, το σχέδιο νόμου που συζητούμε επιχειρεί βαθιά τομή στο φορολογικό σύστημα της χώρας μας. Καταβάλλεται προσπάθεια εκσυγχρονισμού προς την κατεύθυνση της απλούστευσης των διαδικασιών και την αύξηση της αποδοτικότητας της φορολογίας. Καταργεί το φόρο κληρονομιών και γονικών παροχών, απαλλάσσει την πρώτη κατοικία, εισάγει το ενιαίο τέλος ακινήτων και αντιμετωπίζει το λαθρεμπόριο καυσίμων.
      Ειδικά το ενιαίο τέλος ακινήτων εισάγεται με ιδιαίτερα χαμηλό φορολογικό συντελεστή και ευρεία φορολογική βάση. Με την εισαγωγή του ενιαίου τέλους ακινήτων το σύστημα γίνεται πιο δίκαιο και πιο ορθολογικό. Γι’ αυτό το σχέδιο νόμου πρέπει να υπερψηφιστεί απ’ όλους.
      Θα αναφερθώ στο άρθρο 8, για τις απαλλαγές από το ενιαίο τέλος. Αφορά τους κατοίκους μιας γεωργικής περιοχής της Χίου, τον Κάμπο της Χίου.
      Κύριε Υπουργέ, η περιοχή του Κάμπου Χίου βρίσκεται νότια της πόλεως της Χίου και είναι έκτασης εξίμισι χιλιάδων τετραγωνικών χιλιομέτρων. Είναι οριοθετημένη και χαρακτηρισμένη ως Κάμπος Χίου και αποτελεί ενιαίο γεωργικό και οικιστικό σύνολο μοναδικό στη χώρα μας. Χαρακτηρίζεται από τα ιδιαίτερα αρχιτεκτονικά στοιχεία των κτισμάτων, των εκκλησιών και των λοιπών στοιχείων και εγκαταστάσεων, από το μοναδικό φυσικό περιβάλλον, τις καλλιέργειες των εσπεριδοειδών και την ιδιαίτερη πολεοδομική και ιστορική φυσιογνωμία που διαθέτει η περιοχή. 
      Ο οικισμός του Κάμπου χαρακτηρίστηκε ως ιστορικός τόπος με την υπουργική απόφαση που δημοσιεύθηκε στο Φ.Ε.Κ. της Ελληνικής Δημοκρατίας στις 6 Σεπτεμβρίου του 1990. Ο χαρακτηρισμός αυτός ισχύει για την οριοθετημένη περιοχή και πέραν των ορίων αυτών σε βάθος μιας ιδιοκτησίας με το αιτιολογικό ότι αποτελεί μοναδικό οικιστικό γεωργικό σύνολο στον ελλαδικό χώρο, όπου συνυπάρχουν αρμονικά η κατοικία με τις γεωργικές λειτουργίες με χωροθετημένα διακόσια περίπου κτήματα περιβαλλόμενα από υψηλούς τοίχους.
      Τα αρχοντικά που αντιστοιχούν σε κάθε τμήμα, είναι εξαιρετικά δείγματα έργων τέχνης στο σύνολό τους, αλλά και στα επιμέρους μορφολογικά και αρχιτεκτονικά τους στοιχεία, υψίστης ιστορικής και αρχιτεκτονικής σημασίας με τα ισάριθμα βοηθητικά κτίσματα, τις περίτεχνες βοτσαλωτές αυλές, τις πέργκολες, τα μαγγανοπήγαδα, τα περιβόλια των εσπεριδοειδών και τα αξιοθαύμαστα για την εποχή αρδευτικά συστήματα με τα καλλωπιστικά γλυπτά, ώστε να αποτελούν ζωντανή πηγή πληροφοριών από το 14ο αιώνα μέχρι σήμερα για τις πολιτικές, οικονομικές και πολιτιστικές δομές της κοινωνίας της Χίου.
      Ο οικισμός του Κάμπου χαρακτηρίστηκε, επίσης, ως παραδοσιακός με το προεδρικό διάταγμα που δημοσιεύθηκε στο Φ.Ε.Κ. της 17ης Ιανουαρίου 1992 (Τεύχος Δ΄ , Αριθμός Φύλλου 33). 
      Όπως αντιλαμβάνεστε, κύριε Υπουργέ, η περιοχή είναι γεωργική με  μεγάλης έκτασης αγροτεμάχια (γήπεδα) εντός οικισμού, άρα δεν εμπίπτει στις διατάξεις περί απαλλαγών του ενιαίου τέλους της ακίνητης περιουσίας. Για να ικανοποιηθεί, όμως, το δίκαιο και εύλογο αίτημα περί απαλλαγής από το ενιαίο τέλος των γηπέδων, των αγροτεμαχίων δηλαδή που βρίσκονται εντός του οικισμού του Κάμπου της Χίου, πρέπει η παράγραφος 1 του άρθρου 8 του νομοσχεδίου να διατυπωθεί ως ακολούθως: «Απαλλάσσονται από το τέλος πρώτον, τα γήπεδα εκτός σχεδίου πόλης ή οικισμού και τα γήπεδα εντός κηρυγμένων ιστορικών τόπων, επί των οποίων έχουν δικαίωμα πλήρους ή ψιλής κυριότητας ή επικαρπίας φυσικά πρόσωπα».
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο Υφυπουργός Οικονομίας και Οικονομικών κ. Μπέζας.
      ΑΝΔΡΕΑΣ ΛΟΒΕΡΔΟΣ: Κύριε Υπουργέ, μήπως θέλετε να πούμε εμείς ένα-δυο πράγματα στη δευτερολογία μας και να μιλήσετε εσείς μετά;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εντάξει.
      ΠΡΟΕΔΡΕΥΟΥΣΑ (Βέρα Νικολαΐδου): Οπότε θα προηγηθούν οι εισηγητές.
      Ο κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Ήθελα να ζητήσω από τον κύριο Υπουργό να εντάξει στην τοποθέτησή του τα οικονομικά δεδομένα της επιβολής του ειδικού τέλους ακινήτων ως προς το Άγιο Όρος. Άκουσα χθες τον εισηγητή της Συμπολίτευσης κ. Καράογλου να θέτει το θέμα. Εγώ είμαι υποχρεωμένος να ζητήσω τα οικονομικά δεδομένα του θέματος.
      Επίσης, πληροφορηθήκαμε εδώ από τους δημοσιογράφους ότι το μεσημέρι είχε μια συνάντηση ο Υπουργός Οικονομίας και Οικονομικών με εκπροσώπους τεσσάρων μονών. Τι έδωσε η συνάντηση αυτή ως αποτέλεσμα; Και εν πάση περιπτώσει, πέρα από το τι έγινε με τη συνάντηση αυτή, ποια είναι τα οικονομικά δεδομένα; Τι θα εισπράξετε και έχετε γνώση του συνόλου της ιδιοκτησίας που δεν χρησιμοποιείται για λατρευτικούς σκοπούς, ούτως ώστε να συζητούσαμε την ένταξη του όλου θέματος στις απαλλαγές του άρθρου 8;
      Επιπλέον, θα ήθελα να πω στον εισηγητή της Συμπολίτευσης, ο οποίος και στην επιτροπή, αλλά και στη συζήτηση κατ’ άρθρον έθεσε το ζήτημα για τα άρθρα 1 έως 4 σχετικά με το φόρο κληρονομίας και γονικής παροχής, επειδή διαρκώς επαναλαμβάνει το ίδιο παράδειγμα και απευθύνεται στο ΠΑ.ΣΟ.Κ., δηλαδή μας ρωτάει για την περίπτωση ενός ακινήτου 350.000 ευρώ πόση ήταν παλαιότερα η σχετική φορολογία επί κληρονομίας ή γονικής παροχής, πόσο ελαφρύνθηκε το 2007, πόσο είναι σήμερα με τις ρυθμίσεις που η Κυβέρνηση εισηγείται και πόσο θα ήταν εάν οι προηγούμενες ρυθμίσεις διατηρούνταν σε ισχύ, ότι το παράδειγμά του δεν είναι κατανοητό, ως αιχμηρό τουλάχιστον, εναντίον των επιχειρημάτων μας.
      Εμείς επαναλαμβάνουμε –και μ' αυτό  κλείνω- ότι αποδεχόμαστε πλήρως την ύπαρξη φόρου κληρονομίας ή γονικής παροχής. Ζητάμε -και αυτό είναι ένα θέμα, το οποίο αφορά και τη δική μας συμπεριφορά, όταν ο λαός μας εμπιστευθεί- την ύπαρξη προοδευτικότητας, κλίμακας δηλαδή, σε ό,τι αφορά τους έχοντες και κατέχοντες και με τη σειρά προς τα κάτω, λιγότερα για τους μεσαίους και λιγότερα ή καθόλου για τους φτωχούς. Επαναλαμβάνω, 200.000 ευρώ είναι η απαλλαγή από φόρο κληρονομίας ή γονικής παροχής και προτείναμε, κυρία Πρόεδρε, και την αύξηση της κλίμακας, η οποία σήμερα φθάνει στο 30%, με κριτήριο το βαθμό συγγένειας, αλλά  και την αξία, ή το εμβαδόν της περιουσίας και είναι από τις χαμηλότερες στα κράτη-μέλη της Ευρωπαϊκής Ένωσης. 
      Το παράδειγμα που αναφέρει ο κ. Καράογλου, είναι ένα παράδειγμα που αφορά μία ακίνητη περιουσία, κοντά στις 400.000 ευρώ, την οποία εμείς δηλώνουμε ότι θέλουμε να φορολογείται με το φόρο κληρονομίας, ή με τη γονική παροχή και ανεβαίνοντας, ως προς το ύψος της, η ακίνητη ιδιοκτησία πρέπει να φορολογείται περαιτέρω. Δεν είναι, λοιπόν, αιχμηρό και δεν είναι κατανοητό, ως αιχμηρό, το επιχείρημα του αξιότιμου εισηγητού της Συμπολίτευσης, διότι συμπεριλαμβάνεται μέσα στα δεδομένα των δικών μας προτάσεων. 
      Σας ευχαριστώ, πάρα πολύ. 
      ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ. 
      Ο κ. Βορίδης έχει το λόγο. 
      ΜΑΥΡΟΥΔΗΣ  ΒΟΡΙΔΗΣ: Ως προς το θέμα των τροπολογιών –μία που φέρνει ο κ. Σγουρίδης και μία που φέρνει ο κ. Σηφουνάκης- εμείς αυτές θα τις στηρίξουμε. Θεωρούμε ότι είναι εύλογες και οι δύο και θα πω το εξής: Ειδικά την τροπολογία που φέρνει ο κ. Σηφουνάκης, θα πρέπει να την κάνετε δεκτή. 
      Τώρα, θα επαναφέρω το ζήτημα και το αίτημά μας και θα ήθελα μία τοποθέτηση και από τους συναδέλφους των άλλων κομμάτων, για το θέμα του να εξαιρεθούν πλήρως από το φόρο τα αγροτικά κτίσματα. Ετέθη και από πλευράς συναδέλφων του ΠΑ.ΣΟ.Κ. Ξέρω ότι έχετε κάνει ήδη μία κίνηση και υπό αυτή την έννοια το αναγνωρίζω, ότι εδώ υπήρξε μια ευελιξία από κυβερνητικής πλευράς, εξαιρώντας τους από το ελάχιστο  όριο του ενός ευρώ στον υπολογισμό, αλλά νομίζω ότι μπορούμε να το ολοκληρώσουμε αυτό το θέμα, ώστε να μην υπάρχει κάποιο ζήτημα εκεί. 
      Ένα ακόμη, το οποίο νομίζω, κύριε Υπουργέ, έστω και στο σημείο αυτό πρέπει να σκεφθείτε, είναι το εξής: Δεν ρυθμίζεται το θέμα της απαλλαγής του φόρου στην περίπτωση που υπάρχει θέμα κληρονομίας από μητριά, ή από πατριό και ίσως θα έπρεπε εδώ ενόψει της εγγύτητας της σχέσεως και εφόσον αυτό δε ρυθμίζεται διαφορετικά, να υπάρξει επίσης μία πρόσθετη ρύθμιση στο ζήτημα αυτό. 
      Τώρα, απλώς μία -πάλι νομίζω- οφειλομένη απαίτηση, για να μην αδικείται τουλάχιστον η δική μας η πλευρά στο επίπεδο της αντιπολιτεύσεως. Άκουσα από συνάδελφο, ότι δεν αναγνωρίσαμε τα θετικά του σχεδίου νόμου. Εμείς είπαμε ξεκάθαρα ότι και το θέμα της απαλλαγής το θεωρούμε πολύ σωστό, αλλά βεβαίως και το ζήτημα των τραπεζών το στηρίζουμε. 
      Τώρα βεβαίως νομίζω ότι εφόσον στηρίζουμε και μάλιστα συμφωνούμε σε κάτι, δεν έχει νόημα η επέκταση της επιχειρηματολογίας, υπό την έννοια ότι αφού συμφωνούμε έχουμε αποδεχτεί την επιχειρηματολογία και δεν χρειάζεται να παραβιάζουμε ανοιχτές θύρες λέγοντας πάρα πολλά. Μάλλον, όμως, τα επιχειρήματα της Αντιπολίτευσης, εκ της φύσεώς τους, εστιάζονται στο να προσπαθήσουν να πείσουν την Κυβέρνηση, αλλά και το Κοινοβούλιο, είτε την Κυβέρνηση να αλλάξει μία θέση είτε το Κοινοβούλιο να ψηφίσει και να τοποθετηθεί ως προς τα ζητήματα που είναι διαφορετικά από τη νομοθετική πρωτοβουλία.
      Απλώς υπάρχει μία διάταξη που αφορά το ζήτημα των διαφημιστών και εδώ εμφανίζεται, στην αιτιολογική έκθεση, στο άρθρο 31, ότι εισάγεται προκειμένου να αρθούν διαχειριστικές και λογιστικές δυσχέρειες και εκεί τουλάχιστον, προκειμένου να υπερψηφίσουμε αυτή τη διάταξη, θα θέλαμε, αν μη τι άλλο, πρόσθετες διευκρινίσεις ως προς το ποιες ήταν αυτές οι λογιστικές δυσχέρειες οι οποίες εμφανίστηκαν κατά την εφαρμογή του νόμου, ποιες δυσκολίες δημιουργήθηκαν και γιατί κρίνεται σκόπιμη η ψήφιση ενός τέτοιου άρθρου στο συγκεκριμένο σχέδιο νόμου.
       Αν μπορείτε, παρακαλώ, κύριε Υπουργέ, να μας δώσετε εδώ ορισμένες πρόσθετες διευκρινίσεις, προκειμένου να καταλήξουμε στη θέση μας, ειδικώς ως προς το θέμα του άρθρου 31. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υπουργέ, αν συμφωνείτε και εσείς, θα δώσω το λόγο για δύο λεπτά στον κ. Λοβέρδο και στον κ. Καραθανασόπουλο, να τοποθετηθούν επί των τροπολογιών, πολύ σύντομα και αμέσως μετά θα μιλήσετε εσείς.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):  Καλώς, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Ο κ. Λοβέρδος έχει το λόγο για δύο λεπτά.
      ΑΝΔΡΕΑΣ ΛΟΒΕΡΔΟΣ:  Κυρία Πρόεδρε, πραγματικά είστε επιεικής και σας ευχαριστώ πολύ. Δεν θα καταχραστώ τη δυνατότητα που μου δίνετε.
      Σπεύδω αμέσως να πω ότι σας προτείναμε στη Διαρκή Επιτροπή, συγκεκριμένα ο κ. Σηφουνάκης, να συμπεριληφθεί στο άρθρο 8, ως περίπτωση 1γ΄, η απαλλαγή από το ενιαίο τέλος των κτηρίων που έχουν κηρυχθεί διατηρητέα. Το σκεπτικό είναι προφανές νομίζω και το ανέπτυξε ο συνάδελφος. Δεν αντιδράσατε. Το έχει καταθέσει ως τροπολογία. Σπεύδω, ως εισηγητής της Αξιωματικής Αντιπολίτευσης, να στηρίξω αυτήν την τροπολογία. 
      Επίσης, στηρίζουμε την τροπολογία που κατέθεσε ο συνάδελφος, Βουλευτής του ΠΑ.ΣΟ.Κ., κ. Σγουρίδης.
      Ως προς τις υπουργικές τροπολογίες, κύριε Υπουργέ, αν είχατε την καλοσύνη, όπως κάνατε μέχρι τώρα, παρακαλώ, να παράσχετε διευκρινίσεις ως προς την τροπολογία που έχει να κάνει με τις συγχωνευόμενες επιχειρήσεις σχετικά με τον συνυπολογισμό των κερδών, με τις ζημιές που είχαν, ως προς την οποία η Εθνική Αντιπροσωπεία έχει ανάγκη από στοιχεία. Δηλαδή, πόσες επιχειρήσεις έχουν κάνει χρήση των ευεργετικών διατάξεων για τις συγχωνεύσεις; Πόσες είχαν ζημιά τη διετία εφαρμογής της ρύθμισης που είχαμε κάνει εμείς, άρθρο 8, παράγραφος 5, το έτος 2002;  Πόσο είναι το ποσό που δεν έχει καταβληθεί εξαιτίας της χρήσης των πιο πάνω ευεργετικών διατάξεων; Και ποιες ήταν οι διακυμάνσεις στο συνολικό προσωπικό των επιχειρήσεων μετά την ενοποίησή τους;
      Τέλος, σε ό,τι αφορά την τροπολογία που αφορά τα πανεπιστήμια, ένα ζήτημα που αφορά την εκκαθάριση από τη διανομή των συγγραμμάτων, θα θέλαμε να μας ενημερώσετε για τη γνώμη των πανεπιστημίων επί της ρυθμίσεως, την οποία εισάγετε ως τροπολογία.
      Σας ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου):  Και εγώ σας ευχαριστώ.
      Ο κ. Καραθανασόπουλος έχει το λόγο.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Σχετικά με τις τροπολογίες, δυστυχώς, από τις υπουργικές τροπολογίες, οι οποίες κατετέθησαν, το Κ.Κ.Ε. δεν θα μπορέσει να τις ψηφίσει, άσχετα εάν ορισμένες διατάξεις από αυτές που περιέχονται μπορεί να είναι εύλογες. Το λέω αυτό, γιατί υπάρχουν ταυτόχρονα με μία εύλογη διάταξη, η οποία θα μπορούσε να γίνει αποδεκτή, διατάξεις, οι οποίες στηρίζουν και ενισχύουν ταυτόχρονα την επιχειρηματική δράση, την κερδοφορία του κεφαλαίου. Μιλάω για παράδειγμα για την τροπολογία υπ’ αριθμ. 99, την οποία κατέθεσε ο Υπουργός κ. Αλογοσκούφης.
      Δεύτερον, μία περίπτωση η οποία έχει σημασία, είναι η τροπολογία σε σχέση με τα Ανώτατα Εκπαιδευτικά Ιδρύματα. Αναφέρθηκε και πριν ο εισηγητής του ΠΑ.ΣΟ.Κ. . Σε σχέση με αυτή θα χρειαζόταν μία καλύτερη αντιμετώπιση του ζητήματος. Βεβαίως, κατά τη γνώμη μας, το καθεστώς το οποίο με την προτεινόμενη διάταξη ζητείται να παραταθεί, δεν μπορεί να παραμείνει ως δικαιολογία. Εμείς, θεωρούμε ότι πρέπει συνολικά να αλλάξει. Αλλά, βεβαίως, τα νέα σχέδια τα οποία ετοιμάζονται και σε σχέση με το πλαίσιο νόμου και το προεδρικό διάταγμα που διέπει τη διανομή συγγραμμάτων στους φοιτητές, εμείς δεν μπορούμε να τα αποδεχτούμε. 
      Χρειάζεται μία γενικότερη αλλαγή και ριζική ανατροπή των θεμάτων που αφορούν τα συγγράμματα των πανεπιστημίων ως προς τους φοιτητές, στα πλαίσια της αναβάθμισης της δημόσιας δωρεάν ανώτατης εκπαίδευσης.
      ΠΡΟΕΔΡΕΥΟΥΣΑ (Βέρα Νικολαϊδου): Το λόγο έχει ο Υφυπουργός Οικονομίας και Οικονομικών κ. Μπέζας.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Πριν έρθω, κυρίες και κύριοι συνάδελφοι, σε απαντήσεις στα διάφορα ζητήματα τα οποία ετέθησαν κατά τη συζήτηση των άρθρων από τους κυρίους συναδέλφους, να επαναλάβω στην ουσία μία γενικότερη επισήμανση για το νόμο που εισάγουμε σήμερα και ζητούμε την ψήφισή του. 
      Είπα στην πρωτολογία μου ότι η φορολογία των ακινήτων στη χώρα μας αφορούσε και αφορά βέβαια ακόμα, πρωτίστως τη μεταβίβαση και δευτερευόντως αυτή καθ’ αυτήν την ιδιοκτησία. Περνάμε, λοιπόν, τώρα από τον έμμεσο τρόπο φορολόγησης της ακίνητης περιουσίας που υπήρχε μέχρι σήμερα, στην άμεση φορολόγησή της. Και αυτό δεν συμβαίνει μόνον στη χώρα μας, αλλά σε πάρα πολλές χώρες του κόσμου. Και για του λόγου το αληθές, θέλω να καταθέσω εδώ δύο πίνακες με στοιχεία που έρχονται από τον Ο.Ο.Σ.Α. και από τους οποίους προκύπτουν πολύ συγκεκριμένα πράγματα.
      Πρώτον, προκύπτει ότι σε όλες τις χώρες που περιλαμβάνονται στους πίνακες, φορολογείται η κατοχή, δηλαδή η ιδιοκτησία της περιουσίας. Και για την ακρίβεια η ιδιοκτησία, η κατοχή της περιουσίας, δεν φορολογείται μόνο στις χώρες που εμφανίζονται σ’ αυτούς τους πίνακες –εδώ είναι κάποιες μεγάλες ευρωπαϊκές χώρες- αλλά σχεδόν σε όλες τις χώρες του κόσμου. 
      Το δεύτερο που προκύπτει από αυτούς τους δύο πίνακες είναι ότι στην Ελλάδα μόνο το 13,05% των φόρων περιουσίας προέρχεται από ετήσιους φόρους στην ιδιοκτησία -και μέχρι στιγμής αυτοί οι φόροι είναι φόροι υπέρ Ο.Τ.Α. ή υπέρ τρίτων- και το 66,08% των φόρων προέρχονται από φόρους στις συναλλαγές, φόρου μεταβίβασης ακινήτων. Δηλαδή, κυρίως οι φόροι στη χώρα μας στην ακίνητη περιουσία προέρχονται από τις συναλλαγές, από τις μεταβιβάσεις και κατά μικρό ποσοστό από την ιδιοκτησία αυτή καθ’ αυτή.
      Στις άλλες χώρες η τάση είναι μάλλον αντίστροφη. Φορολογείται κυρίως η ιδιοκτησία και λιγότερο η μεταβίβαση. Για παράδειγμα, στη Γαλλία το 62,21% των φόρων προέρχεται από την  κατοχή της ακίνητης περιουσίας και μόλις το 17,49% από τις συναλλαγές, από τις μεταβιβάσεις. Ενώ στη Σουηδία το 62,67% των φόρων προέρχεται από την κατοχή της ακίνητης περιουσίας και το 22,15% από τις συναλλαγές.
      Τα παραπάνω λοιπόν δείχνουν ότι η εισαγωγή του ενιαίου τέλους ακινήτων, σε συνδυασμό βέβαια με τη σταδιακή κατάργηση του φόρου μεταβίβασης ακινήτων που έχουμε θεσμοθετήσει από το 2006, είναι μια πολιτική που δεν εφαρμόζεται μόνο στη χώρα μας, αλλά παρακολουθεί, θα λέγαμε, τις διεθνείς τάσεις που υπάρχουν.
      Επίσης, από τους ίδιους πίνακες προκύπτει ότι, σε σχέση με τα διεθνή πρότυπα, ο συντελεστής φορολόγησης που έχει επιλεγεί στη χώρας μας, 1‰ για τα φυσικά πρόσωπα και 6‰ για τα νομικά πρόσωπα, είναι πολύ χαμηλός σε σχέση με αυτόν που εφαρμόζεται σε άλλες χώρες. Αναφέρω για παράδειγμα ότι στη Φιλανδία ο συντελεστής αυτός είναι από 5‰ έως 1%, στην  Ιταλία από 4‰ έως 6‰, στην Αυστρία είναι από 0,5‰ έως 5‰. 
      Καταθέτω και τους δύο πίνακες στα Πρακτικά της Βουλής.
      (Στο σημείο αυτό ο Υφυπουργός Οικονομίας και Οικονομικών κ. Αντώνιος Μπέζας καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      ‘Ερχομαι τώρα σε κάποιες απαντήσεις-παρατηρήσεις, στις επισημάνσεις των συναδέλφων σε σχέση με συγκεκριμένα άρθρα.
      Ο κ. Καραθανασόπουλος, από το Κ.Κ.Ε. ζήτησε στο άρθρο 3 να υπάρχει όριο επιφάνειας στην απαλλαγή πρώτης κατοικίας. Πέρα από το όριο της επιφάνειας να υπάρχει και όριο στην αξία.
      Απάντησα και στην επιτροπή, το επαναλαμβάνω και σήμερα. Με βάση τις διατάξεις του νομοσχεδίου η αγορά πρώτης κατοικίας απαλλάσσεται από το φόρο μεταβίβασης, και από το τέλος συναλλαγής, εκεί όπου δεν υπάρχει φόρος μεταβίβασης, αλλά υπάρχει τέλος συναλλαγής. Και για την απαλλαγή αυτή έχουμε ορίσει ως ανώτατο όριο  την επιφάνεια των διακοσίων τετραγωνικών μέτρων που υπενθυμίζω ότι προσαυξάνεται κατά είκοσι πέντε τετραγωνικά για κάθε παιδί, από το τρίτο και μετά.
     Το όριο αυτό που έχει τεθεί...
     ΠΑΝΑΓΙΩΤΗΣ ΛΑΦΑΖΑΝΗΣ: Εξαιρείται από το Φ.Π.Α.; 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Η αγορά πρώτης κατοικίας βεβαίως εξαιρείται από το Φ.Π.Α. Αυτό το έχουμε θεσμοθετήσει στο νόμο για το Φ.Π.Α. στα ακίνητα.
     Το όριο που έχει τεθεί, είναι όριο μόνο στην επιφάνεια, γιατί θέλουμε να είναι ευρύ το όριο και να μην αφορά την αξία. Θέλουμε να είναι ευρύ το όριο, ώστε να ικανοποιηθεί η δέσμευση την οποία αναλάβαμε προεκλογικά, ότι θα έχουμε απαλλαγή στην απόκτηση πρώτης κατοικίας, είτε με αγορά είτε με κληρονομιά, εφόσον αυτή καλύπτει τις βασικές στεγαστικές ανάγκες. Πιστεύω ότι η συντριπτική πλειοψηφία των Ελλήνων που αγοράζουν πρώτη κατοικία, αγοράζουν κατοικία κάτω από διακόσια τετραγωνικά. Ταυτόχρονα, όμως, έχοντας όριο μόνο στην επιφάνεια αποτρέπεται και πιθανή ευνοϊκή μεταχείριση συμπολιτών μας με μεγάλα εισοδήματα, που θα επιχειρούσαν ή θα επιχειρήσουν να αγοράσουν κατοικία μεγαλύτερη των διακοσίων τετραγωνικών. Αν στην αγορά πρώτης κατοικίας, πέρα από το όριο της επιφάνειας, θέταμε και όριο στην αξία, θα περιορίζαμε κατά κάποιο τρόπο την απαλλαγή, ενώ θέλουμε να υπάρχει ευρεία απαλλαγή στην αγορά πρώτης κατοικίας. Αυτή είναι η λογική στην πρώτη κατοικία. 
     Στο ενιαίο τέλος ακινήτων υπάρχει άλλη λογική. Δεν υπάρχει, κύριε συνάδελφε, κάποια αντίφαση στο νομοσχέδιο, όπως αναφέρατε στην τοποθέτησή σας. Είναι διαφορετική η λογική που υπάρχει στο σχεδιασμό του ενιαίου τέλους ακινήτων. Στο ενιαίο τέλος ακινήτων απαλλάσσεται η κύρια κατοικία των φυσικών προσώπων για κατοικίες ως διακόσια τετραγωνικά και για αντικειμενικά προσδιοριζόμενη αξία έως 300.000 ευρώ. Εάν  η αξία δηλαδή υπερβαίνει τα 300.000 ευρώ, τότε γι’ αυτήν την επιπλέον αξία υπάρχει φόρος. Για το υπερβάλλον ποσό υπάρχει φόρος. 
     Ειδικά για το 2008, που είναι η πρώτη χρονιά εφαρμογής και ίσως η πιο κρίσιμη χρονιά εφαρμογής, γι’ αυτήν τη μεταρρύθμιση θα αφαιρείται ποσό έως 300.000 ευρώ από το μεγαλύτερο σε αξία ακίνητο. Αυτό το κάνουμε ειδικά για την πρώτη χρονιά του 2008, γιατί δεν προκύπτει από τα στοιχεία που υπάρχουν στο Ε9, ποια είναι η κύρια κατοικία. Τα επόμενα έτη εφαρμογής θα μας δηλώσουν μόνοι τους ποια θεωρούν κύρια κατοικία, οπότε αυτή θα απαλλάσσεται πλήρως. Στο πρώτο έτος εφαρμογής, επειδή αυτό δεν το γνωρίζουμε, αφαιρούμε ποσό 300.000 ευρώ από το ακίνητο μεγαλύτερης αξίας. 
     Στο ενιαίο τέλος ακινήτων υπάρχει επομένως πέρα από το όριο στην επιφάνεια και το όριο στην αξία των 300.000 ευρώ και αυτό γίνεται, για να μην έχουν την ίδια απαλλαγή ένα ακίνητο διακοσίων τετραγωνικών ή μικρότερης επιφάνειας σε μία περιοχή μικρής εμπορικής αξίας, με ένα ακίνητο ίσης επιφάνειας σε μία περιοχή μεγάλης εμπορικής αξίας. Δηλαδή, δεν θέλουμε να ευνοηθούν εδώ οι κατέχοντες μεγάλη ακίνητη περιουσία. Επαναλαμβάνω, λοιπόν, ότι δεν υπάρχει κάποια αντίφαση. Υπάρχει διαφορετική λογική στην απαλλαγή της πρώτης κατοικίας από τη λογική στην απαλλαγή της κύριας κατοικίας από το Ε.Τ.Α.Κ.. 
     Στο άρθρο 9 του νομοσχεδίου και ο κ. Λοβέρδος, αλλά και άλλοι συνάδελφοι ζήτησαν να υπάγεται προσθετικά στο αφορολόγητο όριο των διακοσίων τετραγωνικών και των 300.000 ευρώ για το Ε.Τ.Α.Κ. και ένα επιπλέον ακίνητο, ως κίνητρο διατήρησης των δεσμών με την περιφέρεια. Αυτό αναφέρει και η Ο.Κ.Ε. στη γνωμοδότησή της, να πάμε δηλαδή αθροιστικά, να συναθροίζονται οι επιφάνειες ή οι αξίες. Το Ε.Τ.Α.Κ. έχει σχεδιαστεί με τέτοιο τρόπο, ώστε να ενισχύεται ο θεσμός της οικογένειας. Η λογική, λοιπόν, εδώ είναι να μην δημιουργήσουμε αφορολόγητα όρια, αλλά να απαλλαγεί η κύρια κατοικία κάθε φυσικού προσώπου, η οποία μπορεί να είναι μία και δεν μπορεί να είναι δύο. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κυρία Πρόεδρε, θα μου δώσετε περίπου άλλα τόσα λεπτά, αν είναι δυνατόν, για να απαντήσω στα ζητήματα τα οποία έχουν τεθεί; 
     ΑΝΔΡΕΑΣ ΛΟΒΕΡΔΟΣ: Ναι, κυρία Πρόεδρε, να τον ακούσουμε. 
     ΠΡΟΕΔΡΕΥΟΥΣΑ (Βέρα Νικολαΐδου): Ναι, κύριε Υφυπουργέ, αλλά προσπαθήστε όσο το δυνατόν να είστε πιο σύντομος. 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Θα προσπαθήσω να είμαι όσο το δυνατόν πιο σύντομος. 
     Η κύρια κατοικία θεωρούμε ότι είναι ένας παράγοντας ενίσχυσης του θεσμού της οικογένειας, των δεσμών που υπάρχουν μεταξύ των μελών της οικογένειας.  Θέλουμε, λοιπόν, να απαλλάσσεται η κύρια κατοικία. Αν θέλαμε να συναθροίζονται αξίες ή επιφάνειες, θα πηγαίναμε στη λογική των αφορολογήτων ορίων που υπήρχε στο Φ.Η.Α.Π.. Δεν πάμε στα αφορολόγητα όρια, όπως υπήρχαν στο Φ.Η.Α.Π., αλλά στο σχεδιασμό του να απαλλάσσεται η κύρια κατοικία του φυσικού προσώπου. 
     Να δηλώσω και πάλι ότι βάση για τον υπολογισμό του Ε.Τ.Α.Κ. αποτελούν τα στοιχεία του αντικειμενικού προσδιορισμού της αξίας των ακινήτων, όπως προκύπτουν από το έντυπο Ε9, ότι η καταβολή του τέλους, θα γίνει με την ίδια διαδικασία, με τις ίδιες προθεσμίες που υπάρχουν στην καταβολή του φόρου εισοδήματος και ότι για τα νομικά πρόσωπα προβλέπεται η καταβολή σε τρεις ίσες διμηνιαίες δόσεις. 
      Η κ. Κατσέλη –νομίζω- έθεσε το θέμα της αφαίρεσης του φόρου γονικής παροχής προηγούμενων ετών στον υπολογισμό του Ε.Τ.Α.Κ., δηλαδή, όταν προσδιορίζουμε το ενιαίο τέλος ακινήτων, να αφαιρούμε τυχόν φόρο γονικής παροχής που έχει πληρωθεί τα προηγούμενα χρόνια. Πρέπει να σας πω ότι όλος αυτός ο σχεδιασμός που έχει γίνει για το ενιαίο τέλος ακινήτων, έχει γίνει με τέτοιο τρόπο, ώστε να μπορεί να καλυφθεί και από το πληροφοριακό μας σύστημα, μηχανογραφικά, και να μην υπόκεινται σε ταλαιπωρία και σε γραφειοκρατική επιβάρυνση οι πολίτες. Αυτό, λοιπόν, τεχνικά το οποίο έχει ζητηθεί δεν μπορεί να γίνει, γιατί θα πρέπει να ανατρέξουμε πίσω, πέντε, έξι, επτά ή δέκα χρόνια. Ο κάθε φορολογούμενος πρέπει να πηγαίνει στην εφορία, να ζητάει να δει τι φόρο είχε πληρώσει για τα ακίνητα αυτά, αν είχε πληρώσει φόρο γονικών παροχών. Στο Ε9 δεν υπάρχουν τέτοια στοιχεία για να υπολογιστούν αυτοί οι φόροι από τη Γενική Γραμματεία Πληροφοριακών Συστημάτων και να αφαιρεθούν, επομένως αυτό πρακτικά δεν μπορεί να γίνει. 
      Επίσης, δεν μπορεί να γίνει αφαίρεση χρεών δανείων από την ακίνητη περιουσία, πράγμα το οποίο υπήρχε στο Φ.Μ.Α.Π.. Και δεν μπορεί να γίνει, διότι για τον υπολογισμό του συντελεστή που θα εφαρμοστεί στο τέλος ακινήτων έχουν ληφθεί όλα αυτά τα ζητήματα υπ’ όψιν. Καταργήθηκαν τα απαλλασσόμενα ποσά που υπήρχαν στο Φ.Μ.Α.Π. και κρίθηκε σκόπιμο να μην αφαιρούνται τα χρέη των δανείων για την απόκτηση των ακινήτων. Οι παράμετροι αυτοί –επαναλαμβάνω- ελήφθησαν υπ’ όψιν στον προσδιορισμό του συντελεστή, ο οποίος είναι πάρα πολύ μικρός, όπως αποδεικνύεται από τους πίνακες που κατέθεσα, σε σχέση με άλλες χώρες, όπου εφαρμόζεται φόρος στην ιδιοκτησία ακίνητης περιουσίας. Εξ άλλου, οι τόκοι εξυπηρέτησης δανείων που έχουν αναληφθεί για την απόκτηση ακινήτων αφαιρούνται, προκειμένου για τον υπολογισμό του φορολογητέου εισοδήματος και για τα φυσικά πρόσωπα και για τα νομικά πρόσωπα. 
      Να διευκρινίσω, επίσης, σε σχέση με το άρθρο 11, τις εξαιρέσεις που υπάρχουν από τον κανόνα του 1 ευρώ ανά τετραγωνικό μέτρο. Το τέλος, όπως είπαμε, δεν μπορεί να είναι μικρότερο από αξία που αντιστοιχεί σε 1 ευρώ, ανά τετραγωνικό μέτρο. Για μεν τα φυσικά πρόσωπα από τον κανόνα αυτό εξαιρούνται τα ημιτελή κτήσματα, οι βοηθητικοί χώροι, αποθήκες, υπόγεια, κ.λπ.. Εξαιρούνται όλα τα κτήσματα τα οποία είναι σε δημοτικά ή κοινοτικά διαμερίσματα με πληθυσμό κάτω των 1.000 κατοίκων, σύμφωνα με τα στοιχεία της τελευταίας απογραφής και με την προσθήκη–βελτίωση την οποία κάναμε στην Επιτροπή Οικονομικών Υποθέσεων εξαιρούνται και τα κτήσματα των αγροτών –έγινε μία αναδιατύπωση εδώ στην Ολομέλεια για να είναι πιο σαφής η διάταξη- που χρησιμοποιούνται για γεωργική και κτηνοτροφική χρήση, για τα γεωργικά και κτηνοτροφικά κτήρια. Μέχρι εκεί. Δεν θα υπολογίζονται δηλαδή αυτά τα κτήρια στον κανόνα του 1 ευρώ ανά τετραγωνικό μέτρο, υπόκεινται όμως αυτά τα κτήρια στο ενιαίο τέλος ακινήτων, το οποίο θα είναι πάρα πολύ μικρό, διότι η αντικειμενική τους αξία είναι πάρα πολύ μικρή. Για τα νομικά πρόσωπα δεν υπάρχουν αυτές οι εξαιρέσεις από τον κανόνα του 1 ευρώ ανά τετραγωνικό μέτρο, υπάρχει η εξαίρεση μόνο για τα ημιτελή κτήσματα, αν έχουν στην ιδιοκτησία τους δηλαδή τα νομικά πρόσωπα ημιτελή κτήσματα. Το τι είναι ημιτελές κτήσμα έχει καθοριστεί, στη φορολογική νομοθεσία. 
      Πολλοί ομιλητές έθεσαν το θέμα της φορολόγησης των εξωχώριων εταιρειών. Εκείνο το οποίο εγώ θέλω να πω σ’ αυτήν τη φάση, είναι ότι η φορολογική επιβάρυνση που υπάρχει ήδη στα ακίνητα των εξωχώριων εταιρειών είναι σημαντική. Υπενθυμίζω ότι δεν καταργούμε τον φόρο 3% στην ακίνητη περιουσία των εξωχώριων εταιριών, αλλά το ενιαίο τέλος ακινήτων, το 6‰, έρχεται και προστίθεται σ’ αυτόν τον φόρο. Επιπλέον, όταν τα ακίνητα ιδιοχρησιμοποιούνται, φορολογείται το εισόδημα απ’ αυτά ως εισόδημα σύμφωνα με τη φορολογία εισοδήματος, με φορολογικό συντελεστή που ισχύει δηλαδή για τα αλλοδαπά νομικά πρόσωπα 25% και επιπλέον στα ακίνητα των εξωχώριων εταιρειών υπάρχει και το 3% του συμπληρωματικού φόρου. Άρα, στο σύνολό της η φορολογική επιβάρυνση είναι σημαντική και αυτό αποδεικνύεται από το γεγονός ότι ο αριθμός αυτών των εταιρειών βαίνει καθώς περνούν τα χρόνια μειούμενος, δηλαδή συνέχεια ελαττώνεται ο αριθμός αυτών των εταιρειών, διότι είναι μεγάλη πλέον η φορολογική επιβάρυνση που υπάρχει στην ακίνητη ιδιοκτησία τους. 
      Έρχομαι τώρα στο θέμα του πετρελαίου κίνησης, στην εξομοίωση του ειδικού φόρου κατανάλωσης. Ειπώθηκε ότι δίνεται μία ευρεία νομοθετική εξουσιοδότηση. Πρέπει να σας πω ότι ο νόμος καθορίζει, όπως ο νόμος πρέπει να καθορίζει, τα ουσιώδη στοιχεία αυτής της παρέμβασης. Οι Υπουργικές Αποφάσεις καθορίζουν τις τεχνικές λεπτομέρειες. Έτσι προβλέπει και το Σύνταγμα. Δεν μπορεί οι τεχνικές λεπτομέρειες να αναφέρονται στο σώμα του νόμου.
Δυστυχώς ή ευτυχώς αυτό το σύστημα της εξομοίωσης έχει πολλές τεχνικές λεπτομέρειες, οι οποίες παραπέμπονται σε υπουργικές αποφάσεις. Στις τοποθετήσεις μου όμως προσπάθησα να παρουσιάσω το τι θα εφαρμοστεί, το πώς θα εφαρμοστεί το σύστημα, με τις υπουργικές αποφάσεις που θα εκδοθούν, κι εν πάση περιπτώσει, τα ουσιώδη στοιχεία της παρέμβασης αυτής, του συστήματος που δημιουργείται, προβλέπονται μέσα στο νόμο. 
      Να ξεκαθαρίσω, επίσης, ότι δεν πρόκειται να οδηγηθούμε σε «βιομηχανία» πλαστών και εικονικών φορολογικών στοιχείων, διότι από τη στιγμή που έχουμε ενιαίο φόρο κι έχουμε εξασφαλίσει ότι μέχρι την πώληση στον τελικό καταναλωτή δεν θα υπάρχει διαφορετική τιμή, εστιάζουμε τους ελέγχους μας μόνο στον τελικό χρήστη. Το πληροφοριακό, ηλεκτρονικό σύστημα, το οποίο δημιουργούμε, μπορεί να ελέγχει κάθε κατανάλωση, σε σύγκριση με τις καταναλώσεις ανά τετραγωνικό μέτρο στην ίδια περιοχή και να εντοπίζει, όπου υπάρχει υποψία αδικαιολόγητη κατανάλωση, ειδοποιώντας τις Υπηρεσίες ελέγχου. Τον έλεγχο τον κάνουν οι Υπηρεσίες του Υπουργείου Οικονομίας και Οικονομικών. Το σύστημα εντοπίζει, αν υπάρχει υπέρμετρη κατανάλωση. 
      Επιπλέον το σύστημα παρακολουθεί και στην ουσία εξοστρακίζει κάθε προσπάθεια εισαγωγής πλαστών και εικονικών φορολογικών στοιχείων, διότι δημιουργείται μία μεγάλη ταμειακή μηχανή. Οι εμπλεκόμενοι στο σύστημα θα πρέπει να μας υποβάλλουν στοιχεία με τις αγορές και τις πωλήσεις. Ηλεκτρονικά, επομένως μπορούμε να εντοπίσουμε πολύ σύντομα αν προσπαθούν κάποιοι να εισαγάγουν μέσα στο σύστημα εικονικά και πλαστά φορολογικά στοιχεία. 
      Ο κ. Βερελής, μετ’ επιτάσεως σε σχέση με το άρθρο 23 έθεσε το θέμα της αποτελεσματικότητας, στην επιβολή του εφάπαξ φόρου επί των αποθεμάτων πετρελαίου θέρμανσης. Να ξεκαθαρίσουμε ότι οι κάτοχοι αποθεμάτων πετρελαίου θέρμανσης την προηγούμενη ημέρα από την ημερομηνία της εξομοίωσης, δηλαδή την 14η Φεβρουαρίου 2008 πλέον με την παράταση που δόθηκε, υποχρεούνται να απογράψουν όλα τα αποθέματα που έχουν και να τα δηλώσουν στις Δ.Ο.Υ. και να καταβάλουν εφάπαξ φόρο, που ισούται με τη διαφορά των φόρων. Δηλαδή, περίπου ισούται, συμπεριλαμβανομένου και του Φ.Π.Α., με 323 ευρώ ανά λίτρο αποθεμάτων που έχουν στη διάθεσή τους. 
      Η δήλωση αυτή ποσοτικά εισάγεται στο πληροφοριακό σύστημα, το οποίο έχουμε δημιουργήσει ως αγορά.  
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΟΥΣΑ (Βέρα Νικολαϊδου): Κύριε Υπουργέ, πρέπει να ολοκληρώσετε.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Για τις ποσότητες που θα πωληθούν σε τελικό καταναλωτή θα γίνεται η επιστροφή. Για τις ποσότητες που δεν έχουν δηλωθεί δεν μπορεί να υπάρχει επιστροφή. Είναι ξεκάθαρο αυτό. Αν δεν δηλώσουν τις ποσότητες, δεν μπορούν να πάρουν επιστροφή του φόρου. Δεν συμφέρει επομένως να μην δηλώσουν τις ποσότητες, διότι θα πρέπει να πωλούν το πετρέλαιο αυτό, που δεν μας το έχουν απογράψει και δεν μας το έχουν δηλώσει, με την ενιαία τιμή και δεν θα παίρνουν πίσω επιστροφή. Άρα, ποιος από τους τελικούς καταναλωτές θα αγοράζει τέτοιο πετρέλαιο; 
      Ο έλεγχος αυτών των αποθεμάτων γίνεται για τις μικρές επιχειρήσεις από τα φορολογικά στοιχεία αγοράς και πώλησης κι από τα φορολογικά βιβλία, κυρίως το Βιβλίο των Απογραφών. Για τις μεγάλες επιχειρήσεις, πέρα από το Βιβλίο Απογραφών, ο έλεγχος αυτός μπορεί να γίνει και από το Βιβλίο Αποθήκης.
      Να ξεκαθαρίσω, επίσης ότι οι αγρότες δεν χρειάζεται να υποβάλλουν φορολογικά στοιχεία, για να τύχουν της επιστροφής. Το σύστημα των επιστροφών επιτρέπεται με βάση την κοινοτική οδηγία 96/2006 και μάλιστα με βάση τα άρθρα 6 και 8 της οδηγίας. Σύμφωνα με την οδηγία αυτή, η Κοινότητα δεν παρεμβαίνει στον τρόπο επιστροφής που επιλέγει κάθε κράτος-μέλος. Η διαφορά του φόρου θα καθορίζεται με κοινές υπουργικές αποφάσεις. Πιο συγκεκριμένα, η βασική κοινή υπουργική απόφαση μεταξύ των Υπουργών Οικονομικών και του Υπουργείου Αγροτικής Ανάπτυξης θα καθορίζει δείκτες μηχανικής απασχόλησης, την κύρια κατανάλωση πετρελαίου ανά καλλιέργεια, καθώς και την ωριαία κατανάλωση ανά μηχάνημα. Θα υπολογίζεται το πετρέλαιο που αντιστοιχεί σε κάθε αγρότη και στην συνέχεια η διαφορά του φόρου θα επιστρέφεται και θα επιστρέφεται με πίστωση στον τραπεζικό λογαριασμό μέσω του συστήματος «ΔΙΑΣ», το δε κόστος αυτής της διατραπεζικής συναλλαγής θα το αναλαμβάνει το Δημόσιο. 
      Με τον τρόπο αυτό, ο υπολογισμός της διαφοράς του φόρου γίνεται με εντελώς αντικειμενική διαδικασία, με δείκτες και με συντελεστές που είναι αποδεκτοί από το Υπουργείο Αγροτικής Ανάπτυξης και από την ΠΑ.Σ.Ε.ΓΕ.Σ.. Και επειδή ετέθη το θέμα της συνολικής επιστροφής, αν υπάρχει συμφωνία με την ΠΑ.Σ.Ε.ΓΕ.Σ. στο συνολικό ποσό το οποίο θα επιστραφεί, το μείζον πιστεύω ότι είναι να αντιμετωπίσουμε αποτελεσματικά το πρόβλημα και είναι σημαντικό το ότι η ΠΑ.Σ.Ε.ΓΕ.Σ. δέχθηκε κατ’ αρχάς το σύστημα. Το ποσό επιστροφής θα το δούμε και πάλι με τις οργανώσεις των αγροτών στη φάση έκδοσης των υπουργικών αποφάσεων και θα το δούμε με κατανόηση, διότι επαναλαμβάνω το μείζον είναι να εφαρμόσουμε αυτό το σύστημα, που πιστεύω ότι είναι αποτελεσματικό. 
      Τέλος, σε σχέση με το αν περιλαμβάνεται η κτηνοτροφία ή όχι στις επιστροφές, εγώ θα διαψεύσω από το Βήμα το συνάδελφο από το Λαϊκό Ορθόδοξο Συναγερμό, που είπε προηγουμένως στην τοποθέτησή του ότι άλλα είπα στην επιτροπή κι άλλα είπα στην Ολομέλεια. Τα ίδια πράγματα που είπα στην Ολομέλεια, τα ίδια είπα και στην επιτροπή.
      Πρέπει να σας πω ότι στο νομοσχέδιο, στο άρθρο 22, χρησιμοποιούμε τον όρο «γεωργία» κι ο όρος «γεωργία», που αναφέρεται στο νομοσχέδιο, είναι ευρύς. 
      Επιτρέπει τη συνεχή διεύρυνση, τη συμπλήρωση του Μητρώου των Αγροτών με αυτούς που ασχολούνται με αγροτικές δραστηριότητες και είναι πρόσωπα, τα οποία δικαιούνται επιστροφών, με βάση την κοινοτική οδηγία. Απαραίτητη προϋπόθεση, βέβαια, είναι να υπάρχουν και τα αντίστοιχα αρχεία στον Ο.Π.Ε.Κ.Ε.Π.Ε.
      Για το αν περιλαμβάνεται ο όρος «κτηνοτροφία» στη γεωργία, θέλω να ενημερώσω ότι έχει υποβληθεί αρμοδίως ερώτημα από τις υπηρεσίες μας και η Ευρωπαϊκή Επιτροπή αποφάσισε να τεθεί το θέμα στην ατζέντα της επόμενης συνάντησης, που θα γίνει 31 Ιανουαρίου 2008 και 1 Φεβρουαρίου 2008 και αναμένουμε τις εξελίξεις από το ερώτημα, το οποίο έχουμε θέσει. Εν πάση περιπτώσει, η διατύπωση που υπάρχει στο νομοσχέδιο είναι γενική. Το νομοσχέδιο χρησιμοποιεί τον όρο «γεωργία».
      Ο κ. Λαφαζάνης ήταν απών, όταν έκανα αυτήν τη βελτίωση. Επαναφέραμε τον όρο «Χρηματιστήριο» για να μην υπάρχει καμμία παρεξήγηση. Είχαμε αντικαταστήσει στο άρθρο 1 και στην παράγραφο 1 τον όρο «Χρηματιστήριο» με τον όρο «Οργανωμένη Αγορά». Αυτό έγινε κατόπιν προτροπής της Έκθεσης της Επιστημονικής Επιτροπής της Βουλής. Ωστόσο, προς αποφυγήν οποιασδήποτε παρανόησης και αμφιβολιών, επαναφέραμε με διόρθωση την οποία έκανα, τον όρο «Χρηματιστήριο», σε αντικατάσταση του όρου «Οργανωμένη Αγορά». Δηλαδή, επαναφέραμε τη διάταξη στην αρχική της μορφή.
      Επίσης, σε σχέση με το άρθρο 27 και αυτά τα οποία ανέφερε ο κ. Λαφαζάνης για τη φορολογία των χρηματοοικονομικών προϊόντων, θέλω να πω ότι υπάρχει φοροδιαφυγή από τη μη φορολόγηση χρηματοοικονομικών παραγώγων.
      Είναι γεγονός ότι με την ανάπτυξη της οικονομίας, πολλοί επενδυτές αναζητούν να τοποθετήσουν τα κεφάλαιά τους σε νέα επενδυτικά προϊόντα, για να τους αποφέρουν μεγαλύτερες αποδόσεις. Μεταξύ αυτών είναι και οι τοποθετήσεις σε χρηματοοικονομικά παράγωγα του εξωτερικού.
      Η ελληνική φορολογική νομοθεσία, ο Κώδικας Φορολογίας Εισοδήματος, ορίζει ρητά ποια θεωρούνται χρηματοοικονομικά παράγωγα και ότι οι αποδόσεις αυτών αποτελούν εισόδημα από κινητές αξίες, υποκείμενο σε φορολογία.
      Επίσης, ορίζει ότι, εφόσον οι δικαιούχοι των εισοδημάτων αυτών είναι κάτοικοι Ελλάδος, υπάρχει υποχρέωση παρακράτησης φόρου 15% από την Τράπεζα η οποία μεσολαβεί.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υπουργέ, παρ’ ότι έχετε και την ονομαστική σας εορτή, πρέπει να σας διακόψω. Θα δευτερολογήσετε.
      ΑΝΔΡΕΑΣ ΛΟΒΕΡΔΟΣ: Πότε θα παρέμβουμε εμείς, κυρία Πρόεδρε;
      ΠΡΟΕΔΡΕΥΟΥΣΑ (Βέρα Νικολαΐδου): Δεν τελειώνουμε. Ακόμη, έχουν ζητήσει το λόγο οι Κοινοβουλευτικοί Εκπρόσωποι και καλό θα είναι να τηρούμε όλοι το χρόνο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Να σταματήσω εδώ και να δευτερολογήσω τότε, σε σχέση με το άρθρο 27 και για κάποια άλλα θέματα, τα οποία ετέθησαν, κυρία Πρόεδρε.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Έχετε κατά πολύ υπερβεί το χρόνο σας.
      Ευχαριστώ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα τρεις μαθητές και μαθήτριες και πέντε συνοδοί καθηγητές από το 1ο Γυμνάσιο Πάτρας.
      Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Κωνσταντίνος Γείτονας.
      ΓΕΙΤΟΝΑΣ ΚΩΝΣΤΑΝΤΙΝΟΣ: Εάν μετά από εικοσιένα λεπτά ομιλίας έχει και χρόνο δευτερολογίας ο κύριος Υπουργός, τότε εντάξει, τι να πούμε για τον Κανονισμό…
      ΠΡΟΕΔΡΕΥΟΥΣΑ (Βέρα Νικολαΐδου): Έχει το δικαίωμα να παρέμβει για τρία λεπτά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μα, νομίζω ότι εξάντλησε όλα τα περιθώρια από το χρόνο του.
      Εν πάση περιπτώσει, εγώ δεν θέλω να στερήσω τη δυνατότητα από το Προεδρείο να διευκολύνει την Κυβέρνηση να ομιλήσει. Σημασία, όμως, έχει ο κύριος Υπουργός όχι απλά να απαντά, αλλά να δείχνει ότι η Κυβέρνηση σέβεται και επηρεάζεται από το διάλογο.
      Η πρώτη μου πολιτική παρατήρηση, κυρία Πρόεδρε και κυρίες και κύριοι συνάδελφοι, είναι ότι από τις απαντήσεις του κυρίου Υπουργού, καθίσταται ολοφάνερο, πως μιλούσαμε όλες αυτές τις μέρες και στην επιτροπή και στην Ολομέλεια σε «ώτα μη ακουόντων». Καμμιά ουσιαστική βελτίωση, με βάση προτάσεις των κομμάτων της Αντιπολίτευσης, προτάσεις και τροπολογίες των Βουλευτών, δεν δέχθηκε η Κυβέρνηση. Αυτή είναι η αλήθεια. Ούτε ακόμα για το «χαράτσι» του ενός ευρώ, ανεξάρτητα από την αντικειμενική αξία, ούτε για τα θέματα της κύριας κατοικίας, όπου δημιουργείται νέα αδικία.
      Ασφαλώς, κύριε Υπουργέ, θέλετε να εισαγάγετε και κατοχυρώσετε την έννοια της κύριας κατοικίας που είναι μία. Αλλά η κύρια κατοικία έχει διαφορετική αξία ανάλογα με θέσεις και με τετραγωνικά. Και ακριβώς, δεν κάνετε ούτε εδώ την αναλογική διάκριση. Δείχνοντας την επιμονή σας σ' αυτό που έχω πει, στην ταξική αντίληψη για τη φορολογία. Η Κυβέρνηση δεν δέχθηκε επίσης πρόταση αλλαγής ούτε για την αύξηση της φορολογίας ακινήτων που ανήκουν σε εξωχώριες εταιρείες, σε off shore εταιρείες. Αυτή, λοιπόν, είναι η πρώτη μου παρατήρηση. Καμμιά πρότασή μας δεν έγινε δεκτή.
      Η δεύτερη παρατήρησή μου είναι σε σχέση με τις υπουργικές τροπολογίες.
      Κύριε Υπουργέ, έχετε ένα νομοσχέδιο το οποίο πέρα από τα  δύο κεφάλαια έχει και ένα τρίτο κεφάλαιο, με άλλες διατάξεις. Ψηφίσαμε το αναθεωρημένο Σύνταγμα, το νέο Κανονισμό της Βουλής για να απαλλάξουμε την Ολομέλεια από τροπολογίες και μάλιστα τροπολογίες άσχετες με την ουσία του νομοσχεδίου. Δεν έχει σημασία αν είναι σχετικό το Υπουργείο που τις φέρνει. Πάλι στην Ολομέλεια ενώ υπήρχε το κεφάλαιο με άλλες διατάξεις, η Κυβέρνηση φέρνει τρεις τροπολογίες που ρυθμίζουν θέματα που ήταν γνωστά για να συζητηθούν. Συνεχίζεται, λοιπόν, ο κοινοβουλευτικός κατήφορος με τις τροπολογίες.
      Κι έρχομαι τώρα στην ουσία του νομοσχεδίου. Κύριε Υπουργέ, απ’ όλη τη συζήτηση φάνηκε πλέον ότι η από σας λεγόμενη τρίτη φάση της φορολογικής σας μεταρρύθμισης είναι στην ίδια κατεύθυνση, μονοσήμαντη κατεύθυνση φοροεπιβάρυνσης των λαϊκών στρωμάτων και φοροελαφρύνσεων των ισχυρών. Με τις αλλαγές στη φορολογία των ακινήτων αυτό επιτείνεται. Τα παραδείγματα ήταν χαρακτηριστικά και οι απαντήσεις σας δεν ήταν καθόλου πειστικές. Κι όχι μόνο κάνετε αυτό, αλλά ανατρέπετε και βασική αρχή, συνταγματικά κατοχυρωμένη, δηλαδή της υποχρέωσης της συνεισφοράς των πολιτών στα δημόσια βάρη ανάλογα με τις δυνάμεις τους. Που μεταφράζεται σε αναλογικότητα και προοδευτικότητα, όσον αφορά τους φόρους. 
      Εσείς καταργείτε τον προοδευτικό φόρο κληρονομιάς και γονικής παροχής, που είχε σχέση με τον αναδιανεμητικό ρόλο του φορολογικού συστήματος και εισάγετε έναν αναλογικό φόρο επί δικαίων και αδίκων. Αυτή είναι η πραγματικότητα. Καταργείτε ταυτόχρονα το Φόρο Μεγάλης Ακίνητης Περιουσίας. Κι άκουσα και την κυρία συνάδελφο της Νέας Δημοκρατίας προηγουμένως, να μας επικρίνει. Ασφαλώς υπήρξαν προβλήματα στην εφαρμογή και πάντα παρουσιάζονται προβλήματα στην πράξη. Μία Κυβέρνηση δεν έρχεται να καταργήσει κάθε τι το οποίο είχε πρόβλημα στην εφαρμογή του, καταπατώντας εν προκειμένω αρχή φορολογικής δικαιοσύνης, που εξέφραζε ο Φόρος Μεγάλης Ακίνητης Περιουσίας, αλλά έρχεται να το βελτιώσει και να συμπληρώσει. Και μπορούσαμε να βρούμε νέα λειτουργικά στοιχεία όσον αφορά στις ρυθμίσεις, έτσι ώστε να αποδώσει περισσότερο αυτός ο φόρος και όχι να τον καταργήσουμε.
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Έτσι λοιπόν αυτό που κάνετε με το νομοσχέδιο είναι ότι χαρίζετε στους έχοντες και κατέχοντες. Δίνετε και ένα «καρότο» στους μικρούς, κρατάτε όμως, επίσης, για τους μικρούς και το μεγάλο ραβδί μέσα από το τέλος ακίνητης περιουσίας, το τέλος κατοχής. Αυτό λένε τα νούμερα. Δεν έχουμε φοροελάφρυνση, δεν έχουμε φιλολαϊκό νομοσχέδιο. Χάνετε πόρους, όπως λέει το Γενικό Λογιστήριο, 417,5 εκατομμύρια ευρώ λόγω της κατάργησης φορολογίας που υπήρχε και κερδίζετε 900.000.000 ευρώ λόγω επιβολής του Ειδικού Τέλους Ακίνητης Περιουσίας. Αυτό επιβαρύνει δικαίους και άδικους. Το ίδιο έγινε και σε σχέση με τις αλλαγές και μειώσεις στους συντελεστές φορολογίας των εταιρειών κ.λπ.. Μέσα από όλη, λοιπόν, τη φορολογική πολιτική και τώρα με τη φορολογία ακίνητης περιουσίας ανοίγετε την ψαλίδα της αδικίας. Το σύστημα το φορολογικό γίνεται πιο άδικο. 
      Έχω πει απ’ αυτό το Βήμα και το ξαναλέω, πρέπει να είναι πιστεύω στην αντίληψη όλων μας, ότι ένα άδικο φορολογικό σύστημα δεν αντιστρατεύεται μόνο την κοινωνική συνοχή, την κοινωνική αλληλεγγύη, την κοινωνική ευαισθησία, αλλά το άδικο φορολογικό σύστημα υποθάλπει και στρέφει τον κόσμο σε φοροδιαφυγή. 
      Αυτή είναι η αλήθεια, λοιπόν, για το νομοσχέδιο. Η φορολογική πολιτική σας στην τετραετία, σε συνδυασμό με την εισοδηματική πολιτική και στο καθεστώς αχαλίνωτης ακρίβειας οδήγησε ουσιαστικά σε αφαίμαξη των νοικοκυριών, με χαμηλά και μεσαία εισοδήματα. Αυτή είναι η ουσία της δήθεν φορολογικής σας μεταρρύθμισης.
      Εμείς επιμένουμε –το επανέλαβε προηγουμένως και ο εισηγητής μας- ότι οι ρυθμίσεις για το φόρο κληρονομίας θα έπρεπε να αλλάξουν μόνο ως προς τα αφορολόγητα. Να διπλασιαστούν τα αφορολόγητα και από εκεί κει πέρα να συνεχίσει να υπάρχει ο προοδευτικός συντελεστής, έτσι ώστε να παίζει το ρόλο της αναδιανομής το φορολογικό. 
      Δεν μπορεί να μεταβιβάζονται περιουσίες εκατομμυρίων ευρώ χωρίς φόρο. Δεν μπορεί μέσα από την κατάργηση, ουσιαστικά να χαρίζουμε στο μικρό οικογενειάρχη φόρο 200 με 300 ευρώ και να χαρίζουμε στον ισχυρό και στον πλούσιο φόρο 300.000 ευρώ. Είναι αντίληψη φορολογικής δικαιοσύνης αυτή; 
      Και σας είπαμε ακόμα ότι έπρεπε να μείνει ο φόρος μεγάλης ακίνητης περιουσίας και να βρούμε ρήτρες καλύτερης εφαρμογής και απόδοσής του. Σας κάναμε και προτάσεις για άλλες βελτιώσεις. Όπως για παράδειγμα ο κ. Λοβέρδος σχετικά με το 1 ευρώ το οποίο πραγματικά είναι χαράτσι. Καμία πρόταση δεν έγινε δεκτή. 
      Εμείς είπαμε τις αντιρρήσεις μας επί της αρχής. Δημιουργείτε πιο άδικο σύστημα. Παρόλα αυτά, προσπαθήσαμε με συγκεκριμένες προτάσεις, να βελτιώσουμε τις ρυθμίσεις που κάνατε. Και σ’ αυτό συναντήσαμε «τοίχο». Αυτή είναι η αλήθεια. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Θα πω μία κουβέντα για το άρθρο 22, κύριε Υπουργέ. Είπαμε και το ξεκαθαρίσαμε ότι δεν μπορεί να έχει κανένας αντίρρηση στην εξίσωση των ειδικών φόρων πετρελαίου θέρμανσης και κίνησης. Είπαμε, όμως, δύο ακόμα πράγματα.
      Το ένα είναι ότι αυτό που ρυθμίζουμε είναι το μικρό ποσοστό της λαθρεμπορίας. Η μεγάλη λαθρεμπορία έχει σχέση με το ναυτιλιακό καύσιμο και με τις εικονικές εξαγωγές. Σ’ αυτά δεν κάνετε τίποτα. Είχατε υποσχεθεί από την περασμένη τετραετία να φέρετε μέτρα. Το μόνο μέτρο που φέρατε είναι το Εθνικό Συμβούλιο Φοροδιαφυγής… Οργιάζει το λαθρεμπόριο. Ένα προς δέκα είναι αυτό που θα συλλάβετε, εφόσον αποδώσει το μέτρο της εξίσωσης. Είναι το δέκατο, με βάση τους υπολογισμούς, από αυτό που διαφεύγει με το λαθρεμπόριο των καυσίμων. Και εδώ περιμένουμε τα μέτρα σας. Αλλά εν πάση περιπτώσει γι’ αυτή τη ρύθμιση που φέρνετε είπαμε –όπως τόνισαν και οι φορείς- να μην προχωρήσουμε σε μέτρο ατελέσφορο. Μας φέρατε μία ρύθμιση ατελή. Παραπέμπετε βασικά στοιχεία, όπως είναι το θέμα του ελέγχου, σε υπουργικές αποφάσεις. Όλοι οι φορείς τους οποίους ακροαστήκαμε είπαν ότι έχουμε μία ρύθμιση η οποία δημιουργεί χρηματοοικονομικό κόστος -αυτό θα μετακυλήσει στην κατανάλωση, γιατί θα προπληρώνουν τα πρατήρια- διοικητικό κόστος -γιατί έχει γραφειοκρατία- και κυρίως ενέχει και τον κίνδυνο να δημιουργήσει και εστίες συναλλαγής και διαφθοράς με τα πλαστά δικαιολογητικά.
      Μας δώσατε ορισμένες απαντήσεις. Οι περισσότερες δεν είναι πειστικές. Μας παρουσιάσατε ένα θολό σύστημα. Δημιουργείτε μία αριθμομηχανή όπως είπατε, ένα είδος κομπιούτερ που θα δουλεύει ρολόι και θα ελέγχει το σύστημα. Πεισθήκαμε. Και δικαιωθήκαμε «πριν αλέκτωρ λαλήσει τρεις». Διότι λίγο πριν τελειώσουμε την τελευταία συνεδρίαση στην επιτροπή, εκεί που επιμένατε ότι όλα είναι εντάξει, έρχεσθε και μας φέρνετε αναβολή της εφαρμογής του συστήματος κατά ένα μήνα. Δικαιωθήκαμε, λοιπόν, κατ’ αρχάς ως προς τις επιφυλάξεις μας.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, παρακαλώ, κύριε συνάδελφε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω, κύριε Πρόεδρε.
      Κύριε Υπουργέ, λυπάμαι, όπως είπα που και με αυτή τη νομοθετική σας πρωτοβουλία συνεχίζετε ουσιαστικά την αντιλαϊκή πολιτική την οποία εφαρμόζετε σε όλους τους τομείς και ιδιαίτερα στη φορολογία. Μια πολιτική που επιβαρύνει τα αδύνατα στρώματα, τους αδύνατους, οι οποίοι έχουν φθάσει πλέον σε επίπεδα δυσπραγίας και από την άλλη μεριά ελαφρύνει και χαρίζει στους ισχυρούς. Το ίδιο κάνετε και με αυτό το νομοσχέδιο, γι’ αυτό και το καταψηφίζουμε. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας, κ. Καραθανασόπουλος. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κύριε Πρόεδρε.
      Παρά τις φιλότιμες προσπάθειες, του κυρίου Υπουργού ή και των ομιλητών της συμπολίτευσης, οφείλω να αναγνωρίσω, δεν μπορεί να αποκρυβεί η πραγματικότητα, κύριε Υπουργέ.
      Το συγκεκριμένο νομοσχέδιο και με βάση την εξαντλητική συζήτηση που έγινε και στην αρμόδια επιτροπή της Βουλής, αλλά και στην Ολομέλεια δεν είναι δίκαιο. Είναι αντιλαϊκό. Δεν χρειάζεται ιδιαίτερη προσπάθεια, για να αποδειχθεί ότι είναι αντιλαϊκό όσον αφορά τη φορολογία ακινήτων είτε της μεταβίβασης είτε της κατοχής. Και αυτό, γιατί απλά καταργείτε τους φορολογικούς συντελεστές. Άρα, διευκολύνετε, απαλλάσσετε τη μεγάλη ακίνητη περιουσία από τους φόρους όσον αφορά την κληρονομιά και τις γονικές παροχές. Αυτοί είναι οι οποίοι κερδίζουν. 
      Δεύτερον, όσον αφορά το φόρο κατοχής, μόνο και μόνο με την κατάργηση του φόρου μεγάλης ακίνητης περιουσίας φαίνεται καθαρά ο προσανατολισμός που έχετε. Απ’ αυτήν την άποψη γεννιέται στον καθένα το απλό ερώτημα: Μα, τα 660.000.000 -ευρώ, και παραπάνω- τα οποία έχουν εγγραφεί για το 2008 στον κρατικό προϋπολογισμό, από πού θα προέλθουν; Θα προέλθουν από τους μικρούς ιδιοκτήτες. Αντίθετα, οι μεγάλοι ιδιοκτήτες θα πληρώσουν λιγότερο φόρο, είτε τη μεταβίβαση είτε την κατοχή. 
      Άρα, εκ των πραγμάτων είναι βαθύτατα αντιλαϊκός ο συγκεκριμένος νόμος, κύριε Υπουργέ. Και είναι βαθύτατα αντιλαϊκός, γιατί ακριβώς εντάσσεται σε μία συγκεκριμένη λογική, τη λογική η οποία λέει ότι χρειάζεται η φορολογική πολιτική να αξιοποιηθεί ως εργαλείο ενίσχυσης της ανταγωνιστικότητας. Γι’ αυτόν ακριβώς το λόγο συνεχίσατε την πολιτική που βρήκατε από τους προκατόχους σας, όσον αφορά τη φορολογία των νομικών προσώπων των επιχειρήσεων, συνεχίσατε με τη μείωση των φορολογικών συντελεστών για τα υψηλά εισοδήματα και ολοκληρώνετε αυτή τη διαδικασία με τη φορολογία της ακίνητης περιουσίας, ενώ ταυτόχρονα διατηρήσατε τις ακραία ευνοϊκές ρυθμίσεις που βρήκατε από την προηγούμενη κυβέρνηση, όσον αφορά τη μεταβίβαση. Μιλάω για τη φορολογία μεταβίβασης κινητών αξιών του Χρηματιστηρίου ή μη, των μετοχών, δηλαδή 6‰ για τις εισηγμένες στο Χρηματιστήριο, 1,2% για τις μη εισηγμένες. Αυτή τη διατηρήσατε. 
      Ταυτόχρονα, όλη η προσπάθεια που κάνετε δεν είναι απλά και μόνο να επεκτείνετε τη φορολογική βάση και τη φορολογητέα ύλη, αλλά αντίθετα, να αλλάξετε τα ίδια τα χαρακτηριστικά της φορολογικής πολιτικής, αναδεικνύοντας ως «πρωτεύουσα» τη φορολογία στην κατανάλωση, δηλαδή αναδεικνύοντας τους έμμεσους φόρους ως βασικούς. Σε αυτό τουλάχιστον πηγαίνετε σε αυτήν τη ρότα, δηλαδή στους κατ’ εξοχήν αντιλαϊκούς φόρους. 
      Εμείς δεν είχαμε καμμία αυταπάτη ότι θα δεχόταν η Κυβέρνηση τις προτάσεις του Κ.Κ.Ε., για τη φορολογία των ακινήτων. Δεν περιμέναμε να κάνετε κάτι τέτοιο, γιατί ακριβώς έρχεται σε σύγκρουση, σε αντίθεση με τη φιλοσοφία σας, παρ’ ότι αυτές οι προτάσεις δεν είναι προτάσεις για το σοσιαλισμό, αλλά για το συγκεκριμένο κοινωνικοοικονομικό σύστημα που κάνουμε. Αυτή η διαδικασία, όμως, σημαίνει σύγκρουση. Σημαίνει σύγκρουση με τα συμφέροντα, τα οποία και εσείς υποστηρίζετε και εσείς εξυπηρετείτε και έχετε στρατηγική επιλογή να τα προασπίζεστε, δηλαδή με τα συμφέροντα της πλουτοκρατίας. 
      Θα περιμέναμε τουλάχιστον ορισμένα πολύ ακραία και εξόφθαλμα φαινόμενα αυτής της αδικίας να τα αντιμετωπίζατε. Όχι μόνο κανένας δεν θα σας έλεγε τίποτα, αλλά τουλάχιστον, για αυτούς που πραγματικά υποφέρουν δεν θα πηγαίνατε σε μία τέτοια ακραία φορολογική αντιμετώπιση. 
      Κύριε Υπουργέ, ποιος θα σας έλεγε κάτι, αν για την απαλλαγή από το φόρο της πρώτης κατοικίας συμπεριλαμβάνατε και ανώτατο όριο στην αντικειμενική αξία; Θα σας έλεγε κανείς ότι είναι άδικο; 
      Τώρα, όπως το κάνετε, είναι άδικο, κύριε Υπουργέ. Γιατί, ανεξαρτήτως αντικειμενικής αξίας, έχει την ίδια αντιμετώπιση. 
      Από πού και ως που για έναν που θα αγοράσει στα Ζαρουχλέϊκα της Πάτρας ή στο Πέραμα κατοικία διακοσίων τετραγωνικών μέτρων να είναι το ίδιο μ’ έναν που θα αγοράσει στην Εκάλη ή στο Ψυχικό; Γιατί να υπάρχει η ίδια αντιμετώπιση; Βεβαίως υπάρχει η ίδια αντιμετώπιση, γιατί θέλετε να ενθαρρύνετε την αγορά ακινήτων, να την ενισχύσετε και να την στηρίξετε. Αυτό μπορώ να το καταλάβω, όμως δεν είναι δίκαιο. Όμως κανείς δεν θα σας έλεγε τίποτε, εάν εφαρμόζατε και όριο επί της αντικειμενικής αξίας. 
      Δεύτερο ζήτημα, απλά, γιατί δεν καταργείτε το ελάχιστο στο 1 ευρώ ανά τετραγωνικό μέτρο; Μα ποιος θα το πληρώσει αυτό, κύριε Υπουργέ, το ελάχιστο 1 ευρώ ανά τετραγωνικό μέτρο; Αυτοί οι οποίοι έχουν κτίσματα πολύ μικρά ως έκταση και με πολύ μικρή αντικειμενική αξία. Άρα, λοιπόν, οι μικροϊδιοκτήτες. Ούτε και σ’ αυτό κάνετε πίσω. 
      Τρίτο ζήτημα, σας έθεσα να απαλλάξετε σ’ ένα μικρό χρονικό διάστημα τις κατοικίες των πυρόπληκτων περιοχών από το ενιαίο τέλος ακίνητης περιουσίας. Δεν το κάνετε όμως ούτε και αυτό. Εδώ καταστράφηκαν οι περιουσίες τους, δεν έχουν εισόδημα και όμως εσείς βάζετε φόρο έστω και αυτόν τον ελάχιστο. Γιατί είπε μία αξιότιμη ομιλήτρια της Συμπολίτευσης, ότι «εντάξει λίγο φόρο θα πληρώσουν». Μα δεν έχουν ούτε καν εισόδημα και δεν πλήρωναν φόρο και τώρα τους αναγκάζετε να πληρώσουν φόρους. 
      Τέλος, όσον αφορά στο λαθρεμπόριο καυσίμων, να μην υπάρχει  αυταπάτη, κύριε Υπουργέ. Προσπαθείτε να καλλιεργήσετε μία εικόνα της Κυβέρνησης η οποία θέλει να καταπολεμήσει τη διαφθορά, θέλει να καταπολεμήσει το λαθρεμπόριο, τη διαπλοκή, ταυτόχρονα όμως τα αποτελέσματα, όχι μόνο είναι αντίθετα από αυτήν την προσπάθεια την οποία θέλετε να επιδείξετε, αλλά δεν επιβεβαιώνουν τη διάθεσή σας. Και ακριβώς αυτή η διαδικασία για την πάταξη του λαθρεμπορίου των καυσίμων, το μόνο το οποίο θα κάνει θα είναι να μετακυλήσει ένα κόστος βαθειά γραφειοκρατικού μηχανισμού, τον οποίον θέλετε να δημιουργήσετε στις τσέπες των καταναλωτών πετρελαίου θέρμανσης αλλά και των αγροτών. Γιατί ακριβώς, έστω και για τα μάτια του κόσμου δεν κάνετε μία προσπάθεια να αντιμετωπίσετε το λαθρεμπόριο από τις ναυτιλιακές εταιρίες και από την εξαγωγή πετρελαίου, που ακριβώς είναι ο κύριος όγκος της λαθρεμπορίας των καυσίμων. Μάλιστα, προχωράτε και ένα βήμα παραπέρα, δίνοντας τη δυνατότητα, όπως προβλέπεται από το σχέδιο νόμου, η συλλογή πληροφοριακού υλικού και στοιχείων και η καταγραφή της κατάστασης αλλά και ο έλεγχος να δοθεί σε χέρια ιδιώτη, για την αντιμετώπιση των φαινομένων αυτών, που ακριβώς «Γιάννης θα κερνάει και Γιάννης θα πίνει» από αυτήν τη διαδικασία. 
      Με βάση όλα αυτά, είναι φανερό ότι το Κ.Κ.Ε. δεν θα το στηρίξει και στο σύνολό του αλλά και στα επί μέρους άρθρα το συγκεκριμένο σχέδιο νόμου.
      ΠΡΟΕΔΡΕΥΩΝ (Γεώργιος Σούρλας): Ο κ. Λαφαζάνης έχει το λόγο για τέσσερα λεπτά.
      ΠΑΝΑΓΙΩΤΗΣ ΛΑΦΑΖΑΝΗΣ:  Ολοκληρώνεται, βεβαίως, η συζήτηση επί του νομοσχεδίου. Είναι αξιέπαινη η προσπάθεια του κυρίου Υφυπουργού, ο οποίος προς τιμήν του κάθισε σ’ όλη τη διάρκεια των συζητήσεων και παρακολούθησε επιμελέστατα τη συζήτηση, να προσπαθήσει να απαντήσει και να κάνει κάποιες μικροβελτιώσεις επί του νομοσχεδίου αλλά η φιλοσοφία του δεν έχει αλλάξει. Η φιλοσοφία αυτού του νομοσχεδίου παραμένει και είναι μία βαθύτατα ταξική λογική αυτού που είπα, ενός φεουδαρχικού καπιταλισμού. Οι βαρόνοι κληρονομούν μεγάλη ακίνητη περιουσία αφορολόγητα! 
      Αυτό, βεβαίως, είναι μία πρωτοφανής αλλαγή, η οποία γίνεται στην Ελλάδα. Είπα ότι ξεκίνησε από τις κινητές αξίες επί των ημερών της κυβέρνησης του ΠΑ.ΣΟ.Κ. και κλιμακώνεται τώρα στη Νέα Δημοκρατία. Από εδώ και εμπρός, υπάρχει φορολογική σχεδόν ασυλία όσον αφορά στα κέρδη των ιδιωτών και των μεγάλων επιχειρηματικών ομίλων είτε είναι επιχειρήσεις, επιχειρηματικοί όμιλοι, είτε ιδιώτες που επενδύουν στο Χρηματιστήριο. 
Επίσης διευρύνεται μία φορολογική ασυλία ακόμα και στην κληρονομιά όσων κατέχουν μεγάλη ακίνητη περιουσία ή μεγάλες περιουσίες σε κινητές αξίες.
	Η Ελλάδα αλλάζει όψη, γίνεται μία Ελλάδα των πάμπλουτων, που τους ευνοεί η νομοθεσία με όλα τα σχετικά δυνατά μέσα. Αυτοί που μένουν ανήμποροι και ανυπεράσπιστοι πλέον στην κοινωνία μας, είναι τα φτωχότερα στρώματα, οι αδύναμοι, αυτοί που δεν μπορούν να αναρριχηθούν στην αγοραία «ζούγκλα» που κυριαρχεί σήμερα και επομένως να περάσουν σ’ άλλη κλίμακα, όσον αφορά τα εισοδήματά τους. 
      Νομίζω ότι θα έχει δραματικές ιστορικές συνέπειες για το μέλλον της χώρας μας, αυτό που έχει συντελεστεί όλα αυτά τα τελευταία χρόνια και που κλιμακώνει η Κυβέρνηση της Νέας Δημοκρατίας. Αυτό το λέω μετά λόγου γνώσεως, διότι είμαστε σ’ ένα πνιγηρό κλίμα στην πολιτική και δημοσιογραφική ζωή. 
      Συζητάμε για σκάνδαλα, αλλά κανείς δεν λέει αυτήν την ώρα ότι μ’ ένα νομοσχέδιο για τα επόμενα δέκα χρόνια, θα έχουν χαριστεί δισεκατομμύρια ευρώ στους πιο πλούσιους ανθρώπους αυτής της χώρας. Θα έχουν χαριστεί, βεβαίως, με το νόμο και με τη «βούλα» της επικύρωσης από την ελληνική Βουλή, κάτι όμως που δεν αλλάζει επί της ουσίας τα πράγματα. Δυστυχώς όμως η σκανδαλοθηρία οδηγείται αλλού και χάνονται τα ουσιαστικά πράγματα που αφορούν την πολιτική και την στρατηγική αυτής της χώρας και το πού οδεύουμε.
	Θα πω και κάτι άλλο για την εξίσωση του πετρελαίου θέρμανσης με το πετρέλαιο κίνησης. Πολύ φοβάμαι ότι αντί να πατάξετε τη λαθρεμπορία, κινδυνεύετε να έχετε μεγάλες απώλειες εσόδων. Όλοι θα έχουν συμφέρον πλέον, να κάνουν τιμολόγια με υπέρογκες ποσότητες και να αναζητούν επιστροφές φόρου από το δημόσιο. Είναι πάρα πολύ αμφίβολο, με τη λειτουργία που έχει το σημερινό κράτος, αν θα μπορούν οι εφοριακές υπηρεσίες να κάνουν όλον αυτόν το φόρτο και τον όγκο των διασταυρώσεων, που θα κυμαίνεται σ’ όλη την κλίμακα πλέον από τα διυλιστήρια, το πετρέλαιο εξαγωγών, το ναυτιλιακό πετρέλαιο, μέχρι τις εταιρείες εμπορίας πετρελαίου, τους λιανέμπορους, μέχρι και τον απλό καταναλωτή. Φοβάμαι ότι ένα κύμα επιστροφών θα κάνει το δημόσιο και ότι θα καταβάλλει λεφτά εκεί όπου δεν τα δικαιούνται.
	Θεωρώ αμφίβολης συνταγματικότητας τις διατάξεις εκείνες που παραπέμπουν σε υπουργικές αποφάσεις, διότι μέσα απ’ αυτές τις αποφάσεις, μπορεί να προκύπτει φορολογική επιβάρυνση και επιβάρυνση στον καταναλωτή. Εν πάση περιπτώσει, δεν τις κάνετε ούτε καν με προεδρικά διατάγματα, ώστε να ελέγχεται η νομιμότητά τους. Αυτές οι υπουργικές αποφάσεις μπορεί να αλλάξουν όλο το πλαίσιο των προθέσεων, που εκφράζει το νομοσχέδιο, έστω όπως τις εκφράζει. 
      Θα μου πείτε: «Δεν έχετε εμπιστοσύνη στην Κυβέρνηση και στον Υπουργό;». Απόλυτη, αλλά δεν έχει σημασία το αν υπάρχει εμπιστοσύνη. Το θέμα είναι πρακτικά τι θα γίνει μ’ αυτές τις υπουργικές αποφάσεις. Θα ήμουν πάρα πολύ περίεργος να δω κάποια στιγμή αυτές τις υπουργικές αποφάσεις και να κάναμε και μία συζήτηση μετά τις 15 Φεβρουαρίου επ’ αυτών, διότι εδώ ζούμε και ξέρουμε πώς λειτουργούν τα πράγματα σ’ αυτήν τη χώρα.
	Τέλος, κάνω μία έκκληση στον κύριο Υφυπουργό και γενικότερα στο Υπουργείο Οικονομίας και Οικονομικών και στην Κυβέρνηση, να δει καλύτερα το θέμα των αγροτών. Η Ελλάδα κινδυνεύει από απερήμωση. Η Ελλάδα έχει φτάσει στα όρια πλέον συμμετοχής της αγροτικής οικονομίας στο Α.Ε.Π., που έχουν πολύ πιο προωθημένες καπιταλιστικές χώρες όπως η Αγγλία και η Σουηδία, ενώ έχει σχετικά μεγάλο όγκο αγροτικού πληθυσμού. Υπάρχει μεγάλος όγκος πληθυσμού με μικρή συμμετοχή στο Α.Ε.Π., πάρα πολύ μικρή, που υπολογίζεται πλέον στα δάχτυλα του ενός χεριού. Καταλαβαίνετε, λοιπόν, πού οδηγούμαστε, σε σχέση με την αγροτική παραγωγή και με τον αγρότη.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Γεώργιος Σούρλας): Σας παρακαλώ, ολοκληρώστε, κύριε συνάδελφε.
	ΠΑΝΑΓΙΩΤΗΣ ΛΑΦΑΖΑΝΗΣ: Θα σας κάνω έκκληση να είστε πάρα πολύ ευαίσθητοι σ’ αυτό το θέμα, έτσι ώστε να μην υπάρξει επιβάρυνση ιδιαίτερα της μικρομεσαίας αγροτιάς μέσα απ’ αυτήν την αλλαγή. 
	Εν πάση περιπτώσει, μην φοβόσαστε και κάποια επιδότηση, αν μπορεί να προκύψει μία έμμεση επιδότηση στον αγρότη μέσω αυτών των μέτρων.
Μην τη φοβόσαστε, αλλά να φοβηθείτε πάρα πολύ να τον αδικήσετε σ’ αυτή την περίπτωση.
      Καταλήγω, λέγοντας ότι ψηφίζουμε μόνο το άρθρο 26. Όλα τα άλλα άρθρα τα καταψηφίζουμε. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λαφαζάνη. 
      Το λόγο έχει ο Κοινοβουλευτικός Εκπρόσωπος του ΛΑ.Ο.Σ. κ. Πολατίδης.
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
      Έχει προηγηθεί αρκετή συζήτηση και θα πω μόνο λίγα πράγματα. Κατ’ αρχάς να ορίσουμε τι είναι η ιδιοκτησία και τι σημαίνει για τους Έλληνες, γιατί υπάρχει μια τελείως διαφορετική για μας τους Έλληνες σχέση με κάποια κτίσματα ή κάποια οικόπεδα, για τα οποία είτε έχει εργαστεί πολύ η οικογένεια για να τα αποκτήσει είτε πάνε από γενιά σε γενιά. Εκεί υπάρχει κάτι θετικό στο νομοσχέδιο, αλλά υπάρχει ταυτόχρονα και η κατάργηση του φόρου μεγάλης ακίνητης περιουσίας, η οποία αναφέρεται, κυρίως, σε κάποιους που κερδοσκοπικά προσπαθούν να επενδύσουν στα ακίνητα. Υπάρχει η κατάργηση του φόρου σε αυτούς και η αντικατάσταση μ’ ένα φόρο κατοχής.
      Εδώ πάμε πλέον να περάσουμε από την ελληνική έννοια για την ιδιοκτησία, που η ίδια υπάρχει και στις Ηνωμένες Πολιτείες της Αμερικής και σ’ άλλες χώρες ενδεχομένως, όπου εκεί ο ιδιοκτήτης είναι πράγματι ο ιδιοκτήτης, σε μια κατάσταση όπου ο ιδιοκτήτης είναι πλέον ενοικιαστής, όπως ισχύει σ’ άλλες χώρες (Αγγλία, Γερμανία). Είναι ο προσωρινός χρήστης του ακινήτου, το οποίο ανήκει στο κράτος. 
      Εδώ τι πρόβλημα ανακύπτει; Έχουμε αυτήν τη στιγμή κάποιους φορολογικούς συντελεστές, συγκεκριμένα το 1‰, που ισχύει για τα φυσικά πρόσωπα και με την αντικειμενική αξία, οι οποίοι όμως με τη λογική που βάζει το νομοσχέδιο, υπόκεινται σε μεγάλα περιθώρια για κατάχρηση. Τι θα γίνει αν αρχίσουν να ανεβαίνουν οι αντικειμενικές αξίες, κύριε Υπουργέ; Τι θα γίνει αν αύριο μεθαύριο υπάρχει πρόβλημα στην εκτέλεση του προϋπολογισμού και αρχίσουμε να έχουμε διαρκείς αυξήσεις τόσο στις αντικειμενικές αξίες όσο και σε αυτόν το συντελεστή, ο οποίος μπορεί να γίνει 1‰, 2‰, 3‰ και έτσι να αυξάνονται συνεχώς τα έσοδα του δημοσίου, κάνοντας όμως απαγορευτική τη χρήση ορισμένων ακινήτων πλην της πρώτης κατοικίας για συγκεκριμένες οικογένειες, οι οποίες φυσικά, δεν θα έχουν την οικονομική δυνατότητα να τα πληρώσουν; 
      Εμείς στηρίζουμε στο συγκεκριμένο θέμα και την τροπολογία του κ. Σηφουνάκη για την κατάργηση του τέλους στα διατηρητέα, διότι υπάρχει ο εξής κίνδυνος: Όλες οι ελληνικές πόλεις σε πολύ μεγάλο βαθμό, είναι γεμάτες με διατηρητέα, τα οποία έχουν εγκαταλειφθεί. Εσείς ταυτοχρόνως δηλώνετε στις απαλλαγές ότι εάν έχει εκδοθεί ένα διατηρητέο κτήριο, όπως είναι αυτήν τη στιγμή ο νόμος, πληρώνει τέλος, ενώ για ένα κτήριο, για το οποίο έχει εκδοθεί άδεια κατεδάφισης δεν πληρώνει. Αυτό τι θα κάνει; Θα δημιουργήσει –γνωρίζουμε πολύ καλά από τα πρόσφατα δημοσιεύματα για τη διαφθορά ότι στις πολεοδομίες των δήμων, υπάρχει πολύ μεγάλη διαφθορά- ένα κίνητρο και θα πάνε κάποιοι τα διατηρητέα τους κτήρια να τα κρίνουν κατεδαφιστέα, ότι δεν πληρούν τους όρους, ότι δεν υπάρχει στατική επάρκεια, ούτως ώστε να μπορέσουν να απαλλαγούν απ’ αυτό το τέλος. 
      Σας είπαμε και στην επιτροπή ότι είναι πολύ λογικό, κάποιος που έχει εισόδημα από το ακίνητο να φορολογείται για το εισόδημα αυτό. Εσείς, όμως, πάτε και φορολογείτε την απλή κατοχή. Άρα οδηγείτε όσους δεν έχουν εισοδήματα, όπως προφανώς γίνεται στα διατηρητέα κτήρια, να «απαλλαγούν» απ’ αυτά, δηλαδή να αναγκαστούν να τα πουλήσουν σε κάποιους, οι οποίοι θα έχουν ενδεχομένως τις διασυνδέσεις για να κάνουν αυτές τις αλλαγές, τις οποίες σας είπα. 
      Επίσης με τον τρόπο που γίνεται ο υπολογισμός του τέλους, έχουμε αυτό το παράξενο, τους κοινωφελείς, θρησκευτικούς, φιλανθρωπικούς, εκπαιδευτικούς οργανισμούς, που φορολογούνται με μικρότερο συντελεστή απ’ ότι τα νομικά πρόσωπα.
      Εδώ πάλι υπάρχει ένα περιθώριο φοροδιαφυγής. Μπορεί, δηλαδή, με κάποια κόλπα, ορισμένοι κερδοσκοπικοί οργανισμοί που θα έπρεπε να είναι στην κατηγορία των νομικών προσώπων, δηλαδή να φορολογούνται με 6‰, να βρουν έναν τρόπο και να βάλουν στο καταστατικό τους κάποια άρθρα, με τα οποία να πάνε στην κατηγορία του 3‰ και έτσι να μπορέσουν να γλυτώσουν τα τέλη.
      Ως προς το θέμα της εξομοιώσεως του πετρελαίου κινήσεως και θερμάνσεως, έχουμε πει ότι ως αρχή είναι στη σωστή κατεύθυνση, αλλά σας τονίζουμε ότι δεν είναι δυνατόν, αυτά όλα τα οποία βάζει ως προϋποθέσεις από τα πρατήρια βενζίνης και από το κέντρο, το οποίο θα απασχολεί μόνο είκοσι άτομα, να μπορέσουν να έρθουν εις πέρας.
      Διότι λέτε στο άρθρο 24 ότι υποβάλλουν κατάσταση για μηχανογραφική επεξεργασία, στην οποία δεν δηλώνεται τίποτα πώς ακριβώς θα είναι, αν θα είναι σε χαρτί. Άρα θα πάμε ξανά σ’ αυτό το κέντρο των είκοσι ατόμων, να παίρνει καταστάσεις απ’ όλη την Ελλάδα σε χαρτί και να πρέπει με κάποιο τρόπο να τις διασταυρώνει.
      Είναι βέβαιο ότι και αυτό θα γίνει όπως και σε παλιότερες περιπτώσεις στις Δ.Ο.Υ. Και εδώ λέω ότι και στο θέμα του προσδιορισμού του τέλους, πάλι φορτώνετε τις Δ.Ο.Υ. μ’ ένα πολύ μεγάλο επιπλέον φορτίο και δεν ξέρω αν έχετε λάβει κάποια μέτρα, ούτως ώστε να μπορέσετε να δώσετε υποδομή, για να μπορέσουν να ανταποκριθούν. Εδώ, λοιπόν, με τις καταστάσεις του πετρελαίου από τα πρατήρια, θα έχουμε σε κάποιες αποθήκες πεταμένες καταστάσεις και μόνο σε κάποιες ελάχιστες περιπτώσεις, θα γίνεται ένας δειγματοληπτικός έλεγχος.
      Επίσης κάτι που είναι πολύ σημαντικό είναι ότι πρέπει να δείτε το θέμα των κτηνοτρόφων και των αγροτών, διότι υπάρχει αυτή η μεγάλη διαφορά ανάμεσα στις εκτιμήσεις της ΠΑ.Σ.Ε.ΓΕ.Σ. και τις δικές σας, σχετικώς με τη συνολική κατανάλωση του αγροτικού πετρελαίου και αυτό είναι ένα πρόβλημα.
      Και το δεύτερο είναι το θέμα των κτηνοτρόφων. Γνωρίζετε πολύ καλά ότι οι κτηνοτρόφοι βρίσκονται σε απελπιστική κατάσταση και δεν είναι δυνατόν να πληρώνουν. Και εδώ θα αναγκαστούν και αυτοί να πάνε στο λαθρεμπόριο. Οπότε δείτε το ζήτημα όσο το δυνατόν νωρίτερα, για να μπορέσουν να έχουν και αυτοί οι άνθρωποι το δικαίωμα, να είναι μέσα στα όρια της νομιμότητας και ταυτόχρονα της οικονομικής του επιβιώσεως.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πολατίδη.
      Κύριες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Κύρωση Συμφωνίας Στρατηγικής Συνεργασίας μεταξύ της Ελληνικής Δημοκρατίας και των Εταιρειών Microsoft Corporation, Microsoft Ireland Operation Limited και Μάικροσοφτ Ελλάς Ανώνυμη Βιομηχανική και Εμπορική Εταιρεία Προϊόντων και Υπηρεσιών Πληροφορικής».
      Επίσης η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμων του Υπουργείου Ανάπτυξης:
      α) «Κύρωση του Μνημονίου Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν στον τομέα του Φυσικού Αερίου και του Πετρελαίου».
      β) «Κύρωση της Συμφωνίας μεταξύ της Ελληνικής Δημοκρατίας, της Δημοκρατίας της Τουρκίας και της Ιταλικής Δημοκρατίας, σχετικώς με την ανάπτυξη διαδρόμου μεταφοράς φυσικού αερίου Τουρκία – Ελλάδα – Ιταλία».
      γ) «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως της Δημοκρατίας της Ινδίας στην Επιστημονική και Τεχνολογική συνεργασία».
      Κύριε Υπουργέ, θέλετε να κάνετε μια σύντομη αναφορά και να κλείσουμε τη συζήτηση;
      ΠΑΝΑΓΙΩΤΗΣ ΛΑΦΑΖΑΝΗΣ: Οι τροπολογίες, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Όλα μαζί δεν συζητήθηκαν;
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Πολύ σύντομα, κύριε Πρόεδρε και κύριοι συνάδελφοι, θα απαντήσω σ’ αυτά που έθεσαν οι συνάδελφοι για τις μετασχηματιζόμενες επιχειρήσεις. Αναφέρομαι στην τροπολογία με γενικό αριθμό 99 και ειδικό αριθμό 40. Δεν μπορώ να δώσω στοιχεία, γιατί αυτά τα αριθμητικά στοιχεία εξαρτώνται από τον αριθμό των μετασχηματιζόμενων επιχειρήσεων. Και πρέπει να πω ότι τις εγκρίσεις των μετασχηματισμών των επιχειρήσεων, δεν τις δίνει το Υπουργείο Οικονομικών, τις δίνει το Υπουργείο Ανάπτυξης.
      Επίσης δεν μπορώ να δώσω στοιχεία για το Άγιο Όρος, αλλά δεν έχω και κάτι να σας ανακοινώσω. Πράγματι έγινε συνάντηση του Υπουργού σήμερα με αντιπροσωπεία μοναχών του Αγίου Όρους, αλλά δεν υπάρχει κάτι σχετικό, το οποίο μπορώ να σας ανακοινώσω εδώ στην Αίθουσα.
      Να πω επίσης ότι οι τροπολογίες, οι οποίες έχουν κατατεθεί από τους συναδέλφους Βουλευτές, δεν γίνονται αποδεκτές.
    Τελειώνω λέγοντας ότι το νομοσχέδιο αυτό ότι είναι μια σημαντική μεταρρυθμιστική προσπάθεια, διότι οδηγεί στον εξορθολογισμό της φορολογίας ακίνητης περιουσίας και κάνει και ένα σημαντικό, αποτελεσματικό βήμα για την αντιμετώπιση του λαθρεμπορίου στα καύσιμα. Θέλω να ζητήσω απ’ όλα τα κόμματα της Αντιπολίτευσης, παρ’ ότι δεν το ψηφίζουν, να στηρίξουν την εφαρμογή αυτού του νομοσχεδίου στην πράξη, να αφήσουν στην άκρη τις προσχηματικές αντιρρήσεις και να το στηρίξουν, διότι για την εφαρμογή του έχουμε ακόμη δρόμο μπροστά μας. 
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Οι τροπολογίες συζητήθηκαν, ως μια ενότητα με τα άρθρα, δεν γυρίζουμε πάλι πίσω. Ελέχθη κατ’ επανάληψη. Έχω και τα Πρακτικά εδώ. Δεν ήμουν Προεδρεύων εκείνη την ώρα, αλλά δεν νομίζω ότι  υπάρχει κανένα πρόβλημα, να ολοκληρώσουμε. 
    ΠΑΝΑΓΙΩΤΗΣ ΛΑΦΑΖΑΝΗΣ: Εντάξει μπορεί να μην κατάλαβα, αλλά δεν κατάλαβε και κανείς; 
    ΠΡΟΕΔΡΕΥΩΝ (Γεώργιος Σούρλας): Δεν είναι δυνατόν να μην κατάλαβε κανείς, έχω τα Πρακτικά εδώ. 
    ΠΑΝΑΓΙΩΤΗΣ ΛΑΦΑΖΑΝΗΣ: Οι άλλοι κατάλαβαν δηλαδή; 
    ΠΡΟΕΔΡΕΥΩΝ (Γεώργιος Σούρλας): Ελέχθη δυο φορές από τους Προεδρεύοντες, ότι τα άρθρα και οι τροπολογίες θα συζητηθούν ως μία ενότητα. Αν παρά ταύτα έχετε να πείτε δυο κουβέντες …
    ΑΝΔΡΕΑΣ ΛΟΒΕΡΔΟΣ: Κύριε Πρόεδρε, η κ. Νικολαΐδου έδωσε σε μένα χρόνο δυο λεπτά, για να μιλήσω για τις τροπολογίες, παρ’ ότι μου είχε δώσει χρόνο για να δευτερολογήσω. 
    ΠΡΟΕΔΡΕΥΩΝ (Γεώργιος Σούρλας): Μιλήσατε γι’ αυτά εσείς; 
    ΑΝΔΡΕΑΣ ΛΟΒΕΡΔΟΣ: Μίλησα, αλλά το ζήτησα.
    ΠΡΟΕΔΡΕΥΩΝ (Γεώργιος Σούρλας): Αν παρά ταύτα, λοιπόν, ο κ. Λαφαζάνης θέλει να μιλήσει, για να μην αισθάνεται αδικημένος, να του δώσουμε το λόγο για δυο λεπτά, δεν χάλασε ο κόσμος. 
    ΠΑΝΑΓΙΩΤΗΣ ΛΑΦΑΖΑΝΗΣ: Μία κουβέντα μόνο, κύριε Πρόεδρε.
    Σ’ αυτές τις περιπτώσεις και δεν το λέω για τη σημερινή συζήτηση, αλλά γενικώς, είναι πολλές οι τροπολογίες και καθεμία …
    ΠΡΟΕΔΡΕΥΩΝ (Γεώργιος Σούρλας): Έγινε μια συμφωνία, κύριε Λαφαζάνη, τι να κάνουμε; Τα άρθρα είναι λίγα; 
    ΠΑΝΑΓΙΩΤΗΣ ΛΑΦΑΖΑΝΗΣ: Δεν ξέρω αν έχει τη δυνατότητα πια ο κύριος Υπουργός να μιλήσει, αλλά εγώ μια διευκρίνιση θέλω, γι’ αυτήν που δίδεται η δυνατότητα πίστωσης δέκα ημερών από την ημερομηνία κατάθεσης της δήλωσης ειδικού φόρου κατανάλωσης και λοιπών φορολογιών, υπό τον όρο ότι θα κατατεθεί εγγύηση από τον υπόχρεο στην αρμόδια τελωνειακή αρχή για την κάλυψη των επιβαρύνσεων αυτών. Γιατί το κάνετε αυτό; Εγώ δεν το έχω καταλάβει. Θέλετε να διευκολύνετε την αγορά, ώστε να μην επιβαρύνεται από το φόρο; Αν είναι να πάμε ατέλειωτα δάνεια και πιστώσεις, δέκα ημερών, δεν είναι εύκολο πράγμα. Θα επιταθεί πλήρως μια γραφειοκρατική διαδικασία. Αυτό είναι το πρώτο.
    Το δεύτερο. Είχα καταθέσει μια τροπολογία, αλλά δεν την είδα εδώ. Σας το είχα πει και προσωπικά, κύριε Υπουργέ, αν ήταν δυνατόν να αναβάλλετε έστω και για ένα χρόνο για τις προσωπικές εταιρείες τις τεχνικές, τη δυνατότητα να φορολογούνται με το παλιό σύστημα του τεκμαρτού και όχι με το καινούργιο, το οποίο εισάγεται, διότι μου έκαναν πάρα πολλά παράπονα οι εργολήπτες αυτοί που είναι μικροί ότι δύσκολα εφαρμόζεται αυτό το σύστημα και δύσκολα μπορούν να πορευτούν. Δεν είναι της ώρας ίσως, αλλά σκεφθείτε το, αν το κρίνετε και εσείς σκόπιμο, να προβληματιστείτε, για να διευκολύνετε έστω και για ένα χρόνο με μια παράταση αυτούς τους ανθρώπους. 
    ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
    ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Για το  μεν πρώτο, εξήγησα αναλυτικά γιατί κάνουμε αυτήν την προσθήκη όταν την παρουσίασα εδώ, για την πίστωση των δέκα ημερών, για το δε δεύτερο, είπα ότι δεν γίνεται αποδεκτή καμμία τροπολογία συναδέλφων Βουλευτών.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
    Κυρία και κύριοι συνάδελφοι, κηρύσσεται περαιωμένη η συζήτηση επί των άρθρων και τροπολογιών και εισερχόμαστε στην ψήφισή τους κεχωρισμένως. 
    Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό ;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
    Ερωτάται το Σώμα: Γίνεται δεκτό το άρθρο 2 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 3 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 4 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 5 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 6 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 7 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 8 όπως τροποποιήθηκε από τον κύριο Υπουργό ;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό όπως τροποποιήθηκε από τον κύριο Υπουργό κατά πλειοψηφία.
    Ερωτάται το Σώμα: Γίνεται δεκτό το άρθρο 9 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 10 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 11 όπως τροποποιήθηκε από τον κύριο Υπουργό ;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό όπως τροποποιήθηκε από τον κύριο Υπουργό κατά πλειοψηφία.
    Ερωτάται το Σώμα: Γίνεται δεκτό το άρθρο 12 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 13 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 13 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 14 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 15 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 16 όπως τροποποιήθηκε από τον κύριο Υπουργό ;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό όπως τροποποιήθηκε από τον κύριο Υπουργό κατά πλειοψηφία.
    Ερωτάται το Σώμα: Γίνεται δεκτό το άρθρο 17 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 17 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 18 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 18 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 19 όπως τροποποιήθηκε από τον κύριο Υπουργό ;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 19 έγινε δεκτό όπως τροποποιήθηκε από τον κύριο Υπουργό κατά πλειοψηφία.
    Ερωτάται το Σώμα: Γίνεται δεκτό το άρθρο 20 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 20 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 21 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΛΟΒΕΡΔΟΣ: Κατά πλειοψηφία.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΗΛΙΑΣ ΠΟΛΑΤΙΔΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 21 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 22 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΔΡΕΑΣ ΛΟΒΕΡΔΟΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 22 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 23 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΔΡΕΑΣ ΛΟΒΕΡΔΟΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 23 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 24 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΔΡΕΑΣ ΛΟΒΕΡΔΟΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 24 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 25 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΔΡΕΑΣ ΛΟΒΕΡΔΟΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 25 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 26 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 26 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 27 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 27 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 28 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΔΡΕΑΣ ΛΟΒΕΡΔΟΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 28 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 29 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 29 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 30 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 30 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 31 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΔΡΕΑΣ ΛΟΒΕΡΔΟΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 31 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 32 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΔΡΕΑΣ ΛΟΒΕΡΔΟΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 32 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτή η τροπολογία με γενικό αριθμό 98 και ειδικό 39;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΑΝΔΡΕΑΣ ΛΟΒΕΡΔΟΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 98 και ειδικό 39 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Ερωτάται το Σώμα: Γίνεται δεκτή η τροπολογία με γενικό αριθμό 99 και ειδικό 40;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 99 και ειδικό 40 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Ερωτάται το Σώμα: Γίνεται δεκτή η τροπολογία με γενικό αριθμό 100 και ειδικό 41;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΑΝΔΡΕΑΣ ΛΟΒΕΡΔΟΣ: Κατά πλειοψηφία.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΗΛΙΑΣ ΠΟΛΑΤΙΔΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 100 και ειδικό 41 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Εισερχόμαστε στην ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό κατά πλειοψηφία. 
      Συνεπώς το νομοσχέδιο του Υπουργείου Οικονομίας και Οικονομικών: «Κατάργηση φόρου κληρονομιών και γονικών παροχών - Απαλλαγή πρώτης κατοικίας - Ενιαίο τέλος ακινήτων - Αντιμετώπιση λαθρεμπορίου καυσίμων και λοιπές διατάξεις» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα πέντε μαθητές και μαθήτριες και τέσσερις συνοδοί καθηγητές από το 1ο Γυμνάσιο Πάτρας.
      Η Βουλή τους καλωσορίζει, τους εύχεται καλές σπουδές και καλή χρονιά.
      (Χειροκροτήματα από όλες τις πτέρυγες της Βουλής)
      Τους ενημερώνουμε ότι βρισκόμαστε στο τέλος μιας πολύωρης συνεδρίασης για θέματα αρμοδιότητας Υπουργείου Οικονομίας και Οικονομικών. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
     Με τη συναίνεση του Σώματος και ώρα 16.02΄ λύεται η συνεδρίαση για αύριο ημέρα Παρασκευή 18 Ιανουαρίου 2008 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 23/2-1-2002 επερώτησης δέκα Βουλευτών του ΛΑ.Ο.Σ. προς τον Υπουργό Πολιτισμού, σχετικά με τα αίτια της παραίτησης του πρώην Γενικού Γραμματέα του Υπουργείου Πολιτισμού κ. Χρήστου Ζαχόπουλου, σύμφωνα με την ημερήσια διάταξη που έχει διανεμηθεί.
      O ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΟΛΟΜΕΛΕΙΑ   17/1/07	ΣΕΛ.4

