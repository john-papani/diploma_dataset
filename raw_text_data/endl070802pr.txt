ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΙΔ΄
ΘΕΡΟΥΣ2007

Πέμπτη 2 Αυγούστου 2007 (πρωΐ)

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί Διαδικαστικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής και των άρθρων του σχεδίου νόμου του Υπουργείου Οικονομίας και Οικονομικών: «Αγορές Χρηματοπιστωτικών Μέσων και άλλες διατάξεις», σελ.
2. Κατάθεση Εκθέσεων Διαρκών Επιτροπών:
α) Η Διαρκής Επιτροπή Παραγωγής και Εμπορίου και η Διαρκής Επιτροπή Μορφωτικών Υποθέσεων καταθέτουν την ‘Εκθεσή τους στο σχέδιο νόμου του Υπουργείου Ανάπτυξης: «Θεσμικό πλαίσιο έρευνας και τεχνολογίας», σελ.
β) Η Διαρκής Επιτροπής Παραγωγής και Εμπορίου καταθέτει την ‘Εκθεσή της στο σχέδιο νόμου του Υπουργείου Εμπορικής Ναυτιλίας: «Δικαιώματα- υποχρεώσεις επιβατών και μεταφορέων στις επιβατικές θάλασσες ενδομεταφορές και άλλες διατάξεις», σελ.
γ) Η Διαρκής Επιτροπή Κοινωνικών Υποθέσεων καταθέτει την ‘Εκθεσή της στο σχέδιο νόμου του Υπουργείου Απασχόλησης και Κοινωνικής Προστασίας: «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.ΔΙ.Κ.Α. Α.Ε.) και λοιπές ασφαλιστικές και οργανωτικές διατάξεις», σελ.
δ) Η Διαρκής Επιτροπή Εθνικής ‘Αμυνας και Εξωτερικών Υποθέσεων καταθέτει την ‘Εκθεσή της στο σχέδιο νόμου του Υπουργείου Εξωτερικών: «Κύρωση των Συμφωνιών Παράτασης των Προγραμμάτων Αναπτυξιακής Συνεργασίας 2002-2006 για μια περαιτέρω πενταετή περίοδο 2007-2011 δι’ ανταλλαγής ρηματικών διακοινώσεων μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας, της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης, της Κυβέρνησης της Ελληνικής Δημοκρατίας και της Δημοκρατίας του Μαυροβουνίου, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σερβίας, της Κυβέρνησης της Ελληνικής Δημοκρατίας και της Κυβέρνησης της Ρουμανίας», σελ.
3. Κατάθεση Σχεδίων Νόμων:
α) Οι Υπουργοί Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση της δι’ ανταλλαγής ρηματικών διακοινώσεων Συμφωνίας τροποποίησης της προξενικής σύμβασης μεταξύ του Βασιλείου της Ελλάδας και της Σοσιαλιστικής Δημοκρατίας της Ρουμανίας, που υπογράφηκε στην Αθήνα στις 22 Μαϊου 1972», σελ.
β) Οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής ‘Αμυνας, Ανάπτυξης, Περιβάλλοντος, Χωροταξίας και Δημοσίων ‘Εργων, Πολιτισμού και Εθνικής Παιδείας και Θρησκευμάτων κατέθεσαν σχέδιο νόμου: «Κύρωση της Συμφωνίας για την τροποποίηση της Συμφωνίας Εταιρικής Σχέσης μεταξύ των μελών της ομάδας των κρατών της Αφρικής, της Καραϊβικής και του Ειρηνικού αφενός και της Ευρωπαϊκής Κοινότητας και των κρατών-μελών της αφετέρου, η οποία υπεγράφη στην Κοτονού στις 23 Ιουνίου 2000, με τη συνημμένη σ’ αυτήν Τελική Πράξη, που υπογράφηκαν στο Λουξεμβούργο στις 25 Ιουνίου 2005, της Εσωτερικής Συμφωνίας μεταξύ των Αντιπροσώπων των Κυβερνήσεων των κρατών-μελών συνελθόντων στο πλαίσιο του Συμβουλίου για την Τροποποίηση της Εσωτερικής Συμφωνίας της 18ης Σεπτεμβρίου 2000, σχετικά με τα ληπτέα μέτρα και τις ακολουθητέες διαδικασίες για την εφαρμογή της Συμφωνίας εταιρικής σχέσης ΑΚΕ-ΕΚ που υπογράφηκε στο Λουξεμβούργο στις 10 Απριλίου 2006 και της Εσωτερικής Συμφωνίας μεταξύ των Αντιπροσώπων των Κυβερνήσεων των κρατών-μελών συνελθόντων στο πλαίσιο του Συμβουλίου σχετικά με τη χρηματοδότηση των ενισχύσεων της Κοινότητας στο πλαίσιο του πολυετούς χρηματοδοτικού πλαισίου για την περίοδο 2008-2013, βάσει της Συμφωνίας εταιρικής σχέσης ΑΚΕ-ΕΚ, καθώς και για τη χορήγηση χρηματοδοτικής ενίσχυσης στις υπερπόντιες χώρες και εδάφη, για τις οποίες ισχύουν οι διατάξεις του τετάρτου μέρους της Συνθήκης ΕΚ», σελ.
γ) Οι Υπουργοί Ανάπτυξης και Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Ιράν, για την αμοιβαία προστασία και προώθηση των επενδύσεων και των ρηματικών διακοινώσεων σχετικά με την τροποποίηση του άρθρου 1 παράγραφος 4 αυτής», σελ.
δ) Οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Δικαιοσύνης και Δημόσιας Τάξης κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Δημοκρατίας της Αλβανίας για την προστασία και αρωγή των θεμάτων εμπορίας ανηλίκων», σελ.

ΟΜΙΛΗΤΕΣ
Α. Επί Διαδικαστικού θέματος:
ΓΕΩΡΓΑΚΟΠΟΥΛΟΣ Δ., σελ.
ΓΚΑΤΖΗΣ Ν., σελ.
ΚΑΣΤΑΝΙΔΗΣ Χ., σελ.
ΣΟΥΡΛΑΣ Γ., σελ.
ΧΑΤΖΗΓΑΚΗΣ Σ., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΓΚΑΤΖΗΣ Ν., σελ.
ΚΑΚΛΑΜΑΝΗΣ Α., σελ.
ΚΑΛΛΙΩΡΑΣ Η., σελ.
ΚΑΡΑΣΜΑΝΗΣ Γ., σελ.
ΚΑΣΤΑΝΙΔΗΣ Χ., σελ.
ΚΩΣΤΟΠΟΥΛΟΣ Α., σελ.
ΛΕΒΕΝΤΗΣ Α., σελ.
ΠΑΠΑΝΤΩΝΙΟΥ Γ., σελ.
ΣΓΟΥΡΙΔΗΣ Π., σελ.
ΣΚΡΕΚΑΣ Θ., σελ.
ΤΑΣΟΥΛΑΣ Κ., σελ.
ΦΩΛΙΑΣ Χ., σελ.
ΧΑΤΖΗΓΑΚΗΣ Σ., σελ.



    
    ΠΡΑΚΤΙΚΑ ΒΟΥΛΗΣ
    ΙΑ΄ ΠΕΡΙΟΔΟΣ
    ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
    ΣΥΝΟΔΟΣ Γ΄
    ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
    ΘΕΡΟΥΣ 2007
    ΣΥΝΕΔΡΙΑΣΗ ΙΔ΄
    Πέμπτη 2 Αυγούστου 2007 (πρωί)
      Αθήνα, σήμερα στις 2 Αυγούστου 2007, ημέρα Πέμπτη και ώρα 10.44΄   συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.                 
    ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, αρχίζει η συνεδρίαση. 
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 1ης Αυγούστου 2007 εξουσιοδότηση του Τμήματος επικυρώθηκαν με ευθύνη του Προεδρείου τα Πρακτικά της ΙΓ΄ συνεδριάσεώς του, της Τετάρτης 1ης Αυγούστου 2007 σε ό,τι αφορά στην ψήφιση στο σύνολό του σχεδίου νόμου:  «Κύρωση Σύμβασης Παραχώρησης του Έργου της Μελέτης Κατασκευής, Χρηματοδότησης, Λειτουργίας, Συντήρησης και Εκμετάλλευσης, του Τμήματος Μαλιακός-Κλειδί του Αυτοκινητοδρόμου Πάτρα-Αθήνα-Θεσσαλονίκη-Εύζωνοι (ΠΑΘΕ) και ρύθμιση συναφών θεμάτων».)
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από τον κ. Νικόλαο Γκατζή, Βουλευτή Μαγνησίας, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία ο Σύλλογος Ιδιοκτητών Ενοικιαζομένων Δωματίων και Ξενώνων Μαγνησίας ζητεί την απαλλαγή των Ιδιοκτητών Ενοικιαζομένων Δωματίων και Επιπλωμένων Διαμερισμάτων από τη συχνή διαδικασία βεβαίωσης της καλής λειτουργίας του αποχετευτικού συστήματος των επιχειρήσεών τους.
2) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία ο κ. Δουρβούνας Αναστάσιος, συνταξιούχος του Ι.Κ.Α., ζητεί να του χορηγηθεί επίδομα συζύγου.
3) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία ο Αντινομάρχης Μαγνησίας ζητεί να μην εγκριθεί η απόφαση της Ε.Β.Ε.Τ.Α.Μ. με την οποία επιβαρύνεται οικονομικά η «ΤΕ.ΠΑ.ΘΕ. Α.Ε.»
4) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία η Ένωση Συνταξιούχων Ν.Α.Τ. Νομού Μαγνησίας ζητεί τη χορήγηση παροχών στους συνταξιούχους του Ν.Α.Τ..
5) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία η Ένωση Αναπήρων και Θυμάτων Πολέμου Νομού Μαγνησίας ζητεί οικονομική ενίσχυση.
6) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά, με την οποία ο Σύλλογος Γονέων και Κηδεμόνων του 1ου Λυκείου Πύργου προτείνει αλλαγή στον τρόπο εισαγωγής των υποψηφίων στην Τριτοβάθμια Εκπαίδευση.
7) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία ο Πρόεδρος του Τοπικού Διαμερίσματος Καστρίου Μακρακώμης ζητεί τη χρηματοδότηση της κατασκευής νέας γέφυρας στο τοπικό αυτό διαμέρισμα.
8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία το Νομαρχιακό Συμβούλιο Λασιθίου ζητεί την ίδρυση νέων σχολών Τ.Ε.Ι. στο Νομό Λασιθίου.
9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα, εφημερίδας το οποίο αναφέρεται στην ανάγκη αυξημένης επιτήρησης των δασών  στο Νομό Λασιθίου.
10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμαρχος Νεάπολης Νομού Λασιθίου ζητεί την προώθηση της διαδικασίας ανέγερσης του νέου Σωφρονιστικού Καταστήματος ΚΡΗΤΗ ΙΙ.
11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η Ομοσπονδία Επαγγελματιών Ενοικιαστών Καπνοπωλών  Περιπτέρων Ελλάδας ζητεί την υποστήριξη των επαγγελματιών ενοικιαστών περιπτέρων.
12) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία η κ. Μυλωνά Μαρίνα, παραιτηθείσα υπάλληλος του Υπουργείου Δημόσιας Τάξης, ζητεί την επαναφορά της στην υπηρεσία.
13) Οι Βουλευτές Β΄Αθηνών και Α΄Θεσσαλονίκης κ. ΙΩΑΝΝΗΣ ΔΡΑΓΑΣΑΚΗΣ και κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ αντίστοιχα, κατέθεσαν αναφορά, με την οποία το Πανελλήνιο Δίκτυο Οικολογικών Οργανώσεων ζητεί την αναπροσαρμογή του πολιτικού σχεδιασμού για την προστασία του περιβάλλοντος με βάση τις νέες κλιματικές αλλαγές.
14) Ο Βουλευτής Α΄Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά, με την οποία ζητεί τη βελτίωση των συνθηκών κράτησης στις φυλακές και την πρόσβαση σ’  αυτές, των ανεξάρτητων θεσμικών οργάνων.
15) Ο Βουλευτής Β΄Θεσσαλονίκης κ. ΔΗΜΗΤΡΙΟΣ ΓΑΛΑΜΑΤΗΣ κατέθεσε αναφορά, με την οποία ο Σύλλογος Διαβητικών Νομού Θεσσαλονίκης ζητεί την αναβάθμιση του Διαβητολογικού Κέντρου που εδρεύει στο Γενικό Πανεπιστημιακό Νοσοκομείο «ΠΑΠΑΓΕΩΡΓΙΟΥ»,  Θεσσαλονίκης.
16) Οι Βουλευτές Β΄Αθηνών κύριοι ΑΝΤΩΝΙΟΣ ΣΚΥΛΛΑΚΟΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία ο Πανελλήνιος Σύνδεσμος Τυφλών ζητεί την αναγνώριση δικαιώματος μεταβίβασης σύνταξης του δημοσίου στα έγγαμα άρρενα και θήλεα τέκνα, καθώς και αδέλφια του θανόντος, που έχουν αναπηρία τυφλότητας σε ποσοστό 80% και άνω.
17) Ο Βουλευτής Β΄Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά, με την οποία Δασικά Συνδικαλιστικά Σωματεία προτείνουν  να αναλάβει ένας φορέας  τη διαχείριση του φυσικού περιβάλλοντος στον οποίο να συμμετέχει και η Δασική Υπηρεσία.
18) Ο Βουλευτής Β΄Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά, με την οποία η Ομοσπονδία Επαγγελματιών Ενοικιαστών Καπνοπωλών Περιπτέρων Ελλάδας ζητεί τη χορήγηση παροχών στους επαγγελματίες ενοικιαστές περιπτέρων.
19) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά, με την οποία ο Γεωπονικός Σύλλογος Μαγνησίας ζητεί την άμεση λήψη μέτρων προστασίας για την περίπτωση έντονης βροχόπτωσης και αναδάσωση των καμένων περιοχών του Νομού Μαγνησίας.
20) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά, με την οποία ο Πρόεδρος του Τοπικού Συμβουλίου Πλαταμώνα του Δήμου Ανατολικού Ολύμπου Νομού Πιερίας ζητεί την παραχώρηση στο Δήμο Ανατολικού Ολύμπου των παλαιών γραμμών του Ο.Σ.Ε. στον Πλαταμώνα.
21) Ο Βουλευτής Β΄Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία η Πανελλήνια Ομοσπονδία Σιδηροδρομικών ζητεί τη συγκρότηση επιτροπής, με συμμετοχή και εκπροσώπων του προσωπικού Ο.Σ.Ε., για τη διερεύνηση του ατυχήματος της 12/7/07.
22) Ο Βουλευτής Β΄Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία ο Δήμος Μήλου ζητεί την άμεση λήψη μέτρων για την αποκατάσταση της ομαλής φόρτωσης οχημάτων προς το νησί.
23) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Έπαρχος Μήλου ζητεί την έκτακτη δρομολόγηση πλοίου για τις δυτικές Κυκλάδες.
24) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Σύνδεσμος Επαγγελματιών Βιοτεχνών Μήλου ζητεί την ομαλή ακτοπλοϊκή μετακίνηση των φορτηγών που ανεφοδιάζουν τις επιχειρήσεις του νησιού.
25) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Πολιτιστικός  Σύλλογος Θήρας ζητεί την απάντληση των τοξικών ουσιών από το λιμάνι της Σαντορίνης και την ανέλκυση του ναυαγισμένου πλοίου.
26) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Πολιτιστικός Σύλλογος Θήρας ζητεί τη χρηματοδότηση έργων αναστήλωσης ιστορικών μνημείων στη Σαντορίνη.
27) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία ο Σύλλογος Φίλων Ανασυγκρότησης Αρχαίου Θεάτρου Σπάρτης ζητεί την αναστήλωση του Αρχαίου Θεάτρου στη Σπάρτη.
28) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά, με την οποία το Νομαρχιακό Συμβούλιο Φωκίδας ζητεί την επαναπρόσληψη συμβασιούχων εργαζομένων της Επαγγελματικής Σχολής Τουριστικών Επαγγελμάτων του Οργανισμού Τουριστικής Εκπαίδευσης και Κατάρτισης στο Γαλαξίδι Νομού Φωκίδας.
29) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά, με την οποία  ο Τ.Ο.Ε.Β. Πεδιάδος Μόρνου ζητεί τη χρηματοδότηση της αντικατάστασης τμήματος του αγωγού μεταφοράς αρδευτικού ύδατος από το φράγμα Λόη στην Πεδιάδα του Μόρνου.
30) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά, με την οποία  το Σωματείο Εργαζομένων της Ελεγχόμενης Κυνηγετικής Περιοχής Παρνασσίδας ζητεί την πρόσληψη μόνιμου προσωπικού στην Ε.Κ.Π. Παρνασσίδας του Νομού Φωκίδας.
31) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά, με την οποία ο Σύλλογος Πολυτέκνων Γονέων Νομού Ιωαννίνων ζητεί την απρόσκοπτη έκδοση και κυκλοφορία του περιοδικού «Δημοκρατικό Βήμα».
32) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά, με την οποία ο Πρόεδρος της Κοινότητας Αετομηλίτσας Νομού Ιωαννίνων ζητεί να καλυφθούν οι θέσεις του Κ.Ε.Π. Αετομηλίτσας, από άτομα της γύρω περιοχής.
33) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά, με την οποία η Ομοσπονδία Δωδωνοχωριτών Αθήνας ζητεί την αξιοποίηση του αρχαιολογικού χώρου της Δωδώνης Νομού Ιωαννίνων.
34) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά, με την οποία η Ομοσπονδία Επαγγελματιών Ενοικιαστών Καπνοπωλών Περιπτέρων Ελλάδας ζητεί την υποστήριξη των μελών της.
35) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά, με την οποία η Πανελλήνια Ομοσπονδία Ιδιοκτητών Κέντρων Ξένων Γλωσσών διαμαρτύρεται για την αποδοχή από το Α.Σ.Ε.Π. πιστοποιητικών γλωσσομάθειας.
36) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Ένωση Γιατρών Οδοντιάτρων Ε.Σ.Υ.-Π.Φ.Υ. Ανατολικής Κρήτης ζητεί την άμεση χρηματοδότηση των εφημεριών στα Κέντρα Υγείας της ανατολικής Κρήτης.
37) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία το Δημοτικό Συμβούλιο Ελευσίνας  ζητεί να απομακρυνθεί η εταιρεία «SINTRA ABEEX» από την παραλία της Ελευσίνας κ.λπ..
38) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία ο Σύλλογος Γονέων και Κηδεμόνων Πειραματικού Μουσικού Γυμνασίου Λυκείου Παλλήνης ζητεί την αναβάθμιση του μουσικού αυτού σχολείου.
39) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία ο Δήμος Σαλαμίνας ζητεί τη διακοπή του εφοδιασμού της «SINTRA AΒΕEΧ» με εύφλεκτα χημικά προϊόντα.
40) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία ο Δήμαρχοι Αναβύσσου, Κερατέας, Λαυρεωτικής και Καλυβίων Νομού Αττικής ζητούν την επαρκή υδροδότηση της ευρύτερης περιοχής στη Λαυρεωτική.
41) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία η Ομοσπονδία Επιχειρησιακών Σωματείων Ιδιωτικών Καζίνο ζητεί την επαναπρόσληψη των απολυμένων από την εταιρεία «ΚΑΖΙΝΟ ΡΟΔΟΥ Α.Ε.».
42) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά, με την οποία Δασικά Συνδικαλιστικά Σωματεία ζητούν την ανάληψη από ένα μόνο φορέα, στον οποίο θα συμμετέχει και η Δασική Υπηρεσία, της ευθύνης για τη διαχείριση του Φυσικού Περιβάλλοντος.
43) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία Δασικά Συνδικαλιστικά Σωματεία ζητούν την ανάληψη από ένα μόνο φορέα στον οποίο θα συμμετέχει και η Δασική Υπηρεσία, της ευθύνης για τη διαχείριση του Φυσικού Περιβάλλοντος.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 5460/13.3.07 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 7017/4/6952/30.3.07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. ΜΑΝΩΛΑΚΗΣ, σας γνωρίζουμε ότι το Τμήμα Αστυφυλάκων Ρεθύμνου, την 28-2-2007, συνδιοργάνωσε με το Πανεπιστήμιο Κρήτης σε ξενοδοχείο του Ρεθύμνου ημερίδα με θέμα «Μετανάστευση και Ρατσισμός στη Σύγχρονη Ελληνική Κοινωνία», κατόπιν προτάσεως της Αστυνομικής Ακαδημίας. Η ημερίδα εγκρίθηκε με διαταγή του Αρχηγείου της Ελληνικής Αστυνομίας, με την οποία καθορίστηκαν οι θεματικές ενότητες, οι εισηγητές, καθώς και τα πρόσωπα και οι φορείς που προσκλήθηκαν να συμμετάσχουν στην εν λόγω ημερίδα.
      Με την προαναφερόμενη διαταγή, η γενική εποπτεία της όλης διοργάνωσης ανατέθηκε στον Υποστράτηγο, Διευθυντή της Αστυνομικής Ακαδημίας, ο οποίος ορίσθηκε να εκπροσωπήσει την πολιτική και φυσική ηγεσία της Αστυνομίας, καθώς και να απευθύνει χαιρετισμό εκ μέρους αυτών. Ως εκ τούτου, ο εν λόγω Υποστράτηγος δεν παρίστατο ως Υποδιοικητής της Αστυνομικής Ακαδημίας, εξάλλου δεν υφίσταται τέτοια θέση, αλλά ούτε και ως απλός προσκεκλημένος, όπως αναφέρεται στην ερώτηση.
      Η ημερίδα, στην οποία παρέστησαν ο Νομάρχης Ρεθύμνης, ο Δήμαρχος Ρεθύμνου, η Αντιπρύτανης του Πανεπιστημίου Κρήτης, καθηγητές, εκπρόσωποι Δημοσίων Αρχών, ΝΠΔΔ, ΜΗΚΥΟ, επιστημονικών και επαγγελματικών οργανώσεων, Μ.Μ.Ε. της Κρήτης κ.ο.κ, είχε μεγάλη επιτυχία και προβλήθηκε από τα τοπικά Μ.Μ.Ε. Μάλιστα ομιλητές εξήραν τη συνεργασία του Τμήματος Δοκίμων Αστυφυλάκων Ρεθύμνου με το Πανεπιστήμιο Κρήτης, για το θέμα αυτό και εξέφρασαν την ευχή το παράδειγμά τους να ακολουθήσουν και άλλοι φορείς στο μέλλον. Στο σημείο αυτό πρέπει να επισημάνουμε ότι παριστάμενος καθηγητής του Πολυτεχνείου Κρήτης πρότεινε στο Διευθυντή της Αστυνομικής Ακαδημίας τη συνδιοργάνωση και άλλης ημερίδας με θέμα «Τα τροχαία ατυχήματα». Η πρότασή του έγινε αμέσως αποδεκτή και η ημερίδα θα συνδιοργανωθεί με την έναρξη της νέας εκπαιδευτικής περιόδου, τον προσεχή Οκτώβριο ή Νοέμβριο στο Ρέθυμνο. Το γεγονός της επιτυχίας της ημερίδας, απ' ότι φαίνεται, ενόχλησε κάποιους που θέλουν την Αστυνομία στο περιθώριο της κοινωνικής ζωής, όπου την είχαν θέσει οι προηγούμενες κυβερνήσεις του ΠΑ.ΣΟ.Κ..
      Σε ό,τι αφορά τα καταγγελλόμενα σε βάρος του Διευθυντού της Αστυνομικής Ακαδημίας και ειδικότερα τα αναφερόμενα περί της συμπεριφοράς του προς τον σουδανικής καταγωγής κ. Άλι Χαντ, κατά την προαναφερόμενη ημερίδα, σας πληροφορούμε ότι, μετά την ολοκλήρωση των εισηγήσεων ο συντονιστής της συζητήσεως κάλεσε το κοινό να θέσει ερωτήματα. Το κοινό έθεσε διάφορα ερωτήματα και μεταξύ των άλλων έλαβε το λόγο και ο κ. Άλι Χαντ, ο οποίος αντί ερωτημάτων άρχισε να κάνει εισήγηση επί του θέματος, οπότε ο Διευθυντής της Ακαδημίας, καθώς και ο συντονιστής της συζήτησης του επισήμαναν με ευγενικό τρόπο και όχι σε σκαιότατο ύφος, όπως αναφέρεται στην ερώτηση, ότι οι εισηγήσεις είχαν τελειώσει και ότι έπρεπε να θέσει τα ερωτήματα και να κάνει τις προτάσεις του, δεδομένου ότι και το κοινό διαμαρτυρήθηκε επειδή είχε παρέλθει ο χρόνος και ζήτησε να συντομεύσουν οι ερωτήσεις, προκειμένου να γίνει μια συλλογική τοποθέτηση επί του θέματος. Μάλιστα ο συντονιστής επισήμανε ότι ο κ. Άλι Χαντ έφερε σε δύσκολη θέση όλους.
      Στο σημείο αυτό πρέπει να σημειώσουμε ότι η εν λόγω ημερίδα βιντεοσκοπήθηκε και τα προαναφερόμενα προκύπτουν από τα απομαγνητοφωνημένα επίμαχα σημεία της.
      Κατόπιν των ανωτέρω τα καταγγελλόμενα για ρατσιστική συμπεριφορά του Διευθυντού της Αστυνομικής Ακαδημίας δεν ανταποκρίνονται στην πραγματικότητα.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
     2. Στην με αριθμό 5293/8.3.07 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 7017/4/6926/30.3.07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. ΦΡΑΓΚΙΑΔΟΥΛΑΚΗΣ, σας γνωρίζουμε ότι, σύμφωνα και με τις προγραμματικές δηλώσεις της Κυβέρνησης, μεταξύ των βασικών αξόνων της πολιτικής που εφαρμόζουμε, είναι η αξιοκρατία και η διαφάνεια στα Σώματα Ασφαλείας, η επιβράβευση της αξιοσύνης και εντιμότητας, η εμπέδωση των αρχών αυτών σε όλα τα επίπεδα, η καταπολέμηση του κομματισμού και η απεξάρτηση του προσωπικού από πολιτικές παρεμβάσεις παντός τύπου.
      Με βάση τα ανωτέρω η αξιοκρατία αποτελεί την κατευθυντήρια γραμμή των ενεργειών μας τόσο σε θεσμικό επίπεδο όσο και στην καθημερινή μας πρακτική. Αυτός ο αυστηρός προσανατολισμός των πράξεων, των αποφάσεων και των συμπεριφορών μας σε αρχές και αξίες, αφορά και το θέμα της λειτουργίας των Σωμάτων Ασφαλείας και της υπηρεσιακής μεταχείρισης του προσωπικού, η πολιτική τοποθέτηση του οποίου σήμερα, σε αντίθεση με ό,τι συνέβαινε άλλες εποχές, είναι ελεύθερη και ουδόλως επηρεάζει την εξέλιξή του και την εκτέλεση της αποστολής του, όπως αυτή διαγράφεται από το Σύνταγμα, τους νόμους του Κράτους και τους κανονισμούς της Υπηρεσίας.
      Η εύρυθμη λειτουργία της Ελληνικής Αστυνομίας και του Πυροσβεστικού Σώματος και η υπηρεσιακή κατάσταση των αστυνομικών και των πυροσβεστικών υπαλλήλων εξασφαλίζεται σήμερα απόλυτα τόσο από την πιστή εφαρμογή του υφιστάμενου νομικού πλαισίου που ρυθμίζει τα σχετικά θέματα όσο και από την αταλάντευτη και σαφώς διακηρυγμένη θέλησή μας να μην επιτρέψουμε κανενός είδους παρέμβαση ή άσκηση επιρροής στα θέματα αυτά για την εξυπηρέτηση άλλων σκοπιμοτήτων. Οι τακτικές αυτές είναι άγνωστες σήμερα και καταδικασμένες. Αυτό αποτέλεσε μέχρι σήμερα και θα εξακολουθήσει να αποτελεί και στο μέλλον βάση της πολιτικής μας.
      Όλες οι ενέργειες που αφορούν την υπηρεσιακή κατάσταση του προσωπικού είναι εναρμονισμένες με τους ισχύοντες νόμους και κανονισμούς και δεν συνδέονται με κομματικά κριτήρια. Ειδικότερα, οι κρίσεις των αξιωματικών της Ελληνικής Αστυνομίας και του Πυροσβεστικού Σώματος διενεργούνται σύμφωνα με το σύστημα αξιολόγησης και εξέλιξης του προσωπικού, όπως αυτό διαμορφώθηκε μέχρι σήμερα και ισχύει. Στο πλαίσιο αυτό οι κρίσεις και γενικά οι διαδικασίες αξιολόγησης των αξιωματικών γίνονται με αντικειμενικότητα και υπευθυνότητα από τα αρμόδια Υπηρεσιακά Συμβούλια. Αυτά είναι ανεξάρτητα συλλογικά όργανα αποτελούμενα από ανώτατους αξιωματικούς των Σωμάτων που ανήκουν, οι οποίοι εφαρμόζουν πιστά τις ισχύουσες διατάξεις και ενεργούν με μοναδικό γνώμονα τη συνείδησή τους και το υπηρεσιακό συμφέρον, ανεπηρέαστοι από κάθε μορφής παρέμβαση..
      Επισημαίνεται ότι, σύμφωνα με τις διατάξεις αυτές, η μόρφωση ορθής και αντικειμενικής κρίσης των Συμβουλίων και γενικά η αξιολόγηση των αξιωματικών στηρίζεται αποκλειστικά στη συνεκτίμηση των τηρουμένων στους ατομικούς φακέλους και λοιπά ατομικά τους έγγραφα στοιχείων, που αφορούν τα ουσιαστικά τους προσόντα, την υπηρεσιακή τους απόδοση, τα ελαττώματα και τις αδυναμίες τους, τις απονεμηθείσες σε αυτούς αμοιβές και τις πειθαρχικές τους ποινές ή ποινικές τους καταδίκες. Κατά συνέπεια σε καμία περίπτωση δεν λαμβάνονται υπόψη, κατά την αξιολόγησή τους, κριτήρια άλλα πέραν των αναφερομένων, όπως το γεωγραφικό διαμέρισμα στο οποίο υπηρετούν ή από το οποίο κατάγονται οι κρινόμενοι, η ηλικία, το φύλο κ.ο.κ., ενώ παρέχεται η δυνατότητα επανάκρισης των υποθέσεων, ύστερα από προσφυγή των ενδιαφερομένων, από τα Δευτεροβάθμια Συμβούλια Κρίσεων, οι αποφάσεις των οποίων είναι υποχρεωτικές για τη Διοίκηση.
      Στο πλαίσιο αυτό έγιναν και οι τακτικές κρίσεις των αξιωματικών κατά το τρέχον έτος, καθώς και οι τοποθετήσεις-μεταθέσεις τους, κατά τρόπο άψογο, χωρίς ίχνος κομματικής ή άλλης προκατάληψης, χωρίς να αδικηθεί κάποιος, με μόνα κριτήρια την αξιοσύνη και εντιμότητα των κρινομένων και με επιδίωξη την αποτελεσματικότητα της Αστυνομίας στη μείωση της εγκληματικότητας και την περαιτέρω ενίσχυση και εμπέδωση του αισθήματος ασφαλείας των πολιτών.
      Στο σημείο αυτό θα θέλαμε να σημειώσουμε αυτό που επισημάναμε πρόσφατα και στους αξιωματικούς της Αστυνομίας και του Πυροσβεστικού Σώματος : ότι όποιος κάνει κρίσεις διαχειρίζεται δύο αξίες: του υποκειμένου δράσεως (κρινόμενου προσώπου) και τη συγκριτική αξία, αυτή δηλαδή που κάνει τον αγαθό και θεμιτό "διαγκωνισμό" στο στενό λαιμό της φιάλης, στους βαθμούς της ιεραρχίας ενός εκάστου έναντι του συνυποψηφίου. Εκεί μία από τις δύο αξίες θα κερδίσει και μία θα χάσει.
      Συνεπώς τα αναφερόμενα στην ερώτηση περί" αντικρητικού μένους" και περί "διωγμού των Κρητικών αξιωματικών" στερούνται οποιουδήποτε ερείσματος και βεβαίως ουδεμία σχέση έχουν με την πραγματικότητα.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
     3. Στην με αριθμό 7181/24.4.07 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ.900α/5459/9111/18.5.07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 7181/24-04-2007 ερώτησης της Βουλής των Ελλήνων, που κατέθεσε ο Βουλευτής κ. Στέλιος Ματζαπετάκης, με θέμα το αερόστρωμνα (ΠΤΜ) τύπου Zubr, σας γνωρίζουμε τα ακόλουθα:
      Το πλοίο περιήλθε σε κατάσταση έκτακτης ακινησίας (ΕΚΑ) τον Δεκέμβριο 2003, λόγω συμπλήρωσης του ορίου ζωής του ελαστικού αεροθαλάμου του. Για την αντικατάσταση του τελευταίου διεξήχθη δημόσιος μειοδοτικός διαγωνισμός, καθώς το πρόγραμμα του ναυστάθμoυ ήταν εξαιρετικά επιβαρημένο από προγραμματισμένες και έκτακτες επισκευές άλλων πολεμικών πλοίων.
      Η εν λόγω εργασία είναι μεγάλης εκτάσεως, εξαιρετικά περίπλοκη, απαιτεί ακινησία του πλοίου και ιδιαίτερη προσοχή, καθώς είναι άμεσα συνδεδεμένη με την ασφάλεια του προσωπικού. Όταν το αποτέλεσμα του διαγωνισμού κρίθηκε ότι δεν ικανοποιούσε τα συμφέροντα του Δημοσίου, το Πολεμικό Ναυτικό ανέλαβε επιτυχώς την αντικατάσταση του αεροθαλάμου με ίδια μέσα, αξιοποιώντας την εμπειρία του προσωπικού παραλαβής και τις τεχνικές γνώσεις του προσωπικού του.
      Τον Φεβρουάριο 2005, το πλοίο μετέπεσε σε προγραμματισμένη μακρά ακινησία (ΜΑΚ) προς διενέργεια εργασιών προγραμματισμένης συντήρησης. Η ημερομηνία έναρξης ΜΑΚ καθορίστηκε σύμφωνα με τον φόρτο εργασιών του επισκευαστικού φορέα (Ναύσταθμος Σαλαμίνας), στο πλαίσιο εκτέλεσης προγραμματισμένων ακινησιών σε άλλα πλοία του Π.Ν.
      Κατά τη διάρκεια της ΜΑΚ και στο πλαίσιο των προγραμματισμένων επιθεωρήσεων, διαπιστώθηκε ανάγκη αντικατάστασης των θαλάμων καύσεως αεροστρoβίλων αιωρήσεως. Για την εν λόγω εργασία το Π.Ν. δεν διέθετε εμπειρία, καθώς μάλιστα δεν είχε απαιτηθεί η εκτέλεσή της κατά το παρελθόν.
      Μετά τη λήψη προσφορών από τις ρωσικές και ουκρανικές εταιρείες, από τις οποίες είχαν κατασκευασθεί οι συγκεκριμένοι ανεμοστρόβιλοι και αφού έλαβαν χώρα διαπραγματεύσεις ώστε να εξασφαλιστούν στον μέγιστο δυνατό βαθμό τα συμφέροντα του ελληνικού Δημοσίου και του Π.Ν., η αντικατάσταση των θαλάμων καύσεως ολοκληρώθηκε επιτυχώς.
      Το πρόσφατο συμβάν, ωστόσο, έθεσε εκ νέου το εν λόγω ΠΤΜ σε έκτακτη ακινησία. Έχουν ήδη γίνει οι απαραίτητες ενέργειες, προκειμένου να ολοκληρωθούν οι εργασίες επισκευής και το πλοίο να επανέλθει το ταχύτερο δυνατό σε ενέργεια.
      Σχετικά με την επιχειρησιακή κατάσταση του συνόλου των Πλοίων Ταχείας Μεταφοράς, αντιλαμβάνεσθε ότι αυτή δεν είναι δυνατόν να δημοσιοποιηθεί, καθόσον άπτεται του απορρήτου που αφορά την επιχειρησιακή κατάσταση πλοίων του στόλου, μάλιστα δε των πλοίων της Διοίκησης Πλοίων Αποβάσεως. Καλείται ο ερωτών κ Βουλευτής όπως προσέλθει στο ΥΠΕΘΑ, οποτεδήποτε επιθυμεί, προκειμένου να ενημερωθεί πλήρως επί του θέματος από τους αρμοδίους επιτελείς του ΓΕΝ.
      Σε κάθε περίπτωση, η επιχειρησιακή κατάσταση του συνόλου των ΠΤΜ τη συγκεκριμένη ή οποιαδήποτε άλλη χρονική στιγμή δεν είναι δυνατόν να θεωρηθεί αντιπροσωπευτική της συνολικής επιχειρησιακής ικανότητας των πλοίων. Η διαθεσιμότητα των εν λόγω μονάδων έχει επηρεαστεί σημαντικά από μια ακολουθία συμβάντων και ανεξάρτητων παραγόντων. Σε αυτούς συμπεριλαμβάνονται η ιδιαιτερότητα του υλικού ως προς τη συντήρηση/επισκευή, η απουσία σύμβασης εν συνεχεία υποστήριξης (follow οη support) και οι χρονοβόρες διαπραγματεύσεις με τη ρωσική πλευρά. Σε αυτά θα πρέπει να προστεθεί η έλλειψη επισκευαστικής βιβλιογραφίας, η αποστολή της οποίας αναμένεται στο άμεσο μέλλον μετά από τροποποίηση της σχετικής σύμβασης.
      Όπως αντιλαμβάνεσθε, τα ανωτέρω, σε μεγάλο βαθμό, είναι απόρροια λανθασμένων χειρισμών επί των ημερών των Κυβερνήσεών σας.
      Παρά ταύτα, από την παρούσα πολιτική και στρατιωτική Ηγεσία έχουν αναληφθεί πρωτοβουλίες προς την κατεύθυνση μείωσης του κόστους υποστήριξης των ΠΤΜ και μείωσης των χρόνων επισκευής με αξιοποίηση της μέχρι σήμερα αποκτηθείσας εμπειρίας.
      Συναφώς έχουν ληφθεί όλα τα απαραίτητα εναλλακτικά μέτρα ώστε να μην επηρεάζεται η μεταφορική ικανότητα του Πολεμικού Ναυτικού και να καλύπτονται στο ακέραιο οι ανάγκες των επιχειρησιακών σχεδίων των Ενόπλων Δυνάμεων.
      Τέλος, όπως γνωρίζετε κ. Συνάδελφε, προσωπικά επιζητώ τον έλεγχο και απαντώ επιμελώς σε όλες τις Ερωτήσεις. Από την Ερώτησή σας όμως φαίνεται ότι συνεχίζετε να συγχέετε το ρόλο της Βουλής με το ρόλο του Τύπου. Οι ρόλοι τους είναι διαφορετικοί και διακριτοί. Οφείλω για μια ακόμη φορά να σας υπενθυμίσω ότι σέβομαι απολύτως τον Τύπο και τον ελεγκτικό του ρόλο.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
    4. Στην με αριθμό 8047/16.5.07 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 1398/6.6.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Δ. Κουσελάς, για τα θέματα της αρμοδιότητάς μας, σας πληροφορούμε τα εξής:
      Οι Υπηρεσίες Ποιοτικού Ελέγχου του Υπουργείου Αγροτικής Ανάπτυξης και Τροφίμων μέσω των Περιφερειακών Κέντρων Προστασίας Φυτών και Ποιοτικού Ελέγχου και των Δ/νσεων Γεωργίας-Αγροτικής Ανάπτυξης των Νομαρχιακών Αυτοδιοικήσεων, διενεργούν τους απαραίτητους ποιοτικούς ελέγχους κατά την εισαγωγή προϊόντων φυτικής προέλευσης που προβλέπονται από την Κοινοτική και Εθνική Νομοθεσία προκειμένου να διασφαλίζεται η ποιότητα, η υγιεινή τους κατάσταση και η καταλληλότητά τους για την προστασία του καταναλωτή.
      Πέραν των παραπάνω ελέγχων έχουν δοθεί οδηγίες προς όλους τους ελεγκτές να τηρούν αυστηρώς τις ισχύουσες διατάξεις που αφορούν την ορθή σήμανση των εισαγόμενων προϊόντων για να μην ανταγωνίζονται αθέμιτα την εγχώρια παραγωγή.
      Στις περιπτώσεις που διαπιστώνονται παραβάσεις δεν επιτρέπεται η εισαγωγή-εξαγωγή ή καταστρέφονται ( όπως για θέματα ασφαλείας τροφίμων) ή γίνονται διορθωτικές ενέργειες (π.χ. διόρθωση σήμανσης) ή παραπέμπονται στην Επιτροπή Επιβολής Κυρώσεων σύμφωνα με την υπ'αριθμ. ΚΥΑ 313312/94 "Κυρώσεις και διαδικασία επιβολής τους στο πλαίσιο άσκησης ποιοτικού ελέγχου επί των νωπών οπωρ/κών" όπως τροποποιήθηκε και ισχύει, την υπ' αρ. 381185/94 Απόφαση του Υπουργού Γεωργίας "Κυρώσεις και διαδικασία επιβολής τους στο πλαίσιο άσκησης ποιοτικού ελέγχου επί των οπωρ/κών βαθείας κατάψυξης" όπως τροποποιήθηκε και ισχύει και την Υπουργική Απόφαση 412345/95.
      Ο έλεγχος των τροφίμων στα καταστήματα λιανικής πώλησης είναι αρμοδιότητα του ΕΦΕΤ.
      Οι εισαγωγές οίνων από τρίτες χώρες στα Κράτη -Μέλη της Ε.Ε. έχουν καθοριστεί με ειδικές συμφωνίες μεταξύ της Ε.Ε. και των χωρών αυτών. Οι ποσότητες των εισαγόμενων οίνων ελέγχονται κατά την εισαγωγή τους στη' χώρα και διατίθενται στην αγορά με την κατάλληλη σήμανση (ετικέτα), όπως ορίζεται στους σχετικούς Κοινοτικούς Κανονισμούς Καν(ΕΚ)1493/1999, Καν(ΕΚ)883/2001, Καν(ΕΚ)884/2001 και Καν(ΕΚ) 753/2002.
      Ο έλεγχος της διακίνησης των οινικών προϊόντων διενεργείται σε μόνιμη βάση από τους αρμόδιους για τα αμπελοινικά θέματα γεωπόνους - ελεγκτές των Δ/νσεων Αγροτικής Ανάπτυξης και των Περιφερειακών Κέντρων Προστασίας Φυτών και Ποιοτικού Ελέγχου τόσο στα σημεία ελέγχου (τελωνεία) της χώρας όσο και στο εσωτερικό με βάση τα συνοδευτικά έγγραφα διακίνησης και σε συνδυασμό με τα τηρούμενα βιβλία αποθήκης.
      Οι Υπηρεσίες του Υπουργείου Αγροτικής Ανάπτυξης και Τροφίμων έχουν επικεντρώσει και εντείνει τους ελέγχους στις πύλες εισόδου της χώρας κατά την εισαγωγή οινικών προϊόντων με στόχο τη διασφάλιση της διακίνησης και διάθεσης στη χώρα μας των προϊόντων αυτών και την αποφυγή δημιουργίας συνθηκών αθέμιτου ανταγωνισμού με παράλληλη προστασία του έλληνα καταναλωτή.
      Η εντατικοποίηση των ελέγχων αφορά τις ποσότητες των διακινουμένων οινικών προϊόντων, τα συνοδευτικά έγγραφα μεταφοράς, τα τηρούμενα βιβλία αποθήκης καθώς και την επισήμανση (ετικετάρισμα), όπως προβλέπεται από την κοινοτική και εθνική νομοθεσία.
      Οι τιμές πώλησης των οινοποιήσιμων σταφυλιών από τους αμπελουργούς διαμορφώνονται ελεύθερα με βάση την προσφορά και τη ζήτηση και διαφοροποιούνται κατά περιοχή και χρονιά.
      Ο Υπουργός
      Ε. ΜΠΑΣΙΑΚΟΣ»
     5. Στην με αριθμό 4809/27.2.07 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΤΚΕ/Φ2/6644/15.3.07 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 4809/27-2-2007, που κατέθεσε στη Βουλή ο Βουλευτής κ. Στέλιος Ματζαπετάκης με θέμα «Υπογεννητικότητα», προκειμένου να αντιμετωπισθεί το δημογραφικό πρόβλημα στη χώρα μας, σας γνωρίζουμε ότι:
      Πρόσφατα επιβεβαιώθηκε η προτεραιότητα που αποδίδει η ελληνική πολιτεία στην προστασία της οικογένειας με τη θέσπιση του νόμου 3454/2006 ''Ενίσχυση της οικογένειας και άλλες διατάξεις". Στον εν λόγω νόμο μεταξύ των άλλων υπάρχει ειδικό κεφάλαιο (κεφάλαιο Β'), στο οποίο περιλαμβάνονται διατάξεις για τη στήριξη της πολύτεκνης οικογένειας.
      Παράλληλα με τον ανωτέρω νόμο, σημειώνουμε ότι εξακολουθούν να ισχύουν οι σχετικές με την προστασία των πολύτεκνων διατάξεις του ν. 1910/1944.
      Επίσης σύμφωνα με τις διατάξεις του άρθρου 1 παρ. 1 και 3 του ν. 1256/1982 και του άρθρου 21 παρ.3 του ν. 1400/1983, οι πολύτεκνοι δύνανται να κατέχουν δεύτερη θέση στο Δημόσιο, υπό τις προϋποθέσεις που θέτουν οι εν λόγω διατάξεις.
      Τέλος, σας πληροφορούμε, ότι στο νέο Υπαλληλικό Κώδικα (ν. 3528-2007), ο οποίος ισχύει από 9/2/2007, προβλέπονται μέτρα υποστήριξης των πολύτεκνων και μονογονεϊκών οικογενειών. Συγκεκριμένα:
      * Χορηγείται διευκόλυνση ανατροφής τέκνου και στον πατέρα. Ειδικότερα, αναγνωρίζεται αυτοτελές δικαίωμα χορήγησης της διευκόλυνσης του μειωμένου ωραρίου ή της άδειας ανατροφής τέκνου των εννέα μηνών και στον πατέρα υπάλληλο, εφόσον δεν κάνει χρήση η μητέρα υπάλληλος. Το ίδιο δικαίωμα αναγνωρίζεται και στο μοναδικό γονέα των μονογονεϊκών οικογενειών.
      * Προσαυξάνεται το μειωμένο ωράριο ή η άδεια ανατροφής τέκνου για τις μητέρες που είναι άγαμες ή χήρες ή με αναπηρία 67% και άνω κατά έξι (6) μήνες ή ένα (1) μήνα αντίστοιχα.
      * Οι τρεις πρώτοι μήνες της άδειας άνευ αποδοχών για ανατροφή παιδιών στους πολύτεκνους και τρίτεκνους γονείς, θα είναι στο εξής με αποδοχές .
      * Προσαυξάνεται κατά δύο ακόμη μήνες, η μετά τον τοκετό άδεια για κάθε παιδί πέραν του τρίτου.
      * Προβλέπεται η περαιτέρω παράταση της διευκόλυνσης του μειωμένου ωραρίου εργασίας για δύο ακόμη έτη στην περίπτωση γέννησης τέταρτου τέκνου και άνω.
      * Παρέχονται διευκολύνσεις στη μητέρα που υιοθετεί τέκνο, προκειμένου να καταστεί ομαλή η μετάβαση στη νέα οικογενειακή κατάσταση, εφόσον το υιοθετημένο τέκνο είναι ηλικίας έως έξι (6) ετών. Ένας μήνας από την άδεια αυτή μπορεί να καλύπτει απουσία της υπαλλήλου κατά το πριν την υιοθεσία διάστημα.
      Επίσης, πέρα από τα ανωτέρω στο νέο Υπαλληλικού Κώδικα προβλέπεται το δικαίωμα μετάταξης σε υπηρεσίες παραμεθόριων περιοχών, με ανάλογη υποχρέωση παραμονής μία δεκαετία. Προκειμένου όμως περί υπαλλήλου που αποκτά την ιδιότητα του πολυτέκνου μετά τη μετάταξη, ο υποχρεωτικός χρόνος παραμονής του στην παραμεθόρια περιοχή μειώνεται από δέκα (10) έτη σε έξι (6) έτη.
      Ο Υφυπουγός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Αγορές χρηματοπιστωτικών μέσων και άλλες διατάξεις».
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου ορίζει ως Κοινοβουλευτικό Εκπρόσωπο για το παρόν νομοσχέδιο τον κ. Τασούλα.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κολοζώφ ορίζει ως Κοινοβουλευτικό Εκπρόσωπο για το παρόν νομοσχέδιο τον κ. Γκατζή. 
      Κύριοι συνάδελφοι, θέλω να σας ενημερώσω ότι η Διάσκεψη των Προέδρων στη συνεδρίαση της 26ης Ιουλίου 2007 αποφάσισε η συζήτηση του νομοσχεδίου να γίνει σε μία συνεδρίαση. Θα υπάρχει άνεση χρόνου. Μπορεί να παραταθεί όσο οι ανάγκες το απαιτούν, για να εκτεθούν οι απόψεις των συναδέλφων, των εισηγητών και των Κοινοβουλευτικών Εκπροσώπων επαρκώς. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, παρακαλώ, το λόγο. 
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κατά τη διάρκεια της συζήτησης στην αρμόδια κοινοβουλευτική επιτροπή ο κύριος Υπουργός μάς είπε ότι δεν θα κατατεθούν τροπολογίες στο νομοσχέδιο. Όμως την Παρασκευή το μεσημέρι διαπιστώσαμε ότι κατατέθηκαν τέσσερις τροπολογίες, εκ των οποίων μερικές από αυτές είναι ολόκληρα νομοσχέδια και πολύ σπουδαίας σημασίας. Αν θέλετε, είναι σπουδαιότερης σημασίας, γιατί το νομοσχέδιο, επειδή είναι κοινοτική οδηγία, θα μπορούσε άνετα να περάσει σε μία συνεδρίαση. 
      Θεωρώ ότι οι τροπολογίες αυτές είναι αδύνατον να περάσουν στη μία συνεδρίαση που έχει οριστεί για το νομοσχέδιο, γιατί θα πρέπει να τις περάσουμε χωρίς συζήτηση. Όμως, χωρίς συζήτηση αυτές τις τροπολογίες εμείς αδυνατούμε να τις περάσουμε. 
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, όπως είπατε, έχουν κατατεθεί από την Πέμπτη –δεν ξέρω τι είπε ο κ. Δούκας- οπότε πιστεύω ότι δόθηκε χρόνος να μελετηθούν. 
      Βεβαίως, έχετε δίκιο ότι πρέπει να υπάρχει άνεση χρόνου και θα δοθεί ο χρόνος, αλλά ξέρετε ότι σήμερα το Τμήμα διακόπτει τις εργασίες του για μετά το Δεκαπενταύγουστο, υπάρχει πρόθεση του Υπουργείου και του Προεδρείου και υποχρέωση να δοθεί άνεση χρόνου, όταν εξαντληθεί η συζήτηση για το νομοσχέδιο, να συζητηθούν και οι τροπολογίες. Θα το δούμε στην πορεία. 
      Τι λύσεις υπάρχουν; Είναι δύο οι λύσεις. Η μία είναι να παραταθεί η συνεδρίαση για όσο χρόνο απαιτείται και η άλλη είναι να γίνει εμβόλιμη συνεδρίαση. Θα το δούμε στην πορεία αυτό. Θα δούμε και πόσοι θα εγγραφούν. Και εγώ σας λέω -λόγω της παρουσίας μου εδώ στο Προεδρείο- ότι και στα προηγούμενα νομοσχέδια –μακάρι να συμβεί κάτι διαφορετικό- το ενδιαφέρον συμμετοχής στη συζήτηση δεν ήταν πολλών συναδέλφων. Θα το δούμε, κύριε Γεωργακόπουλε, αλίμονο. 
      Το Προεδρείο δεν έχει καμμία πρόθεση και κανένα λόγο να μη δώσει τη δυνατότητα να εκθέσετε ελεύθερα τις απόψεις σας και θα δώσει το χρόνο που απαιτείται ή με την παράταση της συνεδρίασης, επαναλαμβάνω, ή με εμβόλιμη συνεδρίαση. 
    Άλλος τρόπος δεν υπάρχει, διότι το Τμήμα διακόπτει για μετά τις 20 Αυγούστου και όπως αντιλαμβάνεστε δεν μπορεί να μείνει εκκρεμότητα. Λογικό δεν είναι; Άλλωστε, κύριε Γεωργακόπουλε –και τελειώνω μ’ αυτό- η Διάσκεψη των Προέδρων το εξετίμησε αυτό. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, αν μου επιτρέπετε, δεν έχω αντίρρηση. Δεν έχω καμμία πρόθεση να κρατήσουμε το νομοσχέδιο. Θα πρέπει όμως οι τροπολογίες τουλάχιστον να συζητηθούν με την άνεση του χρόνου και μία-μία. Δεν μπορούν να συζητηθούν τέσσερις άσχετες τροπολογίες όλες μαζί. 
    ΠΡΟΕΔΡΕΥΩΝ (Γεώργιος Σούρλας): Θα δοθεί άνεση χρόνου. Ή όλες μαζί ή μία-μία. Θα το συζητήσουμε όταν έρθει η ώρα. Μπορεί να συζητηθούν όλες μαζί με το χρόνο που χρειάζεται ή μία-μία. Εδώ είμαστε. Δεν υπάρχει καμμία πρόθεση να υπάρξει δυσκολία στην τοποθέτησή σας. 
    Κύριε Γκατζή, έχετε το λόγο.
    ΝΙΚΟΛΑΟΣ ΓΚΑΤΖΗΣ: Κύριε Πρόεδρε, επικαλούμαι και την εμπειρία σας ως Βουλευτή τόσα χρόνια στα έδρανα, για να πω ότι αυτό το νομοσχέδιο ιδιαίτερα και οι τροπολογίες, που, όπως είπε ο προηγούμενος συνάδελφος, δύο τουλάχιστον απ’ αυτές έχουν πέντε και έξι άρθρα, δεν είναι δυνατόν να συζητηθούν μέσα στο πλαίσιο τουλάχιστον που έχει ενστερνιστεί το Προεδρείο. Λέει: «Άνεση χρόνου. Τα συζητάμε όλα μαζί. Πόσο είναι; Οκτώ λεπτά; Άντε να τα κάνουμε δέκα με δώδεκα». Δεν γίνεται αυτό. Αν έχετε υπ’ όψιν σας να ακολουθήσουμε μια τέτοια τακτική, εμείς διαφωνούμε. Η άνεση χρόνου να είναι πραγματική άνεση χρόνου και όχι να πούμε τελικά «τα οκτώ λεπτά τα κάνουμε δέκα», πολύ περισσότερο όταν θα συζητήσουμε επί της αρχής και επί των άρθρων ουσιαστικά σε μια συζήτηση.
    ΠΡΟΕΔΡΕΥΩΝ (Γεώργιος Σούρλας): Κύριε Γκατζή, θα δοθεί η άνεση χρόνου. Αυτή είναι η πρόθεση του Προεδρείου και ιδιαίτερα της Προέδρου. Επομένως εδώ είμαστε και θα δούμε από την εξέλιξη πώς θα διαμορφωθούν τα πράγματα. Είπαμε ότι ή θα πάμε συνέχεια ή θα έχουμε εμβόλιμη συνεδρίαση. Δεν πρόκειται κανείς να στερηθεί του δικαιώματος της άνεσης χρόνου, του απαραίτητου χρόνου, για να πει τις απόψεις του. 
    Κύριε Υπουργέ, θέλετε να πείτε κάτι ή να προχωρήσουμε στον εισηγητή; 
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Όχι, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Καλώς. 
    Το λόγο έχει ο εισηγητής της Νέας Δημοκρατίας κ. Απόστολος Κωστόπουλος.
    ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, κύριε Υπουργέ, κύριοι συνάδελφοι, το σχέδιο νόμου για τις αγορές χρηματοπιστωτικών μέσων αφ΄ενός ενσωματώνει στο ελληνικό δίκαιο την υπ’ αριθμόν 2004/39 οδηγία του Ευρωπαϊκού Κοινοβουλίου και του Συμβουλίου, αφ΄ετέρου δε κωδικοποιεί σε σημαντικό βαθμό τις μέχρι σήμερα υφιστάμενες σχετικές ρυθμίσεις για την Κεφαλαιαγορά. Έτσι δημιουργείται ένα νέο ενιαίο νομικό πλαίσιο αδειοδότησης, οργάνωσης και λειτουργίας επιχειρήσεων παροχής επενδυτικών υπηρεσιών και οργανωμένων αγορών. 
    Το κρίσιμο στοιχείο του νομοθετικού αυτού πλαισίου που συζητούμε σήμερα είναι η ικανότητα που αποκτούν πλέον οι επιχειρήσεις παροχής επενδυτικών υπηρεσιών να διενεργούν χρηματοπιστωτικές υπηρεσίες και σε άλλα κράτη-μέλη παρέχοντας ταυτόχρονα υψηλό επίπεδο προστασίας στους επενδυτές. Αυτό διασφαλίζεται με τις εκσυγχρονισμένες ρυθμίσεις που εναρμονίζονται σε ενιαίο νομοθετικό πλαίσιο σε ευρωπαϊκό πλέον επίπεδο. Με το νέο νομοσχέδιο η ελληνική χρηματοπιστωτική αγορά θα διέπεται, όπως και οι υπόλοιπες ευρωπαϊκές, από τους ίδιους κανόνες για τις επενδυτικές επιχειρήσεις και τις οργανωμένες αγορές. 
    Σε γενικές γραμμές με τις νομοθετούμενες ρυθμίσεις καλύπτεται μια σειρά από θεματικές ενότητες που έχουν να κάνουν: Πρώτον, με τις προϋποθέσεις, τα κριτήρια οργάνωσης και λειτουργίας των επιχειρήσεων επενδυτικών υπηρεσιών. Δεύτερον, με την αδειοδότηση αυτών και την ελευθερία παροχής επενδυτικών υπηρεσιών. Τρίτον, με την προστασία των επενδυτών και των καθορισμό κανόνων συμπεριφοράς των χρηματιστηριακών διαμεσολαβητών. Τέταρτον, με την διαφάνεια και την ακεραιότητα των αγορών. Πέμπτον, με την αδειοδότηση, οργάνωση και λειτουργία των οργανωμένων αγορών. Έκτον, με τον καθορισμό αρμοδίων εποπτικών αρχών.
Έβδομον, με τη διαμόρφωση ομοιόμορφων κανόνων που αφορούν τη λήψη, τη διαχείριση και την εκτέλεση των εντολών των πελατών επενδυτών. Όγδοον, με την αντιμετώπιση των συγκρουομένων συμφερόντων και με την ανάθεση και διεύρυνση των εργασιών. Ένατον, με την καταγραφή και τήρηση στοιχείων για τη διασφάλιση των περιουσιακών στοιχείων των πελατών επενδυτών και την κατηγοριοποίηση αυτών. Δέκατον, με την εξασφάλιση ίσων όρων ανταγωνισμού στις οργανωμένες αγορές. Τέλος, με τις νέες ρυθμίσεις διευρύνεται ο ορίζοντας επενδυτικών δραστηριοτήτων, διευρύνονται οι αγορές των χρηματοπιστωτικών μέσων, οι τόποι και οι τρόποι συναλλαγών και δημιουργείται έτσι ένα απελευθερωμένο περιβάλλον ενεργοποίησης σε όλα τα κράτη-μέλη του ευρωπαϊκού διαβατηρίου των επενδυτικών υπηρεσιών. 
      Έτσι, από εδώ και πέρα οι ανώνυμες επιχειρήσεις παροχής επενδυτικών υπηρεσιών, όπως και οι αντίστοιχες ευρωπαϊκές, θα μπορούν να δραστηριοποιούνται για δικό τους λογαριασμό εκτελώντας εντολές πελατών εκτός του Χρηματιστηρίου. Πρόκειται δηλαδή για μία νέα δυνατότητα που αποκτούν οι ελληνικές επιχειρήσεις παροχής επενδυτικών υπηρεσιών, καθ’ ότι μέχρι σήμερα, όπως γνωρίζουμε όλοι, ισχύει ο κανόνας συγκέντρωσης όλων των συναλλαγών στο Χρηματιστήριο, ο οποίος και φυσικά σιγά-σιγά καταργείται, όχι το Χρηματιστήριο, καταργείται ο χώρος των συναλλαγών που διενεργούνται σήμερα, δηλαδή μεταφέρονται χρηματιστηριακές συναλλαγές στις ανώνυμες επιχειρήσεις παροχής επενδυτικών υπηρεσιών. 
      Σπάει, λοιπόν, το μονοπώλιο επενδυτικών υπηρεσιών μέσω του Χρηματιστηρίου και επεκτείνεται στις ανώνυμες εταιρείες διαχείρισης αμοιβαίων κεφαλαίων, στις εταιρείες παροχής επενδυτικών υπηρεσιών, εφόσον βέβαια αυτές έχουν πάρει άδεια από την Επιτροπή της Κεφαλαιαγοράς. Ασφαλώς δίνεται και η δυνατότητα στα πιστωτικά ιδρύματα να ενεργούν και αυτά χρηματοπιστωτικές αγορές, εφόσον έχουν πάρει άδεια από την Τράπεζα της Ελλάδος και πάνω απ’ όλα, τόσο για τις ανώνυμες εταιρείες παροχής υπηρεσιών όσο και για τα πιστωτικά ιδρύματα, πρέπει να τηρούνται όλες οι προβλεπόμενες προϋποθέσεις που ορίζονται στις διατάξεις που συζητάμε σήμερα. 
      Επιπλέον, πέρα από τις παραπάνω επιχειρήσεις παροχής επενδυτικών υπηρεσιών προβλέπεται η χορήγηση άδειας από την Επιτροπή Κεφαλαιαγοράς και σε μία νέα επενδυτική υπηρεσία για τη λειτουργία πολυμερούς μηχανισμού διαπραγμάτευσης των επενδυτικών συναλλαγών και για τους διαχειριστές της αγοράς. Η δυνατότητα αυτή εισάγεται για πρώτη φορά στην ελληνική αγορά, η οποία ασφαλώς και δεν είναι εξοικειωμένη με παρόμοιες εναλλακτικές μορφές συναλλαγών. Δυνατότητες απόκτησης πολυμερούς μηχανισμού διαπραγμάτευσης έχουν τόσο οι ανώνυμες εταιρείες παροχής υπηρεσιών ύστερα από την άδεια της Επιτροπής Κεφαλαιαγοράς όσο και τα πιστωτικά ιδρύματα ύστερα από άδεια της Τράπεζας της Ελλάδος. 
      Με τις προτεινόμενες νομοθετικές ρυθμίσεις θεσμοθετούνται ενιαίοι κανόνες για τις εταιρείες παροχής επενδυτικών υπηρεσιών, για τα πιστωτικά ιδρύματα, για τις ανώνυμες εταιρείες επενδυτικής διαμεσολάβησης, για τις οργανωμένες αγορές, για τους εκδότες κινητών αξιών, για τις ανώνυμες εταιρείες διαχείρισης αμοιβαίων κεφαλαίων, για άλλες εταιρείες διαχείρισης, για επενδυτές καθώς και για τους ιδιώτες επενδυτές και καθορίζονται οι αρμοδιότητες των εποπτικών αρχών. Καθορίζονται επίσης κανόνες προστασίας, αποζημίωσης των επενδυτών και επιβολής διοικητικών, περιοριστικών και ποινικών κυρώσεων στις επενδυτικές εταιρείες που προβαίνουν σε παραβατικές πράξεις ή παραλήψεις. 
      Στα ογδόντα πέντε άρθρα του νομοσχεδίου που συζητάμε με κάθε λεπτομέρεια και σαφήνεια αποσαφηνίζονται ορισμοί και τεχνικοί όροι και θεσμοθετούνται, όπως είπαμε και προηγουμένως, ξεκάθαροι κανόνες για κάθε επενδυτική δραστηριότητα. 
      Στο πρώτο κεφάλαιο, το οποίο περιλαμβάνει τα άρθρα από το 1 ως το 8 γίνεται λόγος για το σκοπό της ενσωμάτωσης της υπ’ αριθμόν 39/2004 οδηγίας του Ευρωπαϊκού Κοινοβουλίου και του Συμβουλίου και έτσι αναδιαμορφώνεται και συστηματοποιείται σε πολύ μεγάλο βαθμό το υφιστάμενο νομοθετικό πλαίσιο, επεξηγούνται τεχνικοί όροι και πολλές έννοιες και δίδονται ορισμοί, παραδείγματος χάριν, τι είναι Ε.Π.Ε.Υ., τι είναι Α.Ε.Π.Ε.Υ., τι είναι πιστωτικό ίδρυμα και περαιτέρω εισάγεται η διάκριση μεταξύ ιδιωτών και επαγγελματιών πελατών και καταργείται η διάκριση μεταξύ ανωνύμων εταιρειών και ανωνύμων εταιρειών παροχής επενδυτικών υπηρεσιών. Επίσης, ορίζεται ότι τα πιστωτικά ιδρύματα υπόκεινται ευθέως στις διατάξεις του συζητούμενου νόμου και πως αυτά δεν είναι πλέον εταιρείες παροχής επενδυτικών υπηρεσιών.
      Στο δεύτερο κεφάλαιο το οποίο περιλαμβάνει τα άρθρα 9 έως 24 ρυθμίζονται θέματα αναφορικά με τις προϋποθέσεις, τις διαδικασίες χορήγησης αδειών λειτουργίας των ανωνύμων εταιρειών παροχής επενδυτικών υπηρεσιών, οι υποχρεώσεις που έχουν, οι διαδικασίες οργάνωσης και ακόμη όλες οι διαδικασίες αναστολής λειτουργίας, εκκαθάρισης κ.λπ.. 
      Στο τρίτο κεφάλαιο περιλαμβάνονται τα άρθρα 25 έως 30. Σε αυτό το κεφάλαιο αναφέρονται οι υποχρεώσεις των ανωνύμων εταιρειών παροχής επενδυτικών υπηρεσιών και των πιστωτικών ιδρυμάτων για την προστασία των επενδυτών καθώς και η υποχρέωση τους για την καλύτερη εξυπηρέτηση και εκτέλεση των εντολών των πελατών σύμφωνα με τους κανόνες που διαλαμβάνονται στις συγκεκριμένες διατάξεις. 
      Σε αυτά τα δύο κεφάλαια Β και Γ και ειδικότερα στα άρθρα 9 έως 30 επέρχονται μεγάλες αλλαγές σε σχέση με το υφιστάμενο καθεστώς. Το είπαμε και προηγουμένως. Γνωρίζουμε όλοι μέχρι σήμερα ότι οι συναλλαγές γίνονται σε οργανωμένη αγορά. Τώρα θεσμοθετείται να γίνονται και μέσω πολυμερών οργανισμών διαπραγμάτευσης που μπορούν να διαθέτουν ύστερα από την άδεια της Eπιτροπής Kεφαλαιαγοράς και της Tράπεζας, τόσο οι ανώνυμες εταιρείες παροχής επενδυτικών υπηρεσιών όσο και τα πιστωτικά ιδρύματα. Επιπλέον, θεσμοθετούνται κανόνες με αυστηρό καθεστώς για την προστασία των συμφερόντων των επενδυτών όπως και για τον επιλέξιμο αντισυμβαλλόμενο. Στο άρθρο 30 περιγράφεται ποιος είναι ακριβώς ο επιλέξιμος αντισυμβαλλόμενος, ποιες αρμοδιότητες έχει, ποια καθήκοντα ποιες υποχρεώσεις και μέχρι πού φθάνει ο κύκλος των δραστηριοτήτων του. Επίσης, περιγράφεται τι είναι επαγγελματίας επενδυτής και τι είναι ιδιώτης επενδυτής. Ακόμη, θεσμοθετούνται αυστηροί κανόνες ελέγχου και εποπτείας των εταιρειών παροχής επενδυτικών υπηρεσιών που υποχρεούνται πλέον να τηρούν μητρώο προσβάσιμο στους επενδυτές, να συντάσσουν οικονομικές καταστάσεις, να υπόκεινται σε έλεγχο από ορκωτούς λογιστές, να αποζημιώνουν τους επενδυτές. 
      Παρέχεται νομοθετική δυνατότητα στην Επιτροπή Κεφαλαιαγοράς να προβαίνει σε προσωρινή ή οριστική ανάκληση των αδειών λειτουργίας των ανωνύμων εταιρειών παροχής επενδυτικών υπηρεσιών, να ορίζεται ειδική εκκαθάριση και να καταβάλλεται αποζημίωση στους πελάτες επενδυτές. Τέλος, καθορίζονται με σαφήνεια και καθαρότητα οι κανόνες παροχής επενδυτικών υπηρεσιών και εκτέλεσης διαχείρισης των εντολών των πελατών. 
      Το τέταρτο κεφάλαιο στα άρθρα 31 έως 35 αναφέρονται τα δικαιώματα παροχής επενδυτικών υπηρεσιών των εταιρειών παροχής επενδυτικών υπηρεσιών και οι δυνατότητες εγκατάστασης υποκαταστημάτων στην Ελλάδα και σε άλλο κράτος- μέλος, καθώς και η διενέργεια επενδυτικών δραστηριότητων σε τρίτο κράτος. 
      Στο πέμπτο κεφάλαιο στα άρθρα 36 έως 40 ορίζονται οι προϋποθέσεις και οι διαδικασίες αδειοδότησης λειτουργίας των ανωνύμων εταιρειών επενδυτικής διαμεσολάβησης.
      Στο έκτο κεφάλαιο στα άρθρα 41 έως 48 ρυθμίζονται θέματα σχετικά με τη δυνατότητα αδειοδότησης, οργάνωσης διαχείρισης διαπραγμάτευσης των επενδυτικών συναλλαγών στα πλαίσια μιας οργανωμένης αγοράς και καθορίζεται με σαφήνεια το δίκαιο και το πεδίο εφαρμογής του.
      Στο έβδομο κεφάλαιο στα άρθρα 49 έως 58 ορίζονται λεπτομερώς οι υποχρεώσεις για τη διαφάνεια και την ακεραιότητα της αγοράς. Εξασφαλίζεται η έγκαιρη πληροφόρηση με τη γνωστοποίηση και δημοσιοποίηση των εντολών στις επενδυτικές συναλλαγές, τόσο σε οργανωμένη αγορά όσο και σε πολυμερείς οργανισμούς διαπραγμάτευσης.
      Στο όγδοο κεφάλαιο στα άρθρα 59 έως 64 θεσμοθετείται το εποπτικό σύστημα και οι κανόνες συνεργασίας των εποπτικών αρχών. Το εποπτικό σύστημα είναι τριμερές και αποτελείται από την Επιτροπή Κεφαλαιαγοράς, από την Τράπεζα της Ελλάδος και από την επιτροπή εποπτείας ιδιωτικής ασφάλισης του ν. 3229/2004. Το βέβαιο είναι ότι η Επιτροπή Κεφαλαιαγοράς ορίζεται ως μόνη αρμόδια αρχή για την εφαρμογή των διατάξεων, ανεξάρτητα του αν η επιχείρηση που παρέχει τις επενδυτικές υπηρεσίες είναι ανώνυμος εταιρεία παροχής επενδυτικών υπηρεσιών ή πιστωτικό ίδρυμα.
      Στο ένατο κεφάλαιο στα άρθρα 65 έως 70 ορίζονται οι υποχρεώσεις των αρμοδίων αρχών για τη διεθνή συνεργασία και για την ανταλλαγή πληροφοριών αναφορικά με την εποπτεία και καθορίζονται διοικητικές περιοριστικές και ποινικές δυνατότητες που έχει η Επιτροπή Κεφαλαιαγοράς σε περίπτωση άρνησης συνεργασίας των αρμοδίων αρχών.
      Στο δέκατο κεφάλαιο άρθρο 71 περιλαμβάνονται οι μεταβατικές διατάξεις που αναφέρονται στις διαδικασίες εφαρμογής του παρόντος νόμου. Εξυπακούεται βεβαίως ότι για όσους ασκούν επιτελικές υπηρεσίες ή δραστηριότητες χωρίς αυτές να προβλέπονται ρητώς από τις διατάξεις του νόμου προβλέπονται αυστηρές ποινικές κυρώσεις, μπορώ να πω και φυλάκιση μέχρι ενός έτους.
      Στο δεύτερο μέρος που το απαρτίζουν δεκαπέντε άρθρα –και συγκεκριμένα από το άρθρο 71 ως το άρθρο 86- ρυθμίζονται θέματα που έχουν να κάνουν με την αδειοδότηση, οργάνωση και λειτουργία του κεντρικού συστήματος αντισυμβαλλομένου, όπως και θέματα που σχετίζονται με την εκκαθάριση και το διακανονισμό του συστήματος.
      Ειδικότερα ως σύστημα ορίζεται το σύστημα κεντρικού αντισυμβαλλομένου, εκκαθάρισης και διακανονισμού και οι παρεμφερείς μηχανισμοί οριστικοποίησης ή διευθέτησης των συναλλαγών με χρηματοπιστωτικά μέσα. Ορίζεται επίσης τι είναι διαχειριστής του συστήματος. Διαχειριστής του συστήματος μπορεί να είναι φυσικό ή νομικό πρόσωπο, το οποίο διαχειρίζεται και διευθύνει τις δραστηριότητες του συστήματος. 
      Περαιτέρω ορίζονται και οι προϋποθέσεις που πρέπει να πληρούνται για να δοθεί άδεια λειτουργίας του συστήματος, που χορηγείται και αυτή από την Επιτροπή Κεφαλαιαγοράς. Ο διαχειριστής του συστήματος είπαμε ότι λειτουργεί με τη μορφή ανώνυμης εταιρείας και εδώ η άδεια χορηγείται από την Επιτροπή Κεφαλαιαγοράς.
      Ασφαλώς και στις διατάξεις του νομοσχεδίου προβλέπεται το αρχικό μετοχικό κεφάλαιο, το οποίο ανέρχεται σε 20.000.000 ευρώ. Διασφαλίζεται έτσι η αξιοπιστία και προβλέπεται ο τακτικός έλεγχος από ορκωτούς λογιστές. Παρέχεται η δυνατότητα διαχείρισης με διαφάνεια και αντικειμενικότητα του μητρώου άυλων ή ακινητοποιημένων τίτλων και γενικώς η Επιτροπή Κεφαλαιαγοράς είναι αρμόδια για την εποπτεία και εφαρμογή των σχετικών διατάξεων που προβλέπονται από το νομοσχέδιο το οποίο συζητάμε. 
      Ειδικότερα, στο άρθρο 80 και στα επόμενα ορίζονται οι αρμοδιότητες της Επιτροπής Κεφαλαιαγοράς και οι προβλεπόμενες κυρώσεις, όπως είπαμε, για κάθε παραβατική πράξη ή παράλειψη των επενδυτικών επιχειρήσεων και των πιστωτικών ιδρυμάτων. 
      Συμπερασματικά, με το νομοσχέδιο που συζητάμε σήμερα δεν ενσωματώνεται απλώς στο εσωτερικό μας δίκαιο μία ακόμη κοινοτική οδηγία, αλλά απλοποιείται, συστηματοποιείται, εκσυγχρονίζεται το νομοθετικό πλαίσιο της Κεφαλαιαγοράς και διευκολύνεται η λειτουργία και η ανάπτυξη επενδυτικών υπηρεσιών, ικανών να ανταποκριθούν στις εναλλασσόμενες μορφές επενδυτικών δραστηριοτήτων που αναπτύσσονται ταχύτατα στη σύγχρονη και διεθνοποιημένη παγκόσμια αγορά. 
      Αναμφίβολα, πέρα από καθαρά τεχνικό και λεπτομερειακό χαρακτήρα που έχει το συζητούμενο νομοσχέδιο, σε αρκετές περιπτώσεις θεσμοθετούνται ρυθμίσεις που έχουν χαρακτήρα γενικών αρχών. Με την ψήφιση των νέων διατάξεων επέρχονται σημαντικές καινοτομίες στην κεφαλαιακή επάρκεια των πιστωτικών ιδρυμάτων και των επιχειρήσεων παροχής επενδυτικών υπηρεσιών και διευρύνεται συστηματικά το φάσμα των περιουσιακών στοιχείων, έτσι ώστε να καλύπτονται οι οποιοιδήποτε πιστωτικοί κίνδυνοι. 
      Επιβάλλονται κεφαλαιακές απαιτήσεις για την κάλυψη λειτουργικών κινδύνων, ζημιών κ.λπ.. Διευρύνεται ο επενδυτικός κύκλος και ο επενδυτικός ορίζοντας των εταιρειών παροχής επενδυτικών υπηρεσιών. Αυξάνεται η επιχειρηματικότητά τους και διασφαλίζεται η ανταγωνιστικότητα. 
      Διευκολύνεται δε περαιτέρω η ποιοτική διακίνηση των επενδυτικών αγαθών στις χρηματοπιστωτικές αγορές. Πάνω απ’ όλα εκείνο που έχει μεγάλη σημασία είναι ότι θεσμοθετείται ένα συγκεκριμένο εποπτικό σύστημα, ούτως ώστε να απολαμβάνουν προστασίας και ελέγχου, θα έλεγα, τόσο οι εταιρείες παροχής επενδυτικών υπηρεσιών όσο και οι επενδυτές.
      Κύριε Πρόεδρε, δεν θα αναφερθώ τώρα στις τροπολογίες που έχουν κατατεθεί. Αναφέρθηκα γενικώς στο όλο νομοσχέδιο και στα άρθρα του. Εισηγούμαι την ψήφιση επί της αρχής και επί των άρθρων του σχεδίου αυτού και θα επακολουθήσει συζήτηση για τις τροπολογίες. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ναι, κύριε Κωστόπουλε, θα ολοκληρωθεί η συζήτηση επί του νομοσχεδίου. Σας ευχαριστούμε πολύ. 
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ως Κοινοβουλευτικό Εκπρόσωπο για το παρόν νομοσχέδιο τον κ. Λεβέντη.
      Το λόγο έχει ο εισηγητής του ΠΑ.ΣΟ.Κ. κ. Γεωργακόπουλος.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, με το παρόν νομοσχέδιο ενσωματώνεται στην ελληνική νομοθεσία η οδηγία 39/2004 των Ευρωπαϊκών Κοινοτήτων, του Ευρωπαϊκού Κοινοβουλίου και του Συμβουλίου που τροποποιεί τις οδηγίες 85601 της Ε.Ο.Κ. και 936 της Ε.Ο.Κ., του Συμβουλίου, όπως και την οδηγία 12/2000 του Ευρωπαϊκού Κοινοβουλίου και του Συμβουλίου.
      Επίσης καταργεί την Οδηγία 93/22/Ε.Ο.Κ. του Συμβουλίου. Παράλληλα όμως, σε όλες τις συζητήσεις που έχουν για την οδηγία, η οποία θα αρχίσει να εφαρμόζεται από την 1η Ιανουαρίου του 2008, υπάρχει μια εκτενής διαβούλευση υπό την αιγίδα της Committee of European Security Circulators, η οποία είναι η Ένωση των Ευρωπαϊκών Επιτροπών Κεφαλαιαγοράς, που έχει ασχοληθεί ιδιαίτερα με τις αποκαλούμενες «αντιπαροχές». 
      Η ενσωμάτωση της οδηγίας 39/2004 στο εθνικό δίκαιο προβλέπεται να γίνει με την ψήφιση από την ελληνική Βουλή του παρόντος σχεδίου νόμου και όπως γνωρίζετε, κύριε Υπουργέ, εφόσον η οδηγία ανήκει σε αυτές που αποκαλούνται «μεγίστης εναρμόνισης», εμείς, οι εθνικοί νομοθέτες, θα πρέπει να περιοριστούμε σε συντακτικές, ορθογραφικές, ετυμολογικές και μεταφραστικές παρατηρήσεις. Δεν μπορούμε, δηλαδή, να κάνουμε καμμία ουσιαστική παρέμβαση, σύμφωνα με το χαρακτηρισμό που έχει η οδηγία ως «maximum harmonisation». Δεν θα πρέπει οι εθνικές αρχές να προβαίνουν σε επιπρόσθετες ή αυστηρότερες ρυθμίσεις από αυτές που αξιώνει η ίδια η οδηγία, συμπληρώνοντας το εθνικό δίκαιο με προσθήκες που προχωρούν πιο πέρα από  τα προβλεπόμενα. Πρόκειται για τον λεγόμενο «κίνδυνο της επιχρύσωσης». 
      Στο πλαίσιο αυτό θεωρούμε ότι δεν είναι σκόπιμο να αλλάξει η σειρά και στην αρίθμηση των άρθρων της οδηγίας για την ενσωμάτωσή της στο Εθνικό μας Δίκαιο. Με τον τρόπο αυτό θα αποφευχθεί η διασπορά μέσα στο κείμενο αφ΄ενός μεν της οδηγίας και αφ΄ετέρου των εθνικών διατάξεων, για να είναι ένα ενιαίο κείμενο και να μπορούν να βρίσκουν άκρη αυτοί που θα κληθούν να εφαρμόσουν το νόμο. 
      Προχωρώντας σε μια γενικότερη αξιολόγηση του σχεδίου νόμου πρέπει να σημειώσουμε την απουσία που υπάρχει στην αιτιολογική έκθεση μιας ουσιαστικής εισηγητικής έκθεσης με μια εκτενή αναφορά των τροποποιουμένων διατάξεων, να μας πει δηλαδή τι ίσχυε και τι ισχύει, έτσι ώστε να μπορούμε να καταλαβαίνουμε κι εμείς τι ψηφίζουμε. Πιστεύουμε ότι αυτό είναι μια σημαντική έλλειψη, γιατί ο μεγάλος αριθμός των νομοθετημάτων που καταργούνται ή τροποποιούνται, σε συνδυασμό με τις σημαντικές αλλαγές που επιφέρει στο ισχύον σύστημα το παρόν σχέδιο νόμου, δημιουργεί τεράστιες και μεγάλες ασάφειες. Γιατί εδώ, όπως είναι το κείμενο του σχεδίου νόμου, γι’ αυτούς που δεν έχουν ασχοληθεί με κάτι τόσο εξειδικευμένο είναι σαν να διαβάζουν, κύριε Υπουργέ, κινέζικα! Ειλικρινά σας το λέω. Καλό θα ήταν λοιπόν όταν συντάσσουν τις εισηγητικές εκθέσεις να εκφράζουν αναλυτικότερα, με μεγαλύτερη σαφήνεια και με πιο καταληπτά νοήματα τα πράγματα, έτσι ώστε να γίνονται πιο κατανοητά από τους συναδέλφους, οι οποίοι θα κληθούν να ψηφίσουν αυτήν την οδηγία ως Εθνικό Δίκαιο. Γιατί είμαι βέβαιος ότι απ’ όσους θα ψηφίσουν αυτήν την οδηγία ελάχιστοι θα καταλαβαίνουν το τι ψηφίζουν. 
      Έρχομαι τώρα στο περιεχόμενο της οδηγίας και τις συνέπειες που έχει για την ελληνική πραγματικότητα. Πιστεύω ότι παρά το γεγονός ότι δεν μπορούμε, όπως προανέφερα, να παρέμβουμε σε μεγάλο βαθμό, δεν πρέπει να εφησυχάζουμε διότι η εφαρμογή της έχει πολύ μεγάλο αντίκτυπο σε όλη την Κεφαλαιαγορά υπό την ευρεία έννοια. Ενώ από πρώτη άποψη φαίνεται ένα νομοσχέδιο καθαρά τεχνικό, στην ουσία εισάγει σοβαρές θεσμικές αλλαγές στον τρόπο με τον οποίο θα διεξάγονται οι χρηματιστηριακές συναλλαγές στο μέλλον.
      Εδώ μπορώ να πω μετά βεβαιότητος ότι παγκοσμιοποιούνται και οι χρηματιστηριακές συναλλαγές. Έχουμε βέβαια και στο παρελθόν προσπάθειες παγκοσμιοποίησης με την επιβολή του «gold standard» ή μεταπολεμικά, του συστήματος Μπρέντον Γουντς. Όμως εδώ μιλάμε για μια πολύ συγκεκριμένη πλατφόρμα των χρηματιστηριακών συναλλαγών. Οι συναλλαγές απαιτείται να γίνονται από δω και στο εξής με πολύ συγκεκριμένο και ενιαίο τρόπο. Και το κρίσιμο ερώτημα στο σημείο αυτό είναι να δούμε ποιος υπαγορεύει αυτόν τον ενιαίο τρόπο πραγματοποίησης των συναλλαγών και ποιος επωφελείται από τους νέους όρους; Κατά τη γνώμη μου, τους νέους όρους τους υπαγορεύουν και τους επέβαλαν οι μεγάλες αμερικανικές τράπεζες και μέσω των Βρετανών τούς περνούν τώρα και στο Ευρωπαϊκό Δίκαιο. 
      Το αν οι όροι της ευρωατλαντικής σύμπραξης θα είναι καλύτεροι ή χειρότεροι για τις συναλλαγές, θα το δείξει το μέλλον. Πάντως είναι γεγονός ότι τα δικά τους συμφέροντα έρχονται πρωτίστως να εξυπηρετήσουν.
      Αξίζει εδώ να αναφερθεί ότι οι ξένοι αποτελούν ήδη την κυρίαρχη δύναμη στην εγχώρια Kεφαλαιαγορά. Μόνο στις τέσσερις μεγάλες τράπεζες, η τρέχουσα αξία της συμμετοχής τους ξεπερνά τα 20.000.000.000 ευρώ, ενώ συνολικά ελέγχουν περίπου το 50% της συνολικής κεφαλαιοποίησης των εισηγμένων εταιρειών στο Χρηματιστήριο Αθηνών.
      Σε ξένους επενδυτές ανήκει πάνω από το 50% των μετοχών της Εθνικής Τράπεζας, ενώ την πλειοψηφία κατέχουν και σε άλλες μικρότερες, αλλά ειδικού βάρους, όπως η «Ε.Χ.Α.Ε.». Είναι χαρακτηριστικό ότι στους τελευταίους δώδεκα μήνες, το ποσοστό συμμετοχής των ξένων στις εταιρείες υψηλής κεφαλαιοποίησης του δείκτη FTSI 20 εκτινάχθηκε από το 45% στο 57%. 
      Εμείς καλούμαστε να λειτουργήσουμε στο νέο παγκοσμιοποιημένο περιβάλλον με γνώμονα δύο κυρίως άξονες, που διασφαλίζουν, στο βαθμό που αυτό είναι εφικτό, τα δικά μας εθνικά συμφέροντα, την ενίσχυση της διαφάνειας, τις συναλλαγές και την προστασία των επενδυτών, καθώς επίσης και την εξασφάλιση της ανταγωνιστικότητας των ελληνικών εταιρειών έναντι των ξένων και των μεγάλων τραπεζικών ομίλων. 
      Επικεντρώνοντας την προσοχή μας σε θέματα απασχόλησης, κοινωνικής συνοχής και περιορισμού των μεγάλων παλιρροιακών κραδασμών που μπορεί να φέρει η ενοποιημένη πλέον χρηματιστηριακή αγορά, χαρακτηριστική είναι η δήλωση του κ. Παπαδήμα, Αντιπροέδρου στην Ε.Κ.Τ., στο προχθεσινό «ΒΗΜΑ» για τους κινδύνους που υποκρύπτουν τα σύνθετα χρηματοοικονομικά προϊόντα, καθώς και τις συνέπειες σε όλες τις αγορές από την έκρηξη της φούσκας των ακινήτων στις Ηνωμένες Πολιτείες της Αμερικής.
      Όσον αφορά την προστασία των επενδυτών, έχω την γνώμη ότι θα βρίσκεται σε προνομιακή θέση, αφού ρυθμίζονται θέματα, όπως η προστασία και η εξασφάλιση των επενδυτών, η διαφάνεια, η αξιοπιστία των συναλλαγών, το απόρρητο για τους επενδυτές, η διαφάνεια των αγορών, η υποχρέωση της σωστής διάχυσης της πληροφορίας και οι συμβουλές στον επενδυτή. Τώρα το αν θα γίνονται αυτά ή δεν θα γίνονται, μένει να το δούμε.
      Το νομοσχέδιο, σπάζοντας το μονοπώλιο του Χρηματιστηρίου, δίνει στους επενδυτές περισσότερες δυνατότητες επιλογών και, βεβαίως, αναγκάζει τις εταιρείες σε συνθήκες οξύτατου ανταγωνισμού να παρέχουν υπηρεσίες υψηλού επιπέδου. Βέβαια, όλοι καταλαβαίνουμε ότι από τα νέα προϊόντα θα επωφεληθούν και πάλι τα μεγάλα πακέτα, οι τράπεζες, τα αμοιβαία κεφάλαια υψηλού ρίσκου, που έχουν πρόσβαση στην πληροφορία, που εξερευνούν διαρκώς νέους δρόμους μεγιστοποίησης των κερδών τους, ενώ θα χάσουν οι μικροεπενδυτές, που συνήθως επιλέγουν τους παραδοσιακούς δρόμους και επομένως είτε θα επωφεληθούν μηδαμινά είτε θα αποτραβηχτούν εντελώς από την αγορά.
      Το νομοσχέδιο αφορά στις αγορές των χρηματοπιστωτικών μέσων και στις συναλλαγές που διενεργούνται μέσω του Χρηματιστηρίου και έξω από αυτό. Είναι οι λεγόμενες εξωχρηματιστηριακές συναλλαγές. Δίνει μεγάλη σημασία στη διασυνοριακή συνεργασία και στις εταιρείες που μπορούν να λειτουργούν, ιδιαίτερα μέσα στην Ευρωπαϊκή Ένωση, σε άλλες χώρες εκτός από τη χώρα ίδρυσης ή εγκατάστασής τους, στους όρους και τις προϋποθέσεις για τη λειτουργία των επι μέρους παραγόντων της αγοράς.
      Ακόμη, με την ένταξη στο Εθνικό Δίκαιο της οδηγίας αυτής εισάγονται στις ευρωπαϊκές χρηματαγορές οι πολυμερείς μηχανισμοί διαπραγμάτευσης, όσο και η έννοια του εσωτερικοποιητή. Δεν ξέρω αν είναι τόσο δόκιμη αυτή η ορολογία στα ελληνικά, αλλά έτσι αναφέρεται στο κείμενο. Διατηρούμε την άποψη ότι το σύνολο των νομοθετημάτων και των διατάξεων που αναμένεται να ακολουθήσουν την ενσωμάτωση της ΜIFID στην ελληνική νομοθεσία, μπορούν να προάγουν περαιτέρω τη διαφάνεια στις συναλλαγές επί κινητών αξιών, αλλά και την ενίσχυση της προστασίας των επενδυτών, αφού πέραν των άλλων, εισάγεται η υποχρέωση εκτέλεσης κάθε εντολής του πελάτη με τους πλέον ευνοϊκούς γι’ αυτόν όρους. Δηλαδή είναι υποχρέωση του διαχειριστή ή του εκτελεστή της εντολής να πράττει με τους πλέον ευνοϊκούς όρους για τον πελάτη του.
      Ωστόσο, πρέπει να προετοιμαστούμε για σημαντικές επιπτώσεις που θα επέλθουν με το σχέδιο νόμου στη λειτουργία των Α.Χ.Ε.Π.Ε.Υ.. Οι Α.Χ.Ε.Π.Ε.Υ. θα πρέπει να αναδιοργανωθούν εκ βάθρων, αφού με ιδιαίτερα αυξημένο κόστος λειτουργίας θα υποχρεωθούν οπωσδήποτε να αλλάξουν ηλεκτρονικό εξοπλισμό, θα υποχρεωθούν να αλλάξουν το λογισμικό τους, θα υποχρεωθούν να έχουν συνεχή εκπαίδευση και ενημέρωση του προσωπικού τους, θα αυξήσουν τις υποχρεώσεις τους προς τις εποπτικές αρχές για τη διαφάνεια και την πλήρη ενημέρωση όλων των ενδιαφερομένων.
      Για τον περιορισμό αυτών των επιπτώσεων εμείς προτείνουμε στην Κυβέρνηση να παρασχεθεί μέσα από το θεσμικό πλαίσιο –δεν ξέρω εάν είναι του παρόντος νομοσχεδίου, αλλά μπορεί σε άλλο νομοσχέδιο- η δυνατότητα πρόσβασης των χρηματιστηριακών εταιρειών σε επιχορηγήσεις και σε κίνητρα, για να μπορέσουν να προσαρμοστούν γρήγορα, διότι πιστεύουμε ότι το κόστος δεν θα είναι αμελητέο. ΄Όπως επίσης, θεωρούμε αντικίνητρο να ζητούνται από το νομοσχέδιο ίδια κεφάλαια 5.000.000 ευρώ για τις χρηματιστηριακές εταιρείες. Και όπως είπε χαρακτηριστικά ο Πρόεδρος του Σ.Μ.Ε.Χ.Α., που είχαμε καλέσει στην επιτροπή, από τις εξήντα τέσσερις χρηματιστηριακές εταιρείες, ίδια κεφάλαια άνω των 5.000.000 ευρώ, έχουν μόνο τριάντα οκτώ, ενώ ανέφερε ότι στη Γαλλία το πλαφόν που τίθεται είναι από 150.000 ευρώ έως 1,9 εκατομμύρια ευρώ.
      Δεν θα είναι έτσι δυσμενέστερη η θέση των ελληνικών εταιρειών με τα 5.000.000 ευρώ και μάλιστα χωρίς αυτό να υπαγορεύεται από την κοινοτική οδηγία; Μήπως οδηγούμε τις χρηματιστηριακές εταιρείες στο να μεταναστεύσουν και να ανοίξουν εδώ παραρτήματα διαθέτοντας λιγότερα κεφάλαια, για παράδειγμα να πάνε στην Κύπρο, που ήδη έχουν αρχίσει να γίνονται συναλλαγές –εκτός αυτού είναι κάποιοι που διεκδικούν να πάρουν άδεια- δεδομένου ότι θα τηρούνται βεβαίως οι κανόνες;
      Θα πρέπει να είναι πρόσωπα κύρους, να έχουν καλό βιογραφικό, ό,τι προβλέπεται δηλαδή περίπου για κάποιον ο οποίος θέλει να δημιουργήσει μια τράπεζα. Δηλαδή, ό,τι απαιτείται για να πάρει κάποιος όπως είπα μια άδεια για τράπεζα, το ίδιο απαιτείται για να είναι διευθυντής μιας Α.Ε.Π.Ε.Υ. ή διευθύνων σύμβουλος.
      Φυσικά τα κεφάλαια αυτά, μπορούν αν βρεθούν, αλλά οι ελληνικές εταιρείες χάνουν την ανταγωνιστικότητά τους. Για παράδειγμα, όπως είπα, αύριο στην Κύπρο –αφού στην Ελλάδα δραστηριοποιούνται οι κυπριακές- μπορεί να υπάρχει διαφορετική χρηματιστηριακή σύνθεση, να είναι λιγότερα τα απασχολούμενα κεφάλαια αλλά μεγαλύτερα τα κέρδη που θα αποκομίζουν. Επομένως θα είναι σε θέση να μοιράζουν μεγαλύτερα μερίσματα στους μετόχους τους και κατά συνέπεια να είναι πιο ανταγωνιστικές, κατά συνέπεια όπως συμπεραίνω, θα «κλέβουν» πελάτες από τις ελληνικές εταιρείες. Αφού ο καθορισμός των απαιτουμένων κεφαλαίων δεν γίνεται από την οδηγία, δεν καταλαβαίνω τι μας εμποδίζει να εισάγουμε μια πιο ευνοϊκή μεταχείριση για τις ελληνικές εταιρείες.
      Γνωρίζω ότι οι Α.Ε.Π.Ε.Υ. έκαναν μεγάλα κέρδη τα τελευταία χρόνια και ιδιαίτερα το 1999 και το 2000 αλλά αυτό δεν αλλάζει την άποψή μου ότι δεν πρέπει να είναι σε ανταγωνιστικότερη θέση έναντι των ευρωπαϊκών, στο επίπεδο, βεβαίως, του ευρωπαϊκού ανταγωνισμού. Για να είναι σε  δυσμενέστερη θέση; Δεν μπορώ να το καταλάβω αυτό. 
      Ακόμη, θεωρούμε ότι είναι απαραίτητη προϋπόθεση, για τη μεγιστοποίηση του οφέλους από την ενσωμάτωση της MIFID, να λάβουν και να εκδώσουν οι αρμόδιες εποπτικές αρχές εγκαίρως –και το επισημαίνουμε αυτό, κύριε Υπουργέ- όλες τις αναγκαίες αποφάσεις και διευκρινίσεις, ώστε να καθοδηγηθούν οι εταιρείες αφ΄ενός μεν στη σωστή εφαρμογή της οδηγίας και αφ’ ετέρου στη βελτίωση της ανταγωνιστικότητάς τους στην ενοποιημένη ευρωπαϊκή αγορά. Η ημερομηνία εφαρμογής, όπως σας είπα στην αρχή, είναι η 1η Νοεμβρίου 2007. Είναι πάρα πολύ κοντά, γιατί θα πρέπει να βγει μια σειρά αποφάσεων, που να προσδιορίζει ακριβώς με λεπτομέρεια, πως εφαρμόζεται η συγκεκριμένη οδηγία που γίνεται νόμος του κράτους.
      Πρόσθετα, ιδιαίτερα μέτρα πρέπει να ληφθούν, ώστε οι προηγούμενες διατάξεις υφισταμένων νόμων οι οποίες καταργούνται, να μη δημιουργήσουν κενά στη νομοθεσία, διότι μερικές φορές σε τέτοιες περιπτώσεις κάποιοι βρίσκουν είτε την ευκαιρία να κερδοσκοπήσουν είτε να μπερδευτούν με τη δικαιοσύνη ή με τη γραφειοκρατία και να μη μπορούν να ξεμπλέξουν.
      Τα επισημαίνουμε αυτά, γιατί είναι πάρα πολύ σημαντικά.
      Επανέρχομαι τώρα όμως στους πολυμερείς μηχανισμού διαπραγμάτευσης, που εισάγονται με την υιοθέτηση της οδηγίας στις ευρωπαϊκές χρηματαγορές. Διαφαίνεται ότι αυτοί θα μπορούσαν να αντικαταστήσουν τα περισσότερα χρηματιστήρια σε μια οιονεί ιδιωτική αγορά. Για παράδειγμα, οι μεγαλύτερες τράπεζες ή οι χρηματιστηριακές εταιρείες, ελληνικές ή ξένες, θα μπορούν να παρακάμπτουν το Χρηματιστήριο Αξιών Αθηνών, πραγματοποιώντας συναλλαγές μεταξύ τους, μέσω των πολυμερών μηχανισμών διαπραγμάτευσης με τις πιο συμφέρουσες τιμές. Όμως τι γίνεται, κύριε Υπουργέ, με τον φόρο συναλλαγών στο Χρηματιστήριο; Το ρωτάμε αλλά απάντηση δεν έχουμε πάρει. Στο σχέδιο νόμου δεν προβλέπεται τίποτε. Συγκεκριμένα δεν προβλέπεται, εάν θα υπάρξει φορολόγηση του 0,15% επί των συναλλαγών των πωλητών στο Χρηματιστήριο από τους πολυμερείς μηχανισμούς διαπραγμάτευσης και από τις άλλες εταιρείες. Θα ισχύσει η φορολογία ή θα έχουμε αθέμιτο ανταγωνισμό, όσες δηλαδή γίνονται με τους πολυμερείς μηχανισμούς διαπραγμάτευσης, θα είναι αφορολόγητες;
      Επίσης μπαίνει ένα άλλο θέμα. Για όσες εταιρείες δεν διαπραγματεύονται στο Χρηματιστήριο, θα συνεχίσει να υπάρχει η φορολόγηση του 5% ή μήπως θα ισχύσει το αφορολόγητο μέσω αυτής της διαδικασίας; 
      Είναι δύο σημαντικές παρατηρήσεις, για τις οποίες δεν έχουμε πάρει απάντηση. Δηλαδή για όσες διαπραγματεύονται στο Χρηματιστήριο, όταν θα γίνεται η διαπραγμάτευσή τους από τους πολυμερείς μηχανισμούς διαπραγμάτευσης, θα ισχύει το 1,5 τοις χιλίοις; Και εάν δεν διαπραγματεύονται στο Χρηματιστήριο, θα ισχύει η φορολογία του 5% που ισχύει σήμερα για την αλλαγή της μετοχικής σύνθεσης των εταιρειών;
       Για παράδειγμα, οι μεγαλύτερες τράπεζες ή οι χρηματιστηριακές εταιρείες, ελληνικές ή ξένες, θα μπορούν να παρακάμπτουν, όπως είπα, το Χρηματιστήριο Αθηνών. Σε μια τέτοια περίπτωση, διατηρείται η σχέση μόνο με το Κεντρικό Αποθετήριο Αξιών, που έχει συγχωνευθεί με τη μητρική εταιρεία «Ελληνικά Χρηματιστήρια», όπου θα γίνει η εκκαθάριση. 
      Σ’ αυτό το πλαίσιο, έχει ήδη αναγγελθεί η σύμπραξη ευρωπαϊκών και αμερικανικών τραπεζών, που προχωρούν στην υλοποίηση μιας πλατφόρμας, όπου θα πραγματοποιούνται οι συναλλαγές εκτός χρηματιστηρίων. Για παράδειγμα, υπό την εποπτεία της «CITY GROUP» έχει συσταθεί το λεγόμενο «PROJECT ΤΙΡΚΟΥΑΖ», που αναμένεται να αρχίσει τη λειτουργία του από την 1η Ιανουαρίου 2008. Την 1η Νοεμβρίου μπαίνει σε διαδικασία ενεργοποίησης η οδηγία, την 1η Ιανουαρίου ξεκινάει το «PROJECT ΤΙΡΚΟΥΑΖ».
      Υπό αυτές τις συνθήκες και αναζητώντας εναλλακτικές λύσεις για τη διατήρηση της θέσης στο Χρηματιστήριο της Φρανκφούρτης, βρήκε την ευκαιρία να επεκτείνει την δραστηριότητά της με την προσφορά νέων υπηρεσιών, αυτό που αποκαλούμε «MIFID TOURBOX». Αυτό το λογισμικό διευκολύνει τα μέλη του Χρηματιστηρίου και τις εισηγμένες στην εφαρμογή των κανόνων της MIFID. 
      Βασική διαφοροποίηση της υφιστάμενης κατάστασης, είναι η κατάργηση της αρχής της συγκέντρωσης και της απελευθέρωσης της δυνατότητας διενέργειας εξωχρηματιστηριακών συναλλαγών, οι οποίες μέχρι σήμερα ήταν κατά κανόνα απαγορευμένες στα πλαίσια του προστατευτισμού. Θεωρείται ότι η δυνατότητα διενέργειας εξωχρηματιστηριακών συναλλαγών μέσω ελληνικών και ξένων πιστωτικών ιδρυμάτων ή ξένων χρηματιστηρίων, σίγουρα θα επιφέρει δραστικές αλλαγές κυρίως στις μικρές χρηματιστηριακές αγορές των χωρών-μελών της Ευρωπαϊκής Ένωσης και πιστεύω βεβαίως και στη δική μας, η οποία δεν είναι καμμία σημαντική χρηματιστηριακή αγορά. 
      Πείτε μου, ποιος θα πάει να κάνει διαπραγμάτευση στο Χρηματιστήριο και να πληρώνει φόρο,όταν θα μπορεί να την κάνει στην τράπεζα, χωρίς να πληρώνει φόρο; Κι αυτό βέβαια για τα μεγάλα πακέτα, για τα οποία ο φόρος αποτελεί, πράγματι, κάποιο οικονομικό βάρος, καθώς έχουν τον τρόπο να βρίσκουν εναλλακτικές διαδρομές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα λίγο την ανοχή σας. 
      ΠΡΟΕΔΡΕΥΩΝ (Γεώργιος Σούρλας): Είναι προειδοποιήσεις, όσο μπορείτε, συντομεύετε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ναι, αν θέλετε να τελειώσω…
      ΠΡΟΕΔΡΕΥΩΝ (Γεώργιος Σούρλας): Όχι, δεν είναι αυτό. Θέλω να ολοκληρώσετε, αλλά να τα πείτε συνοπτικά.  
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Επειδή, κύριε Πρόεδρε, το νομοσχέδιο έχει ογδόντα δύο άρθρα, δεν μπορούμε να τα συμπτύξουμε περισσότερο.
      ΠΡΟΕΔΡΕΥΩΝ (Γεώργιος Σούρλας): Προσπαθήστε όμως. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Προσπαθώ. Δύο σελίδες είναι ακόμα. 
      Οι μικροί μάλλον στα χρηματιστήρια, θα καταλήγουν και στο σημείο αυτό η Κυβέρνηση κάποιους θέλει να ευνοήσει, τις ιδιωτικές Α.Ε.Π.Ε.. 
      Σ’ αυτήν τη νέα κατάσταση εποπτείας, αναδύεται και ένα πολύ σημαντικό θέμα. Μάλιστα η ορθολογική διάρθρωση, συνιστά απαραίτητη προϋπόθεση όχι μόνο για την αποφυγή επιπρόσθετου εποπτικού κόστους και την εξάλειψη του νομικού κινδύνου από την παροχή των επενδυτικών υπηρεσιών, αλλά και τη διασφάλιση των ίσων όρων ανταγωνισμού μεταξύ των συμμετεχόντων σε μία αγορά. 
      Πρόταση του νομοσχεδίου σχετικά με τις αρμόδιες αρχές, συνιστά σαφή βελτίωση στην υπάρχουσα κατάσταση. Πρέπει όμως εδώ, κύριε Υπουργέ, να επισημάνουμε ότι θα πρέπει να υπάρχει μία εποπτική αρχή και όχι να δημιουργούμε δεύτερη εποπτική αρχή, δηλαδή οι τραπεζικές συναλλαγές μέσω ή εκτός Χρηματιστηρίου να ελέγχονται από την Τράπεζα της Ελλάδος και οι υπόλοιπες να ελέγχονται από την Επιτροπή Κεφαλαιαγοράς. Σκόπιμο είναι να υπάρχει μία εποπτική αρχή. 
      Η Κυβέρνηση, όμως, παρ΄όλα αυτά, δημιουργεί μία τρίτη εποπτική αρχή για τις ασφαλιστικές εταιρείες. Θεωρώ, βεβαίως, ότι η αδειοδότηση των πολυμερών μηχανισμών διαπραγμάτευσης από την Επιτροπή Κεφαλαιαγοράς, θα  βοηθούσε σημαντικά στην ενότητα της αδειοδότησης αφ΄ενός μεν και της εποπτείας αφ΄ετέρου. 
      Συμπερασματικά, θεωρούμε ότι η ρύθμιση του ζητήματος της εποπτείας, όπως έχει γίνει με το συζητούμενο σχέδιο νόμου, είναι προς τη σωστή κατεύθυνση, όπως σας είπα, με την παρατήρηση την οποία έκανα.
      Κρίνεται όμως σκόπιμη η απευθείας χορήγηση άδειας των πολυμερών μηχανισμών διαπραγμάτευσης από την Επιτροπή Κεφαλαιαγοράς και στην περίπτωση των πιστωτικών ιδρυμάτων, ώστε να επέλθει το ταχύτερο δυνατόν η πλήρης και η ενιαία εποπτεία της Επιτροπής Κεφαλαιαγοράς. 
      Προς την κατεύθυνση αυτήν, προτείνεται να ενθαρρυνθεί η περαιτέρω ανάπτυξη και η εδραίωση της στενής συνεργασίας μεταξύ της Επιτροπής Κεφαλαιαγοράς και της Τράπεζας της Ελλάδος, για την αποφυγή διπλής εποπτείας των πιστωτικών ιδρυμάτων επί οργανωτικών προϋποθέσεων και πιθανότατα και συγκρούσεων συμφερόντων.
      Τελειώνοντας, κύριε Υπουργέ, θέλω να πω ότι επί της αρχής ψηφίζουμε το νομοσχέδιο, γιατί είναι μια κοινοτική οδηγία, η οποία, όπως σας είπα, είναι «maximum harmonization » και δεν μπορούν να γίνουν πάρα πολλές αλλαγές. 
      Χρειάζεται, όμως, να μας δώσετε συγκεκριμένες απαντήσεις στα τρία- τέσσερα ερωτήματα τα οποία σας θέσαμε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργακόπουλο.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Γκατζής.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριοι Βουλευτές, δεν είναι το μοναδικό νομοσχέδιο που ενσωματώνει oδηγίες της Ευρωπαϊκής Ένωσης για τη διασφάλιση των κεφαλαίων των τραπεζών. 
      Ο στόχος του νομοσχεδίου αυτού, που είναι η ενσωμάτωση σχετικής οδηγίας του Ευρωπαϊκού Κοινοβουλίου στην ελληνική νομοθεσία, κινείται στα πλαίσια κατάργησης κάθε εμποδίου στην ολοκλήρωση και ενοποίηση των ευρωπαϊκών κεφαλαιαγορών. 
      Το νομοσχέδιο είναι μέρος ενός συνολικού πακέτου μέτρων και σχεδίων νόμων, που αποτελούν ένα νέο κύκλο εναρμόνισης της ελληνικής νομοθεσίας με την ευρωπαϊκή, στον τομέα των χρηματοοικονομικών πηρεσιών, αλλά και σ΄ ό,τι αφορά την εκκαθάριση και το διακανονισμό των χρηματιστηριακών συναλλαγών.
      Ζητούμενο και αυτού του νομοσχεδίου, η ελευθερία κίνησης του Χρηματιστηριακού Κεφαλαίου σε όλο το εύρος της Ευρωπαϊκής Ένωσης και όχι μόνο, για χρηματιστήρια, τράπεζες, εταιρείες, αποθετήρια, εταιρείες εκκαθάρισης συναλλαγών κ.ά.. Είναι η εγκαθίδρυση ενιαίου διαβατηρίου και η πρόσβαση από ένα μόνο σημείο εισόδου σ΄ όλες τις κεφαλαιαγορές της Ευρωπαϊκής Ένωσης. Αυτό πρακτικά έρχεται με την κατάργηση, τυπικά και ουσιαστικά, του ενός χρηματιστηρίου συναλλαγών ως πλαισίου οργάνωσης και της ελληνικής Κεφαλαιαγοράς. 
      Ήδη από το 1999, το Ευρωπαϊκό Συμβούλιο της Λισαβόνας είχε υιοθετήσει το σχέδιο για την ανάπτυξη της ενιαίας αγοράς χρηματοοικονομικών υπηρεσιών στην Ευρωπαϊκή Ένωση, στα πλαίσια της οικονομικής μεταρρύθμισης της Ευρωπαϊκής Ένωσης. 
      Με σειρά νόμων, οι κυβερνήσεις του ΠΑ.ΣΟ.Κ. παλαιότερα και η Κυβέρνηση της Νέας Δημοκρατίας τελευταία, πρωτοπορούν στην εναρμόνιση του ελληνικού δικαίου, όπως είναι το εμπορικό, το πτωχευτικό, το δίκαιο των τραπεζών και άλλα με τις κοινοτικές οδηγίες, ώστε να συντελέσουν αποφασιστικά στην ολοκλήρωση των χρηματοοικονομικών αγορών σ΄ όλο το εύρος της Ευρωπαϊκής Ένωσης.
      Το επιδιωκόμενο αυτών των ρυθμίσεων, είναι η μείωση του κόστους απόκτησης κεφαλαίων, η πρόσβαση σε νέα επενδυτικά προϊόντα –σε εισαγωγικά- «υψηλού ρίσκου» –βλέπε παράγωγα, άρθρο 5- η ανεμπόδιστη και αναποτελεσματική προώθηση των διασυνοριακών συναλλαγών, η ταχύτητα μέσω των νέων τεχνολογιών και η διευκόλυνση στην κίνηση του κεφαλαίου προς αναζήτηση του υψηλού μονοπωλιακού κέρδους.
      Από αυτού του είδους την απελευθέρωση, κερδισμένοι θα είναι οι μεγάλοι επαγγελματίες-πελάτες –άρθρο 6- που δεν είναι άλλοι από τις τράπεζες, τις ασφαλιστικές επιχειρήσεις, τα αμοιβαία κεφάλαια υψηλού κινδύνου, ενώ οι χαμένοι θα είναι οι μικροεπενδυτές, τα συνταξιοδοτικά και ασφαλιστικά ταμεία, οι εργαζόμενοι στο Ε.Ξ.Α.Ε.. 
      Οι αποταμιεύσεις των μικροεπενδυτών με τη μορφή μεριδίων αμοιβαίων κεφαλαίων και τα κεφάλαια των συνταξιοδοτικών και ασφαλιστικών ταμείων που αποτελούν εισφορές των εργαζομένων, θα αποτελέσουν ακόμα μια φορά πηγή άντλησης φθηνού ως και δωρεάν πιστωτικού κεφαλαίου για τους ισχυρούς επιχειρηματικούς ομίλους, για μονοπώλια πολυεθνικές. Στο τζόγο των χρηματιστηρίων είναι η μεγάλη υποκρισία, οι επικλήσεις περί διαφάνειας και μέτρα προστασίας των μικροεπενδυτών. 
      Ακόμη, κύριοι Βουλευτές, το νομοσχέδιο θωρακίζει παραπέρα τα πιστωτικά ιδρύματα, το χρηματοπιστωτικό σύστημα από ενδεχόμενους κινδύνους και κλυδωνισμούς, με στόχο τη μείωση του κόστους του χρήματος. Βέβαια το  κόστος αυτό, θα μετακυλήσει στα λαϊκά νοικοκυριά, στους μικρομεσαίους, στους αυτοαπασχολούμενους, που δέχονται γενικότερα πλήγματα από την πολιτική που ακολουθείται τα τελευταία χρόνια και παραμένουν στο περιθώριο των δανειοδοτήσεων με τους δυσμενείς όρους που τίθενται κάθε φορά από την Ευρωπαϊκή Ένωση, είτε Κυβέρνηση είναι η Νέα Δημοκρατία είτε το ΠΑ.ΣΟ.Κ..
      Εν πάση περιπτώσει, κύριε Υπουργέ, θα πρέπει κάποτε να τελειώσει αυτό το βιολί, να θεωρείται στην Ευρώπη μικρομεσαία επιχείρηση η επιχείρηση των διακοσίων πενήντα εργαζομένων, όταν για μας πρόσφατα και μέχρι σήμερα μικρομεσαία επιχείρηση θεωρείται ακόμη και αυτή, που είναι οικογενειακή επιχείρηση ή επιχείρηση αυτοαπασχολούμενων εργαζομένων. 
      Το λέω αυτό, γιατί όλες αυτές οι επιχορηγήσεις πηγαίνουν στους μεγάλους επιχειρηματίες που δεν είναι μικρομεσαίοι, αλλά εντάσσονται στους μικρομεσαίους και καρπούνται όλες αυτές τις διατάξεις της Ευρωπαϊκής Ένωσης, χωρίς να έχουν τη δυνατότητα οι αυτοαπασχολούμενοι, η μικρή επιχείρηση δύο, τριών ή και δέκα ακόμη εργαζομένων, να μπορούν να χρηματοδοτηθούν και να εκμεταλλευθούν αυτήν την πριμοδότηση. 
      Η προσαρμογή και συμπλήρωση της υφιστάμενης νομοθεσίας στις κοινοτικές οδηγίες, με βάση τη ΒΑΣΙΛΕΙΑ II, γίνεται με βάση τα συμφέροντα και τις επιδιώξεις καθαρά του χρηματιστηριακού κεφαλαίου. Στην εισηγητική έκθεση αναφέρεται ότι καταργήθηκε η εξαίρεση του Ταχυδρομικού Ταμιευτηρίου. Άραγε θα μπορούσε να γίνει διαφορετικά, όταν το 2002 από ειδικό πιστωτικό ίδρυμα, μετατράπηκε σε ανώνυμη εταιρεία και ετοιμάστηκαν όλες οι διαδικασίες για την εισαγωγή τους στο Χρηματιστήριο, που ήρθε και ολοκλήρωσε στη συνέχεια η Κυβέρνηση της Νέας Δημοκρατίας; 
      Αξίζει να σημειώσουμε εδώ ότι με την είσοδο στο Χρηματιστήριο το δημόσιο απώλεσε το 34, 84% των μετοχών. Τώρα με την πώληση ακόμη ενός 20% περίπου, κατεβαίνει κάτω από το 50% των μετοχών στην κατοχή του. 
      Το Ταχυδρομικό Ταμιευτήριο από την ίδρυσή του ήταν το έμπιστο «ακουμπιστήρι» της μικροαποταμίευσης των λαϊκών στρωμάτων και των αυτοαπασχολούμενων. Εκεί εφαρμοζόταν η λαϊκή παροιμία «φασούλι το φασούλι». Είχε και έχει διαφορετική μεταχείριση στους καταθέτες και συναλλασσόμενους από τους ληστρικούς νόμους των τραπεζών. 
      Αυτήν τη στιγμή το Ταχυδρομικό Ταμιευτήριο, με τα περίπου 10.000.000.000 ευρώ των καταθέσεων, αποτελεί τη «χρυσή κότα» για φθηνή άντληση κεφαλαίου. Και, βέβαια, μπαίνουν σε κίνδυνο και οι ίδιες οι καταθέσεις, γιατί επί της ουσίας εγγύηση αυτών των καταθέσεων δεν θα υπάρχει, από τη στιγμή που βγήκε στο παζάρι. 
      Ήδη οι ισχυροί χρηματοπιστωτικοί οργανισμοί με την οδηγία της Ευρωπαϊκής Ένωσης, ανοίγουν το πεδίο δράσης όχι μόνο στις χώρες-μέλη της Ευρωπαϊκής Ένωσης, αλλά και σε χώρες του ευρωπαϊκού οικονομικού χώρου, συμπεριλαμβανομένων και χωρών που είναι εκτός Ευρώπης, όπως Ιρλανδία, Λιχτενστάιν, Νορβηγία κ.λπ, διευκολύνοντας τις συγχωνεύσεις, τις εξαγορές, τις συγκεντρώσεις και τη συγκεντροποίηση του τραπεζικού κεφαλαίου. 
      Η ραγδαία αύξηση του μεγέθους της πολυπλοκότητας των χρηματιστηριακών υποχρεώσεων, τα διάφορα οικονομικά μέτρα από τις κυβερνήσεις του συστήματος που λαμβάνουν κάθε φορά και θεσπίζουν κανόνες, προκειμένου να διασφαλίζουν την αποτελεσματικότητα και σταθερότητα του χρηματιστηριακού συστήματος, συνεχίζεται και πολλαπλασιάζεται. 
      Αμέτρητα τα νομοσχέδια στη Βουλή έως τώρα για την ενσωμάτωση στην ελληνική νομοθεσία αποφάσεων και οδηγιών της Ευρωπαϊκής Ένωσης για την προστασία των συμφερόντων και των κερδών των μεγάλων χρηματοπιστωτικών ιδρυμάτων και του κεφαλαίου. 
      Καμμία, όμως, οδηγία υπέρ της οικονομικής και κοινωνικής ζωής των εργαζομένων. Απεναντίας, ο Αλμούνια από το ECOFIN, o Γενικός Γραμματέας του Ο.Ο.Σ.Α., ο κ. Γκαργκάνας της Τράπεζας της Ελλάδος και μερικοί σοφοί, συστήνουν παραπέρα λιτότητα και παραπέρα περικοπές στους κοινωνικούς τομείς της ζωής των εργαζομένων. Και όπως ξέρουμε και ξέρετε, όλες οι προηγούμενες κυβερνήσεις και η σημερινή, παρά την αύξηση του παραγόμενου πλούτου της χώρας, βρίσκονται και βρίσκεται στο αυτό αντιλαϊκό ταξικό πλαίσιο της μονόπλευρης λιτότητας. 
      Και εδώ θέλω να κάνω μια παρένθεση. Κύριοι Βουλευτές, το 1995 το Ακαθάριστο Εθνικό Προϊόν της χώρας ήταν 85.000.000.000 ευρώ. Τα μετατρέπουμε σε ευρώ, για να έχουμε την ίδια αντιμετώπιση. Το 2008 το Ακαθάριστο Εθνικό Προϊόν, με βάση τον προϋπολογισμό που συζητήσαμε πέρυσι το Νοέμβρη, έφθασε τα 208.000.000.000 ευρώ. Με την αύξηση του 25% που υπολογίζει η Κυβέρνηση, για να φέρει –λέει- στο πραγματικό επίπεδο το Ακαθάριστο Εθνικό Προϊόν της χώρας -γιατί υπολείπεται από την πραγματικότητα- συν ένα 25%, θα φθάσει στα 265.000.000.000 ευρώ. 
    Έχουμε δηλαδή από το ’95 μέχρι σήμερα σε διάστημα δώδεκα ετών, μια αύξηση του Ακαθάριστου Εθνικού Προϊόντος κατά 315%. Και ερωτώ, πού πήγε αυτός ο παραγόμενος πλούτος, όταν όλες οι κυβερνήσεις μέχρι σήμερα, επικαλούνται λιτότητα, δυσκολίες του χρηματοπιστωτικού συστήματος, δυσκολίες γιατί δεν υπάρχουν έσοδα. Και, βέβαια, δεν θα υπάρχουν έσοδα, και, βέβαια, θα γίνεται η συγκέντρωση των κεφαλαίων όλο σε λιγότερα χέρια και ιδιαίτερα των τραπεζών και, βέβαια, θα συνεχίζεται αυτή η πολιτική λιτότητας όσο ο κόσμος, όσο ο λαός μας δεν βλέπει ποιος είναι με ποιον και πώς τελικά οι κυβερνήσεις χρησιμοποιούν την ψήφο του, για να του περάσουν ακόμη μια θηλιά στο λαιμό του. 
    Καμμία οδηγία υπέρ της οικονομικής και κοινωνικής ζωής των εργαζομένων. Κανένα μέτρο μέχρι σήμερα της Ευρωπαϊκής Ένωσης. Και αν θέλετε και τα δυο μεγάλα κόμματα, για να  μην πω και το τρίτο, δηλαδή τα κόμματα της «ευρωλατρείας», φέρτε μου μια απόφαση, μια οδηγία, που να έχει παρθεί και να είναι υπέρ των εργαζομένων, υπέρ των δικαιωμάτων τους, υπέρ των ελευθεριών τους. 
    Κύριοι Βουλευτές, οι επιταγές των κεντρικών τραπεζών αναφέρουν στη ΒΑΣΙΛΕΙΑ ΙΙ, πως η οδηγία αποτελεί τη σημαντικότερη παρέμβαση στην εποπτεία των τραπεζών. Το εποπτικό της πλαίσιο αποτελεί την πρώτη γραμμή άμυνας της σταθερότητάς του. Και θα ρωτήσω: Σταθερότητα για ποιον; Βέβαια θα μου απαντήσουν τα γνωστά κόμματα ότι ξέρετε για ποιον και ξέρουμε και εμείς, ότι γίνεται μόνο για τα μεγάλα συμφέροντα. 
    Στόχος των κοινοτικών οδηγιών, είναι να ρυθμιστεί και να ελεγχθεί η χρηματαγορά, ώστε να προστατεύσει το χρηματοπιστωτικό σύστημα από ενδεχόμενες χρηματοοικονομικές κρίσεις και σε εσωτερικές ή εξωτερικές διαταραχές και τις οικονομικές ανισορροπίες. Για παράδειγμα, στη σελίδα 2 το κείμενο αναφέρει ότι οι διαρκώς μεταβαλλόμενες συνθήκες, τόσο στη λειτουργία της διεθνούς και εγχώριας χρηματοπιστωτικής αγοράς, όσο και στις διαρθρωτικές σχέσεις μεταξύ των επιχειρήσεων που δραστηριοποιούνται σ’ αυτήν, επιβάλλει την καθιέρωση σχετικής ευελιξίας, ώστε οι αρμόδιες εποπτικές αρχές, να είναι σε θέση να προσαρμόζουν την πολιτική τους στις επικρατούσες συνθήκες και απαιτήσεις κάθε συγκεκριμένης περίπτωσης, χωρίς βέβαια η ευχέρεια αυτή να αποβαίνει σε βάρος του σχεδιασμού της επιχειρηματικής δραστηριότητας των εποπτευόμενων επιχειρήσεων, αλλά και του ανταγωνισμού. 
    Όσο για τη διαβάθμιση της πιστοληπτικής ικανότητας που αναφέρεται στα άρθρα για τη διαβάθμιση της πιστωτικής ικανότητας στον προσδιορισμό των απαιτούμενων εποπτικών κεφαλαίων για τις πιστωτικές και τις λειτουργικές ανάγκες και κινδύνους, με τα μέτρα διαχείρισης επιμερισμού και μεταφοράς του πιστωτικού κινδύνου, γίνεται προσπάθεια να θωρακισθεί ακόμα περισσότερο το σύστημα από τις ενδεχόμενες χρηματοοικονομικές κρίσεις. Και εμείς εκτιμούμε πως όσα μέτρα και αν παρθούν, ό,τι σχεδιασμός και αν υπάρχει, όσα εποπτικά μέτρα και αν υπάρχουν, τις αντιφάσεις και τις αντιθέσεις του συστήματος δεν θα μπορέσει να τις ξεπεράσει το χρηματοπιστωτικό σύστημα. Επειδή είναι άδικο, επειδή είναι ταξικό, επειδή γίνεται μονόπλευρη συσσώρευση του πλούτου και από την άλλη μεριά αύξηση της εξαθλίωσης των λαών, θα οξύνεται παραπέρα και θα είναι αλυσιδωτές οι κρίσεις για τα επόμενα χρόνια. 
    Το κακό είναι ότι τα πάντα που συμβαίνουν στην κρίση του χρηματοπιστωτικού συστήματος, τα πληρώνουν πάντοτε τα λαϊκά στρώματα. Και ενώ γίνεται προσπάθεια θωράκισης του ίδιου του συστήματος, από την άλλη, αυτοί που δεν θωρακίζονται και είναι εντελώς απροστάτευτοι, είναι οι μικρομεσαίοι και τα λαϊκά στρώματα, τα οποία προσφεύγουν στα πιστωτικά ιδρύματα για δανεισμούς. 
    Κύριοι Βουλευτές, σήμερα ο δανεισμός των νοικοκυριών είτε για καταναλωτικά αγαθά είτε για αγορά κατοικίας, έχει ξεπεράσει τον ετήσιο προϋπολογισμό της χώρας. Και οι προειδοποιήσεις του κ. Γκαργκάνα είναι να πάρει μέτρα η Κυβέρνηση, ούτως ώστε να διασφαλίσουν τα δάνεια τα οποία δίνουν. Δεν μιλάει για κανένα μέτρο, για τις ανάγκες που υπάρχουν σήμερα στις εργαζόμενες οικογένειες, που προσφεύγουν στο μέτρο του δανεισμού. Ήδη η χρόνια αντιλαϊκή πολιτική των έως τώρα κυβερνήσεων, οδήγησε και οδηγεί σε ραγδαία αύξηση αυτού του δανεισμού, που οδηγεί στη χρεοκοπία των λαϊκών νοικοκυριών και των μικρομεσαίων επιχειρήσεων. 
     Η κατάσταση αυτή των λαϊκών νοικοκυριών και η άνοδος των επιτοκίων, επηρεάζουν σημαντικά το ύψος και τη φύση των πιστωτικών κινδύνων, που αναμένουν οι τράπεζες και οι κυβερνήσεις. Αυτούς τους κινδύνους προσπαθούν να αντιμετωπίσουν. Σ’ αυτούς τους κινδύνους έρχονται όλα τα μέτρα και οι συμβουλές. 
     Κινδύνους έχουν μόνο αυτοί, όμως, που δανείζονται και βρίσκονται στη δυσχερέστερη οικονομική κατάσταση. Από τη στιγμή που έχουμε διαφορετική τιμολογιακή πολιτική επιτοκίου ανάλογα με το βαθμό εξυπηρέτησης του δανείου, κάθε άλλο παρά θα ευνοήσει τα λαϊκά νοικοκυριά. 
     Εδώ υπάρχει με την εύνοια και την έγκριση των πολιτικών υπαλλήλων, των κυβερνήσεων και των χρηματοπιστωτικών ομίλων που πλήττουν τα λαϊκά νοικοκυριά. Είναι η θηλιά του ανατοκισμού. Αυτό το πρόβλημα δεν το είδε κανένα κράτος-μέλος της Ευρωπαϊκής Ένωσης για να το θέσει και να παρθούν τα απαραίτητα μέτρα είτε από κυβερνήσεις σοσιαλδημοκρατικές, κεντροαριστερές είτε από κυβερνήσεις κεντροδεξιές, συντηρητικές, ούτως ώστε να πάρουν θεσμικά μέτρα και να αποτελέσει έτσι και μια εθνική νομοθεσία, που θα είναι υπέρ των λαϊκών στρωμάτων. Όταν, όμως, οι τραπεζίτες είναι κράτος εν κράτει, το βάρος του πιστωτικού κινδύνου μεταφέρεται στις πλάτες των εργαζομένων, αυτών που θίγονται από το δανεισμό. Εξάλλου δεν υπάρχει ούτε κατ’ ελάχιστο πολιτική βούληση για κάτι διαφορετικό απ’ αυτό που ισχύει.
     Υπάρχουν ακόμη μια σειρά μέτρων προστασίας, που έχουν τα πιστωτικά ιδρύματα: Πτωχευτικός Κώδικας. Έγινε η αλλαγή του Πτωχευτικού Δικαίου, υποτίθεται ότι έγινε για το καλό των επιχειρήσεων. Η άρνηση ή η ποινή στην πρόωρη προεξόφληση, παραδείγματος χάριν, στεγαστικών δανείων που επιβάλλουν την πληρωμή στο ακέραιο τους τόκους, τους όρους δανεισμού στους μικρομεσαίους, οι οποίοι λόγω ανεπάρκειας ιδίων κεφαλαίων έχουν μεγαλύτερη ανάγκη σε ρευστότητα.
     Για όλους τους παραπάνω λόγους και άλλους πολλούς, τους οποίους δεν μπορούμε να αναφέρουμε σ’ αυτό το χρονικό περιθώριο, είμαστε αντίθετοι επί της αρχής αλλά και επί των άρθρων, που αποτυπώνονται με λεπτομέρεια όλα αυτά τα ζητήματα.
     Κύριοι, καταψηφίζουμε επί της αρχής το νομοσχέδιο. Στη δευτερολογία θα μας δοθεί η δυνατότητα, να αναφέρουμε ορισμένα παραδείγματα από τα άρθρα, να τεκμηριώσουμε αυτά που είπαμε, πως για του λόγου το αληθές, και αυτή η Κυβέρνηση όπως και οι προηγούμενες, όλο τελικά το σύστημα της Ευρωπαϊκής Ένωσης, είναι ένας μηχανισμός στήριξης του κεφαλαίου και εξασφάλισης των κερδών.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γκατζή.
     Το λόγο έχει ο Κοινοβουλευτικός Εκπρόσωπος του Συνασπισμού κ. Λεβέντης.
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
     Κύριοι συνάδελφοι, οι τεχνοκράτες και οι γιάπηδες της οικονομίας, εκστασιάζονται από τα οικονομικά μεγέθη και προβάλλουν σ΄ όλους τους τόνους την κερδοφορία και τη βελτίωση των οικονομικών δεικτών. Δεν μπορώ, λοιπόν, να αντισταθώ στον πειρασμό και να μην επικαλεστώ δύο οικονομικά μεγέθη από την τρέχουσα επικαιρότητα, που έχουν σχέση και μ΄ αυτό το νομοσχέδιο που συζητάμε και που οπωσδήποτε κάνουν εντύπωση. Ασφαλώς πρέπει να εξηγηθούν, κύριε Υφυπουργέ, από τους αρμόδιους Υπουργούς της Οικονομίας.
     Έχουμε τις πυρκαγιές που κατατρώγουν τη χώρα. Κάηκε η μισή Πελοπόννησος. Κυβερνητικό κλιμάκιο επισκέφθηκε τους χώρους των πυρκαγιών. Και ακούσαμε από το στόμα του αρμόδιου Υπουργού του κ. Παυλόπουλου μέτρα υπέρ των πληγέντων, συνολικού ύψους 1.800.000 ευρώ, λιγότερο απ’ όσο είναι το κόστος ενοικίασης ενός πυροσβεστικού αεροπλάνου για μερικούς μήνες.
     Ερχόμαστε στο νομοσχέδιο. Έχουμε ρύθμιση των χρεών των Π.Α.Ε.. Λέει το Γενικό Λογιστήριο του Κράτους ότι μ΄ αυτήν τη ρύθμιση, θα υπάρξει απώλεια 51,5 εκατομμυρίων ευρώ. Τα χαρίζουμε ή τα δίνουμε με μεγάλη άνεση σ’ αυτές τις περιπτώσεις. Είμαστε εκεί εξαιρετικά γαλαντόμοι, ενώ εδώ όταν έχει καεί η μισή Πελοπόννησος, δίνουμε 1,8 εκατομμύρια ευρώ. Δεν λέω για τους εργαζόμενους, δεν λέω για τα άλλα λαϊκά αιτήματα, που είναι πάρα πολύ καρμίρηδες εδώ οι κυβερνώντες μας, γιατί δεν αντέχει, λέει, η οικονομία.
      Το συζητούμενο νομοσχέδιο αφορά την ενσωμάτωση της κοινοτικής οδηγίας 39/2004 στο εθνικό δίκαιο, που προβλέπεται να γίνει με ψήφιση από τη Βουλή του παρόντος σχεδίου νόμου. Θα πρέπει να σημειωθεί ότι εμείς, ενώ είμαστε, υποτίθεται, οι εθνικοί νομοθέτες, καλούμαστε να περιοριστούμε σε επουσιώδεις, ουσιαστικά συντακτικές, ορθογραφικές και μεταφραστικές παρατηρήσεις. Δεν μπορούμε να κάνουμε καμμία ουσιαστική παρέμβαση σ΄ αυτό το νομοσχέδιο, που βέβαια δεν αφορά, ακριβώς, ένα ευρωπαϊκό σχέδιο και δεν αποσκοπεί στη δημιουργία μίας ευρωπαϊκής αγοράς. Το σχέδιο αυτό είναι ευρωατλαντικό και τραπεζικό. Την πρωτοβουλία την έχουν οι μεγάλες τράπεζες και μέσω των τραπεζών τα ιδιωτικά κεφάλαια συμμετοχών, αυτό που ορισμένοι ονομάζουν μία νέα μορφή καπιταλισμού, ένα χρηματιστικό καπιταλισμό. 
      Μέχρι τώρα, λοιπόν, ίσχυε ένας κανόνας, που έλεγε ότι όλη η διαπραγμάτευση μετοχών, όλες οι συναλλαγές μετοχών, γίνονται μέσω των χρηματιστηρίων για να υπάρχει έλεγχος, για να υπάρχει διαφάνεια και για να υπάρχει, όσο γίνεται, κάποια προστασία των επενδυτών. Αυτό ίσχυε έως τώρα. 
      Τι θα ισχύει από εδώ και πέρα; Από εδώ και πέρα θα ισχύει η αρχή ότι κάθε τράπεζα μπορεί να λειτουργεί και ως χρηματιστήριο, ακόμα και η κάθε χρηματιστηριακή. Επειδή, βεβαίως, αυτό δεν μπορεί να συμβεί στην πράξη, οι μεγάλες επενδυτικές τράπεζες θα αναπτύξουν ιδιαίτερες πλατφόρμες, όπως ονομάζονται, διαπραγμάτευσης μετοχών σε παγκόσμια κλίμακα και μέσω αυτής της εξέλιξης, πολλά χρηματιστήρια θα απειληθούν ακόμα και με κλείσιμο. Γι’ αυτό και η δεύτερη εξέλιξη που θα έχουμε, θα είναι μία μεγαλύτερη υπερσυγκέντρωση στο χώρο του χρηματιστήριου στα χέρια των οικονομικά ισχυρών.
      Έχουμε, επομένως, μία μετατόπιση ισχύος, μία ανακατανομή των αγορών προς όφελος των μεγάλων τραπεζών, κυρίως των μεγάλων επενδυτικών τραπεζών και προς όφελος των νέων μορφωμάτων, που θα δημιουργηθούν διεθνώς, απ’ ότι φαίνεται εδώ, τουλάχιστον, μέχρι στιγμής, με ισχυρή παρουσία και πρωτοβουλία αμερικάνικων φορέων. 
      Ποιος προκάλεσε αυτήν την εξέλιξη και αυτήν την οδηγία; Όσο και αν φανεί παράξενο, η συζήτηση αυτή έχει αρχίσει πριν από πολλά χρόνια, ίσως και από τις αρχές του 20ου αιώνα, όταν είχαμε πάλι μία άνθηση του χρηματιστικού κεφαλαίου. Τότε, βέβαια, ήταν καινούργιο το φαινόμενο, πριν τον Α΄ Παγκόσμιο Πόλεμο, και συζητείτο εάν το χρηματιστήριο στις συνθήκες του μονοπωλιακού καπιταλισμού που είχε διαμορφωθεί, θα μπορούσε να το κάνει και πρέπει κάθε τράπεζα να έχει το δικό της χρηματιστήριο.
      Σήμερα, λοιπόν, επανερχόμαστε στο ίδιο σημείο, με τον τρόπο που παρακολουθούμε. Οι τράπεζες άσκησαν την πίεσή τους, κυρίως μέσω της Αγγλίας. Στην αρχή πάρα πολλές χώρες της Ευρωπαϊκής Ένωσης είχαν διαφορετική άποψη. Σιγά-σιγά, όμως, κάποιες από αυτές, κάτω από αδιαφανείς διαδικασίες, πειθαναγκάστηκαν και προέκυψε αυτή η οδηγία, με την οποία υποτίθεται ότι εμείς ως χώρα, είχαμε κάποιες διαφωνίες. Ετέθησαν και κάποια θέματα προς διαπραγμάτευση και, βέβαια, βλέπουμε ποιο ήταν το αποτέλεσμα.
      Γιατί οι τράπεζες ήθελαν μία τέτοια ρύθμιση; Ο πιο προφανής λόγος είναι ότι θέλουν να έχουν μερίδιο στα έσοδα, διότι αφού οι συναλλαγές θα γίνονται μέσω των τραπεζών, ένα μέρος των εσόδων που έχει το Χρηματιστήριο από προμήθειες κ.λπ., θα το έχουν οι τράπεζες. 
      Δεν φαίνεται να είναι τόσο σοβαρός αυτός ο λόγος. Σοβαρότερο είναι το γεγονός ότι μέσω αυτής της διαδικασίας οι τράπεζες επεκτείνουν τον έλεγχο τους. Έχουν πρόσβαση σε πρωτογενή πληροφόρηση και επομένως εξασφαλίζουν γενικότερα αιτήματα, σ΄ ό,τι αφορά την κατανομή της αγοράς, όχι μόνο των χρηματιστηριακών αλλαγών αλλά γενικότερα της επέκτασης του ρόλου των τραπεζών, διότι εάν προσέξουμε ποιος είναι ο κρυμμένος, θα διαπιστώσουμε ότι αυτές οι παράλληλες αγορές που θα διαμορφωθούν, απευθύνονται, κυρίως, σε μεγάλους πελάτες, στα κεφάλαια ιδιωτικών συμμετοχών, ή σε πλούσιους ιδιώτες. 
      Ποιο είναι το πλεονέκτημα που έχουν αυτοί οι μεγάλοι πελάτες από αυτές τις ιδιωτικές πλατφόρμες; Αντλούν κεφάλαια, έχουν επιλεκτική μεταχείριση, χωρίς να έχουν τις υποχρεώσεις της διαφάνειας και του όποιου ελέγχου επιβάλλει η διαπραγμάτευση μέσω των χρηματιστηρίων. 
      Το συμπέρασμα, επομένως, είναι ότι μπορεί να φαίνονται και να είναι πολλές ρυθμίσεις τεχνικού χαρακτήρα, όμως, η θεσμική αλλαγή που γίνεται, θα έχει ευρύτερες και μεσομακροχρόνια σημαντικές συνέπειες και επιπτώσεις. Πρώτον, θα έχουμε μία χρηματιστηριακή αγορά περισσότερο κατακερματισμένη και λιγότερο διαφανή.
      Δεύτερον, έχουμε μία θεσμική αμορφία και ασάφεια στο πώς λειτουργούν αυτές οι νέες πλατφόρμες, είτε η λεγόμενη «εσωτερικοποίηση» είτε οι πολυμελείς μηχανισμοί διαπραγμάτευσης.
      Τρίτον, πρέπει να αποσαφηνιστεί το φορολογικό καθεστώς. Δηλαδή, εάν γίνει μία συναλλαγή μέσω του Χρηματιστηρίου Αθηνών, νομίζουμε ότι θα υπάρξει μία συγκεκριμένη φορολογική επιβάρυνση. Όταν γίνεται μία διαπραγμάτευση μέσω των τραπεζών, θα ισχύει ο εξωχρηματιστηριακός φόρος του 5% ή θα ισχύει άλλο φορολογικό καθεστώς, κύριε Υπουργέ; Αυτό δεν προκύπτει από το νομοσχέδιο.
      Τέταρτον, έχουμε μία ανακατανομή δύναμης υπέρ των μεγάλων τραπεζών και ιδίως των μεγάλων επενδυτικών τραπεζών, που έχουν παγκόσμια εμβέλεια και δράση. Εάν συνδυάσουμε αυτήν την οδηγία, που ενσωματώνεται μέσω αυτού του νομοσχεδίου με το νομοσχέδιο που ψηφίστηκε προ ημερών, με το οποίο ενσωματώθηκαν οι νέοι κανόνες εποπτείας στο τραπεζικό σύστημα και εάν το συσχετίσουμε μ΄ αυτό το νομοσχέδιο, θα βλέπαμε ότι όλες αυτές οι αλλαγές, ενώ τα θέματα είναι διαφορετικά, συγκλίνουν στο ίδιο αποτέλεσμα. Συγκλίνουν μέσα από διαφορετικούς δρόμους, σε μία ενίσχυση της συγκέντρωσης και συγκεντροποίησης του κεφαλαίου και στην ενίσχυση αυτού του φαινομένου, που πολλοί ονομάζουν «νέες μορφές καπιταλισμού», που είναι πιο αντιδραστικός. Πρόκειται για έναν καπιταλισμό χωρίς κοινωνικές δεσμεύσεις, ανελέητο. Δηλαδή είναι ένας καπιταλισμός, που κάνει μία επιχείρηση μια επένδυση, που αναλαμβάνει μια μακροχρόνια δέσμευση. Εδώ έχουμε κεφάλαια τα οποία έρχονται, αγοράζουν μία επιχείρηση, κάνουν κάποιες εσωτερικές αναδιαρθρώσεις, κατά κανόνα εις βάρος των εργαζομένων, μεταπουλούν αμέσως αυτήν την επιχείρηση -έρχονται κυριολεκτικά ως αγέλη - αλλά υπάρχει κίνδυνος να φύγουν πάλι ως αγέλη- σε κάποια φάση είτε παγκόσμιας είτε εσωτερικής οικονομικής αστάθειας.
      Επομένως είναι μία εξέλιξη, για την οποία κακώς δεν συζητούνται οι συνέπειες, οι παρενέργειες και τελικά τι σημαίνουν όλα αυτά για την κοινωνία ως σύνολο.
      Εμείς καταψηφίζουμε αυτό το νομοσχέδιο πρώτον, διότι εντάσσει αυτήν την στρεβλή λογική που προωθεί την Ευρώπη των αγορών και των τραπεζών, παραβλέποντας την ανάγκη της κοινωνικής Ευρώπης και των δικαιωμάτων των εργαζομένων και του λαού.
      Δεύτερον, το καταψηφίζουμε, γιατί το ειδικό του περιεχόμενο, όπως είπα, είναι υπέρ των μεγάλων και ισχυρών χειριστών ελέγχου των αγορών, αλλά και των μεγάλων επενδυτών εις βάρος των μικρών.
      Τρίτον, το καταψηφίζουμε, διότι δεν αντιμετωπίζονται ούτε καν εκ των υστέρων παρενέργειες και συνέπειες που μπορούν να υπάρξουν.
      Επειδή υπάρχει μια σειρά από τροπολογίες, θα ήθελα να αναφερθώ σε αυτές.
      ΠΡΟΕΔΡΕΥΩΝ (Γεώργιος Σούρλας): Κύριε Λεβέντη, αυτές θα συζητηθούν μετά. Έχουμε πει να ολοκληρωθεί πρώτα η συζήτηση επί της αρχής και των άρθρων του νομοσχεδίου και μετά να συζητηθούν οι τροπολογίες. Αν θέλετε, βέβαια, μπορείτε να συνεχίσετε.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, επειδή δεν θα μπορέσω να μιλήσω μετά, θα μου επιτρέψετε να μιλήσω τώρα.
      ΠΡΟΕΔΡΕΥΩΝ (Γεώργιος Σούρλας): Βεβαίως θα σας διευκολύνουμε. Μπορείτε να συνεχίσετε.
      ΑΘΑΝΑΣΙΟΣ ΛΕΒΕΝΤΗΣ: Αναφέρθηκα στη ρύθμιση των χρεών των Π.Α.Ε., με την οποία εμείς είμαστε αντίθετοι, γιατί χαρίζονται πάρα πολλά εκατομμύρια. Υπάρχει, όμως, μία εξαίρεση. Υπάρχουν οι ποδοσφαιριστές οι οποίοι θα έπρεπε να έχουν πληρωθεί από χρόνια και δεν έχουν πληρωθεί, όπως είναι οι ποδοσφαιριστές των Π.Α.Ε. Άρης και Π.Α.Σ. Γιάννενα. 
      Εδώ υπάρχει ένα θέμα διαφορετικής φιλοσοφίας και προσέγγισης του αθλητισμού είτε είναι ερασιτεχνικός είτε είναι επαγγελματικός. Ο Συνασπισμός Ριζοσπαστικής Αριστεράς τον βλέπει διαφορετικά. Ως πηγή μεγάλων εσόδων για την ενίσχυση του κρατικού προϋπολογισμού, τον βλέπουν οι κυβερνήσεις. Αντιθέτως το υπόλοιπο αθλητικό οικοδόμημα έχει αφεθεί στην τύχη του. Προσοχή δίνεται μόνο σ΄ ό,τι μπορεί να εμπορευματοποιηθεί και να αποφέρει κέρδη. Κάθε τί άλλο κοινωνικά χρήσιμο, απεμπολείται. Εμείς μ΄ αυτήν την φιλοσοφία διαφωνούμε και γι’ αυτό δεν συμφωνούμε με τη ρύθμιση των χρεών. 
      Όσον αφορά την παράγραφο 13, ικανοποιούνται οι απαιτήσεις που, τελεσίδικα, έχουν επιδικαστεί υπέρ των επαγγελματιών ποδοσφαιριστών των Π.Α.Ε. Άρης και Π.Α.Σ. Γιάννενα και δεν μπορούν να εισπραχθούν λόγω υπαγωγής αφ΄ενός μεν της Π.Α.Ε. Άρης στο άρθρο 44 του ν.1892/1990 και αφ΄ετέρου λύσης της Π.Α.Ε. Π.Α.Σ. Γιάννενα και υπαγωγής της σε καθεστώς εκκαθάρισης. Εδώ να αναφέρουμε ότι κατ’ επανάληψη ο Συνασπισμός Ριζοσπαστικής Αριστεράς, έχει ζητήσει την αποκατάσταση της αδικίας που είχε συντελεστεί εις βάρος των παραπάνω εργαζομένων με κυβερνητική απόφαση, επισημαίνοντας ότι δεν είναι δυνατό τα χρέη των Π.Α.Ε. προς τους εργαζομένους, να παραγράφονται και να εντάσσονται σε ρυθμίσεις τύπου του άρθρου 44. 
      Tόσο με τροπολογία σε προηγούμενη συζήτηση αθλητικού νομοσχεδίου, όσο και με ερωτήσεις στον αρμόδιο Υφυπουργό Αθλητισμού, προτείναμε την άμεση πληρωμή των επιδικασθέντων ποσών από τα αδιάθετα του Ο.Π.Α.Π.. Εμείς πιστεύουμε ότι έτσι πρέπει να είναι από τα αδιάθετα του Ο.Π.Α.Π. και όχι από τον προϋπολογισμό. Σε κάθε περίπτωση, βέβαια, πρέπει να πληρωθούν οι ποδοσφαιριστές.
      Τώρα, η Κυβέρνηση προτίθεται να καταβάλει τα ποσά αυτά από τον κρατικό προϋπολογισμό, με τρόπο και σε χρόνο που θα ρυθμιστούν με κοινή υπουργική απόφαση. Βέβαια, η Κυβέρνηση της Νέας Δημοκρατίας δεν αντιμετωπίζει με τον ίδιο τρόπο άλλους εργαζόμενους, οι οποίοι απολύθηκαν ή έκλεισε η επιχείρηση στην οποία δούλευαν. Παρ’ όλα αυτά, είμαστε θετικοί, όσον αφορά αυτήν την παράγραφο που αφορά τα επιδικασθέντα ποσά στους ποδοσφαιριστές.
      Τέλος, με την παράγραφο 14 επιβραβεύονται οικονομικά από την πολιτεία οι συντελεστές της επιτυχίας, αθλητές, προπονητές, γυμναστές, της Εθνικής Ομάδας Καλαθοσφαίρισης, η οποία κατέκτησε τη δεύτερη θέση στο Παγκόσμιο Πρωτάθλημα Καλαθοσφαίρισης, που διεξήχθη στην Ιαπωνία το 2006. Αντίστοιχες οικονομικές επιβραβεύσεις έχουν γίνει και στο παρελθόν για την Εθνική Ομάδα Ποδοσφαίρου και την Ομάδα Καλαθοσφαίρισης παλαιότερα.
      Καταθέτουμε τον προβληματισμό μας, χωρίς να παραγνωρίζεται η αξία του αθλητικού επιτεύγματος των εθνικών ομάδων ποδοσφαίρου και καλαθοσφαίρισης. Γιατί πρέπει οι αθλητές αυτοί, οι οποίοι στην ιδιωτική τους ζωή είναι αδρά αμειβόμενοι επαγγελματίες, να απολαμβάνουν επιπλέον πριμ, σε σχέση με τους αθλητές των υπολοίπων ομάδων και σε μια εποχή δύσκολη οικονομικά για τους υπόλοιπους πολίτες, όταν έχουμε ανεργία, μερικά απασχολούμενους και εκατοντάδες απλήρωτους συμβασιούχους;
      Επίσης, ενδεικτικά αναφέρουμε το εξής: Οι αντίστοιχοι αθλητές της Α2 Κατηγορίας της καλαθοσφαίρισης είναι ακόμα ανασφάλιστοι και μάλιστα πριν από λίγες μέρες οι ίδιοι οι καλαθοσφαιριστές της Εθνικής Ομάδας ανακοίνωσαν ότι θα δώσουν το σχετικό πριμ για την ασφάλιση των συμπαικτών τους, σε μια κίνηση που τους τιμά, αλλά που αναδεικνύει άλλη μία αντίφαση του αθλητικού μας συστήματος και την ανεπάρκεια της πολιτείας. 
      Ο ΣΥ.ΡΙΖ.Α. εκτιμά ότι πρέπει να υπάρξει μία νέα και συνολική συζήτηση και επανεξέταση ολόκληρου του καθεστώτος των οικονομικών απολαβών-πριμ των αθλητών των εθνικών ομάδων, των ολυμπιακών και παγκόσμιων πρωταθλητών και των ειδικών προνομίων που προβλέπονται σε κάθε περίπτωση αθλητικής διάκρισης. Να υπάρχουν, αλλά να δούμε το θέμα συνολικά και όχι να το επικεντρώνουμε μόνο σ΄ αυτούς.
      Ένα άλλο: Υπάρχει μία τροπολογία για τα «ΟΛΥΜΠΙΑΚΑ ΑΚΙΝΗΤΑ», όπου υπάρχει πρόβλημα με το προσωπικό. Εμείς λέμε ότι όλο το προσωπικό του «ΑΘΗΝΑ 2004» -που τώρα πια εξελίσσεται στα «ΟΛΥΜΠΙΑΚΑ ΑΚΙΝΗΤΑ»- που υπηρετούσε σ΄ αυτόν με οποιαδήποτε σχέση, μέχρι τη λήξη της εκκαθάρισης να εξακολουθήσει να απασχολείται με τους ίδιους όρους και προϋποθέσεις στην ανώνυμη εταιρεία «ΟΛΥΜΠΙΑΚΑ ΑΚΙΝΗΤΑ», ως καθολικός διάδοχος του «ΑΘΗΝΑ 2004».
      Τέλος, κύριε Πρόεδρε, υπάρχει ένα πρόβλημα με τους εργαζόμενους στις επιχειρήσεις της εταιρείας «ΕΛΛΗΝΙΚΑ ΧΡΗΜΑΤΙΣΤΗΡΙΑ». Και εδώ με τροπολογία ο Υπουργός μεταφέρει στο δημόσιο τους ήδη δημοσίους υπαλλήλους, εξασφαλίζει δηλαδή εργασιακά τους ήδη εξασφαλισμένους από το 1995. Μόνο είκοσι τέσσερα άτομα. Το ζητούμενο είναι τι θα γίνει με τους υπόλοιπους εργαζόμενους στα «ΕΛΛΗΝΙΚΑ ΧΡΗΜΑΤΙΣΤΗΡΙΑ», γιατί δεν υπάρχει καμμία μέριμνα από την πλευρά της Κυβέρνησης, παρ’ ότι κατά το παρελθόν με τρεις νόμους υπήρξαν ρυθμίσεις για τους εργαζόμενους αορίστου χρόνου ιδιωτικού δικαίου. 
      Συγκεκριμένα, σαράντα ένα εργαζόμενοι, σύμφωνα με το ν. 3152/2003, μεταφέρθηκαν στο δημόσιο τομέα, με την ίδια εργασιακή σχέση που είχαν στα «ΕΛΛΗΝΙΚΑ ΧΡΗΜΑΤΙΣΤΗΡΙΑ», το 2005. Επίσης, με τους νόμους 3229 και 3401, άλλοι δεκατέσσερις εργαζόμενοι της εταιρείας «ΕΛΛΗΝΙΚΑ ΧΡΗΜΑΤΙΣΤΗΡΙΑ», με σύμβαση εργασίας αορίστου χρόνου ιδιωτικού δικαίου, μεταφέρθηκαν σε νομικά πρόσωπα δημοσίου δικαίου και συγκεκριμένα στην Επιτροπή Κεφαλαιαγοράς. 
      Εμείς, λοιπόν, ζητούμε, κύριε Υπουργέ, να ληφθεί μέριμνα και γι’ αυτούς που εργάζονται στα «ΕΛΛΗΝΙΚΑ ΧΡΗΜΑΤΙΣΤΗΡΙΑ», ώστε να μη βρεθούν στο δρόμο, γιατί είναι και αυτοί άνθρωποι, είναι διακόσιες πενήντα οικογένειες. Έχουμε καταθέσει και τη σχετική τροπολογία. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη. 
      Εισερχόμαστε στον κατάλογο των ομιλητών Βουλευτών. 
      Το λόγο έχει ο κ. Καλλιώρας.
      ΗΛΙΑΣ ΚΑΛΛΙΩΡΑΣ: Ευχαριστώ πολύ, κύριε Πρόεδρε. 
      Αγαπητοί συνάδελφοι, με τη σημερινή παρέμβασή μας, με το σχέδιο νόμου που συζητείται, κάνουμε μία ακόμη παρέμβαση προς τη σωστή κατεύθυνση, εναρμονίζοντας τη χώρα και ταυτόχρονα ενσωματώνοντας μία ακόμα οδηγία, ως είθισται και υποχρεούμαστε, της Ευρωπαϊκής Ένωσης. Μ΄ αυτήν τη συγκεκριμένη οδηγία, σε απλά ελληνικά, κάνουμε μία συστηματική δουλειά, με στόχο να αυξηθεί η διαφάνεια από τη μία μεριά, από την άλλη να είναι μεγαλύτερη η διαδικασία ανταγωνιστικού πεδίου των επιχειρήσεων και ταυτόχρονα να αυξήσουμε το βαθμό της διαφάνειας, εφόσον βάζουμε καλύτερο πλαίσιο λειτουργίας, ίδρυσης και διαχείρισης των κινδύνων και των αγορών γενικότερα. 
      Έτσι λοιπόν, επειδή το σχέδιο νόμου είναι αρκετά τεχνικό από τη φύση του, ρυθμίζουμε θέματα αδειοδότησης –να πω τις επικεφαλίδες- λειτουργίας των συστημάτων του κεντρικού αντισυμβαλλομένου, εκκαθάρισης, διακανονισμού συναλλαγών με χρηματοπιστωτικά μέσα και πάει λέγοντας. Με άλλα λόγια, παρ’ ότι είναι πολύ τεχνικό το συγκεκριμένο νομοσχέδιο, η χώρα μας κάνει ένα βήμα προς τα εμπρός, διασφαλίζοντας και κάνοντας τις αγορές πιο ανταγωνιστικές και τους επενδυτές πιο ισχυρούς μέσα από το νομοθετικό πλαίσιο. 
      Βέβαια –σε επικεφαλίδα ξανά- έχουμε μία νέα δυναμική πλέον στις αγορές, εφόσον περάσει αυτό το σχέδιο νόμου –που θα περάσει- όπου πλέον οι εξωχρηματιστηριάκες συναλλαγές, που ισχύουν βεβαίως και σήμερα στον υπόλοιπο κόσμο, γίνονται και στην Ελλάδα πλέον γεγονός και ουσία, για να έχουμε τη δυνατότητα μαγαλύτερου ανταγωνισμού των αγορών, άρα καλύτερων και ανταγωνιστικών προϊόντων μέσα από τις ίδιες τις αγορές. 
      Αγαπητοί συνάδελφοι, η διασφάλιση της διαφάνειας είναι η ουσία και το φόντο αυτού του σχεδίου νόμου. Βεβαίως, αν αναφέρουμε και κάποιο ακόμη τεχνικό θέμα -δεν θα μπω σ΄ αυτό- ας πούμε το Π.Μ.Δ. που λένε οι ειδικοί, που είναι ο Πολυμερής Μηχανισμός Διαπραγμάτευσης, αυτό ισχύει στην Ελλάδα σήμερα, αλλά δεν ισχύει στο μέτρο που θέλουμε, που ζητούν οι αγορές, διότι τώρα πάει και στις ΑΕΠΕΥ αυτή η ευκαιρία, δηλαδή μεταφέρεται και σε άλλα πιστωτικά ιδρύματα. Βεβαίως, αυτό που κάνουμε, σήμερα είναι να διασφαλίζουμε την ίδρυση, τη λειτουργία και την οργάνωση αυτών των ιδρυμάτων. 
      Λίγες ακόμα παρατηρήσεις: Δεν μου αρέσει, εμένα προσωπικά, να βλέπω να υπάρχουν στην Ευρώπη ανταγωνιστικές επιχειρήσεις, οι οποίες με λιγότερα χρήματα, με λιγότερα κεφάλαια, να μπορούν να κάνουν ανταγωνιστικές δουλειές και ταυτόχρονα να υπάρχει η διασφάλιση των επενδυτών, να υπάρχει η διαφάνεια, να υπάρχουν οι κανόνες, να υπάρχουν οι διατάξεις του νόμου που ισχυροποιούν το σύστημα και της διαφάνειας, αλλά και της διασφάλισης των επενδυτών. Πολύ φοβάμαι όμως -και εδώ το σχέδιο νόμου δεν μου αρέσει και θέλω να το πω- ότι θα τα δίνουμε όλα στις τράπεζες και στους μεγάλους. Αυτοί που με ακούν, οι τεχνοκράτες, καταλαβαίνουν τι εννοώ. Δεν μπορεί να έχουμε ελληνικό ανταγωνισμό και να μη βλέπουμε το φόντο του πανευρωπαϊκού ανταγωνισμού. Το ίδιο κάνει και το σχέδιο νόμου, διασφαλίζει τους επενδυτές. 
      Αγαπητοί συνάδελφοι και κύριε Πρόεδρε, δοθείσας ευκαιρίας, θέλω να πω ότι το Χρηματιστήριο, το οποίο διασφαλίζουμε περαιτέρω δίνοντας νέες ευκαιρίες και νέες δυνατότητες, δεν είναι παιχνίδι και γι΄ αυτό ποτέ η Κυβέρνηση της Νέας Δημοκρατίας δεν αναφέρθηκε στο θέμα του Χρηματιστηρίου, ούτε θετικά ούτε αρνητικά. Υπάρχει εκεί, για να υπάρχει, για τις αγορές. Απλά είμαστε υποχρεωμένοι –και το κάνω και εγώ από το επίσημο Βήμα της Βουλής- να τονίζουμε ότι οι επενδυτές πρέπει να θυμούνται το 1999 και το 2000. Και δεν κάνω αντιπολίτευση. Το λέω καθαρά, για να ξέρουμε πώς θα επενδύσουμε, πώς θα κάνουμε σωστή διαχείριση των χρημάτων μας. 
      Ακούμε και ακούω και εγώ ότι δεν υπάρχει ενιαία και συντονισμένη εποπτεία των χρηματοπιστωτικών ιδρυμάτων και των αγορών. Και είναι έτσι. 
Το μόνο που λέω σήμερα, είναι: Θέλω να το ξαναδούμε. 
      Επίσης, θέλω να ξαναδούμε πάλι το γεγονός ότι η Επιτροπή Κεφαλαιαγοράς, όπως αναφέρουν ορισμένοι και καταγγέλλουν κάποιοι άλλοι, διορίζεται από την εκάστοτε κυβέρνηση και, άρα, δεν είναι ανεξάρτητη. Να το ξαναδούμε και αυτό.
      Επίσης, κάτι το οποίο θέλω, σε σχέση με τα δύο συγκεκριμένα πράγματα που μόλις προανέφερα, είναι να φτάσω στο κυρίαρχο σημείο της σημερινής μου τοποθέτησης. Εγώ, κύριε Πρόεδρε και αγαπητοί συνάδελφοι, θέλω να δω να υπάρχει ανεξάρτητη υπηρεσία εσωτερικών υποθέσεων στην Επιτροπή Κεφαλαιαγοράς. Το λέω και θα το λέω για πολύ διάστημα ακόμη, μέχρι να γίνει. Θέλω αυτή η υπηρεσία να έχει τη δυνατότητα και την υποχρέωση νομοθετικά να μας δίνει εξάμηνη έκθεση, όπως κάνει η Τράπεζα της Ελλάδος. Και δεν μιλάω για τον Πρόεδρο της Επιτροπής Κεφαλαιαγοράς. Μιλάω για την ανεξάρτητη διοικητική αρχή μέσα στην Επιτροπή Κεφαλαιαγοράς. 
      Και δεν θα με πείραζε καθόλου –μάλιστα θα το έβλεπα θετικά- αυτή η υπηρεσία εσωτερικών υποθέσεων, όπως ισχύει για την Ελληνική Αστυνομία, να ελέγχεται από τα κόμματα. Υπάρχει η Ειδική Μόνιμη Επιτροπή Θεσμών και Διαφάνειας της Βουλής. Υπάρχει η Διαρκής Επιτροπή Οικονομικών Υποθέσεων. Γιατί να μη το δούμε; Τι μας φοβίζει να έχουμε καλύτερο έλεγχο; Ύστερα, βλέπουμε τι γίνεται τώρα τελευταία. 
      Κύριε Πρόεδρε και χθες είδαμε τι έγινε με το αρνητικό έδαφος σε όλο τον κόσμο, που ξεκίνησε από την Άπω Ανατολή και έφθασε στη Wall Street και στη χώρα μας, ώστε στα χρηματιστήρια, πέρα από τα ευρωπαϊκά, τα αμερικάνικα και τα υπόλοιπα, να έχουμε ένα γενικότερο κλίμα, το οποίο βλέπετε ότι ταρακουνάει τον πλανήτη. Σκεφθείτε επίσης ότι το 50% των δικών μας κεφαλαίων, της κεφαλαιοποίησης, δηλαδή του Χρηματιστηρίου Αθηνών, ανήκει σε ξένους θεσμικούς επενδυτές. Ανέβηκε το πετρέλαιο για λίγο λόγω των αποθεμάτων της Αμερικής και ταρακουνήθηκε ο πλανήτης. 
      Έχουμε και το πρόβλημα με τα στεγαστικά δάνεια από την άλλη μεριά από την αμερικάνικη τράπεζα BEAR STEARNS που μας θυμίζει, κύριε Πρόεδρε, τι είχε γίνει ακριβώς πριν από είκοσι πέντε χρόνια στην Αμερική με μία άλλη υπόθεση τραπεζών, τα Savings and Loans. Στην Αμερική, επειδή σπούδαζα εκείνη την εποχή, το 1985-1987, γινόταν ο «τρίτος παγκόσμιος πόλεμος» σε οικονομικά πλέον στοιχεία και δεδομένα, λόγω των λαθών εκείνης της εποχής. Και βλέπουμε τώρα θυγατρική εκείνης της τράπεζας να παγώνει τα συμβόλαια και να μην μπορούν να κινηθούν πλέον οι πελάτες που έχει, για να μπορεί να κρατηθεί σε λειτουργία.
      Κύριε Πρόεδρε, θα τελειώσω με το εξής: Επειδή σήμερα έχουμε νέα, σύγχρονα και πολύπλοκα προϊόντα των χρηματιστηριακών αγορών, σωστά κάνουμε και εναρμονίζουμε το δίκαιό μας και τους νόμους μας με την Ευρώπη, σωστά ενσωματώνουμε οδηγίες, γιατί χρειάζεται η διαφάνεια, χρειάζεται η διασφάλιση των επενδυτών. Υπάρχουν οι κίνδυνοι, όπως ανέφερα με το subprime, που έχει σχέση με την αμερικανική αγορά στεγαστικής πίστης μειωμένης, όπως λέγεται, πιστοληπτικής ικανότητας. 
      Βλέπετε ότι ένα μόνο παράδειγμα αρκεί σήμερα, να έχουμε τον Υπουργό Οικονομίας και Οικονομικών της Αμερικής κ. Henry Paulson να επισκέπτεται το Πεκίνο και να λέει ότι ελέγχουμε τα πράγματα. Τι σημαίνει αυτό για μας; Κύριε Πρόεδρε, σημαίνει ένα και μόνο πράγμα: ενίσχυση θεσμική και όχι μόνο -και νομοθετική προφανώς- των χρηματαγορών. Δεν έχουμε κανένα άλλο περιθώριο, γιατί τα νέα προϊόντα, οι νέες απαιτήσεις ζητούν από μας να σταθούμε στο ύψος των περιστάσεων κάθε φορά που τα πράγματα αλλάζουν. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
      Κύριε Πρόεδρε, κύριοι συνάδελφοι, είναι γεγονός ότι αργά ή γρήγορα οι οδηγίες της Ευρωπαϊκής Ένωσης θα πρέπει να ενσωματώνονται στο δικό μας δίκαιο και πολλές φορές αυτό γίνεται -αν θέλετε- και οριακά. Ήδη, δηλαδή, με το νομοσχέδιο αυτό ενσωματώνουμε την οδηγία 2004/39 των Ευρωπαϊκών Κοινοτήτων και σύμφωνα, αν θέλετε, με το άρθρο 53 της ήδη ενσωματωμένης οδηγίας 2006/73 θα έπρεπε οι ρυθμίσεις αυτής της τροπολογίας ήδη να έχουν γίνει αποδεκτές στις 31 Ιανουαρίου 2007 και να έχουν εφαρμογή από 1ης Νοεμβρίου του 2007. 
      Τέλος πάντων, είναι όλα μέσα στο πλαίσιο αυτό και με την οδηγία αυτή, κατά βάση, οι επιχειρήσεις επενδύσεων που λειτουργούν σ΄ ένα κράτος-μέλος, χωρίς πια εμπόδια γραφειοκρατικά, θα μπορούν να ασκούν αυτήν τους τη δραστηριότητα και στις υπόλοιπες χώρες της Ευρωπαϊκής Ένωσης. Επίσης, με την οδηγία αυτή διευρύνεται η έννοια των παραγωγικών χρηματοπιστωτικών μέσων μέχρι και σε κλιματολογικές αλλαγές, μέχρι, αν θέλετε, σε ανεβοκατέβασμα του πληθωρισμού, σε ρύπους, σε εμπορεύματα και έτσι, μ΄ αυτόν τον τρόπο, μπορεί να γίνονται πράξεις χρηματιστηριακές πάνω σε τέτοια ζητήματα.
      Παράλληλα, υπάρχουν κάποιες καινοτομίες, όπως στα άρθρα 6 και 7 του νομοσχεδίου αυτού, που χωρίζει τους συναλλασσόμενους σε επαγγελματίες και σε ιδιώτες πελάτες. Είναι μία καινοτόμα αυτή, αν θέλετε, πράξη για τις χρηματιστηριακές συναλλαγές. Μπορεί να υπάρξει ένα πρόβλημα ως προς το θέμα των προσωπικών δεδομένων, διότι δίνεται η δυνατότητα ανταλλαγής των προσωπικών δεδομένων μεταξύ των χρηματοπιστωτικών οργανισμών, αλλά και αυτό νομίζω ότι κατά κάποιο τρόπο καλύπτεται, διότι υπάρχουν κάποιες δικλίδες ασφαλείας. 
      Κατά βάση, με την οδηγία αυτή τι κάνουμε; Δίνουμε το δικαίωμα να γίνονται χρηματοπιστωτικές πράξεις και εκτός Χρηματιστηρίου. Εδώ μπαίνει ένα ζήτημα και θέλω σ’ αυτό το σημείο να υποστηρίξω την τροπολογία που κατέθεσε ο τέως Πρόεδρος της Βουλής, ο κ. Απόστολος Κακλαμάνης και ο κ. Δραγασάκης, η οποία βάζει ένα φραγμό σε μία πιθανότητα, ώστε από τη στιγμή που συρρικνώνονται οι εργασίες του Χρηματιστηρίου, οι εργαζόμενοι που δουλεύουν σ΄ αυτό, να μην είναι απαραίτητοι και να αρχίσουν απολύσεις, κάτι που παλαιότερα με το ν. 3152/2003 που ομοφώνως ψήφισε η Βουλή, αυτούς τους εργαζόμενους τους εξασφάλιζε. Έρχεται το άρθρο 85 του νομοσχεδίου αυτού και  αυτοί οι εργαζόμενοι πια, με το ότι γίνονται χρηματοπιστωτικές αλλαγές εκτός Χρηματιστηρίου, βρίσκονται στον αέρα. 
      Τι λέει, λοιπόν, η τροπολογία αυτή, για να βάλει τέλος στις ανησυχίες τους; Λέει ότι με κοινή απόφαση των Υπουργών Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, καθορίζονται οι όροι, οι προϋποθέσεις και τα Υπουργεία ή νομικά πρόσωπα δημοσίου δικαίου, στα οποία μεταφέρεται το κατά την κρίση του Διοικητικού Συμβουλίου της εταιρείας «ΕΛΛΗΝΙΚΑ ΧΡΗΜΑΤΙΣΤΗΡΙΑ ΑΝΩΝΥΜΗ ΕΤΑΙΡΕΙΑ ΣΥΜΜΕΤΟΧΩΝ, ΕΚΚΑΘΑΡΙΣΗΣ, ΔΙΑΚΑΝΟΝΙΣΜΟΥ ΚΑΙ ΚΑΤΑΧΩΡΗΣΗΣ» πλεονάζον προσωπικό αυτής και των θυγατρικών της εταιρειών, που υπηρετούσε κατά την ψήφιση του ν. 3152/2003 και εντάσσονται με το ίδιο καθεστώς όσον αφορά τις εργασιακές τους σχέσεις. Αν αυτό αυτοτελώς μπει μέσα στο νομοσχέδιο, τουλάχιστον βάζει ένα φραγμό στις ανησυχίες των εργαζομένων αυτών. Επαναλαμβάνω, υποστηρίζω την τροπολογία του πρώην Προέδρου της Βουλής, κ. Απόστολου Κακλαμάνη, και του κυρίου Δραγασάκη.
      Έρχονται όμως, κατά πάγια τακτική, αγαπητέ μου κύριε Υφυπουργέ, που δεν είστε εσείς ο αρμόδιος, αλλά απλώς βάρδια εκτελείτε εδώ, σ΄ ένα  νομοσχέδιο που θα μπορούσαμε να το περάσουμε αβρόχοις ποσί, τέσσερις τροπολογίες βαρβάτες. Η μία τροπολογία είναι η με γενικό αριθμό 1121 και ειδικό 228, όπου -«λέγε με με αριθμούς»- άμα δεις την έκθεση του Γενικού Λογιστηρίου του Κράτους, μιλάμε για 7.000.000 ευρώ ρύθμιση και για 190.000.000 ευρώ ρύθμιση.
    Και αυτό εν μέσω καλοκαιριού και μετά από πυρκαγιές. Kάνουμε ρύθμιση για 190.000.000 ευρώ σε μια τροπολογία και στην άλλη για7.000.000. Άντε, στους ποδοσφαιριστές, καλώς. Τα άλλα τουλάχιστον ας πάνε από τα διαθέσιμα του ΠΡΟΠΟ και όχι από τον κρατικό προϋπολογισμό.
    Μια άλλη τροπολογία, με γενικό αριθμό 1122 και ειδικό 229, ρυθμίζει τα των μονίμων του Χρηματιστηρίου με 2,1 εκατομμύρια ευρώ, κατά την έκθεση του Γενικού Λογιστηρίου του Κράτους, εν μέσω καλοκαιριού. Τουλάχιστον σ’ αυτήν την τροπολογία, αφού κάνετε που κάνετε το καλό, προχωρήστε την και εντάξτε αυτό που σας έδωσε ο κ. Παπαντωνίου. Να προσθέσετε στην παράγραφο 2 της τροπολογίας, μετά το πρώτο εδάφιο, τα εξής: «Εντάσσεται σε αντίστοιχες κενές οργανικές θέσεις και εφόσον δεν υπάρχουν προσωποπαγείς θέσεις που συνιστώνται με την πράξη μετάταξης, εξακολουθεί δε να ασφαλίζεται στους ίδιους φορείς κύριας και επικουρικής ασφάλισης». Να προσθέσετε αυτήν τη φράση. Έχετε μπροστά σας το κείμενο, κύριε Υπουργέ. Νομίζω ότι θα πρέπει να το δεχθείτε.
    Υπάρχει και μια άλλη τροπολογία για τους χειριστές ηλεκτρονικών υπολογιστών. Δεν είμαι αντίθετος, αλλά εν μέσω καλοκαιριού, είναι άλλα 7.500.000 ευρώ.
    Υπάρχει και η τροπολογία για τα ακίνητα, με γενικό αριθμό 1125 και ειδικό 232. Κατά βάση, είναι πράξη εκκαθαριστική. 
    Κύριοι συνάδελφοι, τροπολογίες που έρχονται εν μέσω καλοκαιριού με ρυθμίσεις τόσων εκατομμυρίων ευρώ, νομίζω ότι δεν συνάδουν με τη σεμνότητα και την ταπεινότητα, ανεξάρτητα αν αυτό έχει να κάνει και με αναγκαίες ρυθμίσεις. Το σύνολο αυτών που ρυθμίζουμε, είναι ένα ποσό πάνω από 230.000.000 ευρώ. 
    ΠΡΟΕΔΡΕΥΩΝ (Γεώργιος Σούρλας): Ο κ. Σκρέκας έχει το λόγο.
    ΘΕΟΔΩΡΟΣ ΣΚΡΕΚΑΣ: Κύριοι συνάδελφοι, ένα σημαντικό νομοσχέδιο έρχεται στο Θερινό Τμήμα της Βουλής για να ψηφιστεί. Μέσα από αυτήν τη διαδικασία, η Κυβέρνηση προχωρά στο κτίσιμο του νέου οικονομικού περιβάλλοντος της χώρας μας. Είναι ένα περιβάλλον το οποίο καταταλαιπώρησε και την οικονομία μας και τους Έλληνες πολίτες την εικοσαετία που πέρασε. 
    Από την έναρξη της θητείας μας, την 7η Μαρτίου 2004 μέχρι σήμερα, όλα τα Υπουργεία -και το Υπουργείο Οικονομίας και Οικονομικών- δίνουν έναν τιτάνιο αγώνα, για να μπορέσουμε να στήσουμε την οικονομία μας στις βάσεις της και με κανόνες με τους οποίους λειτουργούν σήμερα όλες οι οικονομίες της διεθνούς κοινότητας. Μου κάνει εντύπωση η τοποθέτηση και ο τρόπος αντιμετώπισης αυτών των νομοσχεδίων από συναδέλφους κυρίως της Αξιωματικής Αντιπολίτευσης, οι οποίοι ενώ δεν έχουν ισχυρά επιχειρήματα για να αντικρούσουν μια σειρά νομοθετικών επεμβάσεων της Κυβέρνησής μας, ωστόσο προσπαθούν με διάφορα τερτίπια να απαξιώσουν ενέργειες και διαδικασίες για τη νομοθετική θωράκιση που χρειάζεται το σύστημά μας, ένα σύστημα που αφέθηκε στην τύχη του όλα τα προηγούμενα χρόνια και προκάλεσε τη ζημιά που εισέπραξαν και συνεχίζουν ακόμα να εισπράττουν, γιατί θαύματα δεν γίνονται, οι Έλληνες πολίτες.
      Και αυτά είναι στοιχεία τα οποία ούτε προσεγγίζονται θεωρητικά ούτε και χρησιμοποιούνται ρητορικά, ώστε να μπορέσει κανείς να υποστηρίξει έναν ισχυρισμό. Όλοι γνωρίζουμε ότι το εισόδημα των Ελλήνων πολιτών είναι στο ήμισυ του μέσου όρου των άλλων χωρών της Ευρωπαϊκής Ένωσης. 
      Όλοι γνωρίζουν ότι η ανεργία στην Ελλάδα κινείται σε απαγορευτικά, θα έλεγε κανείς, επίπεδα και ποσοστά. Όλοι γνωρίζουν ότι οι συνταξιούχοι υποφέρουν. Όλοι γνωρίζουν ότι το σύστημά μας πάσχει. Όλοι γνωρίζουν ότι η οικονομία μας θέλει πολύ δουλειά και πολύ δρόμο ακόμα, για να στηθεί και να σταθεί σταθερά και ισότιμα μεταξύ των άλλων χωρών της Ευρωπαϊκής Ένωσης. 
      Θα ήταν καλό οι συνάδελφοι της Αξιωματικής Αντιπολίτευσης να αντιληφθούν πώς πρέπει, αυτό που δεν έκαναν είκοσι χρόνια που είχαν τη διακυβέρνηση της χώρας, να αφήσουν αυτήν την Κυβέρνηση να το κάνει. Δεν θέλουμε τη βοήθειά τους με τη λογική τους, όπως αυτοί την τοποθετούν, όταν λένε «Τελικά εμείς συμφωνούμε» και κάνουν σύγκριση με το χρονικό διάστημα που ήταν η Νέα Δημοκρατία αντιπολίτευση. 
      Αυτό ακούστηκε πιεστικά χθες στη συζήτηση της κύρωσης της σύμβασης του Υ.ΠΕ.ΧΩ.Δ.Ε. για τον οδικό άξονα που ενώνει την Αθήνα με τη Θεσσαλονίκη και κυρίως τα δύο κομμάτια του Μαλιακού, αλλά και των Τεμπών. Εκεί επικαλούντο και την πατρότητα αυτής της παρέμβασης, η οποία γίνεται επί ημερών της Νέας Δημοκρατίας. Ούτε λίγο ούτε πολύ, μας είπαν χθες πως πολλές από τις επιλογές των κυβερνήσεών τους δεν προχώρησαν, επειδή υπήρχε σκληρή αντιπολίτευση από τη Νέα Δημοκρατία.
      Κύριοι συνάδελφοι, η σκληρή αντιπολίτευση, όταν είναι σωστή, βοηθάει και δεν αποτρέπει. Βοηθάει την Κυβέρνηση που έχει σχέδιο, πρόγραμμα, ώστε να το εκτελέσει, γιατί μέσα από την Αντιπολίτευση έρχεται και ενεργοποιείται το σύστημα και επιταχύνονται οι ρυθμοί. Τέτοια φαινόμενα δεν είχαμε επί των ημερών σας. Το αντίθετο, τα αφήνατε όλα στο χρόνο. Ό,τι τελικά ερχόταν και ήταν επιτακτικό, το βάζατε κάτω από το χαλί. Γι’ αυτό σήμερα η Ελλάδα βρίσκεται σ’ αυτό το σημείο.
      Έρχεσθε πλέον ως Βουλευτές της Αξιωματικής Αντιπολίτευσης, ως κόμμα της Αξιωματικής Αντιπολίτευσης και μας εγκαλείτε για την τιτάνια σκληρή προσπάθεια που κάνουμε, για να μπορέσουμε να δώσουμε προοπτική για το μέλλον στον τόπο και τους Έλληνες πολίτες και για να μπορέσουμε να ισχυροποιήσουμε και να σταθεροποιήσουμε την Ελλάδα μας, ώστε να σταθεί ισότιμα και ισοδύναμα μέσα στη μεγάλη οικογένεια της Ευρώπης. 
      Αντιληφθείτε ότι κάθε επιχειρηματολογία σας, που έρχεται αντίθετη προς αυτό που επιχειρούμε, σας εκθέτει στα μάτια των Ελλήνων πολιτών…
      ΝΙΚΟΛΑΟΣ ΓΚΑΤΖΗΣ: Το ψηφίζουν, κύριε Σκρέκα!
      ΘΕΟΔΩΡΟΣ ΣΚΡΕΚΑΣ: Το ψηφίζουν, κύριε συνάδελφε, αλλά με παρατηρήσεις. Ξέρουν ότι είναι προς τη σωστή κατεύθυνση.
      Κύριοι συνάδελφοι, έρχομαι στο υπό συζήτηση σχέδιο νόμου. Αφορά την ενσωμάτωση μιας κοινοτικής οδηγίας, η οποία έρχεται συμπληρωματικά σ’ αυτό που κάνουμε, δηλαδή έρχεται να εκσυγχρονίσει και να νοικοκυρέψει όλο το χρηματοπιστωτικό σύστημα, όχι μόνο της Ελλάδος, αλλά και όλων των οικονομιών της Ευρωπαϊκής Ένωσης.
       Όλα τα χρηματοπιστωτικά ιδρύματα της χώρας μας υποχρεούνται να εναρμονιστούν μ΄ αυτήν την οδηγία της Ευρωπαϊκής Ένωσης και μέσα από την εναρμόνιση, θα διασφαλίζεται ένα σταθερό οικονομικό περιβάλλον στον τομέα των συναλλαγών, αλλά και των επενδύσεων 
      Υποχρεώνει τη χώρα μας, αλλά και τα χρηματοπιστωτικά ιδρύματα, να εκσυγχρονίσουν το σύστημά τους, ώστε να βοηθήσουν τη διαδικασία των συναλλαγών να γίνεται σύμφωνα με κανόνες οικονομίας και όχι όπως γινόταν μέχρι τώρα, ανάλογα με τα συμφέροντα των χρηματοπιστωτικών ιδρυμάτων ή να εκμεταλλεύονται τις αδυναμίες των πολιτικών, που λειτουργούσαν όπως λειτουργούσαν και δεν είχαν τον απαιτούμενο έλεγχο. 
      Κύριοι συνάδελφοι, βλέπετε ότι το έργο μας είναι δύσκολο, δύσκολο όμως είναι ένα έργο σχεδιασμένο και προγραμματισμένο, ένα έργο που οδηγεί την Ελλάδα στο σωστό δρόμο, που έρχεται πλέον να βάλει την οικονομία μας μέσα στο διεθνές οικονομικό περιβάλλον,  για να σταθεί και να λειτουργήσει όπως πρέπει. Και με την ευφυΐα και την ικανότητα που μας διακρίνει ως λαό, όλος ο επιχειρηματικός κόσμος, οι άνθρωποι που κινούνται στο χώρο των επενδύσεων, θα μπορούν μέσα σ’ ένα σταθερό, φιλικό και, θα έλεγα, ευκαιριακό περιβάλλον, να αξιοποιήσουν τις ικανότητές τους και να βοηθήσουν την οικονομία μας, αλλά και τους Έλληνες πολίτες.  
      Σας ευχαριστώ πολύ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκρέκα. 
      Κύριοι συνάδελφοι, έχω την τιμή να ανακοινώσω στο Τμήμα τα εξής:
      1. Η Διαρκής Επιτροπή Παραγωγής και Εμπορίου και η Διαρκής Επιτροπή Μορφωτικών Υποθέσεων καταθέτουν την έκθεσή τους στο σχέδιο νόμου του Υπουργείου Ανάπτυξης: «Θεσμικό πλαίσιο έρευνας και τεχνολογίας».
      2. Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας: «Δικαιώματα –Υποχρεώσεις επιβατών και μεταφορέων στις επιβατικές θαλάσσιες ενδομεταφορές και άλλες διατάξεις». 
      3. Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Απασχόλησης και Κοινωνικής Προστασίας: «Σύσταση και Καταστατικό της «Ηλεκτρονικής Διακυβέρνησης Κοινωνικής Ασφάλισης  Α.Ε.» (Η.ΔΙ.Κ.Α. Α.Ε.) και λοιπές ασφαλιστικές και οργανωτικές διατάξεις». 
      4. Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση των Συμφωνιών Παράτασης των Προγραμμάτων Αναπτυξιακής Συνεργασίας 2002-2006 για μια περαιτέρω πενταετή περίοδο 2007-2011 δι’ ανταλλαγής ρηματικών διακοινώσεων μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας, της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης, της Κυβέρνησης της Ελληνικής Δημοκρατίας και της Δημοκρατίας του Μαυροβουνίου, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σερβίας, της Κυβέρνησης της Ελληνικής Δημοκρατίας και της Κυβέρνησης της Ρουμανίας». 
      Το λόγο έχει ο κ. Καρασμάνης. 
      ΓΕΩΡΓΙΟΣ ΚΑΡΑΣΜΑΝΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, το παρόν νομοσχέδιο το οποίο συζητούμε σήμερα, πραγματικά συνιστά μια βαθιά τομή στο σύγχρονο χρηματοοικονομικό σύστημα, καθώς εκσυγχρονίζει το νομοθετικό πλαίσιο της ελληνικής Κεφαλαιαγοράς με μια σειρά πολύ εξειδικευμένων άρθρων, που καθιστούν την χρηματιστηριακή αγορά πιο ανταγωνιστική και πιο προσβάσιμη στη διεθνή χρηματιστηριακή αγορά. 
      Επιγραμματικά θα αναφέρω ορισμένες από τις βασικότερες καινοτομίες, που από τη σκοπιά του οικονομολόγου είμαι σε θέση να επισημάνω.
      Πρώτα απ’ όλα αποτελεί κοινή διαπίστωση η διασφάλιση της προστασίας των συμφερόντων των επενδυτών και η διευκόλυνση της λειτουργίας και της ανάπτυξης των επενδυτικών δραστηριοτήτων.
      Αυξάνεται ο ανταγωνισμός, όχι μόνο μεταξύ των εταιρειών παροχής επενδυτικών υπηρεσιών, αλλά και μεταξύ των πιστωτικών ιδρυμάτων και των χρηματιστηρίων. Γι’ αυτόν το λόγο ενισχύεται το εποπτικό σύστημα και ορίζονται με ακρίβεια οι κανόνες συνεργασίας των εποπτικών αρχών. Η Επιτροπή Κεφαλαιαγοράς, η Τράπεζα της Ελλάδας και η Επιτροπή Εποπτείας Ιδιωτικής Ασφάλισης συντονίζονται, ώστε να αποτελέσουν μια ενιαία εποπτική αρχή. 
      Θεσμοθετούνται αυστηροί κανόνες ελέγχου, που υποχρεώνουν τις ανώνυμες εταιρίες παροχής επενδυτικών υπηρεσιών να τηρούν μητρώο προσβάσιμο στους επενδυτές και να υπόκεινται σε έλεγχο από ορκωτούς λογιστές, να αποζημιώνονται οι επενδυτές κ.λπ..
      Με την ευκαιρία της συζήτησης αυτού του νομοσχεδίου, θα ήθελα να εκφράσω την ικανοποίησή μου για την πολύμηνη μάχη που δώσαμε, προκειμένου να υπηρετήσουμε τα συμφέροντα του Νομού Πέλλας, ώστε αυτή η πολύμηνη μάχη να έχει τη θετική της κατάληξη.
      Αναφέρομαι στην τροπολογία που θα συζητήσουμε σε λίγο σήμερα, η υπερψήφιση της οποίας θα επανορθώσει μια αδικία σε βάρος του νομού μας, αφού στο εξής οι εργαζόμενοι της Πέλλας θα παίρνουν και αυτοί το επίδομα των προβληματικών παραμεθόριων περιοχών. Ήταν μια μεγάλη αδικία, κατάφωρη αδικία. Εδώ και πολλά χρόνια αυτό το αίτημα έχει διατυπωθεί από τους φορείς της Πέλλας, δυστυχώς όμως δεν είχε εισακουστεί. Ένας νομός που έχει μια μεθόρια γραμμή ογδόντα χιλιόμετρα, δεν ήταν παραμεθόριος. 
      Ήταν, λοιπόν, ανάγκη να γίνει αυτό, κυρίες και κύριοι συνάδελφοι, γιατί πρόκειται για ένα νομό εγκαταλελειμμένο επί δεκαετίες, που δεν είναι προβληματικός μόνο στα χαρτιά, αλλά στην ουσία και αυτό αποδεικνύεται από την οικονομική καχεξία που μας δείχνουν και τα στατιστικά στοιχεία, αλλά και από τα έντονα κοινωνικά προβλήματα, τα οποία δημιουργούν μια ανησυχητική δημογραφική καθίζηση. Απόδειξη αυτής της καθίζησης είναι το γεγονός ότι έχουν συρρικνωθεί οι βουλευτικές έδρες από πέντε σε τέσσερις.
      Το λέω δε αυτό, γιατί προχθές διαβάσαμε στον αθηναϊκό Τύπο πανελλήνιας εμβέλειας ότι στην Πέλλα μοιράζονται προεκλογικά «χρυσά» επιδόματα. Ποια είναι αυτά τα επιδόματα που μοιράζονται; Είναι τα επιδόματα τα οποία δίδονται σε όλους τους υπαλλήλους που υπηρετούν σ΄ αυτούς τους παραμεθόριους προβληματικούς νομούς και τα οποία επιδόματα δυστυχώς οι υπάλληλοι της Πέλλας δεν τα έπαιρναν. Πρόκειται, δηλαδή, για μια απόφαση της οποίας σήμερα υλοποιείται το δεύτερο σκέλος, μια απόφαση που είχε ληφθεί πριν από δέκα μήνες στην Ειδική Μόνιμη Επιτροπή Περιφερειών της Βουλής, όπου παρέστη ο Υφυπουργός κ. Ανδρεουλάκος στις 24 Οκτωβρίου του 2006. Εκεί, λοιπόν, δεσμεύτηκε ότι θα φέρει μια νομοθετική ρύθμιση, με την οποία ο Νομός Πέλλας θα χαρακτηριστεί στο σύνολό του ως παραμεθόριος και προβληματικός.
      Πράγματι, η νομοθετική αυτή ρύθμιση κατατέθηκε και συζητήθηκε το Φεβρουάριο του 2007, με την οποία, όπως είπα, χαρακτηρίστηκε στο σύνολό του ο νομός, ως παραμεθόριος και προβληματικός. Μετά τη δημοσίευση αυτής της τροπολογίας στην Εφημερίδα της Κυβερνήσεως, υπεγράφη η κοινή υπουργική απόφαση από τους καθ’ ύλην αρμόδιους Υφυπουργούς, τον κ. Ανδρεουλάκο και τον κ. Δούκα, με την οποία χαρακτηρίστηκε ο Νομός Πέλλας στο σύνολό του ως προβληματικός νομός Κατηγορίας Α΄. 
      Για εμάς λοιπόν η ημέρα εκείνη, η 24η Οκτωβρίου του 2006, είναι μία σημαντική ημέρα για όλο το Νομό Πέλλας, γιατί ελήφθη η πρώτη απόφαση, ικανοποιήθηκε το πρώτο σκέλος και σήμερα ικανοποιείται το δεύτερο σκέλος.
      Θέλω, λοιπόν, να ευχαριστήσω την ηγεσία του Υπουργείου Οικονομίας και Οικονομικών, τον κ. Αλογοσκούφη, ο οποίος υπέγραψε αυτήν την τροπολογία και έδωσε την εντολή να κατατεθεί στη Βουλή, καθώς επίσης και τον καθ’ ύλην αρμόδιο Υφυπουργό, τον κ. Δούκα, με τον οποίο είχαμε αλλεπάλληλες συναντήσεις και συζητήσεις γύρω από αυτό το θέμα και ο οποίος συνέταξε αυτήν την τροπολογία και την υπέγραψε. Θέλω επίσης να συγχαρώ την ηγεσία του Υπουργείου Οικονομίας και Οικονομικών, διότι τα τελευταία δυόμισι χρόνια παίρνουν σημαντικές αποφάσεις για την ελληνική περιφέρεια. Μάλιστα, είχαμε τη χαρά να φιλοξενήσουμε τον κ. Αλογοσκούφη, όπως και τον παριστάμενο Υφυπουργό, τον κ. Φώλια, μαζί με το Γενικό Γραμματέα, τον κ. Μουσουρούλη, στην επιτροπή μας, στην Επιτροπή Περιφερειών, όπου εκεί συζητήσαμε σχεδόν όλα τα προβλήματα της ελληνικής περιφέρειας και έχουν κατατεθεί σημαντικές προτάσεις από τους συναδέλφους, οι οποίοι μετέχουν σ΄ αυτήν την επιτροπή. 
      Μάλιστα, μια σημαντική πρόταση -την οποία έχουμε καταθέσει και στο υπόμνημά μας, στο πόρισμά μας, το οποίο καταθέσαμε στη Βουλή, στα κόμματα, αλλά και σε όλα τα Υπουργεία- ελήφθη υπόψη. Θέλω να αναφερθώ σε μια περικοπή από το πόρισμα της επιτροπής μας:
      Πρόσφατα, εγκρίθηκε ο νέος περιφερειακός χάρτης ενισχύσεων από την Κομισιόν, ο οποίος δεν δίνει το ανώτατο όριο ενισχύσεων σε όλες τις περιφέρειες και ειδικότερα στις περιφέρειες που είναι εκτός ΣΤΟΧΟΥ 1 και στις οποίες είναι έντονα τα χαρακτηριστικά των ενδοπεριφερειακών ανισοτήτων. Χαρακτηριστικό παράδειγμα αποτελεί η δυτική και η κεντρική Μακεδονία, όπου ο Νομός Θεσσαλονίκης έχει το διπλάσιο εισόδημα από τους υπολοίπους νομούς και ειδικότερα από την Πέλλα. Μιλάμε για ένα νομό με τρομακτική έλλειψη υποδομών, για το μοναδικό ακριτικό νομό που δεν διαθέτει έξοδο προς βορρά και ακόμα, το χειρότερο είναι ότι δεν έχει κάθετο επί της Εγνατίας Οδού, περίπτωση μοναδική σε ολόκληρη τη βόρεια Ελλάδα.
      Για αυτές, λοιπόν, τις αδύναμες, μειονεκτικές περιοχές χρειάζεται αύξηση των δημοσίων επενδύσεων, κατάρτιση περιφερειακών προγραμμάτων ανάπτυξης, ενίσχυση και θέσπιση κινήτρων για ιδιωτικές επενδύσεις στις επιχειρήσεις, που θα θελήσουν να δραστηριοποιηθούν σ’ αυτές τις αδύναμες και μειονεκτικές περιοχές.
      Επίσης, οι νομοί οι οποίοι έχουν κοινά σύνορα με ξένο κράτος, να χαρακτηρίζονται αυτόματα παραμεθόριοι στο σύνολό τους. Ακόμη, όταν είναι απομονωμένοι από την υπόλοιπη χώρα και το εξωτερικό και παρουσιάζουν τα χαρακτηριστικά της αποβιομηχάνισης, του οικονομικού δημογραφικού μαρασμού, να χαρακτηρίζονται προβληματικοί.
      Έρχεται, λοιπόν, η Κυβέρνηση ακριβώς και υλοποιεί αυτές τις προτάσεις που έχουν καταθέσει οι συνάδελφοι Βουλευτές που μετέχουν στην Επιτροπή Περιφερειών. Μια από αυτές είναι η συγκεκριμένη τροπολογία, που δίνει στην Πέλλα, αφού πρώτα χαρακτηρίστηκε ως παραμεθόριος και προβληματικός νομός στο σύνολό του, το κίνητρο του επιδόματος των παραμεθορίων περιοχών.
      Επίσης, πρόσφατα ελήφθησαν ευνοϊκές αποφάσεις για την εκεί περιφέρεια, με επιπλέον ποσοστά επιχορήγησης για τις μικρές και μεσαίες επιχειρήσεις -στις μεσαίες ένα 10% και στις μικρές 20%- τα οποία είναι σημαντικά κίνητρα για τις επενδύσεις στην ελληνική περιφέρεια.
      Θέλω να συγχαρώ τον κ. Φώλια, για το γεγονός ότι -πέρα από το ότι παραβρέθηκε σε συνεδριάσεις της Επιτροπής μας και αποδέχθηκε πολλές προτάσεις μας- έχει λάβει σημαντικές αποφάσεις για την ελληνική περιφέρεια για σημαντικά έργα υποδομών, τα οποία έχει εντάξει και στο Γ΄ και στο Δ΄ Κοινοτικό Πλαίσιο, καθώς επίσης και για την επιχορήγηση -πάνω από 1.000.000.000- που έχει δώσει για τα σχέδια βελτίωσης της φυτικής και ζωικής παραγωγής, με αποτέλεσμα να εγκριθεί το 90% των σχεδίων για πρώτη φορά. Δεν έχει ξανασυμβεί ποτέ στην Ελλάδα.
      Θέλω, λοιπόν, να ευχαριστήσω για μια ακόμη φορά την ηγεσία του Υπουργείου Οικονομίας και Οικονομικών και να πω ότι ο λαός της Πέλλας αναγνωρίζει αυτήν τη θετική εξέλιξη, αυτές τις θετικές αποφάσεις που έχει πάρει η Κυβέρνηση του Κωνσταντίνου Καραμανλή. Πιστώνει αυτές τις θετικές αποφάσεις στην Κυβέρνηση και να είστε σίγουροι ότι την κατάλληλη ώρα θα ανταμείψει αυτήν την Κυβέρνηση.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καρασμάνη.
      Το λόγο έχει ο κ. Κωνσταντίνος Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, με το σχέδιο νόμου: «Αγορές χρηματοπιστωτικών μέσων και άλλες διατάξεις» ενσωματώνεται στην ελληνική νομοθεσία η οδηγία 2004/39, γνωστή ως MIFID, που αποτελεί μια από τις σημαντικότερες πρωτοβουλίες για την περαιτέρω εναρμόνιση των κεφαλαιαγορών στην Ευρωπαϊκή Ένωση. Παράλληλα, προσαρμόζονται και υφιστάμενες διατάξεις με βάση την οδηγία αυτή.
      Κύριοι συνάδελφοι, έχουν υλοποιηθεί με σχέδια νόμου που έφερε η Κυβέρνηση και ψήφισε η Βουλή, οι άλλες θεσμικές πρωτοβουλίες για την ενίσχυση της διαφάνειας και της αποτελεσματικότητας της αγοράς.
      Πρόκειται για το νομοθετικό πλαίσιο που αφορά οργανισμούς συλλογικών επενδύσεων σε κινητές αξίες, για την αποτροπή κατάχρησης της αγοράς, για τα ενημερωτικά δελτία, για τις δημόσιες προτάσεις και για τη διαφάνεια.
      Το σχέδιο νόμου δεν επιτρέπει την εισαγωγή πρόσθετων υποχρεώσεων για τις εταιρείες παροχής επενδυτικών υπηρεσιών και τα πιστωτικά ιδρύματα που παρέχουν επενδυτικές υπηρεσίες, οι οποίες δεν προβλέπονται στο Κοινοτικό Δίκαιο και καθιστούν τις εταιρείες αυτές λιγότερο ανταγωνιστικές, έναντι των αντιστοίχων κοινοτικών εταιρειών. Συγχρόνως, με το σχέδιο νόμου αυξάνεται η προστασία των επενδυτών και η αξιοπιστία της αγοράς. 
      Οι ουσιαστικές αλλαγές που επιφέρει η MIFID είναι:
      Πρώτον, εισάγονται λεπτομερείς κανόνες οι οποίοι δημιουργούν ένα ενισχυμένο πλαίσιο προστασίας των πελατών των Ε.Π.Ε.Υ.. Οι κανόνες αυτοί αφορούν τη βέλτιστη εκτέλεση εντολών, τη μεταχείριση των εντολών πελατών, την αντιμετώπιση των συγκρούσεων πελατών, την εξωτερική ανάθεση εργασιών, την καταγραφή και τήρηση στοιχείων, καθώς και τη διασφάλιση των περιουσιακών στοιχείων των πελατών και με το πλαίσιο που θα εισαχθεί επίσης για πρώτη φορά στο ελληνικό δίκαιο, ρυθμίσεις για την κατηγοριοποίηση πελατών.
      Δεύτερον, οι ελληνικές Ε.Π.Ε.Υ.,  όπως και οι αντίστοιχες ευρωπαϊκές, θα μπορούν να δραστηριοποιηθούν ως εταιρείες που θα εκτελούν εντολές πελατών τους εκτός του Χρηματιστηρίου. Πρόκειται για μία νέα δυνατότητα για τις Ε.Π.Ε.Υ., δεδομένου ότι μέχρι σήμερα ισχύει ο κανόνας της διεκπεραίωσης όλων των συναλλαγών στο Χρηματιστήριο.
      Τρίτον, θα ισχύουν οι ίδιοι όροι ανταγωνισμού με τις άλλες οργανωμένες ευρωπαϊκές αγορές, όπως για τους κανόνες εισαγωγής για διαπραγμάτευση, οι οποίοι συμπεριλαμβάνουν τα παράγωγα επί εμπορευμάτων και τα μερίδια αμοιβαίων κεφαλαίων. 
      Τέταρτον, εισάγεται για πρώτη φορά η δυνατότητα πιστωτικών ιδρυμάτων να συστήσουν μηχανισμούς πολυμερούς διαπραγμάτευσης, μέσω των οποίων θα μπορούν να γίνονται εξωχρηματιστηριακές συναλλαγές σε μετοχές. Παράλληλα, για τη διασφάλιση της διαφάνειας επιβάλλονται υποχρεώσεις για τη δημοσιοποίηση των εντολών για συναλλαγές σε οργανωμένη αγορά ή σε πολυμερή μηχανισμό διαπραγμάτευσης. Προβλέπεται επίσης, η υποχρέωση δημοσιοποίησης όλων των συναλλαγών, ανεξάρτητα του τρόπου εκτέλεσής τους.
      Πέμπτον, εισάγεται το νέο, ενιαίο διαβατήριο παροχής επενδυτικών υπηρεσιών. Με αυτό δίνεται η δυνατότητα στις επενδυτικές εταιρείες να παρέχουν υπηρεσίες και σε άλλες αγορές κρατών-μελών, απλώς με την άδεια που τους έχει χορηγήσει η εποπτική αρχή της χώρας καταγωγής τους. Με τον τρόπο αυτό αυξάνονται οι επιχειρηματικές ευκαιρίες των επενδυτικών επιχειρήσεων και διευρύνεται το πεδίο δραστηριοποίησής τους.
      Έκτον, η MIFID διευρύνει τις αρμοδιότητες των εποπτικών αρχών ως προς την άσκηση του εποπτικού έργου και ενισχύει περαιτέρω τους κανόνες για τη διασφάλιση της αξιοπιστίας των αγορών. Στην κατεύθυνση αυτή έχει ήδη ενσωματωθεί στην ελληνική νομοθεσία η οδηγία για την κατάχρηση της αγοράς. 
      Έβδομον, εισάγεται για πρώτη φορά η διάκριση μεταξύ ιδιωτών και επαγγελματιών πελατών. Ο λόγος της διάκρισης αυτής είναι αφ’ ενός να παρέχεται αυξημένη προστασία στους ιδιώτες, που δεν είναι σε θέση να εκτιμήσουν τους κινδύνους που αναλαμβάνουν και αφ’ ετέρου, να μην επιβαρύνεται η δραστηριότητα των επαγγελματιών της κεφαλαιαγοράς, οι οποίοι διαθέτουν πείρα και γνώσεις και είναι ικανοί να λαμβάνουν οι ίδιοι τις επενδυτικές αποφάσεις.
      Όγδοον, καταργείται η παρωχημένη διάκριση μεταξύ χρηματιστηριακών εταιρειών και Ε.Π.Ε.Υ. και ορίζεται ότι τα πιστωτικά ιδρύματα, αν και δεν αποτελούν Ε.Π.Ε.Υ., υπόκεινται στις περισσότερες διατάξεις του σχεδίου νόμου. Ενισχύεται ο εποπτικός ρόλος της Επιτροπής Κεφαλαιαγοράς, ενώ θεσμοθετείται η συνεργασία μεταξύ Επιτροπής Κεφαλαιαγοράς και Τράπεζας της Ελλάδος για την αποτελεσματικότερη εποπτεία του συνόλου του χρηματοπιστωτικού συστήματος.
      Συνοψίζοντας θα ήθελα να τονίσω ότι σκοπός του νομοσχεδίου για τις αγορές των χρηματοπιστωτικών μέσων δεν είναι απλώς η μεταφορά της οδηγίας 2004/39 στην ελληνική έννομη τάξη, αλλά επιπρόσθετα η απλοποίηση και συστηματικοποίηση ολόκληρου του νομοθετικού πλαισίου για την κεφαλαιαγορά, η αύξηση της προστασίας των συμφερόντων των επενδυτών, η ενοποίηση της εποπτείας της κεφαλαιαγοράς και η αύξηση της ανταγωνιστικότητας των ελληνικών Α.Ε.Π.Ε.Υ. και πιστωτικών ιδρυμάτων, καθώς και των επενδυτικών τους επιλογών των επενδυτών.
      Κύριοι συνάδελφοι, σήμερα θα συζητήσουμε και ορισμένες τροπολογίες. Μια από τις βασικότερες είναι η τροπολογία η οποία έρχεται από τον κ. Ορφανό και αναφέρεται στα μέτρα για τα χρέη των Π.Α.Ε.. Θα ήθελα να τονίσω ότι με τους νόμους 3262/2004, 3372/2005 και 3479/2006, πραγματοποιήθηκαν οι πρώτες κινήσεις για την οικονομική εξυγίανση των ομάδων. Τα μέτρα που προβλέπονταν στους ανωτέρω νόμους είχαν θετικά αποτελέσματα και συνετέλεσαν στη βελτίωση των οικονομικών των ομάδων.
      Με την κατάθεση της σημερινής τροπολογίας, το Υπουργείο προχωρά αποφασιστικά στις τελευταίες και τελικές κινήσεις, ώστε να εξυγιάνει πλήρως το χώρο του αθλητισμού από τη χρεοκοπία την οποία βρήκαμε και ανέλαβε την ευθύνη ως Κυβέρνηση η Νέα Δημοκρατία. Βελτιώνονται συγκεκριμένες διατάξεις της υφιστάμενης νομοθεσίας, όσον αφορά τα οικονομικά των ομάδων, συναρτώντας οριστικά και αμετάκλητα τη διευκόλυνση των συλλόγων προς αποπληρωμή των χρεών τους προς το δημόσιο, με την οικονομική τους εξυγίανση.
      Ακόμη, ρυθμίζεται ένα πάγιο αίτημα και ικανοποιούνται οι απαιτήσεις που τελεσίδικα είχαν επιδικαστεί υπέρ των επαγγελματιών ποδοσφαιριστών της Π.Α.Ε. Άρης και Π.Α.Ε. Π.Α.Σ. Γιάννινα και δεν μπόρεσαν να εισπραχθούν λόγω υπαγωγής αφ’ ενός μεν της Π.Α.Ε. Άρης στο άρθρο 44 του ν.1892/1990 και αφ’ ετέρου της λύσης της Π.Α.Ε. της Π.Α.Σ. Γιάννινα και υπαγωγής σε καθεστώς εκκαθάρισης. 
      Η καταβολή των εκδικασθέντων απαιτήσεων θα γίνει από τον Κρατικό Προϋπολογισμό μέσω του Π.Σ.Α.Π. σε τέσσερις ισόποσες εξαμηνιαίες δόσεις.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Τέλος, σ’ αυτή την τροπολογία επιβραβεύονται οικονομικά από την πολιτεία οι συντελεστές, οι αθλητές, οι προπονητές, οι γυμναστές της μεγάλης επιτυχίας της Εθνικής Ομάδας Καλαθοσφαίρισης, η οποία κατέκτησε τη δεύτερη θέση στο Παγκόσμιο Πρωτάθλημα Καλαθοσφαίρισης  που διεξήχθη στην Ιαπωνία το 2006. 
      Ακόμη, κύριε Υπουργέ, με την τροπολογία που αφορά τους εργαζομένους στο Χρηματιστήριο, θα πρέπει να δούμε και την άλλη κατηγορία των εργαζομένων στο Χρηματιστήριο, για να μπορέσουμε να διασφαλίσουμε και το μελλοντικό τους πιθανότατο πρόβλημα εργασίας.
      Ευχαριστώ πολύ για την προσοχή σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Παπαντωνίου έχει το λόγο.
      ΓΙΑΝΝΟΣ ΠΑΠΑΝΤΩΝΙΟΥ: Ευχαριστώ, κύριε Πρόεδρε.
      Θα ήθελα να κάνω μία σύντομη παρατήρηση, για την οποία θα ήθελα να ενημερώσω τον κύριο Υπουργό σχετικά με μια τροπολογία, την υπ' αριθμόν 1122, παράγραφο 2, που αφορά ακριβώς τους μεταφερόμενους υπαλλήλους του Χρηματιστηρίου στο Υπουργείο Οικονομίας.
      Κατ’ αρχάς, χαιρετίζω ως θετικό το γεγονός ότι υπάρχει βούληση του Υπουργείου να απορροφήσει αυτούς τους είκοσι επτά υπαλλήλους. Όμως, υπάρχουν δυο προβλήματα στην τροπολογία, για τα οποία θα ήθελα να παρακαλέσω να υπάρξει κατανόηση εκ μέρους της Κυβέρνησης. 
      Το πρώτο πρόβλημα είναι ότι αναφέρει αυτή η τροπολογία, πως σε περίπτωση που στο Υπουργείο δεν υφίστανται επαρκείς θέσεις, καθορίζονται άλλοι φορείς του δημοσίου στους οποίους θα υπάρξει μετάταξη. 
      Το θεωρώ άδικο για υπαλλήλους οι οποίοι έχουν υπηρετήσει επί δεκαετίες το δημόσιο στο χώρο της εθνικής οικονομίας να πάνε σε άλλες υπηρεσίες με άσχετο αντικείμενο. Θα παρακαλούσα να γίνει δεκτό το αίτημά τους, ώστε σε περίπτωση που για δυο, τρεις ή πέντε από αυτούς δεν υπάρχουν αντίστοιχες θέσεις εντός του Υπουργείου άμεσα, να συσταθούν προσωποπαγείς θέσεις, μεταβατικές, οι οποίες ακολούθως θα μετατραπούν σε οργανικές θέσεις, όταν προκύψουν αντίστοιχες δυνατότητες. Αυτή είναι η πρώτη παρατήρηση.
      Η δεύτερη παρατήρηση αφορά το τελευταίο εδάφιο της παραγράφου 2, στο οποίο αναφέρεται πως σε ό,τι αφορά το Ταμείο Αλληλοβοήθειας του Προσωπικού, οι αξιώσεις που εγείρονται από τους υπαλλήλους που μεταφέρονται, θα αναφέρονται μόνο στο χρόνο που υπηρετούσαν στο Χρηματιστήριο Αθηνών. Επειδή, όμως, ο χρόνος αυτός υπολείπεται του αναγκαίου κατά ελάχιστα χρόνια, θα παρακαλούσα να γίνει δεκτή η δική τους διατύπωση, η οποία λέει ότι «οι σχετικές αξιώσεις αφορούν στο σύνολο του χρόνου που απαιτείται για τη θεμελίωση του δικαιώματος συνταξιοδότησης ικανοποιούνται από το ταμείο κατά προτεραιότητα και μπορούν να ασκηθούν στο σύνολό τους αμέσως μετά την έκδοση της πράξης μετάταξης». 
      Αυτό δεν αλλάζει τίποτα σε ό,τι αφορά το καθεστώς που ισχύει. Απλώς, τους δίνει ένα δικαίωμα προτεραιότητος, έτσι ώστε να ασκήσουν τα δικαιώματά τους, όταν αυτά τα δικαιώματα εγερθούν. 
      Αυτές είναι δυο απλές παρατηρήσεις, οι οποίες θα ικανοποιήσουν αυτούς τους ανθρώπους, οι οποίοι έχουν υπηρετήσει –επαναλαμβάνω- με μεγάλη ικανότητα και επάρκεια το δημόσιο στον ευαίσθητο χώρο της εθνικής μας οικονομίας.
    Τελειώνοντας, θα ήθελα να κλείσω με μία λέξη για τους διακόσιους και πλέον υπαλλήλους του Χρηματιστηρίου, οι οποίοι δεν υπάγονται στο ελληνικό δημόσιο. 
    Σε προηγούμενες περιπτώσεις, κύριε Υπουργέ, επί δικής μου Υπουργίας, αλλά και του κ. Χριστοδουλάκη, σε ό,τι αφορά το προσωπικό αυτό είχαν δοθεί βεβαιώσεις προφορικές από εμάς ως Υπουργούς εντός της Εθνικής Αντιπροσωπείας, ότι τα δικαιώματα απασχόλησής τους θα κατοχυρωθούν στο μέλλον και δεν πρόκειται να θιγούν. 
    Πιστεύω ότι θα ήταν πολύ χρήσιμο να προβείτε –εάν και εσείς είχατε το πολιτικό θάρρος- σε μια τέτοια δήλωση, η οποία θα αμβλύνει τις ανησυχίες των προσώπων αυτών που και αυτά υπηρετούν το δημόσιο με μεγάλη ικανότητα και επάρκεια, ώστε να αρθεί ένα κλίμα αβεβαιότητος και ανασφάλειας σε ό,τι αφορά το εργασιακό τους μέλλον. 
    Είμαι βέβαιος ότι εφόσον γίνει αυτή η δήλωση, μία μελλοντική κυβέρνηση θα μπορέσει να ρυθμίσει το θέμα αυτό με θεσμικότερο και συστηματικότερο τρόπο. 
    Ευχαριστώ πάρα πολύ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Παπαντωνίου.
    Το λόγο έχει ο κύριος Υπουργός για δέκα λεπτά, με μία μικρή ανοχή χρόνου.
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε.  
    Κατ’ αρχάς, σήμερα θα συζητήσουμε ένα σχέδιο νόμου το οποίο αποτελεί εναρμόνιση της εθνικής μας νομοθεσίας προς την υφιστάμενη κοινοτική. Είναι μία υποχρέωση η οποία πηγάζει από τους κανονισμούς και μία υποχρέωση την οποία σπεύδουμε να υλοποιήσουμε στην Εθνική Αντιπροσωπεία. 
    Θα έλεγα ότι είναι ευχής έργον να μπορούσαμε να προχωρούμε στην υιοθέτηση κοινοτικών οδηγιών το συντομότερο δυνατό. Διότι οι επιδόσεις μας επιδέχονται βελτιώσεων, όσον αφορά την εναρμόνιση του εθνικού δικαίου με το κοινοτικό, κάτι για το οποίο θα πρέπει να πασχίσουμε όλοι, προκειμένου να βελτιώσουμε αυτές τις επιδόσεις. 
    Επειδή ακούστηκε «προς τι η σπουδή να έρθουμε τόσο γρήγορα να επικυρώσουμε αυτή την οδηγία», θα έλεγα μακάρι να επικυρώναμε και να ενσωματώναμε αμέσως τις οδηγίες στο εθνικό νομικό πλαίσιο. Συνήθως η κριτική γίνεται για τις καθυστερήσεις και όχι για τις επισπεύσεις. Είναι καλό, λοιπόν, να ακούμε κριτική την οποία θεωρούμε θετική και ως μία αναγνώριση της ταχύτητας με την οποία κινούμαστε. Είναι, λοιπόν, προς τη σωστή κατεύθυνση, είναι εξυγίανση, είναι διαφάνεια του χρηματοπιστωτικού συστήματος το οποίο έχουμε στον τόπο μας και είναι θέματα τα οποία είναι βέβαιο ότι μας βάζουν σε μία διαφορετική και καλύτερη μοίρα απ’ αυτήν που ήμασταν μέχρι σήμερα.
    Επιτρέψτε μου τώρα να έρθω σε μερικά σημεία τα οποία εθίγησαν και τα οποία κατετέθησαν και σαν παρατηρήσεις και σαν ερωτήσεις.
    Όσον αφορά τη ρύθμιση των θεμάτων του προσωπικού, με την τροπολογία που καταθέτουμε είναι σαφές ότι διασφαλίζουμε τη θέση αυτών οι οποίοι είναι στο δημόσιο από το 1995, με τη μεταφορά τους στο Υπουργείο Οικονομίας και Οικονομικών. 
    Εκείνο που θέλω να σας διαβεβαιώσω είναι ότι οι διαθέσιμες θέσεις στο Υπουργείο Οικονομίας και Οικονομικών είναι πολύ περισσότερες απ’ αυτούς οι οποίοι μεταφέρονται. Και είναι βέβαιο ότι μας ενδιαφέρει να έχουμε κοντά μας στο Υπουργείο Οικονομίας και Οικονομικών στελέχη τα οποία έχουν τόσο μακρά εμπειρία και τόσο βαθειά γνώση θεμάτων. Και λέω «μας ενδιαφέρει να τους έχουμε» όχι ως ομιλών προσωπικά, αλλά ως παράγοντες που υπηρετούν τον τόπο μέσα σ’ αυτό το Υπουργείο, διότι εμείς σήμερα είμαστε, αύριο φεύγουμε και είμαστε περαστικοί. 
    Όμως, οι άνθρωποι οι οποίοι στηρίζουν τα ενδιαφέροντα και τις ευθύνες που έχει αυτό το Υπουργείο, είναι εκεί για να υπηρετούν κάθε φορά, ασχέτως ποια είναι η κυβέρνηση η οποία κυβερνά τον τόπο. Αυτά τα στελέχη, λοιπόν, μας είναι απαραίτητα. Η εμπειρογνωμοσύνη τους και η γνώση τους μας είναι απαραίτητα.
    Και επειδή η φιλοσοφία που έχουμε είναι ότι ο καθένας θα πρέπει να είναι στη θέση στην οποία αποδίδει καλύτερα και να κάνει αυτό που ξέρει καλύτερα, δεν υπάρχει περίπτωση –και αυτό είναι δήλωση- να φύγουν και να πάνε σε μία άλλη υπηρεσία ή σε ένα άλλο Υπουργείο. 
    Ως εκ τούτου, ναι μεν η διατύπωση είναι αυτή, αλλά είναι διατύπωση κατά το τυπικό μέρος της διατυπώσεως και όχι επί της ουσίας αυτής. Διαβεβαιώνω ότι έχουμε την ανάγκη αυτών των ανθρώπων και θα τους διατηρήσουμε.
      Από εκεί και πέρα οι υπάλληλοι, τα στελέχη του Χρηματιστηρίου τα οποία προσελήφθησαν από μία ιδιωτική εταιρεία δεν είναι δυνατόν να εξομοιωθούν με δημοσίους υπαλλήλους. 
      Από την άλλη μεριά και η δική τους εμπειρογνωμοσύνη και η δική τους γνώση παραμένει απαραίτητη στο Χρηματιστήριο Αθηνών. Οι δουλειές πάντοτε αυξάνονται και θα χρειάζονται περισσότερα στελέχη. Ως εκ τούτου, κανένας άνθρωπος που κάνει καλά τη δουλειά του, κανένας από τους υπαλλήλους του ιδιωτικού δικαίου του Χρηματιστηρίου Αθηνών ο οποίος συνεισφέρει θετικά και βοηθάει με τον καλύτερο τρόπο την εταιρεία στην οποία ανήκει δεν πρέπει να φοβάται. 
      Διότι, κακά τα ψέματα, κανένας δεν είναι διατεθειμένος ποτέ να απαλλάξει την εταιρεία του από έναν άνθρωπο που κάνει καλά τη δουλειά του. Κακά τα ψέματα, ψάχνουμε παντού να βρούμε ανθρώπους οι οποίοι να ξέρουν να κάνουν καλά τη δουλειά τους και να είναι διατεθειμένοι να την κάνουν καλά. 
      Να είστε βέβαιοι ότι κανένας καλός υπάλληλος δεν πρόκειται ποτέ να μείνει χωρίς δουλειά. Και αυτό το λέω, για να μπορούν να είναι ήσυχοι όλοι αυτοί που ξέρω ότι είναι καλοί υπάλληλοι, αγαπητέ κύριε Υπουργέ, και απαντώ σε αυτά που είπατε προηγουμένως. 
      Όσον αφορά τις προτάσεις σας, θεωρώ ότι το θέμα της προσωποπαγούς θέσεως έχει απαντηθεί. Δεν υπάρχει κανένας λόγος. 
      Όσο δε αφορά το θέμα του ασφαλιστικού, έχουμε την εντύπωση ότι με τη διατύπωση που περιλαμβάνει η τροπολογία μας καλύπτονται και οι ανάγκες που υπάρχουν και οι απαιτήσεις οι εύλογες είναι καλυμμένες απ’ αυτήν την πλευρά. 
      Τώρα, όσον αφορά ερωτήματα που έθεσε ο αγαπητός συνάδελφος εισηγητής της Μειοψηφίας κ. Γεωργακόπουλος, το θέμα των συναλλαγών, κύριε συνάδελφε, είναι ένα θέμα που εξετάζεται από το Υπουργείο. Δεν ήταν απαραίτητο να είναι μέσα στο σχέδιο νόμου που καταθέσαμε. Η ρύθμιση της αντιμετώπισης των συναλλαγών εκτός Χρηματιστηρίου αποτελεί ένα μέρος του γενικότερου ζητήματος της φορολόγησης των συναλλαγών, το οποίο με ιδιαίτερη περίσκεψη, φροντίδα και σε βάθος εξετάζεται από το  Υπουργείο Οικονομίας και Οικονομικών και σύντομα, μόλις έχουμε τη σχετική ρύθμιση, θα την καταθέσουμε. 
      Στο θέμα της εποπτείας των Ε.Π.Ε.Υ. και των άλλων πιστωτικών ιδρυμάτων που ρωτήσατε, η Ελλάδα ακολουθεί τις ρυθμίσεις που ακολουθούν και άλλες χώρες-μέλη της Ευρωπαϊκής Ενώσεως, οι οποίες φαντάζουν και πιο μπροστά από εμάς, ενδεχομένως, όπως είναι η Γαλλία, η Πορτογαλία, η Ισπανία, η Ιταλία, στις οποίες δεν υπάρχει ενιαία εποπτική αρχή. 
      Το νομοσχέδιο ακολουθεί και είναι συνεπές με το νόμο που πρόσφατα η Βουλή μας ψήφισε. Αυτός είναι ο νόμος για την ανάληψη δραστηριοτήτων από πιστωτικά ιδρύματα και την κεφαλαιακή επάρκεια. Ο νόμος αυτός προβλέπει ότι αρμόδια αρχή για την αδειοδότηση των πιστωτικών ιδρυμάτων είναι η Τράπεζα της Ελλάδος. 
      Από την άλλη πλευρά, το να διχοτομούσαμε ένα καθεστώς αδειοδότησης, δηλαδή άλλες υπηρεσίες να παρέχει η Τράπεζα της Ελλάδος και τις υπόλοιπες η Επιτροπή Κεφαλαιαγοράς, νομίζω ότι θα δημιουργούσε προβλήματα και θα ήταν αντιπαραγωγικό σύστημα. Ως εκ τούτου, μένουμε σε αυτό που είμαστε. 
      Τέλος, αναφερθήκατε στο μετοχικό κεφάλαιο και γιατί να έχουμε αυξημένο μετοχικό κεφάλαιο, γιατί να υπερθεματίζουμε σε κάποιες ρυθμίσεις. Εκείνο που θέλω να μοιραστούμε είναι ότι οι υφιστάμενες Α.Χ.Ε. διαθέτουν το ελάχιστο μετοχικό κεφάλαιο, που είναι το 1,5 εκατομμύριο ευρώ. Μιλάμε, όμως, μόνο για τις Α.Χ.Ε., οι οποίες θα παρέχουν την υπηρεσία της αναδοχής με πλήρη κάλυψη του αδιάθετου μετοχικού κεφαλαίου και είναι οι μοναδικές για τις οποίες απαιτείται το μετοχικό κεφάλαιο να είναι 5.000.000 ευρώ. Αυτό είναι εύκολο. Διότι απαιτείται κεφάλαιο και θα πρέπει το ειδικό βάρος αυτών των εταιρειών που έχουν άλλα καθήκοντα, να είναι μεγαλύτερο από τις άλλες. 
      Σε κάθε περίπτωση, όμως, η υποχρέωση για αυξημένα κεφάλαια ούτως ή άλλως προβλέπεται και από τις αντίστοιχες διατάξεις του νόμου για την κεφαλαιακή επάρκεια, οι οποίες έχουν σκοπό την προστασία των επενδυτών, αλλά συγχρόνως και την εύρυθμη λειτουργία της αγοράς. 
      Κακά τα ψέματα, έχουμε δει πολλά δυσάρεστα να γίνονται στον τόπο μας. Δεν χρειάζεται να επεκταθούμε. Τα έχουμε πει πάρα πολλές φορές και γι’ αυτόν το λόγο παίρνουμε τα μέτρα εκείνα που θεωρούμε ότι είναι απαραίτητα για τη διασφάλιση της διαφάνειας και κυρίως για την εμπιστοσύνη που οφείλει να δείχνει κάποιος απέναντι στους φορείς, στους θεσμούς και στις διαδικασίες.
    Τέλος, ήθελα να απαντήσω στον κ. Σγουρίδη ο οποίος αναφέρθηκε σε τέσσερις τροπολογίες, οι οποίες δημιουργούν υπερβολική επιβάρυνση του προϋπολογισμού και αναφέρθηκε σε 190.000.000 ευρώ επί τόσα εκατομμύρια κ.λπ.. ΄Εχω την εντύπωση ότι κάπου στο λογαριασμό δεν βγαίνουν τα νούμερα όπως τα είπε. Γιατί το λέω αυτό; Διότι, τα νούμερα, που βγάζουμε εμείς αλλιώς βγαίνουν.
    Στην πρώτη τροπολογία η οποία αφορά τα επιδόματα πληροφορικής και την επέκταση της παραμεθορίου στο Νομό Πέλλας, πρώτα απ’ όλα το επίδομα της πληροφορικής έχει να αναπροσαρμοστεί εδώ και περίπου δέκα χρόνια, αν δεν κάνω λάθος. Είναι λοιπόν μία υποχρέωση που έχουμε. Το σύνολο της επιβαρύνσεως από την πρώτη τροπολογία αγγίζει τα 9.000.000 ευρώ. 
    Στη δεύτερη τροπολογία που αφορά τις ακριτικές ανώνυμες εταιρείες κ.λπ., εδώ προφανώς έχει κάνει ένα λάθος στον υπολογισμό ο κύριος συνάδελφος, διότι ανέφερε τα 190.000.000 ευρώ τα οποία χάνονται. Εκείνο το οποίο μπορώ να πω, όπως προκύπτει και από την έκθεση είναι ότι αυτά τα οποία θεωρούσαμε ότι χάνονται είναι 51,5 εκατομμύρια, τα οποία είναι όμως εικονικές απαιτήσεις. Είναι προσαυξήσεις, είναι πρόστιμα, τα οποία ούτως ή άλλως δεν υπάρχει περίπτωση να εισπραχθούν ποτέ από εταιρείες οι οποίες δεν έχουν την κεφαλαιακή επάρκεια και δεν έχουν τα χρήματα να το κάνουν αυτό. Εκείνο όμως το οποίο διασφαλίζεται με αυτήν την τροπολογία είναι 139.000.000 ευρώ τα οποία χωρίς αυτήν την τροπολογία θα ήταν σίγουρα χαμένα, διότι οι εταιρείες αυτές δεν έχουν τη δυνατότητα να πληρώσουν αυτά τα χρήματα. Εκείνο όμως που ρυθμίζεται με την τροπολογία είναι η σταδιακή, με μικρό κόστος, είσπραξη αυτών των 139.000.000 ευρώ σε μία χρονική περίοδο σε βάθος χρόνου, τα οποία σε καμία περίπτωση δεν θα τα εισπράτταμε. Είναι 7.000.000 ευρώ τα οποία είναι επιδόματα, είναι η ανταμοιβή των αθλητών μας όπως προβλέπει η τροπολογία. 
    Επομένως δεν είναι 190.000.000 ευρώ αυτά τα οποία χρεώνεται το δημόσιο με αυτήν την τροπολογία. Είναι 51.000.000 ευρώ τα οποία διαγράφονται από προσαυξήσεις που δεν εισπράττονταν ποτέ και είναι 138.700.000 ευρώ, αυτά τα οποία διασφαλίζονται ότι θα εισπραχθούν, που αυτά πράγματι δεν θα εισπράττονταν ποτέ, διότι δεν υπάρχει η δυνατότητα.
    Στην επόμενη, στην τρίτη  τροπολογία υπάρχει ένα κόστος 2.000.000 ευρώ και στην τέταρτη τροπολογία δεν υπάρχει κανένα κόστος. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν συζητάμε τις τροπολογίες.
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Τις συζητώ εγώ, γιατί δεν θα είμαι εδώ εν συνεχεία, για να μπορέσω να σχολιάσω. Επειδή είμαστε εδώ, θεώρησα χρήσιμο να μοιραστώ κάποια πληροφόρηση που έχω στα χέρια μου, να μη λέτε μετά ότι δεν τα κουβεντιάσαμε και αρνηθήκαμε να τα απαντήσουμε. 
    Κλείνοντας θα ήθελα να πω ότι είναι απαραίτητες αυτές οι τροπολογίες και είναι πάρα πολύ χρήσιμες, είναι βέβαιο ότι όλοι το μοιραζόμαστε και κανείς δεν θα διαφωνήσει σε αυτό. 
    Θα ήθελα ακόμη να αναφερθώ, λόγω επικαιρότητας παρά για οτιδήποτε άλλο, ότι μόλις χθες πέρασε από την κυβερνητική επιτροπή το νομοσχέδιο για το Ε.Σ.Π.Α. 2007/7-2013, το οποίο κατατίθεται σήμερα, έχω την εντύπωση, στη Βουλή και αφορά το νομοθετικό πλαίσιο, βάσει του οποίου θα διαχειριστούμε το Δ΄ Κοινοτικό Πλαίσιο Στήριξης. Το αναφέρω έτσι, κατ’ αναλογία προς το Γ΄.
    Είναι μία επιτυχία της χώρας μας που κατάφερε να διεκδικήσει και να πετύχει ένα ποσό των 20,1 δισεκατομμυρίων ευρώ όταν έγινε η διαπραγμάτευση, τα οποία σε σημερινές τιμές είναι 24,4 δισεκατομμύρια ευρώ και τα οποία με την εθνική συμμετοχή γίνονται 36,5 δισεκατομμύρια ευρώ. Είναι αποφασισμένο και αποτυπωμένο άλλωστε στο Ε.Σ.Π.Α. ότι το 80% αυτών των κεφαλαίων θα επενδυθούν στην περιφέρεια. Και θέλω εδώ, αν θέλετε, να αναδείξω το ρήμα που χρησιμοποίησα το «θα επενδυθούν», έναντι του «θα ξοδευτούν», διότι αυτό που χρωστάμε θα κάνουμε, που είναι να επενδύουμε και το τελευταίο ευρώ των ευρωπαϊκών κονδυλίων, ούτως ώστε να δημιουργήσουμε και αέναη ανάπτυξη και να δημιουργήσουμε παραγωγή και αναπαραγωγή ωφελειών για τον τόπο μας.
      Να πω επίσης ότι ο νόμος που καταθέτουμε είναι ένας νόμος που βασίζεται στους νέους κανονισμούς της Ευρωπαϊκής Επιτροπής, αλλά βασίζεται και στην εμπειρία που αποκομίσαμε από τη διαχείριση του Γ΄ Κοινοτικού Πλαισίου Στήριξης. Τα όποια λάθη του παρελθόντος αποτέλεσαν μαθήματα για το παρόν και για το μέλλον.
      Κάναμε, λοιπόν, ένα νόμο, ο οποίος σε μορφή προσχεδίου όταν κατετέθη στην Ευρωπαϊκή Επιτροπή, σχολιάστηκε από την αρμόδια Επίτροπο ως ένας σχεδόν τέλειος νόμος. Πιστεύω ότι στην τελική του μορφή καταφέραμε να έχουμε έναν πολύ καλό νόμο, το οποίο όμως θα το κρίνει η Βουλή που θα συζητήσει και θα ψηφίσει επ’ αυτού.
      Για πρώτη φορά η Ελλάδα διεκδικεί πρωτιές. Και το λέω αυτό διότι το Ε.Σ.Π.Α. σε επίπεδο Ευρωπαϊκής Επιτροπής εγκρίθηκε ως δεύτερο μεταξύ των είκοσι επτά χωρών-μελών της Ευρωπαϊκής Ένωσης και μάλιστα δεύτερο μετά τη Μάλτα. Η Μάλτα έχει ένα Ε.Σ.Π.Α. της τάξεως του 3% του ελληνικού Ε.Σ.Π.Α.. Άρα για τις χώρες που πραγματικά έχουν ένα μεγάλο πρόγραμμα, μπορεί να θεωρηθεί, όπως το είπε και η κ. Χούρνερ, ότι η Ελλάδα είναι η πρώτη ουσιαστικά που εγκρίνει το Ε.Σ.Π.Α. της. Ήδη έχουμε ολοκληρώσει και όλο τον κύκλο της καταθέσεως των επιχειρησιακών προγραμμάτων, τομεακών και περιφερειακών. Έχουμε τη βάσιμη πίστη και ελπίδα ότι όλο το σύνολο των επιχειρησιακών προγραμμάτων που καταθέσαμε θα εγκριθεί από την Ευρωπαϊκή Επιτροπή μέχρι τον Οκτώβριο του 2007. Από εκεί και πέρα θα είμαστε μεταξύ των τριών χωρών που θα έχουν την έγκριση των προγραμμάτων για να αρχίσουν αυτά να τρέχουν.
      Θέλω να διαβεβαιώσω ότι είναι ένας νόμος που διασφαλίζει διαφάνεια, διασφαλίζει αποτελεσματικότητα, διασφαλίζει προστιθέμενη αξία στο μέγιστο δυνατό ποσοστό. Είμαι βέβαιος ότι συζητώντας το, αυτό θα αναδειχθεί.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ.
      Κυρίες και κύριοι συνάδελφοι, έχει ήδη αποφασιστεί, όπως με πληροφορούν, οι τροπολογίες να συζητηθούν όλες μαζί. Επειδή, όμως, έχουν ιδιαίτερο ενδιαφέρον και ενδεχομένως θα γίνει μεγάλη συζήτηση, θέλω να σας προτείνω όταν ολοκληρωθεί η συζήτηση επί της αρχής και επί των άρθρων του νομοσχεδίου, να διακόψουμε και να συνεχίσουμε μετά από μία, δύο ώρες σε εμβόλιμη συνεδρίαση τη συζήτηση των τροπολογιών.
      Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, συμφωνούμε με την πρότασή σας. Άλλωστε και κατά την κοινοβουλευτική τάξη οι τροπολογίες συζητούνται ξεχωριστά. Συνεπώς, θα πρέπει να συζητήσουμε σε εμβόλιμη συνεδρίαση, μετά τη λήξη της συζήτησης επί της αρχής, τις τροπολογίες.
      Επειδή είδα ότι ο κύριος Υφυπουργός συμπεριέλαβε στις παρατηρήσεις του και σχόλια τα οποία αφορούν τις τροπολογίες, αφού θα συζητήσουμε στην εμβόλιμη συνεδρίαση τις τροπολογίες, τότε θα ήθελα το λόγο, για να κάνω σειρά παρατηρήσεων.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, πριν τελειώσει η συζήτηση επί της αρχής, ήθελα το λόγο. Δεν είμαι μέλος του Τμήματος, αλλά κατά τον Κανονισμό δικαιούμαι να λάβω το λόγο, προκειμένου να υποστηρίξω μία τροπολογία που έχω καταθέσει
      ΠΡΟΕΔΡΕΥΩΝ (Σωτήρης Χατζηγάκης): Μιλάμε επί της αρχής και επί των άρθρων. Δεν έχουμε μπει στη συζήτηση των τροπολογιών.
      ΑΠΟΣΤΟΛΟΣ ΚΑΚΛΑΜΑΝΗΣ: Ο Κανονισμός λέει ότι Βουλευτής που δεν είναι μέλος Επιτροπής ή Τμήματος, δικαιούται να λάβει το λόγο επί της αρχής, όχι επί των άρθρων ούτε επί των τροπολογιών.
      ΠΡΟΕΔΡΕΥΩΝ (Σωτήρης Χατζηγάκης): Ούτως ή άλλως έχετε το λόγο επί δεκαλέπτου να μιλήσετε. Επομένως, δεν τίθεται θέμα. Εγώ σας ενημερώνω ότι τώρα μιλάμε επί της αρχής και επί των άρθρων. Θέλετε να μιλήσετε τώρα;
      ΑΠΟΣΤΟΛΟΣ ΚΑΚΛΑΜΑΝΗΣ: Ομιλώ επί της αρχής, κατά τον Κανονισμό, προκειμένου να υποστηρίξω την τροπολογία μου.
      ΠΡΟΕΔΡΕΥΩΝ (Σωτήρης Χατζηγάκης): Να τελειώσω μόνο με το διαδικαστικό.
      Κυρίες και κύριοι συνάδελφοι, συμφωνούμε επί της διαδικασίας;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, οι τροπολογίες θα συζητηθούν σήμερα σε εμβόλιμη συνεδρίαση.
      Το λόγο έχει ο κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ο κ. Φώλιας ίσως δεν το έχει υπόψη του αυτό και γι’ αυτό το αναφέρω.
      Σπανιότατα καταθέτω τροπολογίες, ιδίως εάν δεν έχω άμεση αντίληψη και γνώση του θέματος για το οποίο αποτολμώ ως μέλος του Κοινοβουλίου να εισηγηθώ στο Σώμα και φυσικά στον αρμόδιο Υπουργό, μία ρύθμιση. Ήρθα στην επιτροπή, όπως εξήγησα και τώρα, για την ίδια τροπολογία και μπορεί ίσως να σας γεννάται ένα ερώτημα, γιατί τόση επιμονή. 
      Κύριε Πρόεδρε, όταν το 1995 το Χρηματιστήριο Αθηνών, Νομικό Πρόσωπο Δημοσίου Δικαίου μέχρι τότε, έγινε Νομικό Πρόσωπο Ιδιωτικού Δικαίου, ελήφθη πρόνοια και ομοφώνως η Βουλή αποφάσισε –ο αρμόδιος Υπουργός το εισηγήθηκε και απεδέχθη την άποψη της Βουλής- να μεταταγεί ένας συγκεκριμένος αριθμός πλεονάζοντος προσωπικού  του Χρηματιστηρίου στο Υπουργείο Οικονομικών και σε άλλες θέσεις του δημοσίου.
      Το 2003, όταν πλέον το Χρηματιστήριο Αθηνών ήταν μία ανώνυμη εταιρεία, στην αλλαγή που έγινε στο καθεστώς με τη μεταφορά νομίζω –δεν είμαι ακριβώς βέβαιος- του ήμισυ των μετοχών σε τράπεζες και άλλους φορείς, πάλι εδώ το Σώμα και η τότε Κυβέρνηση, ο τότε Υπουργός, ομοφώνως αποφασίσαμε και έγινε, κύριε Υφυπουργέ της Εθνικής Οικονομίας, η μετάταξη πενήντα πέντε υπαλλήλων του Χρηματιστηρίου Αθηνών, οι οποίοι ήσαν πλέον εργαζόμενοι με σύμβαση εργασίας ιδιωτικού δικαίου, δηλαδή, δεν είχαν πια τη δημοσιοϋπαλληλική ιδιότητα, ή την ιδιότητα του υπαλλήλου Νομικού Προσώπου Δημοσίου Δικαίου και μετατάγησαν σε θέσεις πάλι του Υπουργείου Εθνικής Οικονομίας ή άλλων δημοσίων υπηρεσιών.
      Ειλικρινώς, λυπάμαι γιατί δεν βρίσκεται εδώ ο ίδιος ο Υπουργός της Εθνικής Οικονομίας. Δυστυχώς, τείνει να γίνει κανόνας οι Υπουργοί να μην εμφανίζονται ούτε στον κοινοβουλευτικό έλεγχο ούτε ακόμα στα νομοσχέδιά τους. Δεν θέλω να υποβαθμίσω την παρουσία εδώ των Υφυπουργών, αλλά λέγω ότι λυπάμαι, διότι συνάντησα το βράδυ της εορτής στο Προεδρικό Μέγαρο τον κ. Αλογοσκούφη, ο οποίος με άφησε με την εντύπωση ότι με θετική διάθεση θα αντιμετωπίσει αυτό το θέμα.
      Κύριε Υφυπουργέ, σχημάτισα την εντύπωση στην επιτροπή ότι είτε δεν είστε πλήρως ενημερωμένος γι’ αυτό το θέμα είτε όπως είναι λογικό, φυσικό και νομιμότατο θα θέλατε να έχετε την εντολή του αρμόδιου Υπουργού, του προϊσταμένου σας Υπουργού. Μάλιστα, εάν θυμάστε, περίπου αυτό είπα και στην επιτροπή. Είπα στον κ. Αλογοσκούφη: «Ξέρετε, ο εκ Γρεβενών συνάδελφος, ο Υφυπουργός σας, εδέχετο μία πίεση στην οποία δεν ήταν απ’ ό,τι κατάλαβα σε θέση να πει ένα ναι ή ένα όχι, διότι προφανώς έπρεπε να συνεννοηθεί μαζί σας».
      Δεν ξέρω, γιατί θέλω να είμαι δίκαιος, αν ο κύριος Υπουργός εννοούσε τη ρύθμιση που αφορά μία από τις διατάξεις της τροπολογίας που καταθέσατε -διότι είναι ένα νομοσχέδιο οι τροπολογίες σας και έτσι είναι η τροπολογία του Υπουργείου Οικονομικών και η τροπολογία του παρακαθήμενου Υφυπουργού Αθλητισμού- η οποία αναφέρεται στους υπαλλήλους του άλλοτε Υπουργείου Εθνικής Οικονομίας, που είχαν στελεχώσει αρχικώς από τα μέσα της δεκαετίας του έτους 1980 το Χρηματιστήριο Αθηνών.
      Μένω, όμως, με την εντύπωση ότι δεν εννοούσε αυτό ο κύριος Υπουργός, διότι εγώ μιλούσα -και υποτίθεται ότι ήταν ενημερωμένος- για μία τροπολογία που είχε  κατατεθεί, πριν από μία εβδομάδα. Δεν νομίζω ότι ένας Υπουργός δεν κοιτάζει –ή οι συνεργάτες του να τον ενημερώσουν- τροπολογίες που καταθέτουν Βουλευτές στο Κοινοβούλιο για το νομοσχέδιο του.
      Λυπάμαι πάρα πολύ και θα σημαίνει αρκετά πράγματα, κύριε Υφυπουργέ, εάν μέχρι τέλους της συνεδριάσεως και όταν θα συζητηθούν και οι τροπολογίες, εμμείνετε σε αυτήν την άποψη, η οποία είναι εντελώς ανεπέρειστη. Δεν στηρίζεται πουθενά. Σας είπα, πενήντα πέντε υπάλληλοι με σύμβαση ιδιωτικού δικαίου, όπως είναι όλοι τώρα, μετεφέρθησαν με το νόμο του 2003 στο δημόσιο. Διότι αυτό περίπου -ήμουν στη Διάσκεψη των Προέδρων, αυτό νομίζω ότι είπαν- επικαλέστηκαν. Είναι άδικο. Δεν έχει λογική μια τέτοια άποψη.
      Σεις νομίζω ακούσατε, κύριε Φώλια, την άποψη του Αντιπροέδρου του Χρηματιστηρίου Αξιών στη Διαρκή Επιτροπή, ο οποίος είπε με σαφήνεια, ότι θα υπάρξει πλεονάζον προσωπικό. Είπε έξι κτήρια και ανέφερε κατηγορίες προσωπικού που απασχολούντο στο Χρηματιστήριο Αθηνών. Τώρα όλες οι υπηρεσίες συγκεντρώνονται σε ένα κτήριο. Λέτε, αυτοί που είναι καλοί δεν θα απολυθούν. Σεις έχετε μία εμπειρία ευρωπαϊκή. Εμείς, ας πούμε εδώ, ότι είμεθα  Βαλκάνιοι. Έτσι, όμως, σκέφτεστε εκεί εις τας Ευρώπας; Στο Ευρωκοινοβούλιο δηλαδή λέμε, οι καλοί θα μείνουν, οι κακοί θα φύγουν. Με ποια εγγύηση; Με ποια διαδικασία; Εκεί φθάσαμε έπειτα από μία ολόκληρη κυβερνητική θητεία, κύριε Υπουργέ; Από τη μια μεριά, έχει φέρει ο κύριος Υπουργός μια τροπολογία, όπου 51.000.000 ευρώ χαρίζονται. Βέβαια, το Δημοτικό Στάδιο Πετρουπόλεως, κύριε Ορφανέ, εκεί ακόμη περιμένει. Διότι βέβαια εκεί δεν παίζουν ούτε κλωτσομπάλα,  ούτε κλωτσομπάσκετ. Εκεί θα αθλούνται τα παιδιά μιας λαϊκής άλλοτε συνοικίας που είναι μία πόλη σήμερα.
       Με διαβεβαιώσατε ότι θα εκταμιευτεί, έστω και έπειτα από τριάμισι χρόνια, το ποσό που χρειάζεται για το Δημοτικό Στάδιο της Πετρούπολης. Αλλά  από τη μία μεριά φέρνετε εδώ αυτή τη τροπολογία που χαρίζει λεφτά σε επιχειρηματίες και όλοι ξέρουμε, ορισμένοι εξ αυτών ποιας ποιότητος επιχειρηματίες είναι, και από την άλλη, λέτε σε εργαζόμενους στο Χρηματιστήριο Αθηνών που βλέπουν το πλούτο εκεί να περνά μπροστά απ’ τα μάτια τους, ότι θα μείνουν κι είναι πλέον βέβαιο ότι με το παρόν νομοσχέδιο τελικώς εκεί αποσκοπείτε και εκεί πρέπει να αποσκοπείτε. Αφού είμεθα πλέον στη λογική του ανοίγματος των αγορών, θα ανοίξουν και οι χρηματιστηριακές αγορές.
       Τι λέμε σε αυτούς, κύριε Αλογοσκούφη, απόντα, αλλά εσείς, κύριε Φώλια, να το πείτε στον Υπουργό Οικονομίας. Αυτή είναι εικόνα της φιλελεύθερης πολιτικής σας; Γι’ αυτό εγώ επιμένω εδώ, κύριε Πρόεδρε, ότι άλλο φιλελευθερισμός και άλλο οικονομικός φιλελευθερισμός. Διότι ένας Ελευθέριος Βενιζέλος, όταν δημιούργησε την αστική εθνική τάξη, ξεκίνησε παράλληλα με τα νομοθετήματα που κατοχύρωναν και έθεταν τις βάσεις ενός κοινωνικού κράτους που έπρεπε να περάσει μισός αιώνας, για να οικοδομηθεί από τη σοσιαλιστική κυβέρνηση του ΠΑ.ΣΟ.Κ..
      Ιδού, κύριε Υπουργέ, η Ρόδος, ιδού και το πήδημα. Πείτε με ποιους είστε. Είστε μόνο με τους επιχειρηματίες –δικαίωμά σας- των ποδοσφαιρικών και μπασκετμπολικών ομάδων, που δεν δίνουν μία στο δημόσιο, αλλά το δημόσιο κάθε χρόνο τους δίνει και παρατάσεις ή είστε και με αυτούς τους ταλαίπωρους που  σας λέει το Χρηματιστήριο Αθηνών ότι θα απολυθούν, διότι θα περισσέψουν, παρόλο που το 50% εξ αυτών –όπως πληροφορούμαι από το Χρηματιστήριο- είναι πανεπιστημιακής εκπαίδευσης και πολλοί με μεταπτυχιακές σπουδές; Και όλες οι πλευρές –δεν είναι μόνο η δική μου και ο κ. Κωστόπουλος νομίζω και ο συνάδελφος εκ Λαρίσης, σας το είπε επίσης και από το Κομμουνιστικό Κόμμα- τι ζητάμε; Να βάλετε μία διάταξη που θα δίνει σε εσάς το δικαίωμα, σε ένα διάστημα ορισμένο –όπως λέει και ο κ. Καπράλος, ο Πρόεδρος του Χρηματιστηρίου- σε έξι ή εννέα μήνες, εσείς θα κρίνετε, ανάλογα με το τι νομίζει το Χρηματιστήριο ότι του πλεονάζει, πώς θα αξιοποιήσετε αυτόν τον κόσμο. 
      Τι να πω, κύριε Πρόεδρε; Αφού πλέον η Βουλή έχει από όλες τις πλευρές αυτήν την άποψη και η Κυβέρνηση το σκέπτεται, ο Θεός πια να σας φωτίσει. Εμείς προσπαθήσαμε από όλες τις πλευρές να σας δώσουμε να καταλάβετε ότι κάνετε κάτι άδικο πολιτικά, κοινωνικά και ηθικά. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κακλαμάνη. 
      Όσον αφορά το φιλελευθερισμό τον οποίο θίξατε, η ελευθερία δεν διασπάται και πρέπει να ξέρετε ότι ο οικονομικός φιλελευθερισμός είναι το βάθρο πάνω στο οποίο στηρίζεται η κοινωνική δικαιοσύνη. Χωρίς να αυξήσεις την πίτα, δεν έχεις κοινωνική δικαιοσύνη. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ελέγχεστε, θεωρητικά. 
      ΠΡΟΕΔΡΕΥΩΝ (Σωτήρης Χατζηγάκης): Είναι συνέχεια, κύριε Καστανίδη. 
      ΑΠΟΣΤΟΛΟΣ ΚΑΚΛΑΜΑΝΗΣ: Θα σας προκαλέσω, μία μέρα να κάνουμε ένα δημόσιο διάλογο εσείς και εγώ, περί των εννοιών αυτών, του πολιτικού φιλελευθερισμού, του οικονομικού φιλελευθερισμού και του κοινωνικού κράτους. 
      ΠΡΟΕΔΡΕΥΩΝ (Σωτήρης Χατζηγάκης): Πολύ ευχαρίστως. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτή είναι η διαφορά μας με το κόμμα της Δεξιάς. Εμείς θέλουμε να υπάρξει κοινωνική συνοχή, να προχωρήσει, όχι διχασμένη  η κοινωνία αυτή στην ανάπτυξη της οικονομίας. Εσείς πιστεύετε ότι εάν πέντε-δέκα, σαν αυτούς που τους χαρίζουμε τα χρέη…
      ΠΡΟΕΔΡΕΥΩΝ (Σωτήρης Χατζηγάκης): Εσείς το λέτε αυτό. Εμείς δεν το πιστεύουμε. 
      ΑΠΟΣΤΟΛΟΣ ΚΑΚΛΑΜΑΝΗΣ: …κάνουν παραγωγή, τότε θα δίνουμε και κανένα κόκκαλο στους έχοντες ανάγκη. 
      ΠΡΟΕΔΡΕΥΩΝ (Σωτήρης Χατζηγάκης): Εγώ ξανασηκώνω το γάντι και σας λέω ότι το κοινωνικό κράτος θεμελιώθηκε με δεξιές κυβερνήσεις. Ο Μπίσμαρκ, ο Τσόρτσιλ, o Ντισραέλι, ήταν δεξιές κυβερνήσεις και βεβαίως η σοσιαλδημοκρατία ήταν εκείνη η οποία συνέτεινε σε αυτό. 
      ΑΠΟΣΤΟΛΟΣ ΚΑΚΛΑΜΑΝΗΣ: Και ο Ερρίκος ο όγδοος πήγαινε στις φτωχογειτονιές και έδινε στους φτωχούς τρόφιμα. 
      ΠΡΟΕΔΡΕΥΩΝ (Σωτήρης Χατζηγάκης): Όσον αφορά τα «δεξιά» και τα «αριστερά», κύριε Κακλαμάνη, σας είπα ότι αντιστοιχούν στον εικοστό αιώνα. Σήμερα οι δύο αυτοί ιδεολογικοί συνομιλητές, αξιόλογοι και οι δύο, έχουν πάει στον εικοστό πρώτο αιώνα. Η διαμόρφωση αυτών είναι με διαφορετικά στοιχεία από αυτά τα οποία υπονοείτε. Είμαστε σε μία καινούρια μετακαπιταλιστική κοινωνία, που διαμορφώνεται με άλλους όρους. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, είναι προφανές ότι προκλήθηκα από αυτή τη συζήτηση. Δεν θα μιλήσω επί του νομοσχεδίου. Είπα ότι θα ζητήσω το λόγο για να κάνω μία μικρή παρέμβαση. 
      ΠΡΟΕΔΡΕΥΩΝ (Σωτήρης Χατζηγάκης): Ούτως ή άλλως σας είπα ότι θα σας δώσω το λόγο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα μιλήσω έτσι κι αλλιώς αναλυτικά στην εμβόλιμη συνεδρίαση.
      Θέλω, λοιπόν, για τις ανάγκες της ιδεολογικής και πολιτικής ακρίβειας να πω το εξής: Κατά την πολιτική τουλάχιστον επιστήμη, κύριε Πρόεδρε, ο πολιτικός φιλελευθερισμός είναι κάτι διάφορο του οικονομικού φιλελευθερισμού. Γι’ αυτό, άλλωστε, υπάρχουν και διακρίσεις κατά το χρόνο. Κατά τον Χέϊγουντ είναι άλλος ο κλασικός φιλελευθερισμός, άλλος ο νεοκλασικός φιλελευθερισμός και άλλος ο νεοφιλελευθερισμός. 
      Εκείνο, δε, το οποίο θέλω να επισημάνω για λόγους ιστορικής ακρίβειας είναι ότι ασφαλώς στοιχεία του κράτους-πρόνοιας στήριξαν οι κλασικοί φιλελεύθεροι, ουδέποτε στοιχεία του κράτους-πρόνοιας στήριξαν οι νεοφιλελεύθεροι.
      Το κράτος πρόνοιας θεμελιώνεται μετά τις θεωρίες του Keynes και μετά το 1945 στον περίφημο ιστορικό σοσιαλοδημοκρατικό συμβιβασμό, μέχρι τα μέσα της δεκαετίας 1970-1980. 
      Ευχαριστώ πολύ και θα επανέλθω στην εμβόλιμη συνεδρίαση για την συζήτηση που αφορά τις τροπολογίες. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Υπάρχει ανάγκη να γίνει αυτή η συζήτηση στο Κοινοβούλιο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό είναι αλήθεια. 
      ΠΡΟΕΔΡΕΥΩΝ (Σωτήρης Χατζηγάκης): Πάντως, επειδή το θίγετε και πετάτε το γάντι σε μένα, θα σας έλεγα, αν και θα το έχετε ήδη κάνει, να διαβάσετε τα βιβλία του Bobbio, ενός αριστερού πολιτικού φιλοσόφου, ο οποίος κάνει και τη διάστιξη μεταξύ των εννοιών της Δεξιάς και της Αριστεράς, στηριζόμενος στην ελευθερία και στην ισότητα. Λέει στο επίμετρο το οποίο κάνει ο κάθε άλλο παρά δεξιός –με την καλή έννοια ή την κακή έννοια εντός εισαγωγικών- Κωνσταντίνος Τσουκαλάς ότι σήμερα αμιγώς ελευθερίες ή αμιγώς αισθήσεις της δικαιοσύνης ως στοιχεία ιδεολογικής διαφοροποιήσεως δεν υπάρχουν και ότι υπάρχουν μέσοι οδοί. Επομένως, η ελευθερία η οποία στήριξε, υποτίθεται, με αυτήν τη λογική τα δεξιά κόμματα είναι τον εικοστό αιώνα  μια ελευθερία, η οποία  μπολιάζεται με άλλα στοιχεία. Επομένως, δημιουργείται μία καινούργια πολιτική και ιδεολογική κατάσταση. Αυτή θα πρέπει όλοι μας εδώ μέσα να ανοίξουμε τα μάτια να τη δούμε και να ξεφύγουμε από τις παλιές στερεότυπες, κλισαρισμένες αντιλήψεις της Δεξιάς και Αριστεράς, οι οποίες πλέον έχουν ήδη ξεφύγει εδώ και πολλές δεκαετίες. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Αν μου επιτρέπετε, γιατί καμμιά φορά είναι χρήσιμο να γίνονται και ιδεολογικού χαρακτήρα συζητήσεις στην Αίθουσα του Κοινοβουλίου, να πω το εξής. Αναφερθήκατε στον Norberto Bobbio, αλλά ο Bobbio εισάγει τη διάκριση μεταξύ Αριστεράς και Δεξιάς. Εγώ μίλησα για φιλελευθερισμό κλασικό, νεοκλασικό, νεοφιλελευθερισμό. 
      ΠΡΟΕΔΡΕΥΩΝ (Σωτήρης Χατζηγάκης): Όχι. Έχει δύο βιβλία ο Bobbio: τα «Δεξιά και Αριστερά» και «Ισότητα και Δικαιοσύνη».
      ΧΑΡΑΛΑΜΠΟΣ ΚΑΣΤΑΝΙΔΗΣ: Ο Νorberto Bobbio σάς θυμίζω, για να τελειώσουμε, προσδιορίζει ότι η έννοια, της ισότητας αναλογεί γενικότερα στο στρατόπεδο της Αριστεράς και της ελευθερίας ως ταυτότητα του φιλελευθερισμού και της Δεξιάς. Ο Bobbio σάς θυμίζω, επίσης, κύριε Πρόεδρε, ότι επανέρχεται στην ιδέα των χρήσιμων διχοτομικών διπόλων σε σύγχρονη βάση, για να μπορούν πραγματικά να αναπαράγονται πιο ευκρινώς οι ιδεολογικές διαφορές. Ασφαλέστατα τον εικοστό πρώτο αιώνα οι θεωρίες της ισότητας επηρεάζουν τις αρχές της ελευθερίας και οι αρχές της ελευθερίας επηρεάζουν τις αρχές της ισότητας. Πάνω σε αυτήν τη βάση προσθέτω ότι πρέπει να αναζητήσουμε τι είναι σύγχρονο διχοτομικό δίπολο. 
      ΠΡΟΕΔΡΕΥΩΝ (Σωτήρης Χατζηγάκης): Σωστό. Μόνο που έρχεστε αναπόδραστα στη δική μου θεωρία του μεσαίου χώρου. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μετά τη θεωρία, αφού από τη θέση σας εκφράζετε άποψη, παρακαλώ να μας πείτε και την περί κοινωνικού κράτους άποψή σας σε ό,τι αφορά τους εργαζόμενους του Χρηματιστηρίου, γιατί αυτό είναι το θέμα. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, κάνετε μία ιδεολογική και πολιτική πρόκληση εσείς. Εσείς πετάξατε το γάντι και εγώ απλά το σήκωσα. Δεν έθεσα εγώ το θέμα της συζήτησης. 
      ΑΠΟΣΤΟΛΟΣ ΚΑΚΛΑΜΑΝΗΣ: Σας είπα σε άλλο χώρο και σας προκαλώ. Εδώ όμως λέμε τι θα γίνει με τους εργαζόμενους στο Χρηματιστήριο. 
      ΠΡΟΕΔΡΕΥΩΝ (Σωτήρης Χατζηγάκης): Δεν είναι ο ρόλος μου αυτός. Μην το χαλάτε. 
      ΑΠΟΣΤΟΛΟΣ ΚΑΚΛΑΜΑΝΗΣ: Το κοινωνικό κράτος που πρεσβεύετε σημαίνει ότι χαρίζουμε στους επικεφαλής των ποδοσφαιρικών εταιρειών και πετάμε στο δρόμο τους εργαζόμενους; 
      ΠΡΟΕΔΡΕΥΩΝ (Σωτήρης Χατζηγάκης): Τώρα, από τον Bobbio πάμε στο Περιστέρι. Το χαλάτε, σας διαβεβαιώ. Από υψηλό διανοητικό πινγκ-πόνγκ πάμε στο Μπουρνάζι. Εκεί το πήγαμε τώρα. 
      ΑΠΟΣΤΟΛΟΣ ΚΑΚΛΑΜΑΝΗΣ: Το Μπουρνάζι έχει εμάς εδώ, κύριε Πρόεδρε, και τα Τρίκαλα εσάς. 
      ΠΡΟΕΔΡΕΥΩΝ (Σωτήρης Χατζηγάκης): Και τα Τρίκαλα. Τώρα όμως, μιλάμε για άλλο πράγμα. 
      Κύριε Καστανίδη, τελειώνω με μία φράση. Χαίρομαι, διότι αυτά τα οποία είπατε, δηλαδή τα νέα στοιχεία που θεμελιώνουν τις νέες ιδεολογίες του εικοστού πρώτου αιώνα, καταλήγουν στη θεωρία του  μεσαίου χώρου. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Θα μιλήσετε επί του νομοσχεδίου; Αν είναι επί του νομοσχεδίου, έχει ο κ. Καστανίδης το λόγο. Αν είναι επί της ιδεολογικής συζητήσεως, μπορώ να σας δώσω ένα λεπτό. 
      ΝΙΚΟΛΑΟΣ ΓΚΑΤΖΗΣ: Εφόσον τα διαχωρίζετε, να πω δύο λόγια γι’ αυτά που ειπώθηκαν. Η κατάργηση, κύριε Πρόεδρε, των ιδεολογιών και μία σύμπτυξη…
      ΠΡΟΕΔΡΕΥΩΝ (Σωτήρης Χατζηγάκης): Δεν είπα εγώ τέτοιο πράγμα. Κανείς δεν το είπε αυτό. Αναδιαμορφώνονται οι ιδεολογίες. Μπαίνουν σε άλλη βάση. 
      ΝΙΚΟΛΑΟΣ ΓΚΑΤΖΗΣ: Είπατε ότι αναδιαμορφώνονται και αφήσατε να εννοηθεί ότι καταργείται η πάλη των τάξεων, ότι δεν θα υπάρχουν ιδεολογικές διαφορές… 
      ΠΡΟΕΔΡΕΥΩΝ (Σωτήρης Χατζηγάκης): Δεν είπα τέτοιο πράγμα. Μη με βάζετε ότι είπα τέτοιο πράγμα.
      ΝΙΚΟΛΑΟΣ ΓΚΑΤΖΗΣ: Εν πάση περιπτώσει, εάν δεν είπατε, να το πω εγώ, ότι, όσο υπάρχουν εκμεταλλευόμενοι και εκμεταλλευτές, θα υπάρχουν τελικά και συγκρούσεις, θα υπάρχουν και συμφέροντα, θα υπάρχουν και ιδεολογίες.
      Όσον αφορά τη δημοκρατία…
      ΠΡΟΕΔΡΕΥΩΝ (Σωτήρης Χατζηγάκης): Η διαφορά, κύριε συνάδελφε,  είναι ότι εσείς μείνατε στα «blue and white collars», ενώ τώρα είναι άλλες οι διαφορές, άλλη η διάκριση Δεξιάς και Αριστεράς. Αυτή είναι η διαφορά. 
      ΝΙΚΟΛΑΟΣ ΓΚΑΤΖΗΣ:  Κύριε Πρόεδρε, θα με αφήσετε να μιλήσω; Εγώ σας ανεχόμουν τόση ώρα να μιλάτε και να κάνετε διάλογο. Εσείς, γιατί δεν με αφήνετε ένα λεπτό να μιλήσω; Γιατί με διακόπτετε;
      ΠΡΟΕΔΡΕΥΩΝ (Σωτήρης Χατζηγάκης): …(Δεν ακούστηκε)
      ΝΙΚΟΛΑΟΣ ΓΚΑΤΖΗΣ: Μα, δεν είναι συζήτηση αυτή, όταν δεν αφήνετε τον άλλον, να μιλήσει. 
      Στη συγκεκριμένη περίπτωση, δεν έχετε δίκιο. Μιλήσατε για δημοκρατία και τα δύο κόμματα. Δημοκρατία, για ποιον; Η δημοκρατία που πάντοτε εφαρμόζεται είναι η δημοκρατία της άρχουσας τάξης. Όσον αφορά στις συγκλίσεις και την κοινωνική πολιτική κ.λπ., έχει αποδειχθεί ότι σήμερα τουλάχιστον η εφαρμογή που γίνεται αφορά ισχυρά πολιτικά ρεύματα, τη σοσιαλδημοκρατία, την κεντροαριστερά, πείτε την, την κεντροδεξιά, έχει ταυτιστεί ουσιαστικά στις ίδιες κατευθυντήριες γραμμές που αποφασίζονται από τη Ευρωπαϊκή Ένωση, να μην πω και παγκόσμια. Από την άποψη αυτήν, λοιπόν, η διαφορά εκείνη που υπάρχει είναι ανάμεσα στο ποιος υποστηρίζει ποιον, ποιανού συμφέροντα και τι θέσεις παίρνει ανάμεσα στα νομοσχέδια, στις αποφάσεις οι οποίες έρχονται και υλοποιούνται. Είναι υπέρ των εργαζομένων και τα υπερασπίζονται ή είναι ενάντια στους εργαζομένους και τα υπερασπίζονται;
      Με αυτήν την έννοια ήθελα να πω ότι η δημοκρατία, είναι σήμερα αστική δημοκρατία στη χώρα μας, εκφράζει τα αστικά συμφέροντα της αστικής τάξης, της κυρίαρχης τάξης και αυτό πρέπει να το δουν ιδιαίτερα οι εργαζόμενοι, ποιος υπηρετεί αυτά τα συμφέροντα και αυτήν την δημοκρατία.
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, για να κλείσει αυτή η συζήτηση, έχω δύο βασικές ενστάσεις για εσάς. Εγώ δέχομαι την μαρξιστική ερμηνεία πολλών γεγονότων. Πράγματι, βάσει του εργαλείου αυτού το οποίο τέθηκε από την μαρξιστική θεωρία ερμηνεύονται πολλά κοινωνικά φαινόμενα. Εκείνο όμως με το οποίο διαφωνώ είναι ότι υστερεί στα «διά ταύτα». Σήμερα τα αριστερά κόμματα δεν έχουν «διά ταύτα». Εάν μου λέγατε ότι η Ευρωπαϊκή Ένωση έχει αυτές τις αδυναμίας, αλλά έχει αυτό το «διά ταύτα» στην παγκοσμιοποίηση και στον κόσμο που υπάρχει, τότε θα το συζητούσα. Εσείς απλώς αρνητικά τοποθετείστε απέναντι σε μία έννοια: «Κάτω η Ευρωπαϊκή Ένωση». Κάτω. Ποιος όμως; Σε αυτό δεν απαντάτε.
      ΝΙΚΟΛΑΟΣ ΓΚΑΤΖΗΣ: Πώς δεν απαντάμε! 
      ΠΡΟΕΔΡΕΥΩΝ (Σωτήρης Χατζηγάκης): Δεν απαντάτε.
      ΝΙΚΟΛΑΟΣ ΓΚΑΤΖΗΣ: Ο σοσιαλισμός, κύριε Πρόεδρε, είναι τόσο επίκαιρος σήμερα όσο δεν ήταν ποτέ! Έχει λύσει προβλήματα! 
      ΠΡΟΕΔΡΕΥΩΝ (Σωτήρης Χατζηγάκης): Μάλιστα. 
      Δεύτερον, κάνετε επίσης…
      ΝΙΚΟΛΑΟΣ ΓΚΑΤΖΗΣ: … (Δεν ακούστηκε)
      ΠΡΟΕΔΡΕΥΩΝ (Σωτήρης Χατζηγάκης): Αφήστε, σας λέω εγώ τη δική μου άποψη. Εσείς πείτε το δικό σας.
      Δεύτερον, κάνετε ένα βασικό λάθος, το οποίο αφορά την παράταξή σας, μιλάτε για αστική τάξη. Εάν δείτε όλες τις στατιστικές, θα δείτε ότι σήμερα υπάρχει μία συγκέντρωση αστική, που σημαίνει ότι η αστική τάξη, υπό την ευρύτερη έννοια και την τεχνική της έννοια, είναι πάνω από το 80%. Επομένως, μόνοι σας αυτοπεριορίζεστε στο κάτω του 20% -15% και αυτό για εμένα είναι λάθος σας.
      ΝΙΚΟΛΑΟΣ ΓΚΑΤΖΗΣ: Δεν μιλάμε για αστική τάξη με την έννοια… (δεν ακούστηκε). Μιλάμε για τον επιστημονικό όρο τι σημαίνει αστική τάξη!
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη, έχετε το λόγο επί του νομοσχεδίου, πλέον.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, εγώ παραχωρώ και άλλο χρόνο. 
      ΝΙΚΟΛΑΟΣ ΓΚΑΤΖΗΣ: Όχι, κύριε συνάδελφε, ευχαριστώ!
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ασφαλώς οι θεωρητικές συζητήσεις είναι εξαιρετικά χρήσιμες, αλλά θα πρέπει πάντοτε να καταλήγουν και να αρθρώνονται σε πρακτικά συμπεράσματα που αφορούν τα σύγχρονα προβλήματα των κοινωνιών και των ανθρώπων. Μάλιστα, με αυτήν την έννοια έχει κάποια σημασία να υπενθυμίσουμε ότι ορισμένοι πολιτικοί φιλόσοφοι και κοινωνιολόγοι που αναφέρονται στην ηθική της ευθύνης, αναφέρονται κυρίως στην υποχρέωση των πολιτικών κομμάτων να μετατρέπουν τις θεωτητικές τους διακηρύξεις σε συνεπή πολιτική πράξη. 
      Στην προκειμένη περίπτωση, λοιπόν, έχει δίκιο ο πρώην Πρόεδρος της Βουλής, κ. Κακλαμάνης να θέτει το ερώτημα πώς είναι δυνατόν να αγνοήσουμε -και με αυτό ξεκινώ- την ανάγκη ισότητας στη μεταχείριση των διαφόρων κατηγοριών του υπαλληλικού προσωπικού του Χρηματιστηρίου Αθηνών. Δεν θα διατρέξω το θέμα τώρα αναλυτικά, Θέτω όμως –και ο κ. Φώλιας καλό είναι να ακούει, γιατί θα χρειαστεί να δώσει απαντήσεις- το θέμα της ανάγκης να υπάρξει ίση μεταχείριση για τις διάφορες κατηγορίες του προσωπικού στο Χρηματιστήριο Αθηνών.
      Και αυτό δε πολύ περισσότερο γιατί, όπως θα εξηγήσω αργότερα, ορισμένοι εκ των συμβασιούχων διέθεταν το πλεονέκτημα να μετατάσσονται στο παρελθόν και τώρα τους το στερείτε με τη ρύθμισή σας. 
      Δεύτερον, θίγω επίσης το θέμα των αποσαφηνίσεων σχετικά με τα δικαιώματα αυτών που μετατάσσονται, δικαιώματα που σχετίζονται με το ταμείο αλληλοβοηθείας. 
      Τρίτον, θα πρέπει να προσεχθεί πάρα πολύ τι γίνεται με τη θέση του γενικού διευθυντού του Νομικού Συμβουλίου του Κράτους. 
      Τέταρτον, θα πρέπει να προσέξουμε ποια συμπεράσματα θα διατυπωθούν σήμερα, όταν θα συζητούμε την τροπολογία του κ. Ορφανού. Συμπεράσματα χρήσιμα και αναγκαία για την κατάσταση, όχι μόνο στον επαγγελματικό αθλητισμό, αλλά κυρίως στον ερασιτεχνικό αθλητισμό, για την ανάγκη να προχωρήσουμε σε μία διαφορετική κατάσταση εφεξής που να μη δημιουργεί θλίψη στους Έλληνες φιλάθλους. Συνεπώς κρίνω σκόπιμο να επισημάνω από τώρα ότι η ελληνική Βουλή πρέπει να δώσει το παράδειγμα προς όλες τις κοινωνικές τάξεις και ιδιαίτερα προς τους ανίσχυρους, ότι όταν γίνονται ρυθμίσεις με προνομιακούς όρους στο χώρο του αθλητισμού πρέπει αναλόγως να συμπεριφερόμεθα στους πιο αδύναμους της κοινωνικής μας οργάνωσης.
      Με αυτές τις σκέψεις, κύριε Πρόεδρε, κλείνω αυτήν την πρώτη μου παρέμβαση. Θέλω να παρακαλέσω, στην εμβόλιμη συνεδρίαση, να δοθεί η άνεση χρόνου, γιατί πιστεύω ότι θα ακουστούν πολύ ενδιαφέρουσες απόψεις για το σύνολο των προτεινομένων τροπολογιών και προσθηκών που κατέθεσε η Κυβέρνηση.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ πολύ, κύριε Καστανίδη, και για τη συμβολή σας και για το λακωνίζειν σας.
      Θα μιλήσει τώρα ο κ. Τασούλας, μετά ο κ. Γκατζής και στη συνέχεια ο κύριος Υπουργός, για να ψηφίσουμε μετά το νομοσχέδιο επί της αρχής.
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ θα περίμενα γι’ αυτό μία απάντηση τώρα. 
      ΠΡΟΕΔΡΕΥΩΝ (Σωτήρης Χατζηγάκης): Από ποιον; Από μένα; 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ περευρίσκομαι εδώ, αλλά δεν είμαι μέλος του Τμήματος. Εάν ο κύριος Υφυπουργός, είτε επιφυλάσσεται μέχρι τέλους για να συνεννοηθεί και με τον κ. Αλογοσκούφη … ας μας πει σε αυτό …
      ΧΑΡΑΛΑΜΠΟΣ ΚΑΣΤΑΝΙΔΗΣ: Επιφυλάσσεται.
      ΠΡΟΕΔΡΕΥΩΝ (Σωτήρης Χατζηγάκης): Κύριε Κακλαμάνη, για την τάξη, να μην πιάσουμε τώρα την κουβέντα. 
      Ο κύριος Υπουργός έχει το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Κύριε Πρόεδρε, θα ήθελα να ξεκαθαρίσω δυο πράγματα. Επειδή ενδεχομένως ο κύριος Πρόεδρος, ο κ. Κακλαμάνης θέλει να αποχωρήσει, θα πω …
      ΑΠΟΣΤΟΛΟΣ ΚΑΚΛΑΜΑΝΗΣ: Αν είναι κάτι καλό να παραμείνω μέχρι τέλους.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Γι’ αυτό και σπεύδω να σας το πω από τώρα.
      ΑΠΟΣΤΟΛΟΣ ΚΑΚΛΑΜΑΝΗΣ: Ότι είναι καλό; 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Περιμένετε να ακούσετε. Αλλιώς θα έλεγα, περιμένετε στο τέλος, αξίζει τον κόπο.
      Κατ’ αρχήν, λοιπόν, θέλω να πω ότι το τρέϊλερ του ιδεολογικοπολιτικού συνεδρίου που θέλω να γίνει για να μπορέσουμε και εμείς οι νεότεροι κοινοβουλευτικοί να μαθαίνουμε από τους παλαιότερους -πραγματικά το απήλαυσα.
      Κύριε Πρόεδρε, ενώνω και εγώ τη φωνή μου στην ανάγκη να γίνει ένας τέτοιος διάλογος, για να μπορέσουμε να ξεκαθαρίσουμε ορισμένα πράγματα, τουλάχιστον μεταξύ μας. Θα είναι πάρα πολύ χρήσιμο, διότι το υλικό το οποίο θα κατατεθεί θα είναι αξιολογότατο. Δεν βλέπω την ώρα να γίνει αυτό.
      Πάμε τώρα επί της ουσίας. Κατ’ αρχήν, κύριε Κακλαμάνη, είμαι βέβαιος ότι γνωρίζετε, πως δεν θα ήθελα να λυπάστε που ο Υπουργός κ. Αλογοσκούφης δεν είναι εδώ. Συνηθέστατα είναι και συμμετέχει στις συζητήσεις. Παρουσιάζει τα νομοσχέδια, ομιλεί, ακούει. Έχει, όμως, ένα Υπουργείο πολύ βεβαρυμμένο. Αυτήν τη στιγμή που εμείς είμαστε εδώ προεδρεύει της διϋπουργικής επιτροπής για σύμπραξη δημόσιου και ιδιωτικού τομέα, εντάσσοντας αναπτυξιακά έργα στον τόπο μας. Γι’ αυτό δεν είναι εδώ. Είμαι βέβαιος ότι θα ήταν ευτυχέστατος εάν ήταν εδώ, όπως συνηθέστατα πράττει. Ως εκ τούτου, μην λυπάστε, γιατί, δεν λείπει επειδή θέλει να λείπει. Λείπει επειδή δεν μπορεί να λείπει. Γι’ αυτό και εγώ ταπεινά τον υποκαθιστώ, στο βαθμό που μπορώ να το πράξω αυτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Λείπει επειδή δεν μπορεί να είναι παρών. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Εσείς καταλάβατε τι ήθελα να πω. Αν τώρα εν τη ρύμη του λόγου «γλίστρησε», χαίρομαι και ευχαριστώ για τη διόρθωση. Να γίνει για τα Πρακτικά. 
      Θέλω επίσης να παρακαλέσω, κύριε Πρόεδρε, με όλο το σεβασμό που σας έχω, να μη βάζετε λόγια στο στόμα μου που δεν είπα. Δεν διεχώρισα τους εργαζομένους του ιδιωτικού δικαίου, του Χρηματιστηρίου σε καλούς και κακούς. Εκ προοιμίου θεωρώ ότι όλοι είναι καλοί. Εκ προοιμίου θεωρώ ότι όλοι είναι χρησιμότατοι για τη δουλειά που κάνουν. 
      Δεν λέω, οι καλοί υπάλληλοι –διότι ο χαρακτηρισμός του καλού υπαλλήλου πάει μαζί με τον υπάλληλο-  να μην ανησυχούν και οι κακοί θα φύγουν. Μακράν εμού τέτοιες κουβέντες. Δεν είπα τέτοιο πράγμα. Αν παρερμηνεύτηκε, παρακαλώ πολύ, θέλω να είστε βέβαιος πως για όλους θεωρώ ότι είναι καλοί. 
      Είπα ότι κανένας καλός υπάλληλος δεν μπορεί να ανησυχεί για τη θέση την οποία καταλαμβάνει, για το έργο το οποίο τόσο θετικά παράγει, χωρίς όμως να υπαινιχθώ…
      ΑΠΟΣΤΟΛΟΣ ΚΑΚΛΑΜΑΝΗΣ: Είναι λογικό να σκεφθεί κανείς ότι έπεται επομένως…
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Υπουργέ. Είδατε ότι ανοίγουμε ιστορίες.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Εγώ όμως επειδή δεν έχω μάθει να μιλάω με υπαινιγμούς, λέω τα πράγματα όπως είναι. Γι’ αυτό, ας μην ανησυχούν. 
      Από κει και πέρα, οι δημόσιοι υπάλληλοι είναι δημόσιοι υπάλληλοι. Αυτοί που προσελήφθησαν από ιδιωτική εταιρεία δεν μπορούν ξαφνικά να εξομοιωθούν με τους δημοσίους υπαλλήλους ή να γίνουν δημόσιοι υπάλληλοι. Αυτό ακριβώς εννοούσα και σταματώ σ’ αυτό. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Τασούλα, έχετε το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Επί όλου του φάσματος των όσων ηκούσθησαν; 
      Κύριε Πρόεδρε, το νομοσχέδιο που συζητήσαμε προηγουμένως και το οποίο αναλυτικά παρουσίασαν οι εισηγητές –κατ’ εξοχήν ο εισηγητής της Πλειοψηφίας αλλά και οι συνάδελφοι που μίλησαν- είναι μια ακόμη ψηφίδα στην προσπάθεια του οικονομικού επιτελείου της Κυβερνήσεως να δημιουργήσει ένα περιβάλλον ευνοϊκό για την οικονομική ανάπτυξη της χώρας. 
      Με ελάχιστα λόγια, το νομοσχέδιο αυτό καθιερώνει και εναρμονίζει ίδιους όρους ασκήσεως επενδυτικών υπηρεσιών ή ασκήσεως επενδυτικού έργου από εταιρείες που κάνουν αυτή τη δουλειά σ’ όλη την Ευρωπαϊκή Ένωση. Και η Ελλάδα εναρμονίζεται πλέον μ’ αυτό το καθεστώς. Επίσης, καταργεί το μονοπώλιο ασκήσεως συναλλαγών επί χρηματοπιστωτικών μέσων από το Χρηματιστήριο Αθηνών και διευρύνει τη δυνατότητα ασκήσεως τέτοιων πράξεων μεταξύ ενός ευρυτέρου φάσματος μηχανισμών, όπως είναι, πέραν του Χρηματιστηρίου, το τραπεζικό σύστημα και οι εταιρείες αυτές Α.Ε.Π.Ε.Υ..
      Αυτός ο ανταγωνισμός που εισάγεται με το συγκεκριμένο νομοσχέδιο διευκολύνει πάρα πολύ την οικονομική ανάπτυξη. Θέτει κανόνες συγκεκριμένους, γνωστούς. Αυτοί οι κανόνες όντες γνωστοί εκ προοιμίου και όντες ίσοι και εναρμονισμένοι με το κοινοτικό κεκτημένο, διευκολύνουν την οικονομική δραστηριότητα. Υπ’ αυτή την έννοια αυτό το νομοσχέδιο είναι χρήσιμο και βοηθάει την οικονομική ανάπτυξη της χώρας. 
      Επειδή ο κ. Φώλιας προηγουμένως ανέφερε και τη σημαντική εξέλιξη της καταθέσεως του νομοσχεδίου, το οποίο θα αφορά τον τρόπο διαχειρίσεως του λεγόμενου Τετάρτου Κοινοτικού Πλαισίου Στηρίξεως, το οποίο με την ελληνική συμμετοχή ξεπερνάει τα 36.000.000.000 ευρώ για την περίοδο 2007-2013, θα ήθελα να τονίσω ότι η οικονομική ανάπτυξη της χώρας είναι η απάντησή μας, όχι μόνο στα οικονομικά προβλήματα που αντιμετωπίζει ο ελληνικός λαός, αλλά είναι η απάντησή μας, κύριε Πρόεδρε, και σε εθνικά προβλήματα. Διότι μόνο μέσω της ισχυροποιήσεως της οικονομίας μας η χώρα μας θα μπορέσει να αντιδράσει αποτελεσματικά και να έχει ένα ισχυρό γόητρο και ένα ισχυρό κύρος, προκειμένου να αντιμετωπίσει ακόμα και θέματα που ξεφεύγουν της οικονομικής παραμέτρου.
      Θα μου επιτρέψετε, κύριε Πρόεδρε, μιας και συνηθίζεται, η επικαιρότητα να καθορίζει μερικές φορές τις συζητήσεις αυτού του Σώματος, να πω ότι εδώ και τρεις μέρες ακούστηκε από την Τουρκία ότι ο στρατός κατοχής που βρίσκεται στην Κύπρο είναι στρατός ο οποίος βρίσκεται εκεί προκειμένου να διασφαλίσει τα δικαιώματα των Τουρκοκυπρίων. Και όπως είπε ο Αρχηγός του Γενικού Επιτελείου της Τουρκίας, αυτός ο στρατός δεν πρέπει να λέγεται «στρατός κατοχής». Απεναντίας, βρίσκεται εκεί, όπως είπε, -παραβιάζοντας βάναυσα κάθε έννοια δικαίου και κάθε έννοια λογικής- «για να προασπίσει τα δικαιώματα των καταπιεζομένων Τουρκοκυπρίων». 
      Κύριε Πρόεδρε, επειδή συνέδεσα την ισχύ της χώρας μας και με την αντιμετώπιση τέτοιων θεμάτων και επειδή δεν ακούστηκε στην Ελληνική Βουλή καμία άποψη επ’ αυτού του θέματος, θα ήθελα να πω ότι αυτή η θεωρία του ότι δήθεν δεν είναι στρατός κατοχής στηρίζεται σε μία διαστρέβλωση της Συμφωνίας του Λονδίνου, η οποία και εγκαθίδρυσε την ελεύθερη, ανεξάρτητη Κύπρο. Ουδέποτε εδόθη δικαίωμα σε κανένα από τα συμβαλλόμενα μέρη, μεταξύ των οποίων ήταν και η Τουρκία, σε περίπτωση που κρίνει ότι απειλείται η ανεξαρτησία της Κύπρου, να επέμβει με στρατιωτικά μέσα. 
      Θυμίζω ότι η Ευρωπαϊκή Επιτροπή Ανθρωπίνων Δικαιωμάτων στις 10 Ιουλίου του 1976 έβγαλε πόρισμα, στο οποίο λέει ότι η Τουρκία εισβάλλοντας στην Κύπρο παραβίασε κάθε έννοια και κάθε διάταξη της Συνθήκης περί Ανθρωπίνων Δικαιωμάτων και Θεμελιωδών Ελευθεριών και ιδίως εκείνα τα σημεία που προστατεύουν τη ζωή, την ελευθερία και την αξιοπρέπεια των ανθρώπων. 
      Θυμίζω, επίσης, ότι όλοι οι διεθνείς οργανισμοί μιλούν για στρατό κατοχής και θυμίζω ότι, η χώρα μας, για λόγους ευρύτερους, υποστηρίζει την είσοδο της Τουρκίας στην Ευρωπαϊκή Ένωση. Στην Ελλάδα που παλεύει για την οικονομική της ισχυροποίηση δεν υπάρχει αυτό που λένε ορισμένοι «βαθύ κράτος». Υπάρχει, όμως, βαθιά μνήμη. Και αυτή τη βαθιά μνήμη, κύριε Πρόεδρε, έστω και σε άσχετα νομοσχέδια, καλό είναι να τη σκαλίζουμε και καλό είναι, έστω και εκτός θέματος, να υπάρχει μία απόκριση πάνω σ’ αυτά τα θέματα. Γιατί πολλές φορές η βαθιά μνήμη και ο σεβασμός στη μνήμη είναι πολύ πιο σημαντικά από το βαθύ κράτος. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Τασούλα και για την παρέμβαση και για το «λακωνίζειν». 
      Πριν δώσω το λόγο στον κ. Γκατζή, με τον οποίο θα κλείσουμε, έχω την τιμή να ανακοινώσω στο Τμήμα τα εξής: 
      1. Οι Υπουργοί Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση της δι’ ανταλλαγής ρηματικών διακοινώσεων Συμφωνίας Τροποποίησης της Προξενικής Σύμβασης μεταξύ του Βασιλείου της Ελλάδας και της Σοσιαλιστικής Δημοκρατίας της Ρουμανίας, που υπογράφηκε στην Αθήνα στις 22 Μαΐου 1972».
      2. Οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Πολιτισμού και Εθνικής Παιδείας και Θρησκευμάτων κατέθεσαν σχέδιο νόμου: «Κύρωση της Συμφωνίας για την τροποποίηση της Συμφωνίας Εταιρικής Σχέσης μεταξύ των μελών της ομάδας των κρατών της Αφρικής, της Καραϊβικής και του Ειρηνικού αφενός και της Ευρωπαϊκής Κοινότητας και των κρατών-μελών της, αφετέρου, η οποία υπεγράφη στην Κοτονού στις 23 Ιουνίου 2000, με τη συνημμένη σ’ αυτήν Τελική Πράξη, που υπογράφηκαν στο Λουξεμβούργο στις 25 Ιουνίου 2005, της Εσωτερικής Συμφωνίας μεταξύ των Αντιπροσώπων των Κυβερνήσεων των κρατών-μελών συνελθόντων στο πλαίσιο του Συμβουλίου για την Τροποποίηση της Εσωτερικής Συμφωνίας της 18ης Σεπτεμβρίου 2000, σχετικά με τα ληπτέα μέτρα και τις ακολουθητέες διαδικασίες για την εφαρμογή της Συμφωνίας εταιρικής σχέσης ΑΚΕ-ΕΚ που υπογράφηκε στο Λουξεμβούργο στις 10 Απριλίου 2006 και της Εσωτερικής Συμφωνίας μεταξύ των Αντιπροσώπων των Κυβερνήσεων των κρατών-μελών συνελθόντων στο πλαίσιο του Συμβουλίου σχετικά με τη χρηματοδότηση των ενισχύσεων της Κοινότητας στο πλαίσιο του πολυετούς χρηματοδοτικού πλαισίου για την περίοδο 2008-2013, βάσει της Συμφωνίας εταιρικής σχέσης ΑΚΕ-ΕΚ, καθώς και για τη χορήγηση χρηματοδοτικής ενίσχυσης στις υπερπόντιες χώρες και εδάφη, για τις οποίες ισχύουν οι διατάξεις του τετάρτου μέρους της Συνθήκης ΕΚ».  
	3. Οι Υπουργοί Ανάπτυξης και Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Ιράν, για την αμοιβαία προστασία και προώθηση των επενδύσεων και των ρηματικών διακοινώσεων σχετικά με την τροποποίηση του άρθρου 1 παράγραφος 4 αυτής».
	4. Οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Δικαιοσύνης και Δημόσιας Τάξης κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Δημοκρατίας της Αλβανίας για την προστασία και αρωγή των θυμάτων εμπορίας ανηλίκων». 
	Παραπέμπονται στις αρμόδιες Διαρκείς Επιτροπές.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, άκουσα καλά; Είπατε για βασίλειο της Ελλάδος του 1972; 
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, κύριε συνάδελφε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν ξέρω εάν άκουσα καλά, γιατί διαβάστηκαν πάρα πολύ γρήγορα. 
      ΠΡΟΕΔΡΕΥΩΝ (Σωτήρης Χατζηγάκης): Ποιά είναι η ερώτησή σας, κύριε συνάδελφε, ακριβώς;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν αντιλήφθηκα καλά, αλλά νομίζω ότι έρχεται προς επικύρωση μια συμφωνία που είχε υπογράψει η χώρα μας το 1972; 
      ΠΡΟΕΔΡΕΥΩΝ (Σωτήρης Χατζηγάκης): Να το διαβάσω: «Οι Υπουργοί Εξωτερικών, Οικονομίας και Οικονομικών κατέθεσαν σχέδιο νόμου: «Κύρωση της δι’ ανταλλαγής ρηματικών διακοινώσεων Συμφωνίας τροποποίησης της προξενικής σύμβασης μεταξύ του Βασιλείου της Ελλάδος και της Σοσιαλιστικής Δημοκρατίας της Ρουμανίας που υπεγράφη στην Αθήνα στις 22 Μαΐου του 1972»».
      ΚΩΝΣΤΑΝΤΙΝΟΣ ΤΑΣΟΥΛΑΣ: Το 1972 ήταν Βασίλειο. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τροποποίηση είναι;
      ΠΡΟΕΔΡΕΥΩΝ (Σωτήρης Χατζηγάκης): Αυτός ήταν ο τίτλος. Να τον αλλάξουμε τώρα;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τροποποίηση είναι;
      ΠΡΟΕΔΡΕΥΩΝ (Σωτήρης Χατζηγάκης): Κύρωση. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εκπλήσσομαι βεβαίως, γιατί το Υπουργείο Εξωτερικών θα μπορούσε να τα αλλάξει αυτά και …
      ΠΡΟΕΔΡΕΥΩΝ (Σωτήρης Χατζηγάκης): Έ, όχι. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Βεβαίως. Δεν είναι δυνατόν να έρχεται τώρα και να επικυρώνουμε συμφωνία της χούντας! 
      ΠΡΟΕΔΡΕΥΩΝ (Σωτήρης Χατζηγάκης): Αλλάξαμε το βιβλίο της Ιστορίας και την ιστορία μας. Μην τα αλλάξουμε όλα τώρα!
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τροποποίηση είναι.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είναι τροποποίηση. Δεν λέει για τροποποίηση.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τροποποίηση είναι…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μα, τον ρώτησα και μου είπε ο Πρόεδρος «όχι».
      ΠΡΟΕΔΡΕΥΩΝ (Σωτήρης Χατζηγάκης): Σας διάβασα τον τίτλο. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύρωση τροποποίησης.
      ΠΡΟΕΔΡΕΥΩΝ (Σωτήρης Χατζηγάκης): Τελειώσαμε με αυτό, κύριοι.
      Ορίστε, κύριε Γκατζή, έχετε το λόγο.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, η τοποθέτησή μας επί της αρχής, ήταν ότι όντως το νομοσχέδιο αυτό είναι μια αναγκαστική επιλογή από τα κόμματα που στηρίζουν την Ευρωπαϊκή Ένωση, για να στηριχθεί έτσι, ακόμη περισσότερο, το χρηματοπιστωτικό σύστημα εφόσον έχουν επιλέξει αυτόν τον τρόπο ανάπτυξης της ελεύθερης αγοράς. Ανάπτυξη δηλαδή, η οποία είναι μονόπλευρη, με κέρδη για τους λίγους και φτώχεια για τους πολλούς.
      Δεν θα σταθώ όμως άλλο σε αυτό. Εξάλλου, έχουμε πολλά να πούμε. Θα σταθώ σε ορισμένα που ειπώθηκαν και από τον κ. Φώλια, που είπε: μακάρι αυτές οι οδηγίες να ενσωματώνονταν αμέσως και να είχαν πλαισιώσει το ελληνικό δίκαιο. Έχουμε τελείως αντίθετη άποψη. Λέμε ότι όποιες οδηγίες έρχονται, είναι ουσιαστικά για το χτύπημα των εργασιακών, κοινωνικών, οικονομικών και ασφαλιστικών δικαιωμάτων των εργαζομένων και από την άποψη αυτή, όσο πιο δυνατό κίνημα γίνει για την απόκρουσή τους, τόσο καλύτερα για τον ελληνικό λαό και τη ζωή του.
      Αλλά θα σταθώ και σε αυτά που είπε ο κ. Φώλιας, για την μεταφορά των υπαλλήλων. Κύριε Φώλια, είπατε ότι οι καλοί υπάλληλοι…το ένα, το άλλο. Ποιος θα το κρίνει αυτό;
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Όλοι καλοί υπάλληλοι είναι. Δεν μπαίνει σε κρίση αυτό.
      ΝΙΚΟΛΑΟΣ ΓΚΑΤΖΗΣ: Εγώ αναφέρομαι σε αυτό που σχολιάσατε και ρωτάω ποιος θα κρίνει ποιος είναι καλός υπάλληλος, ιδιαίτερα όταν υπάρχει η μονοπρόσωπη αξιολόγηση του διευθυντή ή του προϊσταμένου για την καλή ή κακή διαγωγή των υπαλλήλων. Καταλαβαίνετε, λοιπόν, εδώ, πως εισέρχεται ο υποκειμενικός παράγοντας, πως εισέρχεται εάν θέλετε η πολιτική κατεύθυνση, πως εισέρχονται άλλοι παράγοντες, για να μην σταθώ να τα αναφέρω αναλυτικά.
      Αλλά το θέμα δεν είναι εκεί. Το θέμα είναι, ότι επειδή είπατε πως ο νόμος αυτός είναι τυπικού περιεχομένου και όχι ουσιαστικού, ήθελα να σας ρωτήσω: γιατί αφού είναι τυπικού, δεν αλλάζετε τον ν. 2532 για να συμπεριλάβει όλους τους εργαζόμενους, που βρίσκονται σήμερα στην υπηρεσία αυτή; Γιατί δηλαδή δεν θα πρέπει να διασφαλιστούν τα δικαιώματα αυτών, που είναι με σύμβαση αορίστου χρόνου; Και τι θα γίνουν αυτοί; Θα απολυθούν; Εδώ δεν δώσατε μια απάντηση. Είπατε ότι δεν δεσμεύεται η Κυβέρνηση σε εργαζόμενους που δουλεύουν σε ιδιωτικό τομέα. Εσείς τον κάνατε ιδιωτικό τομέα, δηλαδή η προηγούμενη Κυβέρνηση, αλλά εσείς τον ενστερνιστήκατε και τον συνεχίζετε. Ήταν δημόσιοι υπάλληλοι, έγιναν ιδιωτικού δικαίου.
      Από την άποψη αυτή, κύριε Υπουργέ, εμείς ζητάμε πλήρη κατοχύρωση όλων των εργαζομένων στις υπηρεσίες αυτές στα εργασιακά, οικονομικά, ασφαλιστικά και συνταξιοδοτικά τους δικαιώματα. Γι αυτό λέμε ότι δεν θα πρέπει να γίνει καμμία εξαίρεση μεταξύ μονίμου και του υπολοίπου προσωπικού.
      Έρχομαι τώρα γι αυτά που είπατε για τον νόμο τον οποίο καταθέσατε για το Ε.Σ.Π.Α. 2007-2013. Είπατε χαρακτηριστικά, ότι το 80% θα πάει στην περιφέρεια.
Αυτό, κύριε Υπουργέ, να το θυμάστε. Ή μάλλον, να θυμάστε αυτό που είπατε και που λέει η Κυβέρνηση, όχι εσείς προσωπικά, αλλά να θυμηθείτε και τι είπε και η προηγούμενη Κυβέρνηση με το Γ΄ Κοινοτικό Πλαίσιο Στήριξης. Και εκείνη είχε πει ότι το 80% από το Γ΄ Κοινοτικό Πλαίσιο Στήριξης θα πάει στην περιφέρεια. Αποτέλεσμα ήταν να μην πάει στην περιφέρεια. Το ένα είναι αυτό.
      Δεύτερον. Είναι ενδεικτικό ότι από τα 24,5 δισεκατομμύρια ευρώ του Ε.Σ.Π.Α. στο 2007-2013, δεν κατευθύνεται για την κάλυψη των μεγάλων βασικά κοινωνικών και λαϊκών αναγκών ούτε και αυτών της περιφέρειας, αλλά γενικότερα, σε έργα υποδομής, όπως είναι αυτά της δασοπροστασίας, αντιπλημμυρικά έργα, τη διαχείριση του νερού και της αντισεισμικής θωράκισης της χώρας.
      Λέτε ότι οι εργαζόμενοι θα έχουν οφέλη κ.λπ., τα κοινωνικά στρώματα, τα οποία αδικούνται κ.λπ.. προφανώς θα μιλάτε γι’ αυτά τα χρήματα που θα δώσετε δήθεν με την κοινωνική σύνταξη, την εθνική, κ.λπ. τα οποία κατά την άποψή μας, θα είναι ψίχουλα μπρος στα μεγάλα κοινωνικά και λαϊκά προβλήματα επιβίωσης που αντιμετωπίζουν οι άνθρωποι αυτοί.
      Κύριε Υπουργέ, θα ήθελα να προσθέσω, ότι αντίθετα, οι εργαζόμενοι δεν πρέπει πραγματικά να περιμένουν τίποτα από αυτό το Πλαίσιο. Θα πάνε πάλι στους λίγους, οι οποίοι νέμονται όλο αυτό το διάστημα τον πλούτο της χώρας, μέσα από τα διάφορα προγράμματα και από τα έργα. Από την άλλη μεριά, θα χρησιμοποιηθούν εναντίον τους για να στηριχθεί η περίφημη απόφαση της στρατηγικής της Λισαβόνας. Μιλάει καθόλου για πλήρη απασχόληση; Μιλάει για ευκαιρίες εργασίας που θα στηρίξει και θα χρησιμοποιηθεί σαν συντριβή κάθε δικαιώματος.
      Και μια και γίνεται πολύ συζήτηση -και καλά κάνατε και καθίσατε για να μου δώσετε μια απάντηση- λέγεται, κύριε Υπουργέ, χρόνια τώρα ότι από αυτά τα Κοινοτικά Πλαίσια, η Ελλάδα έχει πάρει του κόσμου τον παρά, τρέχουν οι «κάνουλες χρυσάφι». Είναι έτσι;
      Να δούμε το Δ΄ Κοινοτικό Πλαίσιο Στήριξης, 20,1 δισεκατομμύρια ευρώ; Πόσα δίνει η χώρα μας κάθε χρόνο, κύριε Υπουργέ; στα επτά αυτά χρόνια, πόσα θα δώσει; Δίνει το 1,27% του Ακαθάριστου Εθνικού Προϊόντος. Πόσο είναι αυτό; Είναι 2,5 τρισεκατομμύρια σήμερα. Και αν βάλουμε την αύξηση που έχουμε κατ’ έτος, 7%, 5%, 8%, μέσα στην επταετία κατά μέσο όρο θα έχουμε ένα 15% με 20% το λιγότερο αύξηση, να μην σας πω ότι 5?7=35, αν πάρουμε μέσο όρο τη φετινή αύξηση. Να μην αναφερθώ στο 25% που είπατε, που από του χρόνου, εάν θα γίνει, θα πρέπει να δώσουμε 3,5 δισεκατομμύρια ευρώ ως συμμετοχή μας.
      Πόσα θα δώσουμε, λοιπόν, στα επτά χρόνια, κύριε Υπουργέ; έτσι, απλή, «μπακάλικη» αριθμητική, πόσα να δώσουμε; Πάνω από 22.000.000.000 ευρώ. Πόσο θα απορροφήσουμε; Τι μέτρο υπάρχει μέχρι σήμερα; Πόσο είναι το Γ’ Κοινοτικό Πλαίσιο που διαχειριστήκατε οι δυο κυβερνήσεις; Θα ξεπεράσει το 55%-60%; Να σας πω εγώ ότι αυτό θα πάει 70%; 70%. Πόσο θα πάρουμε; 14.000.000.000 ευρώ. Και θα έχουμε δώσει 23.000.000.000 ευρώ. Ποιος δίνει ποιος παίρνει; Γιατί, κύριε Υπουργέ;
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Θα σας εξηγήσω εγώ γιατί.
      ΝΙΚΟΛΑΟΣ ΓΚΑΤΖΗΣ: Να μου εξηγήσετε, βεβαίως, γι’ αυτό το λέω και κάποτε, επειδή το έχουν πολλές φορές θέσει αυτό το θέμα, φέρτε για συζήτηση του Υπουργείου Οικονομικών, τι έχουμε όλο αυτό το χρονικό διάστημα, δούναι και λαβείν με την Ευρωπαϊκή Ένωση. Να δούμε τελικά αυτά τα ωραία που λέτε, ότι τρέχει ο παράς από τα μπατζάκια και ευτυχώς, είμαστε στην Ευρωπαϊκή Ένωση ενώ απεναντίας έχουμε μεγάλη καταστροφή, γιατί και έργα είναι μη επιλέξιμα από την Ευρωπαϊκή Ένωση, όταν στρέφονται –ιδιαίτερα για την αγροτική οικονομία, κανένα εγγειοβελτιωτικό έργο, κανένα έργο ουσιαστικά για την αγροτική οικονομία- όπως επίσης και για το δευτερογενή τομέα. μόνο τους επιχειρηματίες κ.λπ., καμμία άλλη επένδυση δεν μπορεί να γίνει. Φυσικά, δρόμοι, λιμάνια για να διακινούνται τα εμπορεύματα της ελεύθερης αγοράς γίνονται. Όχι ότι δεν είναι και αυτά αναγκαία. 
      Με αυτήν την έννοια λοιπόν, νομίζω ότι είναι και αυτό ένα κριτήριο για να δει ο κόσμος πώς τα χρήματα αυτά δεν θα χρησιμοποιηθούν εις όφελός του παρά θα είναι ψίχουλα αυτά που θα πάνε σε αυτόν. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γκατζή. 
      Ορίστε, κύριε Υπουργέ, έχετε το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Θα ήθελα πολύ σύντομα να απαντήσω σ’ ένα-δυο σημεία που ετέθησαν. 
      Πρώτα από όλα το είπα μια φορά, το είπα δεύτερη, θα το πω άλλη μια τρίτη για να ξεκαθαρίζουμε το τι λέμε εδώ μέσα. Δεν δέχομαι να βάζετε λόγια στο στόμα μου που δεν έχω πει. Εγώ αναφέρθηκα στους καλούς υπαλλήλους ως πρόθεμα αναγνωρίσεως έργου. Δεν είπα καλοί και κακοί…
      ΝΙΚΟΛΑΟΣ ΓΚΑΤΖΗΣ: Είπατε ότι δεν θα απολυθεί κανένας καλός υπάλληλος. Το έχω σημειώσει και για τα Πρακτικά. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, σας παρακαλώ.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Επανέρχομαι, λοιπόν, για να το ξεκαθαρίσω. Δεν θα κάνουμε διάλογο.
      ΝΙΚΟΛΑΟΣ ΓΚΑΤΖΗΣ: Μη μου λέτε ότι έβαλα λόγια στο στόμα σας. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή και γράφονται και ακούγονται όλα.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Θα επαναλάβω ότι κατέχω την Ελληνική Γλώσσα επαρκώς. 
      ΝΙΚΟΛΑΟΣ ΓΚΑΤΖΗΣ: Δεν σας είπα αυτό. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Είπα, λοιπόν, ότι κανένας καλός υπάλληλος δεν έχει κανένα λόγο να ανησυχεί για τη δουλειά του. Αυτό είναι γενική τοποθέτηση. Από εκεί και πέρα, για κακούς υπαλλήλους δεν έκανα καμμία αναφορά. Μακράν εμού αυτό. Δεν υπενόησα ούτε στιγμή ότι μπορεί να ξεχωρίσουμε από το σύνολο κάποιους κακούς και να τους διώξουμε. Ποιος τα είπε αυτά; 
      ΝΙΚΟΛΑΟΣ ΓΚΑΤΖΗΣ: Τι εννοείτε λέγοντας καλός υπάλληλος;
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Όλοι οι υπάλληλοι που δουλεύουν εκεί είναι καλοί, γιατί αν δεν ήταν καλοί δεν θα ήταν εκεί. Ξεκάθαρες κουβέντες! Μη διαστρεβλώνουμε για να δημιουργούμε εντυπώσεις. Γι’ αυτό ένιωσα την ανάγκη να το ξεκαθαρίσω και παρακαλώ πολύ δεχθείτε το όπως το λέω, διότι ξέρετε καλά ότι εγώ λόγια δεν μασάω. 
      Λέω, λοιπόν, ότι αναφέρθηκα στους υπαλλήλους ακέραια, στο σύνολό τους, ως καλούς υπαλλήλους. Γι’ αυτό το λόγο δεν έχουν να ανησυχούν για τίποτα. Γιατί έργο υπάρχει και έργο θα υπάρχει και περισσότερο για να κάνουν. Γι’ αυτό δεν πρέπει να ανησυχούν.
      Αναφερθήκατε στο τι έγινε με τα κοινοτικά πλαίσια στο παρελθόν. Εγώ αναφέρομαι και απολογούμαι για το έργο το δικό μας. Δεν απολογούμαι για κανενός άλλου έργο. 
      ΝΙΚΟΛΑΟΣ ΓΚΑΤΖΗΣ: Μην φεύγετε από το θέμα των υπαλλήλων.
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, είναι τόσο ωραία η συζήτηση. Αφήστε τον κύριο Υπουργό να συνεχίσει. Αφήστε τον να πει την άποψή του.
      ΝΙΚΟΛΑΟΣ ΓΚΑΤΖΗΣ: Μιλήστε για τους υπαλλήλους, τι θα γίνει. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Είπατε ότι οι εργαζόμενοι δεν έχουν να περιμένουν τίποτα από το Ε.Σ.Π.Α.. Μα, για όνομα του Θεού! Οι μεγάλες προσπάθειες γίνονται για τους εργαζομένους, γίνονται για την ανάπτυξη, γίνονται για την ποιότητα δουλειάς. Και αν θέλετε και οι στόχοι της Λισαβόνας έχουν τον εργαζόμενο στην κορωνίδα. Η προσπάθεια της Λισαβόνας είναι για τη δημιουργία ανάπτυξης και για τη δημιουργία θέσεων καλύτερα αμειβομένων και με καλύτερη ποιότητα δουλειάς.  Ο εργαζόμενος, λοιπόν, είναι στην κορυφή των προτεραιοτήτων της Λισαβόνας. 
      Από εκεί και πέρα, επιτρέψτε μου να πω ότι σε κανέναν δεν αναγνωρίζουμε περισσότερη ευαισθησία για τους εργαζομένους από εμάς, όπως και εμείς δεν διεκδικούμε περισσότερη ευαισθησία προς τους εργαζομένους από οποιονδήποτε άλλο. Όλοι νοιαζόμαστε εξίσου για τους εργαζομένους συμπολίτες μας και πολλοί από τους παρισταμένους και έμπρακτα το έχουν αποδείξει αυτό σε μια διάρκεια ζωής. Γι’ αυτό, λοιπόν, μη διεκδικείτε αποκλειστικότητα και μονοπώλιο στο ενδιαφέρον σας. Όλοι νοιαζόμαστε και το κάνουμε και πράξη μέσα από τις πολιτικές μας σήμερα.
      Επιπλέον, κλείνοντας θέλω να πω το εξής: Λέτε πόσα δίνουμε και πόσα παίρνουμε. Κάνετε κάποιους λογαριασμούς, όπως σας βολεύουν. Ένα πράγμα θα σας πω. Η Ελλάδα για το Ε.Σ.Π.Α., για την τέταρτη προγραμματική περίοδο, είναι πρώτη στη σειρά των δεκαπέντε στο καθαρό έσοδο από Ευρωπαϊκή Ένωση. Και το καθαρό είναι το τι εισπράττουμε, μείον το τι πληρώνουμε. Είμαστε πρώτοι στους δεκαπέντε.  
      ΝΙΚΟΛΑΟΣ ΓΚΑΤΖΗΣ: Πείτε μας τι εισπράττουμε και τι πληρώνουμε.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Είμαστε η τέταρτη χώρα στους είκοσι επτά στη διαφορά πληρωμών και εισπράξεων. Αν αυτό εσείς το θεωρείτε ζημιά, λυπάμαι πολύ, αλλά κάπου οι αριθμητικές μας και οι λογαριασμοί μας δεν ταιριάζουν. Όποτε θέλετε να καθίσουμε να κάνουμε συζήτηση, να δούμε τι δώσαμε, να δούμε τι πήραμε, να δούμε πού πήγανε. 
      Επιπλέον, θα σας πω ότι σήμερα που μιλάμε η απορροφητικότητα του Γ΄ Κοινοτικού Πλαισίου Στήριξης περνάει το 63% -όχι 55% που είπατε ότι θα πάει στο τέλος- και η προσπάθειά μας είναι μέχρι το τέλος να πιάσει το 100%.
      Ευχαριστώ πάρα πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής και επί των άρθρων του σχεδίου νόμου του Υπουργείου Οικονομίας και Οικονομικών: «Αγορές χρηματοπιστωτικών μέσων και άλλες διατάξεις». 
      Ερωτάται το Τμήμα: Γίνεται δεκτό το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Οικονομίας και Οικονομικών: «Αγορές χρηματοπιστωτικών μέσων και άλλες διατάξεις» έγινε δεκτό επί της αρχής κατά πλειοψηφία.
    Κηρύσσεται περαιωμένη η συζήτηση επί της ενότητας των άρθρων 1 έως 86 και θα γίνει η ψήφισή τους χωριστά.
    Ερωτάται το Τμήμα: Γίνεται δεκτό το άρθρο 1 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 1 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 2 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 2 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 3 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 3 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 4 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 4 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 5 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 5 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 6 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 6 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 7 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 7 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 8 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 8 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 9 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 9 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 10 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 10 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 11 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 11 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 12 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 12 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 13 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 13 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 14 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 14 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 15 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 15 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 16 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 16 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 17 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 17 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 18 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς ο άρθρο 18 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 19 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 19 έγινε δεκτό ως έχει κατά πλειοψηφία.
    Ερωτάται το Τμήμα: Γίνεται δεκτό το άρθρο 20 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 20 έγινε δεκτό ως έχει κατά πλειοψηφία.
    Ερωτάται το Τμήμα: Γίνεται δεκτό το άρθρο 21 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 21 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 22 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 22 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 23 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 23 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 24 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 24 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 25 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 25 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 26 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 26 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 27 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 27 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 28 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 28 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 29 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 29 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 30 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 30 έγινε δεκτό ως έχει κατά πλειοψηφία.
    Ερωτάται το Τμήμα: Γίνεται δεκτό το άρθρο 31 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 31 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 32 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 32 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 33 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 33 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 34 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 34 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 35 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 35 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 36 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 36 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 37 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 37 έγινε δεκτό ως έχει κατά πλειοψηφία.
    Ερωτάται το Τμήμα: Γίνεται δεκτό το άρθρο 38 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 38 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 39 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 39 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 40 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 40 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 41 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 41 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 42 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 42 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 43 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 43 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 44 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 44 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 45 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 45 έγινε δεκτό ως έχει κατά πλειοψηφία.
     Ερωτάται το Τμήμα: Γίνεται δεκτό το άρθρο 46 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 46 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 47 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 47 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 48 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 48 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 49 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 49 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 50 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 50 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 51 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 51 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 52 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 52 έγινε δεκτό ως έχει κατά πλειοψηφία.
     Ερωτάται το Τμήμα: Γίνεται δεκτό το άρθρο 53 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 53 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 54 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 54 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 55 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 55 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 56 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 56 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 57 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 57 έγινε δεκτό ως έχει κατά πλειοψηφία.
    Ερωτάται το Τμήμα: Γίνεται δεκτό το άρθρο 58 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 58 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 59 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 59 έγινε δεκτό ως έχει κατά πλειοψηφία. 
    Ερωτάται το Τμήμα: Γίνεται δεκτό το άρθρο 60 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΓΚΑΤΖΗΣ: Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 60 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 61 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 61 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 62 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 62 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 63 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 63 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 64 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 64 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 65 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 65 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 66 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 66 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 67 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 67 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 68 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 68 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 69 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 69 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 70 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 70 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 71 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 71 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 72 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 72 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 73 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 73 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 74 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 74 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 75 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 75 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 76 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 76 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 77 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 77 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 78 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 78 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 79 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 79 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 80 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 80 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 81 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 81 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 82 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 82 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 83 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 83 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 84 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 84 έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 85 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 85 έγινε δεκτό ως έχει κατά πλειοψηφία.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      Με τη συναίνεση του Τμήματος και ώρα 14.10΄ λύεται η συνεδρίαση για σήμερα το απόγευμα ημέρα Πέμπτη 2 Αυγούστου 2007 και ώρα 15.30΄ με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας: και Οικονομικών «Αγορές χρηματοπιστωτικών μέσων και άλλες διατάξεις». 
      
      Η ΠΡΟΕΔΡΟΣ 						ΟΙ ΓΡΑΜΜΑΤΕΙΣ



Συνεδρίαση 2/8/2007                                                             σελ. 3

Τελευταία Αποθήκευση:	21/8/2007 11:58:00 πμ	Από:	Kd
Εκτυπώθηκε:	21/8/2007 11:59:00 πμ

