 ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΛΔ΄

Τρίτη 22 Μαΐου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν άτομα του Συλλόγου Φουρνιωτών Λασιθίου, σελ.
3. Επί Διαδικαστικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
Προς τον Υπουργό Πολιτισμού σχετικά με την κατασκευή χλοοτάπητα στο γήπεδο του Δήμου Αγιάσου Λέσβου, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εμπορικής Ναυτιλίας: «Συνεταιρισμοί θαλάσσιας, αλληλασφάλισης και άλλες διατάξεις αρμοδιότητας Υπουργείου Εμπορικής Ναυτιλίας», σελ.
2. Ψήφιση επί της αρχής, των άρθρων και του συνόλου του σχεδίου νόμου του Υπουργείου Τουριστικής Ανάπτυξης: 
α) «Κύρωση του Πρωτοκόλλου μεταξύ της Ελληνικής Δημοκρατίας και της Μεγάλης Σοσιαλιστικής Λαϊκής Λιβυκής Αραβικής Τζαμαχιρίας για Συνεργασία στον τομέα του Τουρισμού», σελ.
β) «Κύρωση του Μνημονίου Κατανόησης για συνεργασία στον τομέα του τουρισμού μεταξύ του Υπουργείου Τουριστικής Ανάπτυξης της Ελληνικής Δημοκρατίας και του Υπουργείου Τουρισμού και Αθλητισμού του Βασιλείου της Ταϋλάνδης», σελ.
γ) «Κύρωση της Συμφωνίας για συνεργασία στον τομέα του Τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κορέας», σελ.
3. Ψήφιση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση της Συμφωνίας μεταξύ του Υπουργείου Δημοσίας Τάξεως της Ελληνικής Δημοκρατίας και του Υπουργείου Εσωτερικών της Αλβανικής Δημοκρατίας για τη συνεργασία των Πυροσβεστικών Σωμάτων των δύο χωρών σε θέματα αρμοδιότητάς τους», σελ.
4. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Τουριστικής Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Πακιστάν για Συνεργασία στον τομέα του Τουρισμού», σελ.
5. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Πακιστάν, περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος», σελ.
6. Ψήφιση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Ευρωπαϊκού Οργανισμού για την Ασφάλεια Δικτύων και Πληροφοριών», σελ.
7. Συζήτηση επί της αρχής του σχεδίου νόμου του Υπουργείου Εθνικής Παιδείας και Θρησκευμάτων: «Δημιουργία Φορέα Διαχείρισης Ολοκληρωμένου Προγράμματος Δια Βίου Μάθησης, ρύθμιση θεμάτων ιδιωτικής εκπαίδευσης και φορέων εποπτείας Υπουργείου Εθνικής Παιδείας και Θρησκευμάτων και άλλες διατάξεις», σελ.

ΟΜΙΛΗΤΕΣ
Α. Επί Διαδικαστικού Θεέματος:
ΚΕΓΚΕΡΟΓΛΟΥ Β., σελ.
ΜΠΕΝΑΚΗ-ΨΑΡΟΥΔΑ Α., σελ.
ΠΑΠΑ’Ι’ΩΑΝΝΟΥ Μ., σελ.
 ΣΤΡΑΤΑΚΗΣ Ε., σελ.
ΤΡΑΓΑΚΗΣ Ι., σελ.

Β. Επί των αναφορών και ερωτήσεων:
ΟΡΦΑΝΟΣ Γ., σελ.
ΣΚΟΠΕΛΙΤΗΣ Σ., σελ.

Γ. Επί του σχεδίου νόμου του Υπουργείου Εμπορικής Ναυτιλίας:
ΜΑΓΓΙΝΑΣ Β., σελ.

Δ. Επί του σχεδίου νόμου του Υπουργείου Τουριστικής Ανάπτυξης:
ΣΚΥΛΛΑΚΟΣ Α., σελ.

Ε. Επί του σχεδίου νόμου του Υπουργείου Δημόσιας Τάξης:
ΚΟΥΒΕΛΗΣ Φ., σελ.
ΜΑΝΩΛΑΚΗΣ Α., σελ.
ΠΟΛΥΔΩΡΑΣ Β., σελ.
ΣΚΥΛΛΑΚΟΣ Α., σελ.

ΣΤ. Επί του σχεδίου νόμου του Υπουργείου Εθνικής Παιδείας και Θρησκευμάτων:
ΑΛΑΒΑΝΟΣ Α., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Ν., σελ.
ΙΩΑΝΝΙΔΗΣ Ι., σελ.
ΚΑΤΣΙΦΑΡΑΣ Α., σελ.
ΚΕΓΚΕΡΟΓΛΟΥ Β., σελ.
ΜΑΝΩΛΙΑ Χ., σελ.
ΜΕΡΕΝΤΙΤΗ Α., σελ.
ΜΠΟΛΑΡΗΣ Μ., σελ.
ΜΠΟΥΓΑΣ Ι., σελ.
ΠΑΠΑ’Ι’ΩΑΝΝΟΥ Μ., σελ.
ΣΓΟΥΡΙΔΗΣ Π., σελ.
ΤΑΛΙΑΔΟΥΡΟΣ Σ., σελ.
ΤΑΣΟΥΛΑΣ Κ., σελ.
ΤΖΙΜΑΣ Μ., σελ.
ΧΟΥΡΜΟΥΖΙΑΔΗΣ Γ., σελ.
ΧΡΥΣΗΣ Β., σελ.


      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΡΛΔ΄
      Τρίτη 22 Μαΐου 2007
      
      Αθήνα, σήμερα στις 22 Μαΐου 2007, ημέρα Τρίτη και ώρα 18.19΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ -ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Εμμανουήλ Στρατάκη, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής A΄ Αθηνών κ. ΕΛΕΝΑ ΚΟΥΝΤΟΥΡΑ κατέθεσε αναφορά με την οποία ο κ. Γεώργιος Γιοβάνης, ελεγκτής παραγωγής Ε.Α.Β. ζητεί να ενταχθεί σε τεχνικό φορέα της εταιρείας με την ειδικότητα του επιθεωρητή ποιοτικής διασφάλισης.
      2) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Νίκαιας Λάρισας ζητεί να αποζημιωθούν οι παραγωγοί της περιοχής του, που οι καλλιέργειές τους επλήγησαν από την ανομβρία.
      3) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Δήμος Τυμπακίου Ηρακλείου ζητεί την επαναλειτουργία του καταστήματος Ο.Τ.Ε. στο Τυμπάκι.
      4) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται η αναστολή λειτουργίας του πεδίου βολής Παλαιοχωρίου στο Δήμο Γαστούνης Ηλείας.
      5) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται η δημιουργία τεχνητού μόλου στο Κουνουπέλι του Δήμου Βουπρασίας Ηλείας.
      6) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ζητεί να ενημερωθεί σχετικά με την πιθανολογούμενη μείωση κατά 50% της κοινοτικής επιδότησης για τον καπνό, μετά το 2009.
      7) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η κ. ΄Ολγα Παυλίδου, εκπαιδευτικός ζητεί την αλλαγή του νομοθετικού πλαισίου για θέματα διατροφής σε περίπτωση διαζυγίου.
      8) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Συνταξιούχων Αγροτικής Τραπέζης της Ελλάδος ζητεί τη λήψη μεταβατικών μέτρων για την ομαλή μεταφορά των συνταξιοδοτικών στοιχείων του προσωπικού της Α.Τ.Ε. στον κλάδο σύνταξης του Ι.Κ.Α. – Ε.Τ.Α.Μ..
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί να του δοθεί μελέτη που αφορά στην κατασκευή γηπέδου ποδοσφαίρου με στίβο.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι Υπάλληλοι της Δ.Φ. Νεάπολης Λασιθίου ζητούν την ανέγερση στη Νεάπολη του νέου Γενικού Καταστήματος Κράτησης Ανατολικής Κρήτης.
      11) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά με την οποία ο κ. Παναγιώτης Πηλιγκός, εκπαιδευτικός που υπηρετεί στο Ντίσελντορφ διαμαρτύρεται για τις συνθήκες στέγασης του Δημοτικού Σχολείου στο Ντίσελντορφ Γερμανίας.
      12) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά με την οποία το Κ.Α.Π.Η. Δήμου Στρυμονικού Σερρών ζητεί οικονομική ενίσχυση για την κάλυψη λειτουργικών εξόδων του.
      13) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά με την οποία ο Πολιτιστικός Μορφωτικός Σύλλογος Νέας Τυρολόης Σερρών ζητεί την οικονομική στήριξη των πολιτιστικών δραστηριοτήτων του.
      14) Ο Βουλευτής Ιωαννίνων κ. ΕΥΑΓΓΕΛΟΣ ΑΡΓΥΡΗΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί την ανακατανομή των φωτοβολταϊκών  σταθμών ηλεκτρικής ενέργειας στην Ήπειρο.
      15) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Περιφερειακό Συμβούλιο Ιδιοκτητών Ταξί και Αγοραίων Ηπείρου ζητεί να μη συλλαμβάνονται οι οδηγοί ταξί και να μην παρακρατούνται τα οχήματά τους για ακούσια μεταφορά οικονομικών μεταναστών.
      16) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Πανελλήνια Ένωση Αποφοίτων Ωδείων και Μουσικών Δημόσιας Εκπαίδευσης ζητεί τη διενέργεια ξεχωριστού διαγωνισμού Α.Σ.Ε.Π. για θέσεις μουσικών ειδικεύσεων.           
      17) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Συντονιστικό Όργανο Ενώσεων Εκπαιδευτικών Μουσικής ζητεί να διενεργηθεί διαγωνισμός από το Α.Σ.Ε.Π. για την κάλυψη των αναγκών και την κατοχύρωση της εργασίας των συμβασιούχων μουσικών εκπαιδευτικών.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1 Στην με αριθμό 6895/17-4-07 ερώτηση του Βουλευτή κ. Κυριάκου Μητσοτάκη δόθηκε με το υπ’ αριθμ.ΤΚΕ/Φ2/11510/8-5-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμ. 6895/17.4.2007 που κατέθεσε στη Βουλή ο βουλευτής κ. Κυριάκος Μητσοτάκης με θέμα : «Απαραίτητη η ίδρυση δεύτερου ΚΕΠ στην Αγία Παρασκευή» σας γνωρίζουμε τα εξής:
      1) Με την αριθμ. ΔΟΛΚΕΠ/Φ1/10/17829 (ΦΕΚ 1313/Β/14-9-2006) Απόφαση του Υφυπουργού Εσωτερικών, Δημόσιας Διοίκησης και Αποκέντρωσης «Έναρξη λειτουργίας Παραρτήματος Κέντρου Εξυπηρέτησης Πολιτών στο Δήμο Αγίας Παρασκευής του Νομού Αττικής» ιδρύθηκε παράρτημα στο ΚΕΠ Δήμου Αγ. Παρασκευής με ενδεικτική ημερομηνία λειτουργίας την 1-9-2006 στην περιοχή Κοντόπευκο.
      2) Με το αριθμ. ΟΔΕ ΚΕΠ/12911/11-8-2006 εγκρίθηκε η πίστωση 90.000 ευρώ για την κάλυψη δαπανών που αφορούν σε οικοδομικές εργασίες και στην αγορά εξοπλισμού του υπό ίδρυση ΚΕΠ.
      3) Λόγω αδυναμίας εξεύρεσης από το Δήμο Αγ. Παρασκευής κατάλληλου χώρου για τη στέγαση του Παραρτήματος, στην περιοχή Κοντόπευκο το Δημοτικό Συμβούλιο Αγ. Παρασκευής, με την αριθμ. 79/21-2-2007 απόφαση του, προσδιόρισε ότι η στέγαση του Παραρτήματος του ΚΕΠ θα πραγματοποιηθεί στο κέντρο της περιοχής πάνω από τη Λ. Μεσογείων (ευρύτερη περιοχή Νέας Ζωής -Αγ. Ιωάννη).
      4) Η λειτουργία του Παραρτήματος θα ξεκινήσει όταν ολοκληρωθούν από το Δήμο Αγ. Παρασκευής όλες οι απαραίτητες ενέργειες, για τη μίσθωση και διαμόρφωση του χώρου που θα στεγαστεί τούτο, την προμήθεια του κατάλληλου εξοπλισμού και τη λειτουργική διασύνδεση του ΚΕΠ με το ηλεκτρονικό σύστημα διαχείρισης e-ΚΕΠ.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      2. Στην με αριθμό 6872/17-4-07 ερώτηση των Βουλευτών κυρίων Ροδούλας Ζήση και Αικατερίνη Περλεπέ- Σηφουνάκη δόθηκε με το υπ’ αριθμ. 1200/11-5-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην «παραπάνω ερώτηση που κατέθεσαν οι Βουλευτές κ.κ.. Ρ. Ζήση, Α. Περλεπέ- Σηφουνάκη, σας πληροφορούμε τα εξής:
      Ο Καν. (ΕΚ) 1967/2006 του Συμβουλίου «σχετικά με μέτρα διαχείρισης για τη βιώσιμη εκμετάλλευση των αλιευτικών πόρων στη Μεσόγειο Θάλασσα, την τροποποίηση του Καν.(ΕΟΚ) 2847/93 και την κατάργηση του Καν.(ΕΚ) 1626/94» ισχύει ένα μήνα μετά τη δημοσίευσή του, δηλαδή από 29/1/2007.
      Ο Κανονισμός αυτός, εφαρμόζεται:
      1. Στη διατήρηση, τη διαχείριση και την εκμετάλλευση έμβιων υδρόβιων πόρων όπου διεξάγονται τέτοιες δραστηριότητες:
      α) στα ύδατα της Μεσογείου, τα οποία υπάγονται στην κυριαρχία ή τη δικαιοδοσία των Κρατών-Μελών
      β) από κοινοτικά αλιευτικά σκάφη στα διεθνή ύδατα της Μεσογείου γ) από υπηκόους Κρατών-Μελών στη Μεσόγειο θάλασσα.
      2. Στην εμπορία αλιευτικών προϊόντων που αλιεύονται στη Μεσόγειο θάλασσα.
      Στο νέο Κανονισμό περιλαμβάνονται διατάξεις οι οποίες εφαρμόζονται άμεσα από 29/1/2007 καθώς και διατάξεις για την εφαρμογή των οποίων απαιτείται η έκδοση κανονιστικής πράξης.
      Ήδη έχουν εκδοθεί οι αριθ. 162570/12-01-2007 και 162612/17-012007 Υπουργικές αποφάσεις που καθορίζουν την κατά παρέκκλιση λειτουργία των αλιευτικών εργαλείων «Γρίπος που σύρεται από σκάφος» ή τράτα ή βιντζότρατα μέχρι 31 Μαΐου 2010 και δίχτυα τράτας (μηχανότρατα σύμφωνα με το β.δ/γμα 917/1966) και γρι γρί μέχρι 31 Δεκεμβρίου 2007, αντίστοιχα.
      Στο πλαίσιο σχεδίων διαχείρισης σύμφωνα με το άρθρο 19 του ίδιου Κανονισμού, υπάρχει η δυνατότητα εφαρμογής παρεκκλίσεων από τα προβλεπόμενα στο άρθρο 13 του Κανονισμού (παρ.5) που αφορούν την ελάχιστη απόσταση και τα βάθη για τη χρήση αλιευτικών εργαλείων και ειδικότερα τα αναφερόμενα στις παραγράφους 1 και 2 του άρθρου 13, δηλαδή:
      Τα σχέδια διαχείρισης που αφορούν όλες τις παρεκκλίσεις θεσπίζονται από 31 Δεκεμβρίου 2007, εφόσον έχουν κοινοποιηθεί στην Επιτροπή μέχρι 30 Σεπτεμβρίου 2007, συνοδευόμενες από επικαιροποιημένα επιστημονικά και τεχνικά δικαιολογητικά στοιχεία. Σε άλλη περίπτωση υποβολής σχεδίων διαχείρισης, απαιτείται η κοινοποίηση στην Επιτροπή έξι (6) μήνες πριν από την προβλεπόμενη ημερομηνία έναρξης της ισχύος τους. Η Επιτροπή εάν βάσει των κοινοποιήσεων που παρέχουν τα Κράτη-Μέλη ή βάσει νέων επιστημονικών υποδείξεων θεωρεί ότι δεν πληρούνται οι όροι για παρέκκλιση, μπορεί αφού συμβουλευθεί το ενδιαφερόμενο Κράτος-Μέλος να του ζητήσει να τροποποιήσει την παρέκκλιση ή μπορεί να προτείνει στο Συμβούλιο κατάλληλα μέτρα για την προστασία των πόρων και του περιβάλλοντος.
      Η Δ/νση Αλιείας του Υπουργείου Αγροτικής Ανάπτυξης και Τροφίμων προκειμένου να διασφαλίσει μία συνέχεια στους όρους διενέργειας αλιείας και θεωρώντας ότι η λήψη οποιωνδήποτε ρυθμιστικών μέτρων αλιείας που πέραν από της περιβαλλοντικής έχουν και κοινωνική και οικονομική διάσταση, θα πρέπει απαραίτητα να στοιχειοθετούνται από τεκμηριωμένα επιστημονικά στοιχεία και δεδομένα, υποχρέωση που υπαγορεύεται και από τον «βασικό» Κανονισμό της Κοινής Αλιευτικής Πολιτικής (ΚΑλΠ), Καν.(ΕΚ) 2371/2002 (άρθρο 2), «για την διατήρηση και την βιώσιμη εκμετάλλευση των αλιευτικών πόρων στο πλαίσιο της Κοινής Αλιευτικής Πολιτικής», κάλεσε τους ενδιαφερόμενους φορείς να υποβάλλουν τις προτάσεις τους, προκειμένου να προβεί στις απαραίτητες ενέργειες που θα επιτρέψουν τη θέσπιση νέων μέτρων μέχρι 31 Δεκεμβρίου 2007, ημερομηνία λήξης ισχύος της αριθ.162612/12-01-2007 Απόφασης του Υπουργού Αγροτικής Ανάπτυξης και Τροφίμων για τα παραπάνω εργαλεία.
      Ήδη έχουν υποβληθεί στη Δ/νση Θαλάσσιας Αλιείας του Υπουργείου Αγροτικής Ανάπτυξης και Τροφίμων πολλές προτάσεις για εφαρμογή σχεδίων διαχείρισης οι οποίες θα αξιολογηθούν προκειμένου να εισηγηθεί η ως άνω υπηρεσία για την ανάθεση εκπόνησης των απαραίτητων μελετών.
      Επειδή οι επαγγελματικές άδειες αλιείας των σκαφών ισχύουν για ολόκληρη την ελληνική επικράτεια και πρέπει να δοθούν ίσες ευκαιρίες σε όλους τους ιδιοκτήτες των αλιευτικών σκαφών που δραστηριοποιούνται με το συγκεκριμένο αλιευτικό εργαλείο χωρίς αυτό να αποβαίνει σε βάρος της λειτουργίας άλλων αλιευτικών εργαλείων που δραστηριοποιούνται στις ίδιες θαλάσσιες περιοχές και επειδή στις περιοχές που τελικά θα επιλεγούν για την εφαρμογή παρεκκλίσεων θα πρέπει το Κράτος-Μέλος να εξασφαλίζει επαρκή επιστημονική παρακολούθηση, η υιοθέτηση μέτρων που καλύπτουν όσο το δυνατόν μεγαλύτερη επιφάνεια των εθνικών χωρικών υδάτων, εφόσον αυτό είναι εφικτό, είναι η καλύτερη επιλογή.
      Για την επιλογή των περιοχών που θα προωθηθούν παρεκκλίσεις, θα ληφθεί υπόψη ο αριθμός των σκαφών που πρόκειται να επωφεληθούν των παρεκκλίσεων, ενδεχόμενα και άλλοι λόγοι που συνηγορούν στη λήψη ειδικών μέτρων στη συγκεκριμένη περιοχή (εθνικοί σε περίπτωση περιορισμού των αλιευτικών πεδίων κλπ), η διαθεσιμότητα των επιστημονικών στοιχείων που θα επιτρέψει την άμεση υλοποίηση των μέτρων, η κατάσταση του αλιευτικού αποθέματος που αποτελεί το αντικείμενο της παρέκκλισης καθώς και το ενδεχόμενο το απόθεμα αυτό να αποτελεί στόχο διαφορετικών αλιευτικών εργαλείων προκειμένου να αποφευχθούν αντιπαραθέσεις μεταξύ αλιέων που δραστηριοποιούνται στην ίδια περιοχή με διαφορετικά αλιευτικά εργαλεία.
      Ο Υπουργός
      Ε. ΜΠΑΣΙΑΚΟΣ»
      3. Στην με αριθμό 6929/18-4-07 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. ΥΠΠΟ/ΓΡ.ΥΠ/Κ.Ε./472/8.5.07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 6929/18.04.07 ερώτησης του Βουλευτή κ. Αθανάσιου Λεβέντη, σας πληροφορούμε ότι:
      Το Υπουργείο Πολιτισμού έχει από χρόνια συστήσει ειδική επιστημονική επιτροπή στο πλαίσιο του Ταμείου Διαχείρισης Πιστώσεων για την Εκτέλεση Αρχαιολογικών Έργων, προκειμένου το μνημείο, που είναι εκτεθειμένο σε εξαιρετικά δυσμενείς καιρικές συνθήκες, να τύχει της αρμόζουσας προστασίας και φροντίδας.
      Μετά από μια μακρά περίοδο έρευνας και μελέτης, κατά την οποία πραγματοποιήθηκαν σημαντικές εργασίες συντήρησης και προστασίας (όπως εγκατάσταση αντισεισμικού ικριώματος, τοποθέτηση προσωρινού στεγάστρου), ξεκίνησε το 2001 η επέμβαση στο μνημείο, και συγκεκριμένα στο βόρειο πτερό, η οποία συνεχίζεται χωρίς διακοπή μέχρι σήμερα παρά τις σημαντικές δυσκολίες (απομακρυσμένο της θέσης, δυσμενείς καιρικές συνθήκες μεγάλο μέρος του χρόνου). Θα πρέπει να αναφερθεί ότι έχει ήδη πραγματοποιηθεί η αποκατάσταση και ενίσχυση της θεμελίωσης στη βόρεια πλευρά του μνημείου, καθώς και η επανατοποθέτηση των λίθων της ευθυντηρίας, ενώ τους επόμενους μήνες ολοκληρώνεται η πρώτη φάση του έργου με την επανατοποθέτηση των λίθων των δύο πρώτων αναβαθμών της κρηπίδας.
      Η πρώτη φάση του έργου αποκατάστασης του βόρειου πτερού χρηματοδοτείται, από τον Ιανουάριο του 2000 έως το Μάιο του 2007, από πιστώσεις κονδυλίων του Γ΄ Κ.Π.Σ., με μικρή συμμετοχή Εθνικών Πόρων.
      Για την άμεση συνέχιση της προγραμματισμένης επέμβασης αποκατάστασης και την υλοποίηση της δεύτερης φάσης του έργου, η οποία περιλαμβάνει κυρίως την αποκατάσταση και επαναφορά στο μνημείο των λίθων του στυλοβάτη, των κιόνων και των επιστυλίων της βόρειας πλευράς, έχει κατατεθεί από την Επιστημονική Επιτροπή Συντήρησης Ναού Επικούριου Απόλλωνα Βασσών στην Περιφέρεια Δυτικής Ελλάδας, μέσω του τροποποιημένου Τεχνικού Δελτίου Έργου, αίτημα συμπληρωματικής χρηματοδότησης του έργου ύψους 1.200.000,00 ευρώ. Σε περίπτωση που δεν εξασφαλιστεί η δυνατότητα της παραπάνω χρηματοδότησης, το Τ.Δ.Π.Ε.Α.Ε. έχει υποβάλει σχετική πρόταση και στην Υπηρεσία Διαχείρισης Επιχειρησιακού Προγράμματος «Πολιτισμός».
      Στην προαναφερθείσα συμπληρωματική χρηματοδότηση προβλέπεται, μεταξύ άλλων δαπάνη για την πρόσληψη επιστημονικού και εργατοτεχνικού προσωπικού, με στόχο την κάλυψη των διαρκώς αυξανόμενων αναγκών του έργου λόγω της προόδου των εργασιών. Επιπλέον βάσει των διατάξεων του ΠΔ 164/2004 τακτοποιούνται σε θέσεις αορίστου χρόνου κάποιοι από τους εργαζόμενους στο έργο (τόσο επιστημονικό - διοικητικό, όσο και εργατικό προσωπικό), εξασφαλίζοντας μερικώς την στελέχωση της Επιστημονικής Επιτροπής.
      Τέλος σχετικά με την επαναφορά των πλακών της ζωοφόρου του ναού του Επικούρειου Απόλλωνα που βρίσκονται στο βρετανικό Μουσείο, θα πρέπει να σημειωθεί ότι δεν τέθηκε θέμα από το Υπουργείο Πολιτισμού γιατί υπήρχε η πεποίθηση ότι θα αποδυναμώσει το κύριο αίτημά του, την επιστροφή των Ελγινείων μαρμάρων του Παρθενώνα.
      Το Υπουργείο Πολιτισμού και το ΤΑΠΑ έχουν λάβει μέριμνα για την τουριστική αξιοποίηση του χώρου, καθώς έχει κατασκευασθεί αναψυκτήριο, το οποίο σύντομα θα εκμισθωθεί και θα λειτουργήσει για την καλύτερη εξυπηρέτηση των επισκεπτών (έχει ήδη δημοπρατηθεί από το ΤΑΠΑ). Σύντομα η Επιτροπή Συντήρησης Επικουρίου σε συνεργασία με τη Ζ΄ ΕΠΚΑ θα δημιουργήσει μικρή έκθεση στις εγκαταστάσεις εξυπηρέτησης κοινού στο Ναό, η οποία θα περιλαμβάνει τις εξής θεματικές ενότητες: α) ιστορία - μαρτυρίες περιηγητών, β) αρχιτεκτονική ναού - γλυπτός διάκοσμος, γ) παλαιότερες αναστηλώσεις, ανασκαφική έρευνα, σύγχρονες επεμβάσεις και δ) το πρόσφατο αναστηλωτικό έργο (2001 - 2007). Επιπρόσθετα η Ζ΄ ΕΠΚΑ έχει διενεργήσει και υλοποιεί ανασκαφικές εργασίες στην ευρύτερη περιοχή του Επικουρίου (στην κοινότητα Περιβολίων στη θέση «Διάσελλο», στην κοινότητα Φιγαλείας στη θέση Κορδομπούλι και αλλού), θέλοντας να δημιουργήσει ένα δίκτυο οργανωμένων αρχαιολογικών χώρων, ενταγμένων στο φυσικό περιβάλλον. Προκειμένου αυτό το όραμα να καταστεί πραγματικότητα, έχουμε υποβάλει και σχετική πρόταση για ένταξη του έργου στη Δ' Προγραμματική Περίοδο.
      Η αρμόδια εφορεία του Υπουργείου Πολιτισμού συμμετείχε ενεργά στη διοργάνωση της έκθεσης «Φύση και Πολιτισμός» που οργανώθηκε, σε κτήριο της Ζ΄ ΕΠΚΑ (Συνεδριακό Κέντρο Ολυμπίας) από την «Ηλειακή ΑΕ» και τη Νομαρχιακή Αυτοδιοίκηση Ηλείας για την προβολή των μνημείων της ορεινής Ηλείας, στην οποία κυρίαρχη και εξέχουσα θέση κατείχε ο ναός του Επικουρίου Απόλλωνος.
      Αξίζει να σημειωθεί η κατακόρυφη αύξηση της επισκεψιμότητας του μνημείου την τελευταία τριετία (2004-2006).
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      4.  Στην με αριθμό 6939/18-4-07 ερώτηση του Βουλευτή κ. Νάσου Αλευρά δόθηκε με το υπ’ αριθμ. ΤΚΕ/Φ.2/11514/8-5-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 6939/18-4-07, που κατέθεσε στη Βουλή ο βουλευτής κ. Νάσος Αλευράς, σχετικά με την αξιοποίηση δημοσίων υπαλλήλων αυξημένων τυπικών προσόντων (αποφοίτων Ε.Σ.Δ.Δ. και εν γένει κατόχων διδακτορικών και μεταπτυχιακών τίτλων, σας γνωρίζουμε τα εξής:
      Οι χρόνιες παθογένειες της Δημόσιας Διοίκησης και η έξαρση αυτών ιδίως την τελευταία δεκαετία κατέστησαν επιτακτική την ανάγκη αναμόρφωσης του Ν. 2683/1999 προκειμένου να ενισχυθεί η λειτουργικότητα, η παραγωγικότητα, η διαφάνεια και η αξιοκρατική ανάδειξη των στελεχών της Δημόσιας Διοίκησης.
      Η αναμόρφωση του Ν. 2683/1999 αποτελούσε γενικότερο αίτημα, τόσο της ΑΔΕΔΥ, όσο και των αρμόδιων υπηρεσιών των Υπουργείων, αφού είχε γίνει πλέον αντιληπτό ότι το υπάρχον θεσμικό πλαίσιο επέτρεπε την εκδήλωση και συντήρηση πολλαπλών παθογενειών, οι οποίες αποτελούσαν ανασταλτικό παράγοντα στην προσπάθεια της Δημόσιας Διοίκησης να ανταποκριθεί στις απαιτήσεις του πολίτη.
      Η Κυβέρνηση προκειμένου να στηρίξει τη Δημόσια Διοίκηση και να προωθήσει με επιτυχία τις απαραίτητες διοικητικές μεταρρυθμίσεις, ήδη με τον πρώτο νόμο που έφερε προς ψήφιση στη Βουλή, τον Ν. 3242/2004 (άρθρο 14 παρ. 1), προέβλεψε τη σύσταση Επιτροπής για τη σύνταξη του νέου Υπαλληλικού Κώδικα, με τη διαδικασία του άρθρου 76 παρ. 6 του Συντάγματος.
      Η Επιτροπή αυτή συγκροτήθηκε με την υπ' αριθμ. ΔΙΔΚ/Φ.38/17602/23.8.2004 απόφαση του Υπουργού Εσωτερικών, Δημόσιας Διοίκησης και Αποκέντρωσης (ΦΕΚ Β΄ 1292), υπό την προεδρία του Γενικού Γραμματέα Δημόσιας Διοίκησης και Ηλεκτρονικής Διακυβέρνησης και με τη συμμετοχή δύο (2) Συμβούλων του ΣτΕ, του Νομικού Συμβούλου του Κράτους στη Γ.Γ.Δ.Δ.&Η.Δ., δύο (2) Καθηγητών Δημοσίου Δικαίου, ανώτατων στελεχών της Γ.Γ.Δ.Δ.&Η.Δ. και δύο (2) εκπροσώπων της ΑΔΕΔΥ.
      Επισημαίνεται ότι ο νέος Υπαλληλικός Κώδικας, ολοκληρώθηκε με συναινετικές, στη συντριπτική πλειοψηφία των διατάξεων, διαδικασίες, ύστερα από μία γόνιμη συνεργασία με την ΑΔΕΔΥ.
      Με το νέο Υπαλληλικό Κώδικα καθιερώνεται για πρώτη φορά ένα αντικειμενικό σύστημα επιλογής των προϊσταμένων οργανικών μονάδων με την εισαγωγή αντικειμενικών κριτηρίων τα οποία βασίζονται στα επαγγελματικά - τεχνικά προσόντα, στην εργασιακή - διοικητική εμπειρία και στις ικανότητες - δεξιότητες των υπαλλήλων και αξιολογούνται βάσει συγκεκριμένων μορίων.
      Όσον αφορά στους αποφοίτους της Εθνικής Σχολής Δημόσιας Διοίκησης (Ε.Σ.Δ.Δ.) και της Εθνικής Σχολής Τοπικής Αυτοδιοίκησης (Ε.Σ.Τ.Α.), με το νέο Υ. Κ προβλέπεται προβάδισμα εννέα (9) ετών έναντι των λοιπών υπαλλήλων (εισαγωγικός βαθμός Β΄, υπολογισμός του χρόνου φοίτησης στην Ε.Σ.Δ.Δ. ή Ε.Σ.Τ.Α. ως πλεονάζων στο Βαθμό Β΄). Επίσης προβλέπεται η προσμέτρηση για τους αριστούχους ενός επιπλέον έτους στον βαθμό αυτό, ήτοι για τους αριστούχους προβάδισμα δέκα (10) ετών έναντι των λοιπών υπαλλήλων. Επιπλέον, η αποφοίτηση από την Ε.Σ.Δ.Δ. ή Ε.Σ.Τ.Α. μοριοδοτείται κατά την κρίση για επιλογή προϊσταμένων οργανικών μονάδων με 120, 100 ή 130 μόρια για τις θέσεις προϊσταμένων οργανικών μονάδων γενικών διευθύνσεων, διευθύνσεων και τμημάτων αντίστοιχα.
      Ο νέος Υ.Κ. εισάγει επίσης ευνοϊκότερες ρυθμίσεις και για τους κατόχους διδακτορικού διπλώματος σε σχέση με τον προϊσχύοντα Υ.Κ, καθιερώνοντας ως εισαγωγικό βαθμό για τους κατόχους διδακτορικού διπλώματος το βαθμό Γ και μειώνοντας επιπλέον και το χρόνο βαθμολογικής εξέλιξής τους κατά δύο (2) έτη, δηλαδή το συνολικό όφελος κατά τη βαθμολογική εξέλιξή τους είναι τέσσερα (4) έτη. Επίσης, η κατοχή διδακτορικού διπλώματος μοριοδοτείται κατά την κρίση για επιλογή προϊσταμένων οργανικών μονάδων με 200, 180, ή 180 μόρια για τις θέσεις προϊσταμένων οργανικών μονάδων γενικών διευθύνσεων, διευθύνσεων και τμημάτων αντίστοιχα.
      Με το νέο λοιπόν Υ. Κ. προωθείται η αξιοκρατική ανάδειξη των στελεχών της Δημόσιας Διοίκησης, με ιδιαίτερη μάλιστα έμφαση στο προσωπικό με αυξημένα τυπικά προσόντα και εξειδικευμένες γνώσεις, όπως είναι οι απόφοιτοι της Ε.Σ.Δ.Δ. ή Ε.Σ.Τ.Α. και οι κάτοχοι διδακτορικού διπλώματος.
      Επιπροσθέτως, όσον αφορά στα άρθρα του Υ.Κ. τα σχετικά με τη μοριοδότηση, οι όποιες αλλαγές επήλθαν, έγιναν κατόπιν συμφωνίας με την ΑΔΕΔΥ και με έγκριση της Επιτροπής (Πρακτικό της 26ης Απριλίου 2006). Η κατανομή των μορίων ήταν αποτέλεσμα των πιλοτικών εφαρμογών (σενάρια προσομοίωσης) που διεξήχθησαν βάσει εφαρμογής που αναπτύχθηκε ειδικά γι' αυτό τον λόγο, προκειμένου η βαρύτητα του κάθε κριτηρίου μέσα στο συνολικό ποσοστό βαρύτητας της κάθε ομάδας κριτηρίων στο σύνολο της βαθμολογίας να οδηγήσει σ' ένα ισορροπημένο σύστημα μοριοδότησης, το οποίο να είναι αποδεκτό από το σύνολο του δημοσιοϋπαλληλικού σώματος, όπως αυτό εκφράζεται από την ΑΔΕΔΥ, η οποία κι έχει επικροτήσει απολύτως την μοριοδότηση των επιμέρους κριτηρίων.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      5. Στην με αριθμό 5845/19-3-07 ερώτηση του Βουλευτή κ. Δημητρίου Πιπεργιά  δόθηκε με το υπ’ αριθμ. 210/7-5-07 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση της αριθ. πρωτ. 5845/19-03-2007 ερώτησης του Βουλευτή κ. Δ. Πιπεργιά που κατατέθηκε στην Βουλή των Ελλήνων και μας διαβιβάσθηκε με το ανωτέρω σχετικό, σας γνωρίζουμε τα ακόλουθα:
      1. Τα θέματα μελέτης και εκτίμησης περιβαλλοντικών επιπτώσεων, βαθμού ρύπανσης μόλυνσης των αποδεκτών (έδαφος, νερό, αέρας), χρήσης του αποδέκτη, καθορισμού προτύπων (Standards), εκφεύγουν των αρμοδιοτήτων του ΥΕΝ.
      2. Η απόρριψη μεταλλευτικών σκουριών από το εργοστάσιο της «ΛΑΡΚΟ» στον Βόρειο Ευβοϊκό Κόλπο καθώς και τυχόν επιπτώσεις στον όρμο της Λάρυμνας ερευνώνται τα τελευταία 25 χρόνια με δειγματοληψίες του Ελληνικού Κέντρου Θαλασσίων Ερευνών (ΕΛ.ΚΕ.Θ.Ε), το οποίο εποπτεύεται από το Υπουργείο Ανάπτυξης και σύμφωνα με σχετική υπουργική απόφαση έχει υποχρέωση για τη μελέτη της απόρριψης των σκουριών στη θαλάσσια περιοχή καθώς και την κοινοποίηση των συμπερασμάτων των ερευνών στις αρμόδιες Αρχές.
      Σύμφωνα με την ετήσια τεχνική έκθεση του ερευνητικού προγράμματος «Έρευνα των Περιβαλλοντικών Επιπτώσεων από την απόρριψη της σκουριάς στον Βόρειο Ευβοϊκό Κόλπο», για τους βενθικούς και βενθοπελαγικούς οργανισμούς και με βάση την αντίληψη των ελεγχόμενων ορίων ρύπων σε τροφή οι μετρηθείσες συγκεντρώσεις των μετάλλων στα αλιεύματα δεν τα καθιστούν επικίνδυνα για τη δημόσια υγεία, ενώ για τα ψάρια των γειτονικών ιχθυοτροφείων οι μετρηθείσες μέσες και ανώτερες συγκεντρώσεις των μετάλλων στα καλλιεργούμενα ψάρια είναι εντός των ασφαλών ορίων κατανάλωσης.
      3. Η Λιμενική Αρχή Χαλκίδας καταβάλλει κάθε δυνατή προσπάθεια στο πλαίσιο των αρμοδιοτήτων της προκειμένου να εξασφαλισθεί και να διατηρηθεί καθαρό το θαλάσσιο περιβάλλον του Βορείου Ευβοϊκού Κόλπου, πραγματοποιώντας συστηματικούς ελέγχους και περιπολίες στην ευρύτερη περιοχή ευθύνης της με χερσαία και πλωτά μέσα που διαθέτει και ελέγχοντας τις παράκτιες εγκαταστάσεις, τα πλοία που καταπλέουν στην περιοχή και άλλες πιθανές πηγές ρύπανσης.
      4. Προκειμένου να επιτευχθεί κατά. το μέγιστο δυνατό η εξασφάλιση της δημόσιας υγείας, κάθε χρόνο προγραμματίζονται από τη Λιμενική Αρχή Χαλκίδας δειγματοληψίες στις περιοχές κολύμβησης του Βορείου Ευβοϊκού Κόλπου, οι οποίες πραγματοποιούνται πάντοτε σε συνεργασία με τις αρμόδιες Διευθύνσεις της Νομαρχιακής Αυτοδιοίκησης της Εύβοιας, της Βοιωτίας και της Φθιώτιδας προς διαπίστωση της καταλληλότητας των υδάτων για λήψη θαλασσίου λουτρού και τα αποτελέσματα γνωστοποιούνται στις ενδιαφερόμενες Υπηρεσίες και στον τύπο.
      Δειγματοληψίες πραγματοποιούνται και στην ευρύτερη περιοχή δικαιοδοσίας της ανωτέρω Λιμενικής Αρχής εφόσον παραστεί έκτακτη ανάγκη, προκειμένου να ενημερωθεί το κοινό για τα αποτελέσματα αλλά και οι αρμόδιες Υπηρεσίες για τη λήψη πρόσθετων μέτρων.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      6. Στην με αριθμό 5749/16-3-07 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 7090Β/3-5-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Αναφορικά με το παραπάνω θέμα και στα πλαίσια των αρμοδιοτήτων του ΥΠΕΧΩΔΕ, σας ενημερώνουμε τα ακόλουθα:
      Το ισχύον νομικό πλαίσιο σύμφωνα με το οποίο γίνεται η έγκριση τοπικών ρυμοτομικών σχεδίων για επείγοντα στεγαστικά προγράμματα (με τις κατάλληλες προϋποθέσεις) έχει ως εξής:
      Ο Ν. 2790/00 και ιδιαίτερα η παρ. 2 του άρθρου 6, όπως συμπληρώθηκε και ισχύει (δηλαδή η παρ. 11 του άρθρου 13 του Ν. 3212/03 καθώς και η παρ. 1 του άρθρου 34 του Ν. 3448/06).
      Σύμφωνα με τα παραπάνω, με Απόφαση Υπουργού δύναται να εγκρίνεται τοπικό ρυμοτομικό σχέδιο για την εκτέλεση επειγόντων στεγαστικών προγραμμάτων αποκατάστασης ειδικών κοινωνικών ομάδων (στις οποίες περιλαμβάνονται και οι Έλληνες Τσιγγάνοι) σε εκτάσεις που διατίθενται από το Δημόσιο, τους Ο.Τ.Α. ή άλλα Ν.Π.Δ.Δ., ή σε εκτάσεις ιδιοκτησίας των προσώπων που υπάγονται στην κοινωνική ομάδα.
      Ο Ν. 1337/83 (όπως τροποποιήθηκε και ισχύει) και ιδιαίτερα το άρθρο 26.
      Σύμφωνα με αυτά, εγκρίνεται με Π.Δ. τοπικό ρυμοτομικό σχέδιο σε εκτός σχεδίου περιοχές, εφόσον το πρόγραμμα στεγαστικής αποκατάστασης κριθεί «κρατικό», ή είναι πρόγραμμα του ΟΕΚ, της ΔΕΠΟΣ κλπ.
      Τέλος, σας γνωρίζουμε ότι υλοποιείται ήδη Ολοκληρωμένο Πρόγραμμα Δράσης για την Κοινωνική Ένταξη των Ελλήνων Τσιγγάνων, υπό την εποπτεία Διυπουργικής Επιτροπής, το οποίο συντονίζεται από τον Υπουργό Εσωτερικών, Δημόσιας Διοίκησης και Αποκέντρωσης.
      Το Πρόγραμμα αυτό εντάσσεται στο Εθνικό Σχέδιο Δράσης για την κοινωνική ενσωμάτωση των ευπαθών ομάδων του πληθυσμού και (παράλληλα με την μεταφορά στην ελληνική νομοθεσία των οδηγιών περί της «αρχής της ίσης μεταχείρισης, ανεξαρτήτως, φυλετικής ή εθνοτικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού») επιχειρεί την καταπολέμηση του κοινωνικού αποκλεισμού και των διακρίσεων.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      7. Στην με αριθμό 5363/9-3-07 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ.Δ15/Γ/οικ./8767/26-4-07 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση  της ανωτέρω ερώτησης που κατέθεσε στη Βουλή των Ελλήνων ο Βουλευτής κ. Μ. Φραγκιαδουλάκης, και όσον αφορά θέματα του Υπουργείου Ανάπτυξης, σας πληροφορούμε τα εξής:
      Α. Στα επενδυτικά προγράμματα που υλοποιούνται από τη Γενική Γραμματεία Βιομηχανίας δεν τίθεται κανένας διαχωρισμός μεταξύ ανδρών και γυναικών ως προς την υποβολή και την υλοποίηση των επενδυτικών σχεδίων. Αντίθετα μάλιστα, υλοποιείται από την Γενική Γραμματεία Βιομηχανίας, μέσω του ΕΟΜΜΕΧ, ειδικό πρόγραμμα για την «Ενίσχυση Γυναικείας Επιχειρηματικότητας»
      Συγκεκριμένα, για την Δράση 2.8.2 «Ενίσχυση Επιχειρηματικότητας Γυναικών» του Ε.Π. «Ανταγωνιστικότητα» επιχορηγούνται μέσω του ΕΟΜΜΕΧ έργα που προτείνονται από γυναίκες ηλικίας 18 έως 55 ετών, με σκοπό τη δημιουργία νέων επιχειρήσεων σε τομείς της μεταποίησης και των υπηρεσιών.
      Η παραπάνω δράση συνδράμει στην οικονομική ανεξαρτησία των γυναικών καθώς και στην ισότιμη εκπροσώπησή τους στον τομέα της επιχειρηματικότητας.
      Βάσει των στοιχειών των τριών πρώτων κύκλων του Προγράμματος έχουν ενταχθεί 1.222 επενδυτικές προτάσεις με συνολικό προϋπολογισμό 97,5 εκ. ευρώ τα οποία επιχορηγούνται από το Υπουργείο Ανάπτυξης και το ΕΤΠΑ με ποσοστό 50%. Μέχρι και σήμερα έχουν ολοκληρωθεί 183 έργα ενώ τα υπόλοιπα είναι σε εξέλιξη.
      Με σκοπό την ενθάρρυνση των γυναικών για εκκίνηση επιχειρηματικής δραστηριότητας το Υπουργείο Ανάπτυξης προκήρυξε το Φεβρουάριο του 2005 νέο κύκλο υποβολής προτάσεων (Δ' Κύκλος) αυξάνοντας το ποσοστό επιχορήγησης σε 55% και διευρύνοντας το πεδίο των επιλέξιμων δραστηριοτήτων σε νέους τομείς υπηρεσιών.
      Στο νέο κύκλο του Προγράμματος «Ενίσχυση Γυναικείας Επιχειρηματικότητας» υποβλήθηκαν 1.950 επενδυτικά σχέδια από γυναίκες επιχειρηματίες. Ο προϋπολογισμός κάθε πρότασης κυμαίνεται από 30.000€ έως 150.000€. 'Έχουν ήδη ενταχθεί και υλοποιούνται 1656 προτάσεις συνολικού προϋπολογισμού 135.128.500,00.
      Τέλος στη δράση 2.8.1 «Ενίσχυσης της Νεανικής Επιχειρηματικότητας» το 15% περίπου των προτάσεων που υλοποιούνται στα πλαίσια του Προγράμματος κατά το ίδιο χρονικό διάστημα, έχουν εγκριθεί και υλοποιούνται 2.800 επιχειρηματικές προτάσεις συνολικού Προϋπολογισμού € 240.000.000 με επιχορήγηση € 130.000.000, προέρχονται αποκλειστικά από νέες γυναίκες επιχειρηματίες.
      Το Επιχειρησιακό Πρόγραμμα Ανταγωνιστικότητα (ΕΠΑΝ) στο πλαίσιο της στρατηγικής του για την ενίσχυση της ποιοτικά προσανατολισμένης ανταγωνιστικότητας του παραγωγικού συστήματος της Χώρας, περιλαμβάνει και ειδικές παρεμβάσεις ή πρωτοβουλίες στο πλαίσιο αυτών, με θετική συνεισφορά στην απασχόληση των γυναικών σε δυο σημαντικούς τομείς του αντικειμένου του στους οποίους καταγράφεται -σε εθνικό αλλά και ευρωπαϊκό επίπεδο- διάκριση σε βάρος των γυναικών: στην εκκίνηση της επιχειρηματικής δραστηριότητας και στην πρόσβαση στις δραστηριότητες στην Έρευνα και Τεχνολογία. 
      Ειδικότερα:
       - Στο πλαίσιο του Μέτρου 2.8 που αφορά σε «Ενθάρρυνση επιχειρηματικότητας ομάδων πληθυσμού» υλοποιείται η Δράση «Ενίσχυση της επιχειρηματικότητας των γυναικών». Η Δράση αφορά στην ενίσχυση γυναικών μέχρι 55 ετών για την έναρξη επιχειρηματικής δραστηριότητας κυρίως:
      - στην μεταποίηση και την παροχή υπηρεσιών,
      - στο ηλεκτρονικό εμπόριο,
      - σε πεδία της Νέας - Κοινωνικής Οικονομίας και των συνδεδεμένων με αυτές υπηρεσιών.
      Ειδικότερα στο πλαίσιο της παρέμβασης χρηματοδοτούνται επιχειρηματικά σχέδια γυναικών επιχειρηματιών με ποσοστό τουλάχιστον 50% επί του συνολικού προϋπολογισμού (55% ήταν το ποσοστό της Δημόσιας Δαπάνης στο Δ' κύκλο) τα οποία περιλαμβάνουν αγορά του απαραίτητου παραγωγικού εξοπλισμού, μελετητικές και συμβουλευτικές υπηρεσίες, μεταφορά τεχνογνωσίας, ενέργειες μάρκετινγκ, ενέργειες κατάρτισης κ.λπ. Τελικός Δικαιούχος της Δράσης είναι ο ΕΟΜΜΕΧ, ο οποίος υπό την εποπτεία του ΥΠΑΝ/ΓΓΒ συμμετέχει και στη διαδικασία επιλογής των συγχρηματοδοτούμενων έργων.
      Η Δράση προσείλκυσε σημαντικό ενδιαφέρον και μέχρι τώρα έχουν υλοποιηθεί τέσσερις κύκλοι προκήρυξης προς τις ενδιαφερόμενες. Συνολικά έχουν εvταxθεί και υλοποιούνται 2.829 επιχειρηματικά σχέδια συνολικού προϋπολογισμού 227 εκ. € και Δημόσιας Δαπάνης 120 εκ. € (από σύνολο 4530 προτάσεων που υποβλήθηκαν από τις ενδιαφερόμενες).
      - Στον τομέα της Έρευνας και Τεχνολογίας στο πλαίσιο του έργου «Πρόγραμμα Ενίσχυσης του Ερευνητικού Δυναμικού» (ΠΕΝΕΔ) (Μέτρο 8.3 του ΕΠΑΝ «Ανθρώπινο Ερευνητικό και Τεχνολογικό Δυναμικό») που υλοποιείται από τη ΓΓΕΤ και αφορά στην εκτέλεση ερευνητικών έργων που οδηγούν στην εκπαίδευση νέων ερευνητών και στην εκπόνηση διδακτορικής διατριβής, είχε προβλεφθεί κατά την 1η προκήρυξη θετική ποσόστωση υπέρ των γυναικών υποψηφίων διδακτόρων (ενίσχυση της βαθμολογίας κατά την αξιολόγηση των προτάσεων). Στο πλαίσιο της παραπάνω προκήρυξης υλοποιούνται 177 έργα  στα οποία η συμμετοχή των γυναικών υποψηφίων διδακτόρων ξεπερνά σημαντικά το 50% επί του συνόλου  των υποψηφίων (εκτιμώμενο πλήθος γυναικών υποψηφίων διδακτόρων 266 έναντι συνόλου 466).
      Επίσης στο ίδιο μέτρο υλοποιείται το έργο, «Δίκτυο Γυναικών Ερευνητριών - Επιστημόνων Μεσογείου - Βαλκανίων - Παρευξείνιων χωρών (Περικτιόνη)» προϋπολογισμού 440 χιλ. €. Το έργο αποσκοπεί στην προώθηση της ισότητας στις ερευνητικές και τεχνολογικές δραστηριότητες Στόχος του «Δικτύου» στο οποίο συμμετέχουν γυναίκες επιστήμονες, ερευνήτριες, εκπρόσωποι γυναικείων οργανώσεων, υπουργείων κ.λπ. είναι η ανταλλαγή εμπειριών και η ανάληψη πρωτοβουλιών για την ένταξη των θεμάτων ισότητας στις πολιτικές της Έρευνας και Τεχνολογικής Ανάπτυξης. Οι σχετικές δραστηριότητες εστιάζονται σε τρεις κατευθύνσεις:
      - διερεύνηση πάνω σε ζητήματα σχετικά με το ρόλο και την θέση των γυναικών στην Έρευνα στην Ελλάδα,
      - ανάπτυξη καλών πρακτικών για την υλοποίηση των ίσων ευκαιριών για τις γυναίκες στην Έρευνα και Τεχνολογία,
      - επικοινωνιακού χαρακτήρα δραστηριότητες για την ευαισθητοποίηση του κοινού και ειδικών ομάδων για το θέμα των διακρίσεων σε βάρος των γυναικών στον τομέα αυτό.
      Επιπρόσθετα, επισημαίνεται ότι μέσω του Άξονα 8 («Ανθρώπινοι Πόροι») - που χρηματοδοτείται από το Ευρωπαϊκό Κοινωνικό Ταμείο υποστηρίζονται 21.450 περίπου γυναίκες για τη συμμετοχή τους σε Δράσεις κατάρτισης και Δράσεις έρευνας και τεχνολογίας.
      Κατά το σχεδιασμό των νέων αναπτυξιακών παρεμβάσεων της Περιόδου 20072013 και λαμβάνοντας υπόψη την εμπειρία του ΕΠΑΝ και τις σχετικές εθνικές και ευρωπαϊκές κατευθύνσεις πολιτικής και σύμφωνα με το πλαίσιο του Άρθρου 16 του Κανονισμού 1083/2006 σχετικά με την ισότητα μεταξύ ανδρών και γυναικών και μη διάκριση και την προσέγγιση του Εθνικού Στρατηγικού Πλαισίου Αναφοράς, λαμβάνεται μέριμνα για την προώθηση της ισότητας των φύλων με συγκεκριμένες Δράσεις καθώς και με την ενσωμάτωση της διάστασης του φύλου στις διάφορες παρεμβάσεις.
      	Ειδικότερα η ισότητα των φύλων στο νέο Επιχειρησιακό Πρόγραμμα Ανταγωνιστικότητα και Επιχειρηματικότητα προωθείται κυρίως μέσα από την παροχή κρατικών ενισχύσεων για:
      - Ενίσχυση της επιχειρηματικότητας των γυναικών (ίδρυση νέων επιχειρήσεων).
      - Προώθηση και αξιοποίηση του γυναικείου ερευνητικού δυναμικού.
      - Ενίσχυση της επιχειρηματικότητας των γυναικών μέσω των δομών και εργαλείων στήριξης της επιχειρηματικότητας.
      - Ενίσχυση γυναικείων πρωτοβουλιών και δραστηριοτήτων στο πλαίσιο της κοινωνικής οικονομίας.
      Ο Υπουργός
      ΔΗΜΗΤΡΗΣ ΣΙΟΥΦΑΣ»
      8. Στην με αριθμό 5686/15.3.07 ερώτηση των Βουλευτών κυρίων Ελπίδας Παντελάκη και Βέρας Νικολαΐδου δόθηκε με το υπ’ αριθμ. 143/3.4.07 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 5686/15-03-2007 εγγράφου σας με το οποίο μας διαβιβάσθηκε ερώτηση των Βουλευτών κας Ε. Παντελάκη και κ. Β. Νικολαΐδου, που κατατέθηκε στην Βουλή των Ελλήνων, σύμφωνα και με σχετική ενημέρωση του Οργανισμού Λιμένα Πειραιά Α.Ε. (Ο.Λ.Π. Α.Ε.), σας γνωρίζουμε τα ακόλουθα:
      1. Η διαδικασία φορτοεκφόρτωσης, διακίνησης και παραμονής επικίνδυνων φορτίων εντός του χώρου λιμένα πραγματοποιείται σύμφωνα με τους όρους και τις προϋποθέσεις που καθορίζονται από το π.δ. 405/1996 και τον Διεθνή Ναυτιλιακό Κώδικα Επικινδύνων  Ειδών (IMDG Code).
      2. Τα επικίνδυνα φορτία που φορτοεκφορτώνονται στην περιοχή δικαιοδοσίας του Ο.Λ.Π. Α.Ε, είναι συσκευασμένα εντός εμπορευματοκιβωτίων 20 ή 40 ποδών. Τα εμπορευματοκιβώτια παραλαμβάνονται και παραδίδονται έμφορτα (κλειστά), ενώ δεν πραγματοποιούνται εργασίες συσκευασίας ή αποσυσκευασίας αυτών (όπως εργασίες εκκένωσης ή πλήρωσης εμπορευματοκιβωτίων με φορτία που είναι συσκευασμένα σε βαρέλια, κιβώτια, παλέτες, σάκους κ.λπ.). Η φορτοεκφόρτωση των εμπορευματοκιβωτίων από και προς τα πλοία γίνεται με μηχανικά μέσα.
      Τα επικίνδυνα φορτία κατατάσσονται σε κατηγορίες ανάλογα με την επικινδυνότητά τους, ενώ οι συσκευασίες τους πληρούν συγκεκριμένες προδιαγραφές και φέρουν τις κατάλληλες σημάνσεις. Η εξωτερική σήμανση που φέρουν τα εμπορευματοκιβώτια είναι συγκεκριμένη για κάθε κατηγορία, έτσι ώστε να είναι εμφανές ότι πρόκειται για επικίνδυνο φορτίο με συγκεκριμένη επικινδυνότητα.
      Κατά την διαδικασία ενημέρωσης και έγκρισης της φορτοεκφόρτωσης επικίνδυνων φορτίων από και προς τα πλοία, ο φορτωτής ή οι ναυτικοί πράκτορες του πλοίου καταθέτουν στην Λιμενική Αρχή τις προβλεπόμενες αιτήσεις με τα πλήρη στοιχεία των επικίνδυνων φορτίων για έγκριση της φόρτωσης- εκφόρτωσης (κατηγορία, τεχνική ονομασία, ποσότητα, συσκευασία κ.λπ.). Η Λιμενική Αρχή εφόσον εγκρίνει την φορτοεκφόρτωση, ενημερώνει και τον φορέα διαχείρισης για τα προς φορτοεκφόρτωση επικίνδυνα φορτία κάθε πλοίου. Ο Ο.Λ.Π. Α.Ε. ως φορέας διαχείρισης ενημερώνεται για τα φορτία που διαχειρίζεται και κατά τη διαδικασία δήλωσης του φορτίου (δηλωτικό φορτίου) από τον φορτωτή ή τον ναυτικό πράκτορα του πλοίου, η οποία για τα εμπορευματοκιβώτια γίνεται μέσω ηλεκτρονικού συστήματος. Με τον τρόπο αυτό γίνεται κατάλληλος σχεδιασμός των εργασιών φορτοεκφόρτωσης επικίνδυνων φορτίων.
      3. Ο Ο.Λ.Π. Α.Ε. σε εφαρμογή των απαιτήσεων των Κανονισμών έχει καθορίσει συγκεκριμένες θέσεις φoρτoεκφόρτωσης επικίνδυνων φορτίων και διαθέτει μέσα αντιμετώπισης προβλημάτων που μπορούν να εμφανισθούν κατά τη διαχείριση των εμπορευματοκιβωτίων που φέρουν επικίνδυνο φορτίο, όπως είναι η κινητή δεξαμενή συλλογής διαρροών και πλήρη πακέτα απορροφητικών υλικών και μέσων ατομικής προστασίας για την αντιμετώπιση διαρροών, καθώς και τροχήλατα πυροσβεστικά μέσα. Όλοι οι εργαζόμενοι ενημερώνονται σχετικά με τις σημάνσεις, ώστε να είναι σε θέση να αναγνωρίζουν εάν ένα εμπορευματοκιβώτιο φέρει επικίνδυνο φορτίο.
      4. Από τις αρμόδιες Υπηρεσίες του ΥΕΝ έχουν δοθεί κατάλληλες οδηγίες προς τις Λιμενικές Αρχές για την τήρηση των προϋποθέσεων φορτοεκφόρτωσης επικίνδυνων υλικών που τίθενται από την ισχύουσα νομοθεσία.
      Η φορτοεκφόρτωση επικίνδυνων ειδών στο φορτηγό πλοίο «ΡΕΥΟ ΥΑVOROV» σημαίας Βουλγαρίας, έγινε κατόπιν κατάθεσης στην Λιμενική Αρχή Πειραιά των προβλεπόμενων από το π.δ. 405/1996 και τις λοιπές ισχύουσες διατάξεις δικαιολογητικών (αίτηση - δήλωση- φορτωτικές κ.λπ.) μετά τον έλεγχο των οποίων ενημερώθηκαν εγγράφως έγκαιρα οι αρμόδιες Υπηρεσίες του Ο.Λ.Π. Α.Ε. (Γρ. Χημικού, ΣEΜΠO, Αγκυροβολία) προκειμένου να λάβουν τα απαραίτητα μέτρα ασφάλειας κατά την φορτοεκφόρτωση και διακίνησή τους.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      9. Στις με αριθμό 5716/15.3.07 και 5934/20.3.07 ερωτήσεις των Βουλευτών κυρίων Θεόδωρου Καράογλου και Χρυσής Αράπογλου δόθηκε με το υπ’ αριθμ. 6895Β/6942Β/3.4.07 έγγραφο από τον Yφυπουργό ΠΕ.ΧΩ.Δ.Ε. η ακόλουθη απάντηση:
      «Απαντώντας στις παραπάνω σχετικές ερωτήσεις, σας γνωρίζουμε τα ότι:
      Για την αντιμετώπιση της ρύπανσης του Θερμαϊκού κόλπου από τα αστικά λύματα της μείζονος περιοχής Θεσσαλονίκης, ολοκληρώθηκε και λειτουργεί από το 2002 η Εγκατάσταση Επεξεργασίας Λυμάτων της Θεσσαλονίκης η οποία παρέχει τριτοβάθμια επεξεργασία με την απομάκρυνση του αζώτου σύμφωνα με τις απαιτήσεις της Οδηγίας 91/271/ΕΟΚ για τα αστικά λύματα (ΚΥΑ 5673/400/97).
      Παράλληλα βρίσκεται σε λειτουργία από το 1997 μια δεύτερη Εγκατάσταση Επεξεργασίας Λυμάτων του Θερμαϊκού που καλύπτει τις τουριστικές περιοχές της Ανατολικής ακτής (Μηχανιώνα. Αγγελοχώρι, Αγ. Τριάδα, Νέοι Επιβάτες, Περαία).
      Για την Εγκατάσταση Επεξεργασίας Λυμάτων Θεσσαλονίκης (ΕΕΛΘ), έχουν εκδοθεί και είναι σε ισχύ οι 15022/18-11-1993, 123190/12-2-2004, 141937/7-3-2005, 106129/25-10-2006 ΚΥΑ έγκρισης περιβαλλοντικών όρων, σύμφωνα με τις οποίες έχουν επιβληθεί περιβαλλοντικοί όροι για την λειτουργία της.
      Σύμφωνα με αυτές, τα επεξεργασμένα λύματα διατίθενται στη θαλάσσια περιοχή του Θερμαϊκού Κόλπου, είτε εναλλακτικά για την άρδευση καλλιεργειών κατά τη θερινή κυρίως περίοδο και σύμφωνα με τους εγκεκριμένους περιβαλλοντικούς όρους της σχετικής ΚΥΑ.
      Στην ΕΕΛ Θεσσαλονίκης οδηγούνται επίσης και τα υγρά απόβλητα της ΒΙΠΕΘ αλλά και των βιοτεχνικών μονάδων Ι βιομηχανιών της περιοχής που είναι ομοειδή ως προς την σύστασή τους με τα αστικά λύματα.
      Με την λειτουργία των δύο. μονάδων επεξεργασίας αστικών λυμάτων (της Εγκατάστασης Επεξεργασίας Λυμάτων Θεσσαλονίκης και την ΑΙΝΕΙΑ Α.Ε. στο Αγγελοχώρι), την παύση λειτουργίας όλων των βυρσοδεψικών μονάδων στο τέρμα της οδού 26ης Οκτωβρίου από 18-3-2004 και την μεταφορά τους στην Γ΄ Φάση της ΒΙ.ΠΕ.Θ. την αδειοδότηση και τον εντατικό έλεγχο των μονάδων που απορρίπτουν υγρά απόβλητα απευθείας ή με ενδιάμεσους αποδέκτες σύμφωνα με την ΔΥ/22374/91/11-1-94 (ΦΕΚ 82/Β/1994) Απόφαση Νομάρχη Θεσσαλονίκης, η όλη κατάσταση έχει βελτιωθεί.
      Επιπλέον και το λιμάνι της Θεσσαλονίκης, διαθέτει εγκεκριμένο σχέδιο διαχείρισης λιμενικών αποβλήτων που διατίθενται σε ειδικά αδειοδοτημένη εταιρεία και ελέγχεται τακτά χρονικά διαστήματα.
      Αρμόδιες υπηρεσίες ελέγχου των αποβλήτων των βιομηχανικών μονάδων που λειτουργούν περιμετρικά του Θερμαϊικού Κόλπου είναι η Δ/νση Περιβάλλοντος της Νομαρχιακής Αυτοδιοίκησης Θεσσαλονίκης, η Δ/νση Περιβάλλοντος και Χωροταξίας της Περιφέρειας Κεντρικής Μακεδονίας και η Ειδική Υπηρεσία Επιθεωρητών Περιβάλλοντος (ΕΥΕΠΙΥΠΕΧΩΔΕ).
      Οι παραπάνω Δ/νσεις λαμβάνουν τα μέτρα περιορισμού της ρύπανσης.
      Γι' αυτό τον σκοπό συστήθηκε και λειτουργεί η «Δ/νση Προστασίας και Ανάπτυξης του Θερμαϊκού Κόλπου (Δ/νση ΠΑΘΚ) με τον ν. 3489/2006» στο Υπ. Μακεδονίας - Θράκης, σύμφωνα με τις εξαγγελίες του κ. Πρωθυπουργού.
      Επίσης μέσω του έργου «Πρόγραμμα παρακολούθησης θαλασσίου περιβάλλοντος», που υλοποιείται από το ΥΠΕΧΩΔΕ και χρηματοδοτείται από το Επιχειρησιακό Πρόγραμμα «ΠΕΡΙΒΑΛΛΟΝ», παρακολουθείται η ποιότητα των υδάτων στο Θερμαϊκό κόλπο σε 10 σταθμούς δειγματοληψίας.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      10. Στην με αριθμό 5194/7.3.07 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 944/29.3.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Ματζαπετάκης, σας πληροφορούμε τα εξής:
      Η διατήρηση, διαχείριση και εκμετάλλευση των έμβιων υδρόβιων πόρων, η μεταποίηση, η διάθεση στην αγορά των προϊόντων αλιείας όπως και η παρακολούθηση και ο έλεγχος των αλιευτικών δραστηριοτήτων διέπονται από τις αρχές της Κοινής Αλιευτικής Πολιτικής, εφόσον οι δραστηριότητες αυτές ασκούνται στην επικράτεια των Κρατών-Μελών ή σε κοινοτικά ύδατα.
      Οι επιμέρους ρυθμίσεις της Κοινοτικής νομοθεσίας που ισχύουν για όλα τα Κράτη-Μέλη, η Εθνική νομοθεσία που σε πολλές περιπτώσεις περιλαμβάνει διατάξεις αυστηρότερες των αντίστοιχων Κοινοτικών και οι συστάσεις των Περιφερειακών Οργανώσεων Αλιείας, στις οποίες η Ελλάδα είναι συμβαλλόμενο μέλος, (Διεθνής Επιτροπή Διαχείρισης τόνου Ατλαντικού, Γενική Επιτροπή Αλιείας Μεσογείου κλπ.) αποβλέπουν στην μακροπρόθεσμη βιωσιμότητα του τομέα της αλιείας μέσω της βιώσιμης εκμετάλλευσης των έμβιων υδρόβιων πόρων, η οποία στηρίζεται σε έγκυρες επιστημονικές συμβουλές καθώς και στην αρχή της προληπτικής προσέγγισης, λαμβάνοντας υπόψη κατά ισόρροπο τρόπο τις περιβαλλοντικές, οικονομικές και κοινωνικές πτυχές.
      Από την υλοποίηση των δράσεων του Κοινοτικού Προγράμματος για τη συλλογή αλιευτικών δεδομένων (εφαρμογή του Καν (ΕΚ) 1543/2000), κ.α. και από την εκπόνηση ερευνητικών προγραμμάτων των φορέων έρευνας της χώρας, μελετώνται τα ιχθυαποθέματα σε συγκεκριμένες περιοχές, καταγράφονται στοιχεία που αφορούν στις εξαλιεύσεις και εκφορτώσεις αλιευμάτων, τη βιομάζα εμπορεύσιμων αλιευμάτων κ.α, ενώ προκύπτουν επιστημονικά δεδομένα τα οποία στηρίζουν αφενός μεν τις αρμόδιες αρχές για τη διαχείριση των αποθεμάτων και αφετέρου παρεμβαίνουν σε κάθε περίπτωση που για ένα αλιευόμενο είδος ή περισσότερα είδη, προκύπτουν στοιχεία για λήψη μέτρων προστασίας τους.
      Από τα μέχρι σήμερα στοιχεία για την κατάσταση των βιολογικών ορίων των αποθεμάτων δεν τεκμηριώνεται επαρκώς ανάγκη λήψης πρόσθετων περιοριστικών μέτρων. Στο πλαίσιο της προληπτικής προσέγγισης και σε εθνικό επίπεδο τα τελευταία χρόνια έχουν ληφθεί μέτρα όπως π.δ. 227/2003 «Τροποποίηση και συμπλήρωση των διατάξεων του Π.Δ. 86/98 «Αλιεία Οστράκων» (ΦΕΚ 78 Α')>>, π.δ. 157/2004 (ΦΕΚ 126 Α') «Αλιεία με ιχθυοπαγίδες» όπως διορθώθηκε στο ΦΕΚ 166 Α,' π.δ. 228/2006 (ΦΕΚ 229 Α΄)«Απαγόρευση της Αλιείας στη θαλάσσια περιοχή Καλύμνου -Κω» που περιλαμβάνει ειδικά ρυθμιστικά μέτρα αλιείας για όλα τα αλιευτικά εργαλεία (τράτα βυθού, γριγρί, βιτζότρατα-γρίπος που σύρεται από το σκάφος, δίχτυα παραγάδια) για την άσκηση της επαγγελματικής αλιείας καθώς και της ερασιτεχνικής αλιείας, με σκοπό την προστασία των ιχθυαποθεμάτων, Π.Δ.68/2006 «Διαχειριστικά μέτρα αλιείας στη θαλάσσια περιοχή μεταξύ των εκβολών των ποταμών Ευήνου και Αχελώου» (ΦΕΚ 71 Α') κ.α. Επίσης εφαρμόζονται και τα μέτρα της Κοινής Αλιευτικής Πολιτικής που αφορούν τις αλιευτικές δραστηριότητες [Καν. (ΕΚ) 1967/2006].
      Όσον αφορά τα μέτρα ελέγχου και τις κυρώσεις για την παράβαση των αλιευτικών δραστηριοτήτων που αφορούν την παραγωγή και διακίνηση προϊόντων αλιείας, εθνικής και κοινοτικής νομοθεσίας, είναι αυστηρά και ασκούνται στο πλαίσιο των δυνατοτήτων προσωπικού και υποδομών που διαθέτουν οι αρμόδιες ελεγκτικές αρχές (Λιμενικές Αρχές του Υπουργείου Εμπορικής Ναυτιλίας).
      Συμπληρωματικά των διοικητικών κυρώσεων και πρόστιμων καθώς και των ποινικών κυρώσεων που προβλέπονται για την πάταξη της παράνομης αλιείας και της διακίνησης αλιευμάτων, απαραίτητη είναι η συνεχής και λεπτομερής ενημέρωση τόσο των παραγωγών (αλιέων) όσο και η ευαισθητοποίηση των καταναλωτών για τη διασφάλιση της βιώσιμης ανάπτυξης και τη διατήρηση αλιευτικών πόρων.
      Σε αυτή την κατεύθυνση κινούνται οι αρμόδιες Υπηρεσίες του Υπουργείου Αγροτικής Ανάπτυξης και Τροφίμων, αναγνωρίζοντας ότι υπάρχουν δυσκολίες και απαιτείται χρόνος για την πάταξη των παράνομων αλιευτικών δραστηριοτήτων. Σε κάθε περίπτωση επιδιώκεται ο μέγιστος συντονισμός όλων των συναρμόδιων των ελεγκτικών αρχών.
      Σε κάθε περίπτωση η Διοίκηση στοχεύει στην ενδυνάμωση των μέτρων παρακολούθησης και ελέγχων της με σκοπό την τήρηση των ισχυουσών διατάξεων.
      Ο Υπουργός
      Ε. ΜΠΑΣΙΑΚΟΣ»
      11. Στην με αριθμό 6290/28.3.07 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 36181/ΙΗ/16.4.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6290/28-3-07, την οποία κατέθεσε ο Βουλευτής κ. Στέλιος Ματζαπετάκης σχετικά με τα πλαστά πτυχία που χορηγήθηκαν από το Τμήμα Ιατρικής του Αριστοτελείου Πανεπιστημίου Θεσσαλονίκης, σας γνωρίζουμε τα ακόλουθα:
      Κατόπιν της αριθμ. 1111/20.1.04 Απόφασης του Πρυτανικού Συμβουλίου, ο Πρύτανης του Αριστοτελείου Πανεπιστημίου Θεσσαλονίκης, με το αριθ. Πρωτ. 37/22.1.04 έγγραφό του, ανέθεσε τη διενέργεια Ε.Δ.Ε. στο Νικόλαο Μπιτζιλέκη, καθηγητή του Τμήματος Νομικής του ιδίου Ιδρύματος.
      Ο διενεργών την Ε.Δ.Ε. καθηγητής, με το από 27/4/04 έγγραφό του, απέστειλε στο Πρυτανικό Συμβούλιο το από 26/4/04 πόρισμα της Ε.Δ.Ε., σύμφωνα με το οποίο ο Πρύτανης, σε συνεργασία με τον Πρόεδρο του Τμήματος Ιατρικής, έπρεπε να ανακαλέσει «άμεσα τα πτυχία των            και Α. Κάραλη, για το λόγο ότι δε συντρέχουν οι νόμιμες προϋποθέσεις απονομής τους, ενημερώνοντας παράλληλα και τους Ιατρικούς Συλλόγους της χώρας για την ανάκληση αυτή (...). Κατά την κρίσιμή εκείνη χρονική περίοδο υπεύθυνοι των φοιτητικών θεμάτων στη Γραμματεία του Τμήματος Ιατρικής ήταν οι υπάλληλοι κ. Ν. Κικίδης, Ι. Μαστραντώνης, Δ. Παγωνίδης, οι οποίοι και προέβαιναν στις σχετικές καταχωρίσεις των βαθμών. Η πρόσβαση στις μερίδες των φοιτητών γινόταν με έναν γενικό κωδικό που άνοιγε το πρόγραμμα του Η/Υ, τέτοιον που να τον γνωρίζουν όλοι στη Γραμματεία (συνεχόμενοι αριθμοί 567890), ενώ στη συνέχεια με έναν ατομικό κωδικό, που είχε ο καθένας από τους πιο πάνω υπαλλήλους, έμπαινε κανείς στα στοιχεία των φοιτητών και καταχωρούσε ή άλλαζε τη βαθμολογία. (...) Δηλαδή η όποια επέμβαση στο πρόγραμμα θα μπορούσε να γίνει μόνο από το χώρο της Γραμματείας και θα πρέπει να έγινε με κάποιο από τους ατομικούς κωδικούς των κ. Κικίδη, Μαστραντώνη και Παγωνίδη, αφού μόνο. αυτοί μπορούσαν να ανοίξουν το πρόγραμμα των φοιτητών. Δυστυχώς όμως δεν προέκυψε από την έρευνα με ποιον από αυτούς τους κωδικούς έγινε η επέμβαση, ώστε να μπορεί να ερευνηθεί στη συνέχεια και η τυχόν ευθύνη του υπαλλήλου που είχε τοv ατομικό αυτόν κωδικό. Η μόνη δυνατότητα να αποκαλυφθεί το ποιος έκανε την επέμβαση φαίνεται να είναι η εκ μέρους των κ.             και Κάραλη ομολογία,' αφού αυτοί ωφεληθέντες πολλαπλώς από τη συγκεκριμένη ενέργεια θα πρέπει ασφαλώς να γνωρίζουν τον "ευεργέτη" τους. Εάν στα πλαίσια της ποινικής διαδικασίας, η οποία βρίσκεται σε εξέλιξη, βρεθούν κατηγορούμενοι οι κ.            και Κάραλης για. ηθική αυτουργία σε υπηρεσιακή νόθευση, υφαρπαγή ψευδούς βεβαίωσης και χρήση ψευδούς δημοσίου εγγράφoυ, τότε ίσως μπορεί να αναγκαστούν να ανακαλύψουν το φυσικό αυτουργό υπάλληλο της αλλοίωσης των στοιχείων αυτών, άλλως δε νομίζω ότι μένουν πολλά περιθώρια αποκάλυψής του».
      Το Πρυτανικό Συμβούλιο στη συνεδρίαση αρlθ.11/11.5.2004, αφού έλαβε υπόψη του το πόρισμα της Ε.Δ.Ε., αποφάσισε τα εξής: α) Να κληθούν σε απολογία οι κ.              και Κάραλης Απόστολος από το Τμήμα Ιατρικής προκειμένου να εκφράσουν τις απόψεις τους για το θέμα, επειδή δεν μπορεί να ληφθεί μέτρο σε βάρος συγκεκριμένου προσώπου, εάν προηγουμένως δεν εκφράσει τις απόψεις του εγγράφως ή προφορικώς (αρθ. 6 του ν. 2690/99) και β) να εκφράσει τη γνώμη του το Τμήμα Ιατρικής για την ανάκληση των πτυχίων, σύμφωνα με την παρ. 3, αρθ.11 του Αναγ. Νόμου 1895/1939 και την παρ. 8, αρθ. 50 του ν. 1268/82.
      Οι αποφάσεις αυτές κοινοποιήθηκαν με το αριθμ. Πρωτ. 68/24.5.04 έγγραφο του Πρύτανη προς τον Ιωάννη Μπόντη, Πρόεδρο του Τμήματος Ιατρικής. Το εν λόγω Τμήμα, με το ΑΠ. 2/12.11.2004 έγγραφό του προς τη Σύγκλητο, εισηγείται «την ακύρωση των πτυχίων των κ.κ.:          και Αποστόλου Κάραλη σε εφαρμογή του Α.Ν. 1895/39, άρ. 11, παρ. 3.».
      Η Σύγκλητος, με το αρlθμ.Πρωτ.14/14.12.04 εμπιστευτικό έγγραφο προς τον Πρόεδρο του Τμήματος Ιατρικής, έκανε γνωστό ότι αποφάσισε την ακύρωση των πτυχίων του           και Α Κάραλη.
      Στη συνέχεια, ο Πρόεδρος του Τμήματος Ιατρικής, με το αριθμ. npWT. 2406/24.1.05 έγγραφο προς τον Ιατρικό Σύλλογο Θεσσαλονίκης, γνωστοποίησε την ανάκληση των εν λόγω πτυχίων.
      Όπως μας ενημέρωσε ο Πρύτανης κ. Μάνθος, από τις αρμόδιες Υπηρεσίες Υγείας έχουν γίνει οι ανακλήσεις άδειας ασκήσεως ιατρικού επαγγέλματος των             και Α Κάραλη.
      Τέλος, σας γνωρίζουμε ότι, σύμφωνα με το από 8.2.2007 έγγραφο του Πρύτανη προς το ΥΠΕΠΘ, ο             και Α Κάραλης είχαν παραπεμφθεί στον αρμόδιο εισαγγελέα και οι παραπεμφέντες τιμωρήθηκαν με δεκαοκτώ (18) μήνες φυλάκιση.
      Ο Υφυπουργός
      ΣΠ.ΤΑΛΙΑΔΟΥΡΟΣ»)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Η με αριθμό 3210/17-1-2007 πρώτη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς την Υπουργό Εθνικής Παιδείας και Θρησκευμάτων, σχετικά με την καταβολή της μισθοδοσίας των καθαριστριών στα σχολεία διαγράφεται λόγω κωλύματος του Υπουργού.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κυρία Πρόεδρε.
      Σε λίγο, μετά τον κοινοβουλευτικό έλεγχο, θα αρχίσει η συζήτηση του νομοσχεδίου του Υπουργείου Παιδείας στο οποίο περιλαμβάνεται διάταξη που αφορά τη ρύθμιση θεμάτων –όχι όλων- σχετικά με το θέμα που θέτω στην ερώτηση. Επομένως δεν αντιλαμβάνομαι τη συμπεριφορά της ηγεσίας του Υπουργείου Παιδείας να λέει ότι έχει κώλυμα ο Υπουργός ο οποίος θα παρίσταται σε πέντε-δέκα λεπτά για να εισηγηθεί και να επιχειρηματολογήσει υπέρ του νομοσχεδίου και της σχετικής ρύθμισης. Ειλικρινά δεν το αντιλαμβάνομαι, εκτός εάν αποσύρει από το νομοσχέδιο τη σχετική διάταξη. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Κεγκέρογλου, δεν ήξερα το θέμα το οποίο θέτετε. Εκείνο το οποίο γνωρίζω είναι ότι τα θέματα των σχολείων δεν είναι στην αρμοδιότητα του κ. Ταλιαδούρου, είναι στην αρμοδιότητα άλλου Υπουργού. Εν πάση περιπτώσει, αφού υπάρχει αυτή η πιθανότητα, είτε υπάρχει η διάταξη είτε αποσυρθεί η διάταξη, έχετε κάθε δυνατότητα να μιλήσετε με πολύ μεγαλύτερη άνεση στο νομοσχέδιο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Θα είναι αναρμόδιος ο κ. Ταλιαδούρος να μου απαντήσει.
      ΠΡΟΕΔΡΟΣ (Άννα Μπενάκη-Ψαρούδα): Ακριβώς, αυτό εννοώ κι εγώ.
      Τώρα θα συζητηθεί η με αριθμό 6902/17-4-2007 δεύτερη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Πολιτισμού, σχετικά με την κατασκευή χλοοτάπητα στο γήπεδο του Δήμου Αγιάσου Λέσβου.
      Συγκεκριμένα η ερώτηση του κ. Σκοπελίτη έχει ως εξής: 
      «Επανερχόμαστε με την ερώτησή μας στο θέμα της κατασκευής χλοοτάπητα στο γήπεδο του Δήμου Αγιάσου Λέσβου.
      Να σημειωθεί ότι έχουν γίνει όλες οι προεργασίες για την επίστρωση του χλοοτάπητα, όμως η έγκριση της δαπάνης, που απαιτείται για να γίνει το έργο, καθυστερεί παρά τις υποσχέσεις που κατά καιρούς έχουν δοθεί. 
      Επειδή η μη κατασκευή του έργου δημιουργεί προβλήματα στην άθληση των παιδιών του Δήμου Αγιάσου,
      Ερωτάται ο κύριος Υπουργός τι μέτρα προτίθεται να πάρει για την άμεση έγκριση του απαιτούμενου ποσού ώστε να πραγματοποιηθεί η κατασκευή του χλοοτάπητα στο γήπεδο του Δήμου Αγιάσου». 
      Ο Υφυπουργός κ. Ορφανός έχει το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κυρία Πρόεδρε, κυρία και κύριοι συνάδελφοι, τον περασμένο Αύγουστο ένα κλιμάκιο του Υφυπουργείου Αθλητισμού επεσκέφθη τη Λέσβο και την Αγιάσο. Εκεί επισκεφθήκαμε το χώρο στον οποίο βρίσκεται το γήπεδο το οποίο αναφέρεται στην συγκεκριμένη ερώτηση και μετά από διαβουλεύσεις καταλήξαμε ότι θα ήταν δυνατή η επίστρωση του γηπέδου με τεχνητό χλοοτάπητα. 
      Θέλω να υπενθυμίσω ότι η Γενική Γραμματεία Αθλητισμού είχε διαθέσει από το Δεκέμβριο του 2005, δηλαδή οκτώ μήνες νωρίτερα, το ποσό των 100.000 στην Νομαρχιακή Αυτοδιοίκηση Λέσβου για την επίστρωση του συγκεκριμένου γηπέδου με φυσικό χλοοτάπητα όπως ήταν το αρχικό αίτημα. Στην συνέχεια όμως λόγω ελλείψεως νερού αποφασίστηκε να προχωρήσουμε στον πλαστικό χλοοτάπητα. Μέχρι στιγμής με τις 100.000 που έχει δώσει το Υπουργείο έχουν γίνει τα αποστραγγιστικά, οι εργασίες υποδομής και η περίφραξη. 
      Τον Αύγουστο ζητήσαμε από το δήμο να συντάξει τη μελέτη του συνθετικού χλοοτάπητα και να τη στείλει με τον προϋπολογισμό του έργου όπως είναι η συνήθης διαδικασία. Μέχρι τον Ιανουάριο του 2007 δεν είχαμε κανένα μήνυμα. Έφτασε σε μας έγγραφο από 26 Ιανουαρίου του Αθλητικού Οργανισμού του Δήμου Αγιάσου στο οποίο επιβεβαιώνεται ότι η μελέτη του έργου δεν είχε συνταχθεί παρά το γεγονός ότι δημοσιεύματα του τοπικού Τύπου παρουσίαζαν τον ίδιο τον οργανισμό να διαμαρτύρεται για κάτι που δεν είχε κάνει μέχρι εκείνη τη στιγμή. Κατόπιν τούτου έγινε υπόμνηση στο δήμαρχο από το Γενικό Διευθυντή της Γενικής Γραμματείας. Δεν υπάρχει αυτή η μελέτη. Και η μελέτη μάς απεστάλη στις 24 Απριλίου 2007 με το αντίστοιχο έγγραφο. 
      Ο έλεγχος της συγκεκριμένης μελέτης έχει τελειώσει. Επειδή ξεπερνά τις 300.000 συνεννοηθήκαμε με τις τεχνικές υπηρεσίες της Νομαρχίας Λέσβου και έχουμε καταλήξει στο πλαίσιο μέσα στο οποίο θα κινηθούμε για να ολοκληρώσουμε το έργο του πλαστικού τάπητα στο όριο των 350.000 το οποίο προβλέπεται και το οποίο είναι ικανό, από τις μελέτες που έχουμε και τις προηγούμενες εργολαβίες, ώστε το συγκεκριμένο έργο να ολοκληρωθεί. Έχει αποσταλεί στη Νομαρχιακή Αυτοδιοίκηση το έγγραφο με το οποίο θα προχωρήσει η συγκεκριμένη διαδικασία ώστε να ολοκληρωθεί το έργο. 
      Είναι σαφές ότι αν είχαμε εγκαίρως τη μελέτη, σήμερα θα είχαμε εγκαίρως και το έργο. Αλλά παρ’ όλα αυτά το αίτημα ήταν να μην μπούμε σε καινούργια χρονιά χωρίς να έχει ολοκληρωθεί το έργο, ο χρόνος είναι αρκετός για να κάνουμε πραγματικότητα αυτή τη συγκεκριμένη υπόσχεση.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Ο Δήμος Αγιάσου πέρα από ένας ωραίος δήμος όπως πραγματικά είναι -και θα το διαπιστώσατε και εσείς, κύριε Υφυπουργέ, κατά την επίσκεψή σας εκεί- έχει και σημαντική ιστορία στον αθλητισμό. Είχε και έχει. Εκείνο όμως που δεν έχει εδώ και μερικά χρόνια, κυρία Πρόεδρε, είναι το γήπεδο. Φανταστείτε ότι η ποδοσφαιρική ομάδα του συγκεκριμένου δήμου για να δώσει τα παιχνίδια της είναι αναγκασμένη να πηγαίνει χιλιόμετρα μακριά σ’ έναν άλλο δήμο και να χρησιμοποιεί το γήπεδό του. Πηγαίνει βέβαια χωρίς τους φιλάθλους της. 
      Σήμερα, κύριε Υπουργέ, το γήπεδο είναι ένα σκάμμα κυριολεκτικά. Δόθηκαν βέβαια αυτές οι 100.000 ευρώ για να γίνει η αποστράγγιση των υδάτων του γηπέδου. Όμως για να γίνει και λειτουργικό το γήπεδο χρειάζεται να πέσει και ο ασφαλτοτάπητας και να γίνει και ο χλοοτάπητας, για να μπορεί να χρησιμοποιηθεί το γήπεδο. 
      Όταν είχατε επισκεφθεί την Αγιάσο, είχατε υποσχεθεί ότι το έργο θα προχωρήσει και θα ολοκληρωθεί άμεσα. 
      Θέλω, λοιπόν, κύριε Υπουργέ, να πιστεύω ότι η σημερινή σας απάντηση, θα αποτελέσει και δέσμευση, ώστε από την καινούργια, τουλάχιστον, ποδοσφαιρική περίοδο ο «ΟΛΥΜΠΟΣ» Αγιάσου να έχει το δικό του γήπεδο, στο οποίο να μπορεί να παίξει. Επίσης, να έχουν το δικό τους χώρο άθλησης οι νέοι άνθρωποι του δήμου.
      Από εσάς, λοιπόν, θέλουμε τη δέσμευση -σε αυτό επιμένουμε, αυτό θέλει ο Δήμος Αγιάσου- ότι τελικά θα δοθεί αυτό το ποσό, για να γίνει άμεσα λειτουργικό το δημοτικό γήπεδο της Αγιάσου.
      Ευχαριστώ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Ορφανός έχει το λόγο.
       ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Έτσι κι αλλιώς, κύριε συνάδελφε, και οι προφορικές μας δεσμεύσεις ισχύουν. Δεν έχει αλλάξει τίποτα. Πρέπει, όμως, να έχουμε και τα κατάλληλα εργαλεία, που είναι οι μελέτες, για να μπορέσουμε να προχωρήσουμε στις κατασκευές.
      Η μελέτη εστάλη στο Υπουργείο στις 24 Απριλίου, ούτε είκοσι μέρες, πριν, δηλαδή. Την έχουμε ήδη ελέγξει και ξέρουμε πως θα προχωρήσει. 
      Αυτό που υποσχεθήκαμε, λοιπόν, θα γίνει πραγματικότητα, επειδή ακριβώς και η Αγιάσος το αξίζει και η περιφέρεια έχει το δικό της κεντρικό ρόλο στον τομέα των χρηματοδοτήσεων και στα έργα αθλητισμού.
      Θέλω να υπενθυμίσω ότι την ίδια μέρα, που υποσχέθηκα στην Αγιάσο να γίνει το συγκεκριμένο γήπεδο, υποσχέθηκα στο Νομό Λέσβου -για τη Μυτιλήνη- κατασκευή κολυμβητηρίου. Έχει ενταχθεί ήδη στα Σ.Δ.Ι.Τ. και πηγαίνει για δημοπράτηση. Αυτό είναι το πρώτο.
      Δεύτερον, για το 2008 έχουμε υποσχεθεί κλειστό γυμναστήριο στην Καλλονή και το βάζουμε ως πρόταση στο πρόγραμμα του 2007 -θα προχωρήσει πολύ γρηγορότερα, δηλαδή- με προϋπολογισμό ο οποίος ξεπερνάει το 1.700.000. Για το κολυμβητήριο ο προϋπολογισμός είναι 6.000.000.
      Επίσης, είχαμε πει ότι θα καλύψουμε οικονομικά τα προηγούμενα χρόνια των ομάδων και ήδη αυτή τη στιγμή είναι σε εξέλιξη η αποπληρωμή τους.
      Το τέταρτο, που είχαμε πει, ήταν ότι θα καλύψουμε τα νησιά, επειδή έχουν ειδικά έξοδα, για τα οδοιπορικά τους με 30.000. Όλες οι ομάδες των νησιών -και του Ιονίου και του Αιγαίου Πελάγους- έχουν εισπράξει αυτές τις 30.000, πριν τελειώσει, δηλαδή, το πρωτάθλημα.
      Άρα, όσα είπαμε προφορικά, τα κάναμε στην πράξη, επειδή ακριβώς πιστεύουμε ότι υπάρχει αναγκαιότητα, υπάρχει μια ειδική συμπεριφορά απέναντι στα νησιά. Έχουμε ένα πρόγραμμα για δεκαπέντε μικρά νησιά, στα οποία θα κάνουμε κατασκευές «πέντε επί πέντε». Σε όλα τα μεγαλύτερα προχωρούμε μεγάλα έργα.
      Αυτή τη στιγμή κατασκευάζεται στη Λέρο ένα γήπεδο για να γίνουν οι Αιγαιοπελαγίτικοι. Σε εσάς έχουν γίνει. Στη Λέσβο, στη Χίο, στη Σάμο, στη Μύρινα έχουν τελειώσει. Προχωρούμε λοιπόν. Και το επόμενο είναι η Ερμούπολη. 
      Είναι δεδομένο ότι η νησιωτική πολιτική της Κυβέρνησης απαντά δυναμικά στο αίτημα των κατοίκων της για έργα, πάνω στα οποία θα μπορούμε να ενδυναμώσουμε την παρουσία ιδιαίτερα της νέας γενιάς, που τόσο έχουμε ανάγκη.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υφυπουργέ.
      Αναφορές και ερωτήσεις δεύτερου κύκλου:
      Η με αριθμό 6112/23.3.2007 πρώτη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με τη στήριξη της ελληνικής γεωργίας από την Αγροτική Τράπεζα Ελλάδος (Α.Τ.Ε.) και τη ρύθμιση των αγροτικών χρεών, διαγράφεται λόγω κωλύματος του κυρίου Υπουργού.
      ΕΜΜΑΝΟΥΗΛ ΣΤΡΑΤΑΚΗΣ: Κυρία Πρόεδρε, μου επιτρέπετε;
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Στρατάκη, έχετε το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ πολύ.
      Κυρία Πρόεδρε, θέλω να καταθέσω κάτι, γιατί πραγματικά εκτιμώ ότι απαξιώνεται η διαδικασία του κοινοβουλευτικού ελέγχου.
      Είναι η τρίτη φορά που καταθέτω αυτή την ερώτηση προς το Υπουργείο Οικονομικών. Και δεν έχει έρθει κανένας από τους αρμόδιους, από την πολιτική ηγεσία, να απαντήσει. Και εκτός του ότι δεν απάντησαν –όπως έπρεπε- εγκαίρως, δεν έρχονται εδώ να μας πουν τι πρόκειται να κάνουν.
      Θεωρώ ότι ως διαδικασία είναι απαράδεκτη. Η πολιτική ηγεσία απαρτίζεται από τέσσερις Υπουργούς και Υφυπουργούς. Θα έλεγα ότι η αδυναμία να προσέλθει κάποιος για να απαντήσει σε μία ερώτηση, που εγώ θεωρώ ότι είναι σημαντική και υπάρχουν πολλές ενοχλήσεις από τους συμπολίτες μας, που θεωρούν ότι πρέπει αυτό το θέμα να τελειώνει, είναι απαξιωτική, για το Κοινοβούλιο, διαδικασία από πλευράς Υπουργείου Οικονομικών.
      Θα ήθελα, λοιπόν, κυρία Πρόεδρε, να σας παρακαλέσω να επιληφθείτε του θέματος, διότι έχω παρακολουθήσει ότι και σε άλλη ερώτηση που αφορούσε την Εθνική Τράπεζα του Τορόντο, όπως και σ’ αυτή εδώ, αλλά και σε παλαιότερες ερωτήσεις, το Υπουργείο Οικονομικών δεν έρχεται να απαντήσει. Αποφεύγει να απαντήσει γραπτώς, αλλά δεν έρχεται να απαντήσει και προφορικά.
      ΠΡΟΕΔΡΟΣ (Άννα Μπενάκη-Ψαρούδα): Άλλες ερωτήσεις ήταν.
      ΕΜΜΑΝΟΥΗΛ ΣΤΡΑΤΑΚΗΣ: Βεβαίως, αλλά δυστυχώς δεν ήρθε ούτε σ’ αυτή ούτε στις προηγούμενες που είχα καταθέσει. Δηλαδή δεν πρέπει να καταθέτουμε στο Υπουργείο Οικονομικών αναφορές; Να το κάνουμε αυτό, εάν είναι έτσι.
      ΠΡΟΕΔΡΟΣ (Άννα Μπενάκη-Ψαρούδα): Θα ελεγχθεί το θέμα, κύριε Στρατάκη, για να δούμε εάν έχει γίνει πράγματι στην έκταση στην οποία αναφέρετε και θα το αντιμετωπίσουμε.
      Ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Εμπορικής Ναυτιλίας.
      Ψήφιση στο σύνολο του σχεδίου νόμου: «Συνεταιρισμοί θαλάσσιας αλληλασφάλισης και άλλες διατάξεις αρμοδιότητος Υπουργείου Εμπορικής Ναυτιλίας».
      Προτού ψηφίσουμε στο σύνολο το νομοσχέδιο παρισταμένου του Υπουργού κ. Μαγγίνα, διότι είναι στο εξωτερικό ο κύριος Υπουργός  Εμπορικής Ναυτιλίας, θα ήθελα να ρωτήσω τον κ. Μαγγίνα εάν έχει να κάνει κάποια διόρθωση.
      ΒΑΣΙΛΕΙΟΣ ΜΑΓΓΙΝΑΣ (Υπουργός  Απασχόλησης και Κοινωνικής Προστασίας): Ναι, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Μαγγίνα, έχετε το λόγο.
      ΒΑΣΙΛΕΙΟΣ ΜΑΓΓΙΝΑΣ (Υπουργός  Απασχόλησης και Κοινωνικής Προστασίας): Κυρία Πρόεδρε, ήθελα να παρακαλέσω το Σώμα και εσάς ασφαλώς για δύο πολύ μικρές, καθαρά φραστικές, αλλαγές. 
      Στην παράγραφο 1 του άρθρου 3α΄ που προστίθεται στο νομοθετικό διάταγμα 551/1970, διαγράφονται οι λέξεις «που απειλούν» και στη θέση τους προστίθενται οι λέξεις «στους οποίους εκτίθενται».
      Επίσης, στην περίπτωση α΄ της παραγράφου 9 του άρθρου 3α΄ διαγράφεται η λέξη «ανάληψη» και στη θέση της μπαίνει η λέξη «παραλαβή». 
      ΠΡΟΕΔΡΟΣ (Άννα Μπενάκη-Ψαρούδα): Μάλιστα, κύριε Υπουργέ. Είναι όντως φραστικές οι αλλαγές.
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κατά πλειοψηφία.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Εμπορικής Ναυτιλίας: «Συνεταιρισμοί θαλάσσιας αλληλασφάλισης και άλλες διατάξεις αρμοδιότητος Υπουργείου Εμπορικής Ναυτιλίας» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου ως διενεμήθη με τις νομοτεχνικές διατυπώσεις του κυρίου Υπουργού και έχει ως εξής:
      ΠΡΟΕΔΡΟΣ (Άννα Μπενάκη-Ψαρούδα): Υπουργείου Εθνικής Παιδείας και Θρησκευμάτων.
      Μόνη συζήτηση επί της αρχής, των άρθρων και του συνόλου του σχεδίου νόμου: «Δημιουργία Φορέα Διαχείρισης Ολοκληρωμένου Προγράμματος Δια βίου Μάθησης, ρύθμιση θεμάτων ιδιωτικής εκπαίδευσης και φορέων εποπτείας Υπουργείου Εθνικής Παιδείας και Θρησκευμάτων και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Τουριστικής Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου μεταξύ της Ελληνικής Δημοκρατίας και της Μεγάλης Σοσιαλιστικής Λαϊκής Λιβυκής Αραβικής Τζαμαχιρίας για Συνεργασία στον τομέα του Τουρισμού».
      Το νομοσχέδιο ψηφίσθηκε ομόφωνα στη Διαρκή Επιτροπή.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς, το νομοσχέδιο του Υπουργείου Τουριστικής Ανάπτυξης: «Κύρωση του Πρωτοκόλλου μεταξύ της Ελληνικής Δημοκρατίας και της Μεγάλης Σοσιαλιστικής Λαϊκής Λιβυκής Αραβικής Τζαμαχιρίας για Συνεργασία στον τομέα του Τουρισμού» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί  το κείμενο του νομοσχεδίου)
      ΠΡΟΕΔΡΟΣ (Άννα Μπενάκη-Ψαρούδα): Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης για συνεργασία στον τομέα του τουρισμού μεταξύ του Υπουργείου Τουριστικής Ανάπτυξης της Ελληνικής Δημοκρατίας και του Υπουργείου Τουρισμού και Αθλητισμού του Βασιλείου της Ταϋλάνδης».
      Το νομοσχέδιο ψηφίστηκε στη Διαρκή Επιτροπή ομόφωνα.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Τουριστικής Ανάπτυξης: «Κύρωση του Μνημονίου Κατανόησης για συνεργασία στον τομέα του τουρισμού μεταξύ του Υπουργείου Τουριστικής Ανάπτυξης της Ελληνικής Δημοκρατίας και του Υπουργείου Τουρισμού και Αθλητισμού του Βασιλείου της Ταϋλάνδης» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου)
      
      
      
      
      ΠΡΟΕΔΡΟΣ (Άννα Μπενάκη-Ψαρούδα): Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για συνεργασία στον τομέα του Τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κορέας».
      Και αυτή η Σύμβαση ψηφίστηκε ομόφωνα στη Διαρκή Επιτροπή.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Τουριστικής Ανάπτυξης: «Κύρωση της Συμφωνίας για συνεργασία στον τομέα του Τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κορέας» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου)
      ΠΡΟΕΔΡΟΣ (Άννα Μπενάκη-Ψαρούδα): Υπουργείου Δημόσιας Τάξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ του Υπουργείου Δημοσίας Τάξεως της Ελληνικής Δημοκρατίας και του Υπουργείου Εσωτερικών της Αλβανικής Δημοκρατίας για τη συνεργασία των Πυροσβεστικών Σωμάτων των δύο χωρών σε θέματα αρμοδιότητάς τους».
      Το νομοσχέδιο ψηφίστηκε ομόφωνα στη Διαρκή Επιτροπή.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Δημόσιας Τάξης: «Κύρωση της Συμφωνίας μεταξύ του Υπουργείου Δημοσίας Τάξεως της Ελληνικής Δημοκρατίας και του Υπουργείου Εσωτερικών της Αλβανικής Δημοκρατίας για τη συνεργασία των Πυροσβεστικών Σωμάτων των δύο χωρών σε θέματα αρμοδιότητάς τους» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου)
      ΠΡΟΕΔΡΟΣ (Άννα Μπενάκη-Ψαρούδα): Υπουργείου Τουριστικής Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Πακιστάν για Συνεργασία στον τομέα του Τουρισμού».
      Το νομοσχέδιο αυτό έγινε δεκτό στη Διαρκή Επιτροπή κατά πλειοψηφία και εισάγεται για συζήτηση σύμφωνα με το άρθρο 108 του Κανονισμού.
      Αν κάποιος από τους εισηγητές θέλει να λάβει το λόγο, ορίστε. Ναι, κύριε Κουβέλη.
      ΦΩΤΗΣ ΚΟΥΒΕΛΗΣ: Κύριε Υπουργέ, πήραμε τη γραπτή διαβεβαίωσή σας ότι δεν προωθείται η υπογραφή σύμβασης για την έκδοση.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεν είναι αυτό το νομοσχέδιο. Είναι άλλο, είναι του Υπουργείου Τουρισμού.
      ΦΩΤΗΣ ΚΟΥΒΕΛΗΣ: Α, σας ζητώ συγγνώμη, νόμισα…
      ΠΡΟΕΔΡΟΣ (Άννα Μπενάκη-Ψαρούδα): Είναι Τουρισμού αυτό. Ακολουθεί το άλλο, στο οποίο θα πάρετε το λόγο.
      Επομένως θέλει κάποιος άλλος να λάβει το λόγο επί του νομοσχεδίου; Ορίστε, κύριε Σκυλλάκο.
      ΑΝΤΩΝΗΣ ΣΚΥΛΛΑΚΟΣ: Εμείς καταψηφίζουμε την Συμφωνία για τον Τουρισμό, διότι συμπαρασύρεται από την επόμενη συμφωνία με ένα δικτατορικό καθεστώς. Θα μιλήσουμε και μετά, αλλά σ’ αυτές τις συνθήκες δεν μπορούμε να ψηφίσουμε συμφωνίες με το καθεστώς του Μουσάραφ, ούτε τουριστικές συμφωνίες.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ.
      Κηρύσσεται περαιωμένη η συζήτηση επί της αρχής, των άρθρων και του συνόλου του Υπουργείου Τουριστικής Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Πακιστάν για Συνεργασία στον τομέα του Τουρισμού».
      Ερωτάται το Σώμα: γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Τουριστικής Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Πακιστάν για Συνεργασία στον τομέα του Τουρισμού» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου)
      ΠΡΟΕΔΡΟΣ (Άννα Μπενάκη-Ψαρούδα): Υπουργείου Δημόσιας Τάξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Πακιστάν, περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος».
      Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία και εισάγεται για συζήτηση σύμφωνα με το άρθρο 108 του Κανονισμού. Εδώ κάποιοι εισηγητές θέλουν το λόγο.
      Ορίστε, κύριε Μανωλάκη, έχετε το λόγο.
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κυρία Πρόεδρε.
      Κύριε Υπουργέ, όπως είχαμε την ευκαιρία να αναλύσουμε και στην επιτροπή, εμείς δεν θα είχαμε καμμία αντίρρηση για την κύρωση αυτής της Συμφωνίας, αν επρόκειτο να την κάνουμε με κάποιο δημοκρατικό κράτος. Και έρχομαι αμέσως στο θέμα, γιατί βέβαια, υπάρχουν δυο τρεις σοβαροί λόγοι, για τους οποίους καταψηφίζουμε αυτήν τη Συμφωνία.
      Ο πρώτος είναι αυτονόητος: δεν μπορούμε να συνεργαζόμαστε μ’ ένα δικτατορικό καθεστώς του Στρατηγού Μουσάραφ, με όσα κάνει εκεί. Τις τελευταίες μέρες αιματοκύλησε τη χώρα, έχουμε σαράντα έναν νεκρούς. Έδιωξε τον πρόεδρο του ανώτατου δικαστηρίου. Ο πρόεδρος του δικηγορικού συλλόγου πυροβολήθηκε. Γίνονται δολοφονίες, συλλήψεις, ένα σωρό πράγματα, αντίθετα με τη δική μας φιλοσοφία. Κάτι που γινόταν στην εποχή της χούντας εδώ, γίνεται αυτήν τη στιγμή εκεί. Και όπως δεν θα θέλαμε να συνεργαστούν κράτη της Ευρώπης με τη χούντα και να τη νομιμοποιήσουν, έτσι κι εμείς δεν θέλουμε να νομιμοποιήσουμε το δικτατορικό καθεστώς του Πακιστάν.
      Υπάρχει όμως και ένας άλλος σοβαρός λόγος, που έχει να κάνει με την υπόθεση της απαγωγής των Πακιστανών εδώ στη χώρα μας, η οποία, δυστυχώς, υπόθεση προχωρά αργά. Βλέπουμε μάρτυρες Πακιστανούς, οι οποίοι απήχθησαν – τρεις, εν προκειμένω, από τα Γιάννενα, που φοβούνται σήμερα για τη ζωή τους και δεν καταθέτουν.
      Βλέπουμε τον Πρόεδρο της πακιστανικής κοινότητας, τον κ. Τζαβέντ Ασλάμ, να κρατείται, βλέπουμε να μην καλείται ο Βρετανός, ο Λάνγκμαν, για να καταθέσει, βλέπουμε και όλους αυτούς –και αναφέρομαι πάλι στον πρόεδρο της πακιστανικής κοινότητας- που ήταν από τους βασικούς καταγγέλλοντες γι’ αυτήν τη μεγάλη υπόθεση που συγκλόνισε την Ελλάδα. 
      Εδώ θέλω να κάνω μια παρένθεση. Μας ενημερώσατε, κύριε Υπουργέ, ότι δεν υπάρχει πρόθεση να εκδοθεί αυτό το άτομο στο Πακιστάν. Όμως, την ίδια στιγμή πρέπει να σας πω ότι κρατείται στο Πακιστάν ο αντιπρόεδρος της πακιστανικής κοινότητας, Έλληνας πολίτης, και δεν ξέρω τι κάνει η ελληνική πολιτεία γι’ αυτόν τον Έλληνα πολίτη.
      Δεν θέλω να πω περισσότερα. Σίγουρα οι συνάδελφοι των άλλων κομμάτων της Αντιπολίτευσης θα έχουν ίσως να πουν πολλά άλλα. Λαμβάνοντας υπ’όψιν το γεγονός πως μόνο η Ιταλία από τις χώρες της Ευρωπαϊκής Ένωσης έχει συνάψει Συμφωνία Αστυνομικής Συνεργασίας με το Πακιστάν και την ίδια στιγμή η Ευρωπαϊκή Ένωση διαπραγματεύεται τέτοιου είδους συμφωνία με το Πακιστάν για τους λαθρομετανάστες και άλλες παραβατικές πράξεις, νομίζω ότι η χώρα μας το λιγότερο που μπορεί να κάνει, είναι να παγώσει αυτήν τη Συμφωνία, να μην την κυρώσει σήμερα, μέχρι να δούμε τι γίνεται και στο Πακιστάν σε σχέση με το πολίτευμά τους και τις διαπραγματεύσεις που κάνει η Ευρωπαϊκή Ένωση, αλλά και σε σχέση με την εκδίκαση της υπόθεσης της απαγωγής των Πακιστανών.
      Κύριε Υπουργέ, εμείς για όλους αυτούς τους λόγους καταψηφίζουμε αυτήν τη Σύμβαση.
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε συνάδελφε.
      Το λόγο έχει ο κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Εμείς ζητήσαμε από τον κύριο Υπουργό να αποσύρει τη Συμφωνία ή να την κρατήσει εν πάση περιπτώσει, μια και μονογραφήθηκε από τις δυο Κυβερνήσεις. Είπαμε να μην κυρωθεί στη Βουλή και να δούμε στο μέλλον τι θα γίνει. Και αυτό, διότι είναι όσα είπε ο κύριος συνάδελφος και ακόμη περισσότερα. Εκεί ο κόσμος είναι στους δρόμους, εκεί γίνονται διαδηλώσεις, συγκρούσεις. Σκοτώνεται κόσμος, συλλαμβάνονται, εξαφανίζονται. Είναι μια μακρά περίοδος, όπως ήταν η δική μας περίοδος με το Πολυτεχνείο. Για σκεφθείτε, εκείνη την εποχή να ερχόταν ένα κράτος, με τη χούντα στην Ελλάδα, και να υπέγραφε Συμφωνία Αστυνομικής Συνεργασίας! 
      Με ποιο καθεστώς πάμε να κάνουμε αστυνομική συνεργασία και ανταλλαγή πληροφοριών και μεθόδων, γνώσεων, εμπειρίας; Για την αντιμετώπιση ποιων αδικημάτων; Της τρομοκρατίας. Έχουμε εμείς ίδια αντίληψη για την τρομοκρατία με το καθεστώς Μουσάραφ; Για το καθεστώς  Μουσάραφ τρομοκρατία είναι αυτός ο κόσμος που διαμαρτύρεται για τη δικτατορία. Δεν καταλαβαίνω, γιατί επιμένετε και δεν το αφήνετε, αλλά το φέρνετε στην Ολομέλεια. Ήταν εντελώς λογική η πρόταση όλων των κομμάτων της Αντιπολίτευσης.
      Δεν πρόκειται για δυο κράτη, όπως είπατε. Εσείς βλέπετε δυο κράτη, Ελλάδα και Πακιστάν. Δεν θα εξετάσουμε, όμως, τι καθεστώς είναι στο Πακιστάν; Κανείς μας δεν έβαλε ζήτημα πλήρους διακοπής των διπλωματικών σχέσεων με το Πακιστάν, αν και σε κάποιες περιπτώσεις φθάνουμε και έως αυτό το σημείο. Θα μπορούσε μια χώρα να το κάνει. Εμείς λέμε όχι αστυνομική συνεργασία με τους δικτάτορες. Ποιες εγγυήσεις υπάρχουν ότι οι πληροφορίες, η ανταλλαγή στοιχείων, η όποια αστυνομική συνεργασία δεν θα είναι στημένη, δεν θα είναι πληροφορίες, που διοχετεύονται από το καθεστώς σε βάρος κάποιων, οι οποίοι βρίσκονται στη χώρα μας σαν τον πρόεδρο της κοινότητας;
      Ο πρόεδρος της κοινότητας αθωώθηκε…
      ΓΕΩΡΓΙΟΣ ΓΑΡΟΥΦΑΛΙΑΣ: Ο αντιπρόεδρος.
      ΑΝΤΩΝΙΟΣ ΣΚΥΛΛΑΚΟΣ: Ο πρόεδρος. Αθωώθηκε από τα ελληνικά δικαστήρια, για υπόθεση που κινήθηκε από την ελληνική δικαιοσύνη για συμβολή στη λαθρομετανάστευση. Μετά, την στήνει την υπόθεση το Πακιστάν, χρησιμοποιώντας σαν μάρτυρες δυο βαρυποινίτες Πακιστανούς, αθωώνεται ξανά και πάει η υπόθεση στον Άρειο Πάγο και ο Άρειος Πάγος θέλει να ρωτήσει, πριν βγάλει απόφαση, εάν υπάρχει συμφωνία έκδοσης.
      Και βεβαίως δεν υπάρχει, όπως μας ενημερώσατε, συμφωνία έκδοσης. Ξανά νέα δίκη. Τελικά δεν προχώρησε η υπόθεση και δικαιολογημένα δεν προχώρησε. Αν περνούσατε με το αυτοκίνητο –πέρασα εκείνη τη μέρα για άλλη δουλειά,  πηγαίνοντας στο εφετείο- θα βλέπατε δυόμιση χιλιάδες Πακιστανούς, που διαδήλωναν έξω από τον Άρειο Πάγο για τα δημοκρατικά δικαιώματα. Ο αντιπρόεδρος κρατείται στο Πακιστάν -Έλληνας πολίτης- εδώ και δέκα χρόνια, η οικογένειά του είναι εδώ. Ένα από τα μέλη του διοικητικού συμβουλίου πυροβολήθηκε και σώθηκε ως εκ θαύματος. Και όλα αυτά εμπλέκονται με τις απαγωγές και με τις απαιτήσεις της Αγγλίας. Υπάρχουν καταγγελίες από τους ίδιους ότι τους έπιασε η πακιστανική πρεσβεία για να αλλάξουν καταθέσεις, ότι πήραν χρήματα και τα επέστρεψαν. Έχουν γίνει δημόσια αυτές οι δηλώσεις.
       Πώς να στηριχθούμε, λοιπόν, σ’ ένα τέτοιο καθεστώς, που στήνει τις υποθέσεις; Για ποια δίκαια δίκη μιλάμε; Για ποια δημοκρατική σχέση Ελλάδας και Πακιστάν, ώστε να στηριζόμαστε σ’ αυτές τις πληροφορίες και στην όποια αστυνομική συνεργασία; Η μόνη χώρα είναι η Ιταλία. Αυτό δεν σας βάζει σε σκέψεις; Η μόνη από τις είκοσι επτά χώρες που έχει κάνει τέτοια συμφωνία. Και προσέξτε, η συμφωνία της Ιταλίας αφορά μόνο τα ναρκωτικά. Δεν αφορά τη τρομοκρατία, δεν αφορά τη λαθρομετανάστευση, δεν αφορά όλα τα αδικήματα, για τα οποία γίνεται λόγος. 
      Και μάλιστα αναγκάζεστε να τη φέρετε, ενώ γνωρίζετε πολύ καλά, ποιο είναι το καθεστώς εκεί. Αλλά από την άλλη μεριά είναι συμφωνία δύο κρατών. Αυτά που βλέπω στην εισηγητική έκθεση να κρατάτε ίσες αποστάσεις, ανάμεσα στο λαό που διαμαρτύρεται και στην Κυβέρνηση του  Πακιστάν και να λέμε μέσα «επιπλέον οι σοβαρές πολιτικές συγκρούσεις στο εσωτερικό της χώρας, έχουν επιπτώσεις στην οικονομική κατάσταση.» Λέει για πολιτικές συγκρούσεις, αχρωμάτιστες. Δεν έχουν χαρακτήρα. Δεν είναι αντιδικτατορικές διαδηλώσεις. Τα προαναφερόμενα γεγονότα αποτελούν πηγή διατάραξης της δημόσιας τάξης. Σαν να ενδιαφερόμαστε για τη δημόσια τάξη του δικτάτορα.
      Εμείς για όλους αυτούς τους λόγους ζητάμε ακόμη και αυτήν τη στιγμή, κύριε Υπουργέ, να πάρετε την ευθύνη και να την κρατήσετε για ένα εύλογο χρονικό διάστημα. Αλλιώς την καταψηφίζουμε και εύχομαι να μην ανοίξει δρόμους γενικότερους η Συμφωνία, που άκουσα από το συνάδελφο ότι ετοιμάζεται στην Ευρωπαϊκή Ένωση, όπως εύχομαι να μη μπούμε στον πειρασμό, να κάνουμε Συμφωνία έκδοσης ανάμεσα στην Ελλάδα και στο Πακιστάν, να συναινέσουμε δηλαδή εμείς σε μια τέτοια προοπτική.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς  κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Ευχαριστώ, κυρία Πρόεδρε. 
      Κύριε Υπουργέ, όπως σας είπα και στη Διαρκή Επιτροπή, θεωρώ απαράδεκτο πολιτικά, μια χώρα όπως είναι η Ελλάδα, η οποία διεκδικεί σταθερά τη δημοκρατική διεύρυνση, να υπογράφει μια απαράδεκτη σύμβαση μ’ ένα απαράδεκτο καθεστώς στο Πακιστάν. 
      Οι χώρες, κύριε Υπουργέ, δεν εκφράζονται γενικά και αόριστα. Οι χώρες εκφράζονται από το λαό, αλλά  και από τις κυβερνήσεις τις οποίες έχουν. Και αυτή την ώρα έχουμε τη διάσταση, την αντιπαλότητα, ανάμεσα στο δημοκρατικό λαό του Πακιστάν προς το δικτατορικό καθεστώς του Πακιστάν, το οποίο έχει συγκεκριμένη έκφραση και μ’ αυτήν τη συγκεκριμένη έκφραση εσείς συμβάλλεστε διακρατικά και φέρνετε στην Ολομέλεια της Βουλής μια –επαναλαμβάνω- απαράδεκτη σύμβαση. Να μην επιμείνετε στην ψήφιση αυτής της σύμβασης και μάλιστα κατά πλειοψηφία. Είναι όνειδος, είναι ντροπή για μια χώρα σαν την Ελλάδα να συμβάλλεται –επαναλαμβάνω- μ’ ένα δικτατορικό καθεστώς, το οποίο έχει αιματοκυλίσει το λαό του Πακιστάν. 
      Έχουμε σε εκκρεμότητα τις απαγωγές των Πακιστανών. Έχουμε σε εκκρεμότητα τα ζητήματα που έχουν σχέση με τα δικαιώματα των Πακιστανών στην Ελλάδα και τις διώξεις που υφίστανται. Και μόλις λίγες ημέρες πριν, τελείωσε εκείνη η εκκρεμότητα, με την έκδοση του προέδρου της πακιστανικής κοινότητας και θέλω από το Βήμα αυτό να συγχαρώ τους τρεις αεροπαγίτες, οι οποίοι είπαν «όχι» στην έκδοση. 
      Βεβαίως, κρατώ την έγγραφη διαβεβαίωση σας ότι δεν προωθείται ούτε υπάρχει σκέψη, για την υπογραφή Συμφωνίας μεταξύ Ελλάδας και Πακιστάν για την έκδοση, για τη λεγόμενη δικαστική συνδρομή. Αυτό δα έλειπε! 
      Κύριε Υπουργέ, γιατί σπεύδετε εσείς μόνοι στην Ευρώπη –σας είπε ο συνάδελφος λίγο πριν ότι η Ιταλία έχει υπογράψει άλλη Συμφωνία- να υπογράψετε μία συμφωνία με το Πακιστάν και να φέρετε αυτήν τη Συμφωνία, να κυρωθεί από τη Βουλή και μάλιστα κατά πλειοψηφία; 
      Περαιτέρω, αυτή η σύμβαση, κυρίες και κύριοι συνάδελφοι, είναι γεμάτη από αόριστες και γενικές έννοιες, που είναι δυνατόν, με δεδομένους τους πολιτικούς συσχετισμούς στο Πακιστάν, ανά πάσα στιγμή και ώρα να οδηγηθούν σιδηροδέσμιοι Πακιστανοί οι οποίοι αντιστέκονται, διαμαρτύρονται και καταγγέλλουν το δικτατορικό καθεστώς αυτής της χώρας. Είναι ίδια η προσέγγιση, κύριε Υπουργέ, της έννοιας «τρομοκρατία» από την Ελλάδα μ’ εκείνη την προσέγγιση του Πακιστάν; Με την ίδια λογική, με την ίδια πολιτική και νομική άποψη αντιμετωπίζεται αυτή η έννοια στην Ελλάδα και στο Πακιστάν;
       Ειλικρινά δεν μπορώ να αντιληφθώ, γιατί εσείς επιμένετε να ψηφιστεί μία Συμφωνία μεταξύ της Ελλάδος και του δικτατορικού καθεστώτος του Πακιστάν. Διότι αυτή η σύμβαση δεν αφορά στο λαό του Πακιστάν. Αυτή η σύμβαση αφορά στην Ελλάδα και στο δικτατορικό καθεστώς του Πακιστάν. Πράγματι, είναι αδικαιολόγητη πολιτικά η εμμονή σας, στο να φέρετε αυτήν τη σύμβαση να κυρωθεί στη Βουλή.
      Θα σας έλεγα να την αποσύρετε. Θα σας έλεγα να μην επιμένετε. Δεν είναι δυνατόν, κυρία Πρόεδρε, την ώρα που ρέει το αίμα στους δρόμους του Πακιστάν, η Βουλή των Ελλήνων να συζητά –και επιλέγω τη βαρύτατη έκφραση- μία κατάπτυστη συμφωνία. Είναι προφανές μετά την εμμονή του κυρίου Υπουργού, όπως εξεφράσθη στη Διαρκή Επιτροπή υπέρ της ψήφισης αυτής της Συμφωνίας, ότι εμείς την καταψηφίζουμε.
      ΠΡΟΕΔΡΟΣ (Άννα Μπενάκη Ψαρούδα): Ορίστε, κύριε Υπουργέ, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κυρία Πρόεδρε, θα πω μια λέξη μόνο. Έχω πει τις σκέψεις μου στην επιτροπή επί των αντιρρήσεων που διετυπώθησαν. Κράτησα την υπόσχεσή μου και ενημέρωσα τους συναδέλφους τους μετέχοντες στην επιτροπή, για το πού βρίσκεται η υπόθεση των συμβάσεων του Πακιστάν μ’ άλλες χώρες. Είναι εν τω περατούσθαι οι διαπραγματεύσεις του Πακιστάν με την Ευρωπαϊκή Ένωση για αστυνομική συνεργασία. Όπως σημειώσατε ήδη, υπάρχει αστυνομική συνεργασία στη σύμβαση με την Ιταλία. Σημειώνω ότι με την Ελλάδα, Συμφωνία δικαστικής αρωγής και έκδοσης δεν είναι προ των οφθαλμών μας, δεν συζητείται. Αυτή είναι η ενημέρωση. 
      Και θέλω επί των ανανεωμένων παρατηρήσεων σας να σας πω ότι κατά τη γνώμη μου η πιο πολύτιμη παρατήρηση, είναι αυτή που ακούστηκε παρενθετικά από τον κ. Σκυλλάκο, ότι φυσικά δεν τίθεται θέμα διακοπής των διπλωματικών σχέσεων με το Πακιστάν. Αυτό το αξιοποιώ, για να πω ότι πρέπει να τηρείται και η αρχή της μη αναμείξεως στα εσωτερικά ξένης χώρας. Κρατείστε όλες τις αξιολογικές παρατηρήσεις και κρίσεις που θέλετε, αλλά δεν μπορώ εγώ ως Κυβέρνηση να τις συμμεριστώ. 
      Τέλος, θέλω να μην είναι η χώρα χωρίς το συμβατικό νομικό αντέρεισμα, εάν χρειαστεί, για να προασπίσει δικά της εθνικά συμφέροντα και στον τομέα της λαθρομετανάστευσης και στον τομέα της διακίνησης των ναρκωτικών και του οργανωμένου εγκλήματος. Ειλικρινά σας ζητώ να σκεφτείτε αυτήν την εκδοχή, ότι εδώ υπηρετούμε το εθνικό συμφέρον. Δεν θέλω να είναι χωρίς συμβατικό νομικό αντέρεισμα έναντι του Πακιστάν, δηλαδή μιας χώρας με την οποία έχει υπογράψει και άλλη σύμβαση η Ελλάδα αυτής της χρονικής περιόδου, όπως, παραδείγματος χάριν, την τετραμερή για τους λαθρομετανάστες.
      Βρισκόμαστε σε μία κύρωση Διεθνούς Συμβάσεως, η οποία υπηρετεί το εθνικό συμφέρον, έξω από τις αξιολογικές κρίσεις που μπορείτε να έχετε εσείς για τα πολιτικά πράγματα της άλλης χώρας, της αντισυμβαλλομένης, που είναι δικαίωμα σας, όχι όμως της Κυβέρνησης της Ελλάδος. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κυρία Πρόεδρε, ζητώ το λόγο. 
      ΠΡΟΕΔΡΟΣ (Άννα Μπενάκη-Ψαρούδα): Όχι, κύριε Παπαϊωάννου, τον ξέρετε τον Κανονισμό. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Επειδή δώσατε στον κύριο Υπουργό. 
      ΠΡΟΕΔΡΟΣ (Άννα Μπενάκη-Ψαρούδα): Όχι, η διαδικασία του άρθρου 108 είναι σαφεστάτη και εφαρμόζεται από καταβολής όταν μπήκε και ξέρετε πότε μπήκε. 
      Κηρύσσεται περαιωμένη η συζήτηση επί της αρχής των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Πακιστάν, περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος». 
      Ερωτάται το Σώμα: Γίνεται δεκτό το νομοσχέδιο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το σχέδιο νόμου του Υπουργείου Δημόσιας Τάξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Πακιστάν, περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
      (Να καταχωριστεί το κείμενο του νομοσχεδίου)
      Υπουργείου Μεταφορών και Επικοινωνιών
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας Έδρας μεταξύ της Κυβέρνησης της Ελληνικής Δημοκρατίας και του Ευρωπαϊκού Οργανισμού για την Ασφάλεια Δικτύων και Πληροφοριών». 
      Η συμφωνία αυτή έγινε στη Διαρκή Επιτροπή δεκτή κατά πλειοψηφία και εισάγεται με τη διαδικασία του άρθρου 108. Θέλει κάποιος από τους εισηγητές να λάβει το λόγο; Κανείς. 
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Κύρωση της Συμφωνίας Έδρας μεταξύ της Κυβέρνησης της Ελληνικής Δημοκρατίας και του Ευρωπαϊκού Οργανισμού για την Ασφάλεια Δικτύων και Πληροφοριών». 
      Ερωτάται το Σώμα: Γίνεται δεκτό το νομοσχέδιο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το σχέδιο νόμου του Υπουργείου Μεταφορών και Επικοινωνιών: «Κύρωση της Συμφωνίας Έδρας μεταξύ της Κυβέρνησης της Ελληνικής Δημοκρατίας και του Ευρωπαϊκού Οργανισμού για την Ασφάλεια Δικτύων και Πληροφοριών» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
      (Να καταχωριστεί το κείμενο του νομοσχεδίου)
      Υπουργείου Εθνικής Άμυνας 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανωτάτου Συμμαχικού Διοικητή και του Ανωτάτου Συμμαχικού Διοικητή Mετασχηματισμού της Συμμαχίας, σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων παραρτημάτων Α και Β αυτού». 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση. 
      Κύριοι συνάδελφοι, επανερχόμεθα στη συζήτηση του νομοσχεδίου του Υπουργείου Εθνικής Παιδείας και Θρησκευμάτων:
      Μόνη συζήτηση επί της αρχής, των άρθρων και του συνόλου του σχεδίου νόμου: «Δημιουργία Φορέα Διαχείρισης Ολοκληρωμένου Προγράμματος Διά Βίου Μάθησης, ρύθμιση θεμάτων ιδιωτικής εκπαίδευσης και φορέων εποπτείας Υπουργείου Εθνικής Παιδείας και Θρησκευμάτων και άλλες διατάξεις». 
      Η Διάσκεψη των Προέδρων αποφάσισε στη συνεδρίαση της στις 17 Μαΐου  τη συζήτηση του νομοσχεδίου σε δύο έως τρεις συνεδριάσεις. Για τη συζήτηση του νομοσχεδίου αυτού ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου ορίζει Κοινοβουλευτικό Εκπρόσωπο το Βουλευτή κ. Κωνσταντίνο Τασούλα. Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κολοζώφ ορίζει Κοινοβουλευτικό Εκπρόσωπο το συνάδελφο κ. Γεώργιο Χουρμουζιάδη. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κυρία Πρόεδρε, ζητώ το λόγο. 
      ΠΡΟΕΔΡΟΣ (Άννα Μπενάκη-Ψαρούδα): Ορίστε, έχετε το λόγο. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κυρία Πρόεδρε, με την άδεια σας, θα ήθελα να κάνω μία μικρή δήλωση εκ μέρους του ΠΑ.ΣΟ.Κ για ένα κορυφαίο –πιστεύω- ζήτημα που απασχολεί συνολικά τη λειτουργία της Βουλής και αναφέρομαι στο ότι για πρώτη φορά στα κοινοβουλευτικά μας χρονικά παρατηρήθηκε το φαινόμενο Έλληνες πολίτες αλλά και εκπρόσωποι εταιρειών που δραστηριοποιούνται στη χώρα μας να δείχνουν μία βαθύτατη -θα έλεγα- περιφρόνηση στη λειτουργία της δημοκρατίας μας και στον κορυφαίο θεσμό που είναι το Κοινοβούλιο. Έτσι καταγράφεται η συμπεριφορά και του κ. Παπαμαρκάκη και των εκπροσώπων της «JP MORGAN» και είναι μία άρνηση σε μία κλήση για να απαντήσουν στις ερωτήσεις συναδέλφων της Βουλής. 
      Σε κάθε περίπτωση θέλω να σημειώσω ότι η άρνηση αυτή, κυρία Πρόεδρε, θεωρούμε ότι αποτελεί ένα κακό προηγούμενο για τη Βουλή των Ελλήνων. Ως ΠΑ.ΣΟ.Κ. υποστηρίζουμε τη θέση ότι η συμπεριφορά τους είναι αντίθετη σαφώς με τις διατάξεις του άρθρου 41Α του Κανονισμού της Βουλής και θεμελιώνει το αδίκημα της απείθειας, σύμφωνα με το άρθρο 169 του Ποινικού Κώδικα.
      ΠΡΟΕΔΡΟΣ (Άννα Μπενάκη - Ψαρούδα): Κύριε Παπαϊωάννου, ξέρετε πολύ καλά ότι το Κοινοβουλευτικό Συμβούλιο του Κόμματός σας έχει ραντεβού μαζί μου στις 20.30΄ γι’ αυτό το θέμα. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Ναι, έχουμε. 
      ΠΡΟΕΔΡΟΣ (Άννα Μπενάκη - Ψαρούδα): Επομένως, γιατί το θέτουμε προς συζήτηση στην Ολομέλεια, αφού δεν είναι θέμα της Ολομέλειας και ιδίως της νομοθετικής εργασίας; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κυρία Πρόεδρε, δεν θέτω κάτι σε συζήτηση, θεωρούμε, όμως, χρέος μας αυτό που θα πούμε σε εσάς, να το πούμε και απ’ αυτό το Βήμα ενώπιον του ελληνικού λαού. Τίποτα παραπάνω και τίποτα παρακάτω. Δύο φράσεις ακόμα και τελειώνω. 
      Η δεύτερη φράση μου είναι ότι πιστεύαμε πως αυτό το θέμα θα έπρεπε να συζητείται σήμερα στην αρμόδια κοινοβουλευτική επιτροπή -δεν έπρεπε να πάμε σε αναβολή- για να τοποθετηθούν όλοι οι συνάδελφοι εκεί υπεύθυνα, κάτι που μπορούν να κάνουν και σήμερα εδώ, γιατί θεωρούμε το θέμα μείζον. 
      Το δεύτερο ζήτημα, το οποίο θέλουμε να θέσουμε υπ' όψιν του ελληνικού λαού, είναι ότι η συγκεκριμένη συμπεριφορά βρίσκεται σε εναρμόνιση με τη λογική της συγκάλυψης της Κυβέρνησης...
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ πάρα πολύ, κύριε Παπαϊωάννου. Τώρα δεν έχετε πλέον το λόγο. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Τελειώνω...
      ΠΡΟΕΔΡΟΣ (Άννα Μπενάκη - Ψαρούδα): Σας έδωσα, κατ’ ανοχήν, το λόγο, σε διαδικασία νομοθετικής εργασίας να μιλήσετε για θέμα που δεν είναι της νομοθετικής εργασίας. Σας παρακαλώ πάρα πολύ!
      ΜΙΛΤΙΑΔΗΣ ΠΑΠΑΪΩΑΝΝΟΥ: ...
      ΠΡΟΕΔΡΟΣ (Άννα Μπενάκη - Ψαρούδα): Στο σημείο αυτό υπάρχουν στον Κανονισμό διαδικασίες και μπορείτε να φέρετε το θέμα αυτό προς συζήτηση ανέτως, σε αρμόδια επιτροπή. Έχετε τη δυνατότητα να το κάνετε. Επομένως, μην απασχολείτε την Ολομέλεια. 
      ΜΙΛΤΙΑΔΗΣ ΠΑΠΑΪΩΑΝΝΟΥ: ...
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ! Το Βήμα δεν είναι για να καταγγείλετε ό,τι έχετε εναντίον οιουδήποτε. Σας παρακαλώ πάρα πολύ, δεν έχετε το λόγο. 
      ΜΙΛΤΙΑΔΗΣ ΠΑΠΑΪΩΑΝΝΟΥ: ...
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ, κύριε Παπαϊωάννου! Έληξε το θέμα. 
      Ο κύριος Υφυπουργός έχει το λόγο, για να αναφέρει ό,τι παρατηρήσεις έχει επί του νομοσχεδίου. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κυρία Πρόεδρε, έχω να κάνω ορισμένες νομοτεχνικές βελτιώσεις. 
      Πρώτον, στο τέλος του εδαφίου α) της παραγράφου 3 του άρθρου 8 προστίθεται τελευταία πρόταση ως εξής: «Ένα μέλος της επιτροπής προτείνεται από τον Υπουργό Ανάπτυξης».
      Δεύτερον, στο τέλος της παραγράφου 2 του άρθρου 12 προστίθεται η εξής φράση: «Η διάταξη της παραγράφου αυτής εφαρμόζεται από το ακαδημαϊκό έτος 2006-2007».
      Τρίτον, το εδάφιο β) της παραγράφου 1 του άρθρου 16 αναδιατυπώνεται ως εξής; «β) «Προϊσταμένη Αρχή» ή «Εποπτεύουσα Αρχή» είναι ο Γενικός Γραμματέας Εκπαίδευσης Ενηλίκων, εφόσον τελικώς δικαιούχος των εκτελούμενων έργων είναι η Γενική Γραμματείας Εκπαίδευσης Ενηλίκων (ΓΓΕΕ) και το Διοικητικό Συμβούλιο του Ι.Δ.Ε.Κ.Ε., εφόσον τελικός δικαιούχος είναι το ίδιο».
      Τέταρτον, στις περιπτώσεις i και ii. του εδαφίου β) της παραγράφου 5 του άρθρου 26 η φράση «αναγνωρισμένος ισότιμος ή αντίστοιχος τίτλος» αντικαθίσταται με τη φράση «αναγνωρισμένος ισότιμος και αντίστοιχος τίτλος».
      Πέμπτον, στην παράγραφο 1 του άρθρου 27 διαγράφεται η λέξη «τελευταίο».
      Έκτον, στον τίτλο και το πρώτο εδάφιο του άρθρου 33 αντικαθίσταται η λέξη «ΠΙΚΠΑ» με τις λέξεις «πρώην ΠΙΚΠΑ».
      Και έβδομο και τελευταίο, στην παράγραφο του άρθρου 35 η φράση «στην παράγραφο 8 του άρθρου 25 του ν. 1828/1989» αντικαθίσταται με τη φράση «στην παράγραφο 8 του άρθρου 25 του ν. 1828/1989, όπως αναριθμήθηκε με την παράγραφο 10 του άρθρου 13 του ν. 2539/1997 (ΦΕΚ 244 Α)».
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, να τις καταθέσετε στα Πρακτικά και να διανεμηθούν αμέσως στους συναδέλφους. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ναι, κυρία Πρόεδρε, τις καταθέτω στα Πρακτικά. 
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος καταθέτει για τα Πρακτικά τις προαναφερθείσες νομοτεχνικές βελτιώσεις-προσθήκες, οι οποίες έχουν ως εξής:
      (Να μπει η σελίδα 47)
      ΠΡΟΕΔΡΟΣ (Άννα Μπενάκη - Ψαρούδα): Ο εισηγητής της Νέας Δημοκρατίας κ. Ιωάννης Ιωαννίδης έχει το λόγο. 
      ΙΩΑΝΝΗΣ ΙΩΑΝΝΙΔΗΣ: Κυρίες και κύριοι συνάδελφοι, συζητάμε σήμερα το νομοσχέδιο του Υπουργείου Παιδείας με το οποίο, πρώτον θεσμοθετούνται η Εθνική Μονάδα Συντονισμού Ολοκληρωμένου Προγράμματος Διά Βίου Μάθησης και δεύτερον το Παρατηρητήριο Νεανικής Επιχειρηματικότητας. 
      Το συζητούμενο νομοσχέδιο έρχεται να επιλύσει και να ρυθμίσει εκκρεμότητες του παρελθόντος, παρεμβαίνοντας εκεί όπου η εμπειρία της εφαρμογής των προηγούμενων νόμων έδειξε ότι υπάρχει ανάγκη βελτίωσης και συμπλήρωσης της ισχύουσας νομοθεσίας.
      Για την πρακτική αυτή κατηγορηθήκαμε από την Αντιπολίτευση. Θα ήθελα μόνο να πω ότι ένα εκπαιδευτικό σύστημα οφείλει κατ’ εξοχήν να είναι ευέλικτο. Και προκειμένου να είναι ευέλικτο, αλλά και σύγχρονο, θα πρέπει να αποτυπώνει τις μεταβολές και τις αλλαγές που συμβαίνουν γύρω μας. Όταν βελτιώνουμε τη νομοθεσία μας και στη συγκεκριμένη περίπτωση αυτή που αφορά θέματα εκπαίδευσης κάνοντας τις αναγκαίες συμπληρώσεις, το τελικό όφελος εισπράττουν οι ίδιοι οι νέοι, καθώς εκείνοι είναι οι αποδέκτες μιας ποιοτικής και συνεχώς αναβαθμιζόμενης παιδείας.
      Το δεύτερο σχόλιο που θέλω να κάνω, προκαταλαμβάνοντας την κυρία εισηγήτρια της Μειοψηφίας είναι ότι η παρούσα Κυβέρνηση έχει παρέμβει σε πολλά και κρίσιμα ζητήματα που αφορούν στην εκπαίδευση και που έμεναν ανέγγιχτα όλα αυτά τα χρόνια. Το αποτέλεσμα ήταν οι καταστάσεις να βαλτώνουν, να φτάνουν στο απροχώρητο και μαζί με αυτές να μένουν πίσω και οι νοοτροπίες. Αυτές τις αγκυλωμένες νοοτροπίες είναι που τις περισσότερες φορές προσπαθούμε να πείσουμε για το αυτονόητο. 
      Ενδεικτικά αναφέρω το νόμο για την αξιολόγηση των ανωτάτων εκπαιδευτικών ιδρυμάτων. Μέχρι πρότινος δεν υπήρχε η έννοια και η πρακτική της αξιολόγησης του έργου των ανώτατων εκπαιδευτικών ιδρυμάτων. Θεσμοθετήσαμε το Διεθνές Πανεπιστήμιο Θεσσαλονίκης. Χθες μάλιστα υπογράφηκε και η προγραμματική σύμβαση ανάμεσα στην Κ.Ε.Δ. και στο Δήμο Θεσσαλονίκης  με τα σημαντικά οφέλη, που θα έχει η ίδρυση αυτού του Ιδρύματος, και μεταξύ άλλων η ανάπτυξη της ευρύτερης περιοχής, αλλά και η ακαδημαϊκή ανάπτυξή της. Ψηφίσαμε το νόμο πλαίσιο για τη δομή και λειτουργία των πανεπιστημίων, το νόμο για τη διά βίου μάθηση και άλλα νομοθετήματα που ήταν αναγκαία και είχαν μείνει πίσω αυτά τα χρόνια, γιατί δεν τολμούσατε ούτε να σκεφτείτε να τα πιάσετε στα χέρια σας.
      Αγαπητοί συνάδελφοι, η διά βίου μάθηση είναι ένα από τα πρωταρχικά εργαλεία για την αναβάθμιση του ανθρώπινου δυναμικού. Επεκτείνονται οι γνώσεις των ανθρώπων, βελτιώνονται οι δεξιότητες και οι ικανότητές τους, με αποτέλεσμα να υπάρχει προοπτική για μία καλύτερη επαγγελματική αποκατάσταση, για καλύτερη προσωπική και κοινωνική εξέλιξη. Η ανάπτυξη του ανθρώπινου δυναμικού, με κύριο μέσο την διά βίου μάθηση βρίσκεται στο επίκεντρο της εθνικής εκπαιδευτικής στρατηγικής, αλλά και στην κορυφή της οικονομικής, κοινωνικής ημερήσιας διάταξης της Ευρωπαϊκής Ένωσης. 
      Η Κυβέρνηση από την πρώτη στιγμή ανέδειξε τη σημασία της διά βίου μάθησης για την ανάπτυξη των ανθρώπινων πόρων. Ο ν. 3369/2005 για την διά βίου μάθηση απετέλεσε την πρώτη ουσιαστική προσπάθεια συστηματοποίησης των υφιστάμενων πλαισίων εκπαίδευσης και κατάρτισης, έτσι ώστε αυτοί οι φορείς να παρέχουν γνώση καθ’ όλη τη διάρκεια της ζωής. Μία από τις βασικές εξελίξεις σε ευρωπαϊκό επίπεδο, όσον αφορά στο χώρο της εκπαίδευσης είναι η θέσπιση προγράμματος δράσης στον τομέα της διά βίου μάθησης. Το πρόγραμμα αυτό θα περιλαμβάνει ως «πρόγραμμα πλαίσιο» το σύνολο των διάφορων ευρωπαϊκών προγραμμάτων, όπως είναι τα προγράμματα «ERASMUS», «SOCRATES», «LEONARDO DA VINCI» κ.α. 
      Στο πλαίσιο της απόφασης 1720/2006 του Ευρωπαϊκού Κοινοβουλίου και του Συμβουλίου και για τη λειτουργία αυτού του προγράμματος, απαιτείται να υπάρχουν σε κάθε κράτος- μέλος τόσο μια εθνική αρχή που θα έχει τη συνολική ευθύνη για την υλοποίηση του προγράμματος στη χώρα, όσο και ένας οργανισμός που θα λειτουργεί ως εθνικό γραφείο, ή εθνική μονάδα συντονισμού για το ολοκληρωμένο πρόγραμμα διά βίου μάθησης 2007 – 2013.
      Ο οργανισμός αυτός συστήνεται με το παρόν σχέδιο νόμου και πρόκειται να λειτουργεί σύμφωνα με τις προδιαγραφές που θέτουν τα σχετικά κείμενα της Ευρωπαϊκής Ένωσης, αναφορικά με τη νομική προσωπικότητα που πρέπει να έχει την κατάλληλη και επαρκή κατάρτιση του προσωπικού, κατάλληλη υποδομή, αποτελεσματική διοικητική οργάνωση κ.λπ..
      Μέχρι σήμερα και για τα περισσότερα κοινοτικά προγράμματα που θα ενταχθούν στο νέο ολοκληρωμένο πρόγραμμα, λειτουργούσε ως ειδική μονάδα συντονισμού το Ίδρυμα Κρατικών Υποτροφιών. Βάσει των προϋποθέσεων που  θέτει η Ευρωπαϊκή Ένωση, το Ίδρυμα Κρατικών Υποτροφιών δεν μπορεί να αποτελεί την ειδική μονάδα συντονισμού του νέου προγράμματος, διότι, πρώτον δεν αποτελεί διακριτό νομικό πρόσωπο και δεύτερον, υπάρχει ταύτιση ελέγχοντος και ελεγχόμενου, καθώς το Ίδρυμα Κρατικών Υποτροφιών αποτελεί αποκεντρωμένη δημόσια υπηρεσία του Υπουργείου Παιδείας και Θρησκευμάτων. 
      Εκτός από την ίδρυση του εν λόγω οργανισμού, με τις διατάξεις του συζητούμενου νομοσχεδίου ρυθμίζονται επίσης θέματα φορέων που εποπτεύονται από το Υπουργείο Παιδείας, θέματα ιδιωτικής εκπαίδευσης και άλλα. Πιο συγκεκριμένα προβλέπεται στη Γενική Γραμματεία Νέας Γενιάς η ίδρυση ειδικής υπηρεσίας με τίτλο «Παρατηρητήριο Νεανικής Επιχειρηματικότητας», το οποίο θα συνεργάζεται με τις θυρίδες νεανικής επιχειρηματικότητας με βασικό στόχο την ενίσχυση της ανάληψης επιχειρηματικών πρωτοβουλιών από τους νέους. 
      Επιδίωξή μας είναι να εφοδιάσουμε τους νέους με τις πληροφορίες και τα στοιχεία που χρειάζονται, ώστε να μη διστάζουν να αναλάβουν επιχειρηματικές δράσεις δημιουργώντας και για τους εαυτούς τους περισσότερες επαγγελματικές διεξόδους. 
      Τροποποιούνται και συμπληρώνονται οι διατάξεις του ν. 3443/2006, που αφορά στα τοπικά συμβούλια νέων, με τον οποίο ενθαρρύνεται η ενασχόληση των νέων με τα κοινά σε τοπικό επίπεδο. Ο θεσμός αυτός γίνεται ακόμα πιο αντιπροσωπευτικός, καθώς προβλέπεται η συγκρότηση τοπικών συμβουλίων νέων και σε κάθε δημοτικό διαμέρισμα των δήμων, οι οποίοι διαιρούνται σε δημοτικά διαμερίσματα. Αυτό είναι αυτονόητο, γιατί  άλλο είναι ένας μικρός δήμος και άλλο είναι ο Δήμος Αθηναίων ή ο Δήμος Θεσσαλονίκης με τα δημοτικά διαμερίσματα που έχει.
      Επίσης, παρέχει τη δυνατότητα χρηματοδότησης, μέσω του Προγράμματος Δημοσίων Επενδύσεων στο σκέλος των κοινοτικών προγραμμάτων του Υπουργείου Παιδείας, των φορέων που χαρακτηρίζονται τελικοί δικαιούχοι του επιχειρησιακού προγράμματος «Εκπαίδευση και αρχική επαγγελματική κατάρτιση».
      Το ίδιο ισχύει και για το πανελλήνιο σχολικό δίκτυο, ώστε να διασφαλιστεί η συνέχιση της λειτουργίας του. Νομίζω, πως είναι ένα θεμιτό μέτρο, να διασφαλίζεται δηλαδή η χρηματοδότηση των φορέων αυτών, δεδομένου πως πρόκειται για φορείς που κάνουν ένα σπουδαίο έργο. 
      Με το ν. 3374/2005 συστάθηκε η Αρχή Διασφάλισης Ποιότητας στην ανώτατη εκπαίδευση, η οποία παρέχει υποστηρικτικές διοικητικές και οργανωτικές υπηρεσίες προς τα ιδρύματα, στο πλαίσιο της διαδικασίας αξιολόγησής τους. Με τις ρυθμίσεις του νομοσχεδίου που συζητάμε, προτείνονται μέτρα, ώστε να είναι αποτελεσματικότερη η λειτουργία της αρχής μέχρι την πλήρη στελέχωσή της. 
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Ένα άλλο σημαντικό στοιχείο του σχεδίου νόμου είναι η νομοθετική αναγνώριση του Κολλεγίου της Ευρώπης ως ομοταγούς εκπαιδευτικού ιδρύματος ανώτατης εκπαίδευσης πανεπιστημιακής κατεύθυνσης της αλλοδαπής. Ως γνωστόν, το ίδρυμα αυτό απονέμει μόνο μεταπτυχιακούς τίτλους και γι’ αυτό δεν αναγνωριζόταν από το τότε ΔΙ.Κ.Α.Τ.Σ.Α.. Επιπλέον, συμμετέχουμε στο διοικητικό του συμβούλιο, αλλά και στη χρηματοδότησή του. Είναι, λοιπόν, παράλογο από την άλλη πλευρά να μην αναγνωρίζουμε τους τίτλους που απονέμει. 
      Επίσης με το παρόν σχέδιο νόμου ρυθμίζονται θέματα ιδιωτικής εκπαίδευσης, θέματα που αφορούν στην υπηρεσιακή κατάσταση των εκπαιδευτικών. Παρέχεται η δυνατότητα διάθεσης εκπαιδευτικών ιδιωτικών σχολείων σε φορείς δια βίου εκπαίδευσης, κατά το ν. 3369/2005, με την προϋπόθεση όμως, να μην επηρεάζεται η εκπαιδευτική λειτουργία του ιδιωτικού εκπαιδευτικού φορέα, από τον οποίο προέρχεται ο εκπαιδευτικός. 
      Δίνεται η δυνατότητα στους ιδιωτικούς εκπαιδευτικούς, οι οποίοι απασχολούνται με πλήρες ωράριο διδασκαλίας, να μπορούν να αναγνωρίσουν την ως άνω προϋπηρεσία τους από το έτος 2006 - 2007 και για μία μόνο φορά, ως προϋπηρεσία αναπληρωτή σε δημόσιο σχολείο. Με έκπληξη άκουσα ότι υπήρξαν αντιρρήσεις στην Επιτροπή από το ΠΑ.ΣΟ.Κ. και απορώ για το ότι δεν στηρίζουν τα δικαιώματα των εργαζομένων. 
      ΑΘΑΝΑΣΙΑ ΜΕΡΕΝΤΙΤΗ: Για ποιο πράγμα λέτε;
      ΙΩΑΝΝΗΣ ΙΩΑΝΝΙΔΗΣ: Για το ότι υπάρχουν αντιρρήσεις ως προς το εξής: Από το 2006-2007 ένας εκπαιδευτικός ο οποίος έρχεται στα μέσα της περιόδου να μπορεί να συνεχίσει  στο ιδιωτικό σχολείο και να αναγνωριστεί το εξάμηνο. Απορώ λοιπόν, πώς εσείς λέτε ότι στηρίζετε τα δικαιώματα των εργαζομένων και διαφωνείτε μ’ αυτό. Να ακούει ο κόσμος και να ξέρει ποιοι τα στηρίζουν και ποιοι δεν τα στηρίζουν. Αυτό εννοώ, αφού θέλετε ανάλυση. 
      ΑΘΑΝΑΣΙΑ ΜΕΡΕΝΤΙΤΗ: Θα τα πούμε, κύριε συνάδελφε.
      ΙΩΑΝΝΗΣ ΙΩΑΝΝΙΔΗΣ: Επίσης, ρυθμίζεται το θέμα που ανέκυψε με τη διαπίστωση παραβάσεων της ισχύουσας νομοθεσίας σε ιδιωτικά Τ.Ε.Ε. της χώρας, παραβάσεων σχετικών με τους όρους και τις υποχρεώσεις λειτουργίας της ιδιωτικής επαγγελματικής εκπαίδευσης. Έτσι προβλέπεται η διεξαγωγή ειδικών πτυχιακών εξετάσεων για την χορήγηση των πτυχίων των σχολικών ετών από το 2004-2005 μέχρι και  2007-2008 των μαθητών Α΄ και Β΄ κλάδου των Τ.Ε.Ε., στα οποία έχουν επιβληθεί ή πρόκειται να επιβληθούν κυρώσεις. Είπαμε, κύριε Υπουργέ, και στην Επιτροπή ότι αυτό πρέπει να το δούμε, ώστε και στο μέλλον να συνεχίσει να ισχύει αν δούμε τις ίδιες παραβάσεις και να μην σταματήσει, να έχει μία συνέχεια. 
      Πριν από το 2004 δεν πηγαίνουμε, γιατί δυστυχώς πριν έρθει η Νέα Δημοκρατία δεν γίνονταν έλεγχοι και επομένως δεν μπορούμε να έχουμε σαφή εικόνα του τι γινόταν πριν.
      Ακόμη –και ολοκληρώνω με τις τελευταίες αυτές παρατηρήσεις- στο σχέδιο νόμου περιλαμβάνεται διάταξη, σύμφωνα με την οποία παρατείνεται η προθεσμία μέχρι και το τέλος του 2008 της ισχύος των διατάξεων που δίνουν τη δυνατότητα στους δήμους και τις κοινότητες του Νομού Θεσσαλονίκης, του δικού μου Νομού, να συνάπτουν προγραμματικές συμβάσεις με τον Οργανισμό Σχολικών Κτηρίων για τη μελέτη και κατασκευή διδακτηρίων. Το πρόβλημα της σχολικής στέγης στην περιοχή της Θεσσαλονίκης είναι γνωστό, με το ποσοστό διπλοβάρδιας να παραμένει υψηλό και το μαθητικό δυναμικό από την άλλη πλευρά να αυξάνεται διαρκώς. 
      Προβλέπεται η ίδρυση ενός Πρότυπου Κέντρου Πολιτιστικής Εκπαίδευσης στην Κέρκυρα για την καταγραφή και την εν γένει πολιτιστική ανάδειξη των Επτανήσων. Το Κέντρο αυτό θα λειτουργήσει πιλοτικά και ανάλογα με τη λειτουργία του στην πράξη, μπορούν να γίνουν αντίστοιχα κέντρα και σε άλλα μέρη της Ελλάδος. Κι εδώ με έκπληξη είδα την αντίρρηση του ΠΑ.ΣΟ.Κ. Όταν δεν έκανε επί είκοσι χρόνια αυτά τα πράγματα, γιατί να διαφωνεί σ’ ένα πιλοτικό πρόγραμμα που ξεκινάει από την Κέρκυρα; 
      Στην επιτροπή συζητήσαμε διεξοδικά τη ρύθμιση για τα νηπιαγωγεία. Πρόκειται για μια ρύθμιση που έχει μεταβατικό χαρακτήρα και ισχύει για έναν χρόνο και μόνο, διευκολύνοντας ουσιαστικά τους γονείς που έχουν τα παιδιά τους σε δημοτικούς ή ιδιωτικούς παιδικούς σταθμούς, οι οποίοι πίστευαν ότι μπορούν να κρατήσουν το παιδί τους εκεί και το δεύτερο χρόνο. Δίνεται με τη ρύθμιση αυτή η δυνατότητα να λειτουργήσουν στους παιδικούς και βρεφονηπιακούς σταθμούς τμήματα νηπιαγωγείων, με νηπιαγωγό και πρόγραμμα, και υπό την εποπτεία του Υπουργείου Παιδείας. Από εκεί και πέρα όποιος γονιός το επιθυμεί μπορεί να πάρει το παιδί του και να το γράψει  σ’ ένα δημόσιο νηπιαγωγείο. Και σ’ αυτό διαφώνησε το ΠΑ.ΣΟ.Κ.. Και σας διάβασα μία ερώτηση που έκανε ο κ. Φωτιάδης στην Υπουργό πριν έρθει το νομοσχέδιο, όπου ζητούσε αυτό το πράγμα, όπως και η Ροδούλα Ζήση. 
      Επομένως, βλέπετε ότι δικά σας στελέχη τα έχουν προτείνει πριν έρθει το νομοσχέδιο κι’ εσείς σαν εισηγήτρια διαφωνείτε.
      Τέλος, συγκρατώ τη διάταξη με την οποία αντιμετωπίζεται το χρόνιο παράδοξο της πληρωμής των καθαριστών και καθαριστριών σχολικών κτιρίων από τους δήμους και τις κοινότητες που ανήκουν τα σχολεία, παρόλο που οι προσλήψεις του προσωπικού αυτού γίνονταν από το Υπουργείο Παιδείας. Προβλέπεται, λοιπόν, η μισθολογική υπαγωγή του προσωπικού αυτού στο Υπουργείο Παιδείας.
      Κυρίες και κύριοι συνάδελφοι, θα έχουμε την ευκαιρία να τα συζητήσουμε όλα αυτά με μεγαλύτερη λεπτομέρεια στην κατ’ άρθρον συζήτηση. Πρόκειται, όμως, για ένα σχέδιο νόμου που έρχεται να συμπληρώσει και να τροποποιήσει παλαιότερους νόμους, όπου η εμπειρία της εφαρμογής τους έδειξε πως υπάρχει περιθώριο βελτίωσης και αντιμετώπισης τυχόν ελλείψεων ή αδυναμιών. Εισηγούμαι την ψήφισή του και σας ευχαριστώ για την προσοχή σας.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Ιωαννίδη.
      Η κ. Χρυσάνθη Μανωλιά έχει το λόγο.
      ΧΡΥΣΑΝΘΗ ΜΑΝΩΛΙΑ: Ευχαριστώ, κύριε Πρόεδρε.
      Αγαπητοί συνάδελφοι, σήμερα συζητούμε στην Ολομέλεια της Βουλής ένα ακόμα νομοσχέδιο, μία ακόμα νομοθετική πρωτοβουλία του Υπουργείου Παιδείας και της Κυβέρνησης της Νέας Δημοκρατίας για τον ευαίσθητο χώρο της εκπαίδευσης, της παιδείας γενικότερα στον τόπο μας.
      Έχει, επομένως, ιδιαίτερη σημασία να προσδιορίσουμε τα γενικότερα χαρακτηριστικά της εκπαιδευτικής πολιτικής της τριετίας της Νέας Δημοκρατίας, τα οποία είναι προφανές ότι σηματοδοτούν και τον πυρήνα των αρχών πάνω στον οποίο δομείται και το υπό συζήτηση νομοσχέδιο. Είναι γνωστό ότι ως αντιπολίτευση και ιδιαίτερα κατά την προεκλογική περίοδο, η Νέα Δημοκρατία έπαιξε με τα ζητήματα και τα προβλήματα της παιδείας, προπαγανδίζοντας λύσεις με τη γνωστή συνθηματολογία της αύξησης των δαπανών για την παιδεία στο 5% του Α.Ε.Π., με αναβάθμιση όλων των βαθμίδων της εκπαίδευσης, με επίλυση προβλημάτων των εργαζομένων στο χώρο της εκπαίδευσης, με αλλαγές στους θεσμούς μέσα από δημοκρατικό διάλογο κ.λπ.. 
      Τα τρεισήμισι χρόνια της «νέας διακυβέρνησης» υπήρξαν αρκετά για να διαψευστούν όλες αυτές οι προσδοκίες που καλλιέργησε η Νέα Δημοκρατία και να φανεί το συντηρητικό πρόσωπο της εκπαιδευτικής πολιτικής της. Οι δαπάνες για την παιδεία εδώ και τρία χρόνια μειώνονται σταθερά, με αποτέλεσμα τη σοβαρή υποβάθμισή της. Οι όποιες λεγόμενες θεσμικές αλλαγές και παρεμβάσεις κινούνται σε συντηρητική κατεύθυνση και με προθέσεις και σχέδιο που αναδεικνύουν τον ταξικό χαρακτήρα και την τάση ιδιωτικοποίησης της εκπαίδευσης, ενώ ο περιβόητος δημοκρατικός διάλογος πήρε τα χαρακτηριστικά μιας μεθοδευμένης διαδικασίας για το πέρασμα των θέσεων και της νεοφιλελεύθερης ιδεολογίας της Νέας Δημοκρατίας. Φυσικό επακόλουθο όλης αυτής της πολιτικής είναι το αποτέλεσμα που ζούμε όλοι μας. Ολόκληρη η εκπαιδευτική κοινότητα, οι γονείς, οι μαθητές, οι σπουδαστές, οι εκπαιδευτικοί, οι εργαζόμενοι στο χώρο της παιδείας να έχουν συγκροτήσει, δικαιολογημένα, ένα μέτωπο καθολικής διαμαρτυρίας ενάντια στη γενικότερη εκπαιδευτική πολιτική της Νέας Δημοκρατίας.
      Σήμερα συζητάμε στην Ολομέλεια της Βουλής άλλο ένα νομοσχέδιο του Υπουργείου Παιδείας που εμφορείται από τις ίδιες λογικές. Ποιο είναι το χαρακτηριστικό αυτού του νομοσχεδίου; Ότι είναι ένα νομοσχέδιο «σκούπα», χωρίς κεντρικό άξονα και χωρίς ένα συγκεκριμένο πλαίσιο εκπαιδευτικών αρχών, μία πανσπερμία άσχετων μεταξύ τους ρυθμίσεων, που σε πολλές περιπτώσεις αποτελούν παρεμβάσεις πολιτικής υστεροβουλίας ή προσπάθεια επίλυσης προβλημάτων που προέκυψαν από αβλεψίες προηγούμενων νομοθετικών ρυθμίσεων. Το 1/3 των άρθρων αποτελούν συμπληρώσεις, αντικαταστάσεις, διορθώσεις σε πρόσφατα ψηφισθέντες νόμους της Κυβέρνησης της Νέας Δημοκρατίας στους οποίους επιφέρει αλλαγές, καθώς δεν είχαν προβλεφθεί διάφορες πτυχές, με αποτέλεσμα να μην είναι δυνατή η εφαρμογή τους.
      Στην αρχή του νομοσχεδίου έχουμε επτά άρθρα που αφορούν στη δημιουργία φορέα διαχείρισης του ολοκληρωμένου προγράμματος της δια βίου μάθησης που υποτίθεται ότι αποτελούν τον πυρήνα του νομοσχεδίου. Τι διαπιστώνουμε σ’ αυτά; Γίνεται σαφές ότι μ’ αυτό το νομοσχέδιο η Νέα Δημοκρατία επιδιώκει να ιδιωτικοποιήσει, αλλά και να ελέγξει και το σύστημα της δια βίου μάθησης, η οποία αποτελεί αναφαίρετο δικαίωμα των πολιτών, ιδιαίτερα της εποχής μας, όπου σημειώνεται έκρηξη της γνώσης, της έρευνας και της τεχνολογίας. Γιατί η Κυβέρνηση επιλέγει, ο φορέας αυτός να είναι νομικό πρόσωπο ιδιωτικού δικαίου, χωρίς να υποχρεούται να κάνει μια τέτοια επιλογή. Και γιατί την κάνει; Την κάνει στη λογική της θεοποίησης των φορέων ιδιωτικού δικαίου ως εγγυητών αυτονομίας και ανεξαρτησίας, ενώ η ίδια η ζωή και η καθημερινή πραγματικότητα δεν συνηγορούν σε μια τέτοια λογική και έχουμε πάμπολλα παραδείγματα που τα βλέπει στις μέρες μας η δημοσιότητα. 
      Στην αιτιολογική έκθεση αναφέρονται οι προϋποθέσεις που πρέπει να πληροί ο φορέας αυτός με βάση τα οριζόμενα από την Ευρωπαϊκή Ένωση, μεταξύ των οποίων είναι και η μη οργανική και λειτουργική σύνδεση με την εθνική αρχή αυτού του φορέα -που είναι το ΥΠ.Ε.Π.Θ.- και όπως επισημάναμε και κατά τη συζήτηση του νομοσχεδίου στην Επιτροπή Μορφωτικών Υποθέσεων, πώς ανταποκρίνεται το συγκεκριμένο νομοσχέδιο σ’ αυτήν την προϋπόθεση –το ρωτάμε και τώρα- όταν παρατηρούμε ότι ο Υπουργός Παιδείας ορίζει τον πρόεδρο, ορίζει το διοικητικό συμβούλιο, ορίζει το διευθυντή του φορέα, μέσω των οποίων θα έχει κάθε δυνατότητα ο Υπουργός να ελέγχει όλο το σύστημα της Δια Βίου Μάθησης. Ξεκάθαρη, λοιπόν, η εξάρτηση του Οργανισμού από το Υπουργείο Παιδείας.
      Η πολιτική ηγεσία του Υπουργείου Παιδείας επίσης, βρίσκει την ευκαιρία μέσα απ’ αυτό το νομοσχέδιο να περάσει ευνοϊκές ρυθμίσεις υπέρ της ιδιωτικής εκπαίδευσης, γεγονός που καθιστά για άλλη μια φορά εμφανή το συντηρητικό προσανατολισμό και τη μεθοδευμένη παρέμβαση της Κυβέρνησης της Νέας Δημοκρατίας σε μία κατεύθυνση ιδιωτικοποίησης της εκπαίδευσης, στοιχείο που καταδεικνύει και τον ταξικό χαρακτήρα της εκπαιδευτικής πολιτικής της Νέας Δημοκρατίας.
      Δείγμα ανάλογης γραφής είναι και η ρύθμιση του άρθρου που αναγνωρίζει ως ισότιμη την προϋπηρεσία στα ιδιωτικά σχολεία με εκείνη του δημοσίου, γεγονός που αποτελεί όχι μόνο μια διακριτική μεταχείριση των ιδιωτικών εκπαιδευτικών, αλλά κυρίως διευκολύνει και εξυπηρετεί τους ιδιοκτήτες των ιδιωτικών σχολείων που με τον τρόπο αυτό παίζουν καλύτερα τα παιχνίδια με τις προσλήψεις και τις απολύσεις του προσωπικού, διαδικασίες οι οποίες είναι γνωστό ότι δεν φημίζονται για το αδιάβλητο και την αντικειμενικότητά τους.
      Το ίδιο παρατηρεί κανείς και στον τρόπο που αντιμετωπίζεται το θέμα των νηπιαγωγείων, ρύθμιση που προκάλεσε ιδιαίτερες αντιδράσεις, όπως φάνηκε και από τη συζήτηση με εκπροσώπους φορέων, που είχαμε στην αρμόδια επιτροπή της Βουλής. Αθετείται η δέσμευση του ίδιου του Πρωθυπουργού και ακυρώνεται με το νομοσχέδιο αυτό η ψηφισθείσα προ μηνών ρύθμιση, δηλαδή να εφαρμοστεί από την επόμενη χρονιά η υποχρεωτική ετήσια προσχολική αγωγή στα δημοτικά σχολεία. 
      Ακυρώνετε δηλαδή στην ουσία την απόφασή σας, αγαπητοί συνάδελφοι της Δημοκρατίας, για δημιουργία νηπιαγωγείων υποχρεωτικής φοίτησης για όλα τα παιδιά που συμπληρώνουν το πέμπτο έτος της ηλικίας τους, με διατάξεις μεταβατικής περιόδου. Και ας μην ξεχνάμε ότι «ουδέν μονιμότερο του προσωρινού».
      Αναιρείται, λοιπόν, η υποχρέωση του κράτους να παρέχει την προσχολική εκπαίδευση. Ανοίγει ένα νέο πεδίο δραστηριότητας στα ιδιωτικά σχολεία, στους ιδιωτικούς παιδικούς σταθμούς και είναι πλέον του βεβαίου ότι γεννάται έτσι μια σειρά προβλημάτων και στρεβλώσεων στον ευαίσθητο χώρο της προσχολικής αγωγής.
      Παρατηρούμε, στο νομοσχέδιο τη δημιουργία μιας νέας γενιάς συμβασιούχων, όπως στην περίπτωση πρόσληψης προσωπικού στον υπό σύσταση Οργανισμό, με συμβάσεις εργασίας ιδιωτικού δικαίου ορισμένου χρόνου. 
      Παρατηρούμε, επίσης, πώληση ελπίδων σε αδιόριστους, όπως στην περίπτωση των πτυχιούχων πληροφορικής, που το πτυχίο τους συμπεριλαμβάνεται στα προσόντα διορισμού. Όμως, δεν λέγεται ότι δεν προβλέπονται διορισμοί για τα επόμενα δύο χρόνια, ότι είναι καλυμμένες οι θέσεις για αρκετά χρόνια και ότι στον πρόσφατο διαγωνισμό εκπαιδευτικών δεν προκηρύχθηκαν καθόλου θέσεις καθηγητών πληροφορικής.
      Κάτι άλλο που διακρίνεται ανάγλυφα στο υπό συζήτηση νομοσχέδιο είναι το ότι υπάρχει εκ μέρους της Υπουργού Παιδείας μία προσπάθεια ελέγχου δια διορισμένων διοικήσεων, όπως στην περίπτωση του Ελληνικού Ανοικτού Πανεπιστημίου που προβλέπεται ορισμός κριτηρίων αξιολόγησης από τη Διοικούσα Επιτροπή για το θέμα των προσλήψεων των εκπαιδευτών. Και έχουμε καταγγελίες εκλεγμένων ακαδημαϊκών δασκάλων.
      Αυτές τις καταγγελίες θα μου επιτρέψετε να τις καταθέσω για τα Πρακτικά της Βουλής. 
      (Στο σημείο αυτό η Βουλευτής κ. Χρύσα Μανωλιά καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΙΩΑΝΝΗΣ ΙΩΑΝΝΙΔΗΣ:  Πολλά άτομα είναι αυτά, κυρία συνάδελφε;
      ΧΡΥΣΑ ΜΑΝΩΛΙΑ: Θα τα δείτε, κύριε Ιωαννίδη. 
      ΙΩΑΝΝΗΣ ΙΩΑΝΝΙΔΗΣ: Ποια είναι αυτά τα άτομα;
      ΧΡΥΣΑ ΜΑΝΩΛΙΑ: Είναι οι κοσμήτορες, κύριε Ιωαννίδη.
      Πρόθεση και προσπάθεια ελέγχου παρατηρείται, επίσης, σε πολλές περιπτώσεις εκ μέρους της Υπουργού Παιδείας δια διορισμένων διοικήσεων και σε άλλες περιπτώσεις, όπως στην περίπτωση της θητείας των Συμβουλίων Επιλογής Στελεχών της Εκπαίδευσης με λήξη 31.12.2008, μία παράταση που είναι άνευ νοήματος, λόγω των μεγάλων καθυστερήσεων και μας φέρνει στο μυαλό την καρατόμηση χιλιάδων στελεχών της διοίκησης της εκπαίδευσης που έκανε η Νέα Δημοκρατία με συνοπτικές διαδικασίες. Μας φέρνει στο μυαλό τους πρώτους προσωρινούς διευθυντές της Νέας Δημοκρατίας, οι οποίοι έγιναν στην ουσία μόνιμοι με την τακτική των αναβολών, με στόχο τον κομματικό έλεγχο της διοίκησης. 
      Ενδεικτικός της σκοπιμότητας είναι επίσης και ο τρόπος με τον οποίο αντιμετωπίζεται στο νομοσχέδιο το θέμα των πλαστών πτυχίων των Ιδιωτικών Τεχνικών Επαγγελματικών Εκπαιδευτηρίων, πλαστά πτυχία με υψηλή βαθμολογία που χρησιμοποιήθηκαν και για προσλήψεις στο δημόσιο μέσω Α.Σ.Ε.Π..
      Έκπληκτοι παρατηρούμε ότι η ρύθμιση για την αντιμετώπιση του θέματος περιορίζεται στα έτη από το 2004 μέχρι σήμερα –ούτε πριν ούτε μετά- παρ’ όλο που υπήρχαν καταδίκες και πριν από το 2004, όπως ξεκάθαρα διαβεβαίωσε ο εκπρόσωπος της Ο.Ι.Ε.Λ.Ε. κατά τη συζήτηση που είχαμε στην Επιτροπή Μορφωτικών Υποθέσεων της Βουλής, διαψεύδοντας ισχυρισμούς της Κυβέρνησης περί του αντιθέτου, παρ’ όλο επίσης που κάναμε προτάσεις για θεσμοθέτηση αυτού του νομοθετήματος, ώστε να καλύπτει και πιθανές παρόμοιες περιπτώσεις στα επόμενα χρόνια. 
      Θα θέλαμε τουλάχιστον εδώ, στη συζήτηση στην Ολομέλεια της Βουλής, κύριε Υπουργέ -γιατί δεν το κάνατε στην Επιτροπή, παρ’ όλο που το ρωτήσαμε - να μας απαντήσετε ποια είναι η πραγματική αιτία μιας τέτοιου είδους νομοθετικής αντιμετώπισης. 
      Αν πρόκειται για σκοπιμότητα ή για προχειρότητα αφορά και άλλα θέματα, όπως παραδείγματος χάρη τέτοιου είδους ερωτήματα προκύπτουν από τον τρόπο που βλέπουμε να αντιμετωπίζει το νομοσχέδιο το θέμα των Τοπικών Συμβουλίων Νέων, δηλαδή ένα θέμα ιδιαίτερα ευαίσθητο, καθώς έχει να κάνει με την ανάγκη και τη σημασία συμμετοχής των νέων στα όργανα διαμόρφωσης πολιτικής, σε μια προσπάθεια να ακούγεται και να λαμβάνεται υπόψη η γνώμη τους. 
      Και παρόλο που ο νόμος που ψηφίσατε πριν από μερικούς μήνες ήταν σαφής, ότι δηλαδή το πρώτο τρίμηνο της πρώτης και της τρίτης χρονιάς της θητείας των δημοτικών και νομαρχιακών συμβουλίων θα γίνονται οι εκλογές, βλέπουμε ότι αντί να λειτουργήσετε έτσι ώστε να δημιουργηθούν οι προϋποθέσεις για να γίνουν οι εκλογές στην ώρα τους, εσείς φέρνετε μια άλλη διάταξη με την οποία αναιρείτε την πρώτη, παραπέμποντας για αργότερα τις συγκεκριμένες εκλογές. Φυσικά, αφήνετε πάλι φλου, με ερωτηματικό, το θέμα του Εθνικού Συμβουλίου Νέων. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
      Επειδή δεν έχω πολύ χρόνο και πολλά πράγματα θα τα πούμε και στη συζήτηση επί των άρθρων, θέλω με δύο θέματα να κλείσω, κύριε Πρόεδρε. Οφείλουμε να επισημάνουμε ότι σε πολλά άρθρα προτείνεται αναδρομική ισχύς του νόμου σε θέματα που αφορούν προσόντα διορισμών, συμβάσεις εργασίας και έργου κ.λπ., γεγονός που αποδεικνύει την ύπαρξη περιπτώσεων λειτουργίας και αποφάσεων στο Υπουργείο Παιδείας, χωρίς νομοθετική κάλυψη. 
      Έτσι, λοιπόν, θα πρέπει να επισημάνουμε την αναδρομικότητα ισχύος της διάταξης στο θέμα του επανακαθορισμού των προσόντων διορισμού του κλάδου φιλοσοφίας της Σχολής Ανθρωπιστικών και Κοινωνικών Επιστημών του Πανεπιστημίου Πατρών, που θα ισχύει –έτσι προτείνεται- από 20 Ιουλίου 2006. Το αντίστοιχο για τον κλάδο της Πληροφορικής θα ισχύει από 1η Ιανουαρίου 2005. 
      Το ερώτημά μας, λοιπόν, είναι: Λειτουργούσατε χωρίς νομοθετική κάλυψη όλο αυτό το διάστημα; Γιατί να υπάρχει αυτή η αναδρομικότητα; Προσπαθείτε δηλαδή να καλύψετε κάποιες ενέργειες μη σύννομες; Θέλω πραγματικά την απάντησή σας. Στην επιτροπή δεν μου απαντήσετε. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Μανωλιά. 
      ΧΡΥΣΑ ΜΑΝΩΛΙΑ: Κλείνω, κύριε Πρόεδρε, κάνοντας μια αναφορά στην τροπολογία που φέρατε και η οποία αφορά την επιλογή διευθυντικών στελεχών στον Ο.Ε.Κ.. 
      Εδώ, κύριε Υπουργέ, πρόκειται περί ενός αντισυνταγματικού θέματος. Μήπως το ότι δεν φέρατε έγκαιρα αυτήν την τροπολογία, αλλά τη φέρατε μετά από συζήτηση στην επιτροπή, το κάνατε για να αποφύγετε τον σκόπελο της Επιστημονικής Επιτροπής; Εμείς σας προκαλούμε να την πάτε στην Επιστημονική Επιτροπή και να αποφανθεί αν τυχόν είναι συνταγματική ή μη συνταγματική. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Μανωλιά. 
      ΧΡΥΣΑ ΜΑΝΩΛΙΑ: Γιατί; Γιατί απλούστατα, κύριε Πρόεδρε –και με αυτό τελειώνω- ο Ο.Ε.Κ., με βάση τον ιδρυτικό του νόμο, δεν εντάσσεται στο εκπαιδευτικό μας σύστημα και σε καμία εκπαιδευτική βαθμίδα. 
      Δεν είναι, λοιπόν, δυνατόν να έχετε φτιάξει με δικό σας  νόμο –προηγουμένως δεν μπορούσε να γίνει, λόγω του ότι δεν υπήρχαν Α΄ βαθμού υπάλληλοι- υπηρεσιακό συμβούλιο στον Ο.Ε.Κ., να μην είναι αυτό, επομένως, που θα κάνει την επιλογή, να λέτε ότι η επιλογή των διευθυντικών στελεχών θα γίνει από το Κ.Υ.Σ.Δ.Ε. της δευτεροβάθμιας εκπαίδευσης, ενώ διευθυντικά στελέχη μπορεί να είναι από τον ευρύτερο δημόσιο τομέα και από την πρωτοβάθμια εκπαίδευση. Δηλαδή το  υπηρεσιακό συμβούλιο της δευτεροβάθμιας εκπαίδευσης θα επιλέγει τα διευθυντικά στελέχη που μπορεί να είναι και από άλλους χώρους της διοίκησης. 
      ΧΡΥΣΑ ΜΑΝΩΛΙΑ: Κλείνω,…
      ΠΡΟΕΔΡΕΥΩΝ (Σωτήρης Χατζηγάκης): Κλείσατε πολλές φορές, κυρία Μανωλιά. Κλείστε τώρα οριστικά!
      ΧΡΥΣΑ ΜΑΝΩΛΙΑ: Κλείνω, λοιπόν, λέγοντας ότι είναι εμφανής η αδυναμία της Κυβέρνησης να φέρει, εν τέλει, μια επεξεργασμένη, υπεύθυνη και  ολοκληρωμένη πολιτική πρόταση για το εκπαιδευτικό μας σύστημα, που να ανταποκρίνεται στις σύγχρονες εκπαιδευτικές ανάγκες της χώρας μας. Γι’ αυτό και καταψηφίζουμε επί της αρχής το νομοσχέδιο. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Μανωλιά. 
      Το λόγο έχει ο κ. Γεώργιος Χουρμουζιάδης εκ μέρους του Κομμουνιστικού Κόμματος Ελλάδας. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε. 
      Θα ήθελα να αρχίσω, λέγοντας ότι, μιλώντας ο εισηγητής της Πλειοψηφίας κ. Ιωαννίδης είπε ότι αυτές οι προσθήκες, ρυθμίσεις, διατάξεις που κάθε τόσο έρχονται με τα νομοσχέδια του Υπουργείου Παιδείας –εάν έπιασα καλά το πνεύμα του- δημιουργούν μία ευελιξία στο εκπαιδευτικό σύστημα και επομένως, καλά κάνουν και έρχονται κάθε τόσο αυτές οι ρυθμίσεις, οι προσθήκες, και καμιά φορά οι διαφοροποιήσεις. Επίσης, η κ. Μανωλιά, εισηγήτρια του ΠΑ.ΣΟ.Κ., καυτηρίασε αυτό τον τρόπο της νομοθεσίας, δηλαδή ότι κάθε τόσο κάτι καινούριο έρχεται να προστεθεί. 
      Θα έλεγα, κυρίες και κύριοι συνάδελφοι, ότι εμάς δεν μας ενοχλεί που η Κυβέρνηση της Νέας Δημοκρατίας έρχεται κάθε τόσο μ’ ένα νομοσχέδιο και προσθέτει, αφαιρεί, ρυθμίζει, αναπροσαρμόζει βασικούς ή δευτερεύοντες τομείς των εκπαιδευτικών μας πραγμάτων και μάλιστα, ότι όλες αυτές οι προσθήκες, οι αναπροσαρμογές γίνονται χωρίς επιχειρηματολογία ή, αν θέλετε, χωρίς μια πειστική επιχειρηματολογία. 
      Εξάλλου, και το ΠΑ.ΣΟ.Κ. όταν ήταν στην κυβέρνηση και το Υπουργείο Παιδείας του ΠΑ.ΣΟ.Κ., το έκανε αυτό. Μάλιστα, θυμάμαι πολύ καλά μία έκφραση του Υφυπουργού Παιδείας, ο οποίος μιλώντας ή απαντώντας στην κριτική που του γινόταν γι’ αυτό ακριβώς το σύστημα των προσθέσεων, αφαιρέσεων και αναπροσαρμογών, είπε ότι μ' αυτό το νομοσχέδιο εμείς δεν παράγουμε πολιτική, αλλά απλώς προσπαθούμε να ρυθμίσουμε μερικά πράγματα, μερικά κενά, που υπάρχουν στο εκπαιδευτικό μας σύστημα. Επομένως, επαναλαμβάνω ότι ως προοπτική δεν μας ενοχλεί. 
      Εκείνο, όμως, που μας ενοχλεί, μας ανησυχεί και μας βρίσκει εντελώς αντίθετους, είναι οι αντιλήψεις που εισάγονται μ’ αυτό το νομοθετικό –με συγχωρείτε για την έκφραση- «πάνε κι έλα». Δεν είναι απλώς ότι υπάρχει μία πρακτική, αλλά μαζί μ’ αυτή την πρακτική εισάγονται, εισβάλλουν θα έλεγα, μέσα στο εκπαιδευτικό μας σύστημα αντιλήψεις που έχουν έναν και μοναδικό σκοπό, αυτό τού να δημιουργηθούν οι οργανωτικές και λειτουργικές προϋποθέσεις, ώστε να επικρατήσουν εκείνες οι πολιτικές της Ευρωπαϊκής Ένωσης που θέλουν το σχολείο επιχείρηση και τη γνώση εμπόρευμα. 
      Είναι πολιτικές που με την περίφημη Συνθήκη της Λισαβόνας, όπου η γνώση πρέπει να μπει στην υπηρεσία του ανταγωνισμού και της επιχειρηματικότητας, σιγά-σιγά έχουν πάρει τη μορφή ενός εκπαιδευτικού μανιφέστου. 
      Είναι πολιτικές που χωρίς κανένα πρόσχημα προωθούν την ιδιωτικοποίηση του εκπαιδευτικού μας συστήματος, ώστε και αυτό να παίξει το ρόλο που του αντιστοιχεί στο πλαίσιο μιας κοινωνίας, όπου πλέον ηθικές αρχές αποτελούν ο ανταγωνισμός και η επιχειρηματικότητα. 
      Και αυτή ακριβώς πιστεύουμε ότι είναι η αιτία που το νομοσχέδιο που συζητάμε σήμερα δεν θεμελιώνεται σε μία συγκεκριμένη αρχή, αλλά σε μία διατύπωση που αναφέρεται στην αιτιολογική έκθεση. Η διατύπωση αυτή λέει: «Στο προτεινόμενο νομοσχέδιο περιλαμβάνονται ρυθμίσεις που αφορούν σε συγκεκριμένες πτυχές του εκπαιδευτικού συστήματος, ώστε αυτό να ανταποκρίνεται στις σύγχρονες ευρωπαϊκές και εθνικές εξελίξεις στο χώρο της εκπαίδευσης».
      Στη συνέχεια, όμως, κυρίες και κύριοι συνάδελφοι, αυτό το νομοσχέδιο δεν κάνει καμία απολύτως αναφορά σ’ αυτές τις εξελίξεις.
      Ποιες είναι αυτές οι εξελίξεις; Για ποιο λόγο η εκπαίδευσή μας πρέπει να ανταποκρίνεται σ’ αυτές; Το νομοσχέδιο αυτό που κάνει είναι να αναπτύσσεται απλώς σε τέσσερα κεφάλαια.
      Το κεφάλαιο Α’ αναφέρεται στους φορείς διαχείρισης Ολοκληρωμένου Προγράμματος Δια βίου Μάθησης και οι φορείς αυτοί είναι η Εθνική Αρχή δηλαδή το Υπουργείο Παιδείας και η Εθνική Μονάδα Συντονισμού. Αυτό το κεφάλαιο περιλαμβάνει επτά άρθρα.
      Το κεφάλαιο Β’ αναφέρεται στη νεανική επιχειρηματικότητα. Ρυθμίζει επτά ενότητες θεμάτων, που αφορούν φορείς εποπτείας Υπουργείου Παιδείας και περιλαμβάνει δεκατρία άρθρα.
      Το κεφάλαιο Γ’ αναφέρεται σε θέματα ιδιωτικής εκπαίδευσης και περιλαμβάνει τέσσερα άρθρα.
      Τέλος, το κεφάλαιο Δ’ περιλαμβάνει δώδεκα άρθρα, επτά διατάξεις και ρυθμίζει πέντε ενότητες θεμάτων.
      Έχουμε, επομένως, στα χέρια μας και συζητούμε, ένα νομοσχέδιο που δεν διαθέτει μια αρχή, αλλά πολλές. Κι αυτές οι αρχές αν και δεν έχουν μια φανερή σχέση μεταξύ τους, θα μπορούσαμε να υποστηρίξουμε ότι χαρακτηρίζονται από μια εσωτερική συνάφεια, όπως αυτή καθορίζεται από την αιτιολογική έκθεση και αφορά την προσπάθεια της Κυβέρνησης και ιδιαίτερα την απόφασή της, να αναδιαρθρώσει το εκπαιδευτικό μας σύστημα, ώστε ανεξάρτητα από τη γενική οργανωτική του μορφή, να φιλελευθεροποιηθούν οι επιμέρους λειτουργίες του και να ιδιωτικοποιηθούν βασικοί του τομείς.
      Ωστόσο, ανεξάρτητα απ’ αυτή την πολυθεματικότητα, θα έλεγα και τις επιμέρους ρυθμίσεις και διατάξεις που καθιστούν δύσκολη, αν όχι αδύνατη, τη συζήτηση που λέγεται «συζήτηση επί της αρχής», θα μπορούσαμε να ξεχωρίσουμε τρία βασικά θέματα, που κατά την άποψή μας αποτελούν και την ιδεολογική αρχή του νομοσχεδίου. Κι αυτά είναι: 
      Πρώτον, η οργανωτική παρέμβαση στο σύστημα της δια βίου μάθησης με τον προσδιορισμό της Εθνικής Αρχής και την ίδρυση της Εθνικής Μονάδας Συντονισμού. Νομίζουμε ότι η ιδέα, η αντίληψη της Δια Βίου Μάθησης είναι ένα βασικό στοιχείο όπως οργανώνεται με τις δύο αρχές, την Αρχή και τη Μονάδα Συντονισμού, που εισέρχεται -εισβάλλει, θα μπορούσα να πω- στο χώρο της εκπαίδευσης.
      Στη συζήτηση επί των άρθρων θα αναφερθώ, ίσως με περισσότερες λεπτομέρειες, σε αυτό το φαινόμενο ή αυτό το μηχανισμό που λέγεται δια βίου μάθηση.
      Το δεύτερο σημείο, η δεύτερη -επαναλαμβάνω- ιδεολογική αιχμή του νομοσχεδίου είναι η ίδρυση του παρατηρητηρίου για τη στήριξη της πολιτικής που αφορά τη νεανική επιχειρηματικότητα. Ειπώθηκε ότι αυτό το παρατηρητήριο –δεν θυμάμαι ποιος ή ποια συνάδελφος το είπε- τελικά δεν κάνει τίποτα άλλο παρά να προστατεύει τη νεανική επιχειρηματικότητα. Μα, δεν την προστατεύει. Αντίθετα την εποπτεύει. Την εποπτεύει μάλιστα με ένα τρόπο, θα έλεγε κανείς, κατασκοπευτικό. Δηλαδή προσπαθεί να βγάλει μέσα απ’ αυτή την επιχειρηματικότητα, την επιχειρηματική δραστηριότητα των νέων, ενδεχομένως αντιλήψεις, προτάσεις καινούργιες, καινοτόμες τελικά ιδέες για να τις διαθέσει στο κάθε ενδιαφερόμενο. Αυτό είναι πολύ χαρακτηριστικό. Και θα μπορούσε κανείς να πει: Μα, γιατί είναι άσχημο τελικά η νεολαία μας να εθίζεται στο επιχειρείν, όπως λέγεται ένα «μοντέρνο» ρήμα;
      Όχι. Θα μπορούσε ανάμεσα σε όλες τις δραστηριότητες ένας νέος να συνηθίσει στο να είναι καλός επιχειρηματίας. Αλλά τελικά εμείς μιλώντας για την επιχειρηματικότητα του νέου δεν έχουμε πάντοτε στο μυαλό μας την επιχείρηση, το αλισβερίσι της αγοράς, αλλά μία επιχειρηματικότητα, μία δραστηριότητα της νεολαίας που μπορεί να είναι σε πάρα πολλά πεδία της κοινωνίας, όπως είναι ο πολιτισμός, οι νέες τεχνολογίες, οι νέες ιδέες πώς διαπερνούν τα κοινωνικά μας πράγματα.
      Και η τρίτη τελικά ιδεολογική αιχμή είναι αυτή που εισάγεται με το άρθρο 32 και αφορά την ίδρυση των ιδιωτικών νηπιαγωγείων στους  παιδικούς και βρεφονηπιακούς σταθμούς. Βέβαια και ο κύριος Υφυπουργός είπε ότι αυτό είναι  δοκιμαστικό, πιλοτικό. Όμως, δεν είναι ούτε δοκιμαστικό ούτε πιλοτικό. Είναι μία νέα αντίληψη, η οποία εισάγεται στους παιδικούς σταθμούς και τελικά θα επαληθευτεί σε όλους μας ότι εισάγεται η ιδιωτική προσχολική εκπαίδευση στους παιδικούς και βρεφονηπιακούς σταθμούς. 
      Περισσότερα θα πούμε και στη συζήτηση επί των άρθρων.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Χουρμουζιάδη.
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε.
      Να πω κατ’ αρχήν, μια  που έχουμε προς συζήτηση ένα νομοσχέδιο για την παιδεία, ότι σε όλες και όλους τους συναδέλφους έρχεται στο μυαλό ότι δεκάδες χιλιάδες ελληνόπουλα αυτές τις μέρες περνούν, όπως και οι οικογένειές τους,  μία δύσκολη δοκιμασία με το άγχος των πανελλαδικών εξετάσεων. Εγώ θέλω να ευχηθώ –και πιστεύω ότι διερμηνεύω όλους μας- καλή επιτυχία σε όλους και να πω ότι όλη αυτή η διαρροή πόρων από τον οικογενειακό προϋπολογισμό, το ακραίο άγχος των μαθητών και των μαθητριών, ο κίνδυνος μη εισόδου σε ανώτατες σχολές ένα πολύ μεγάλο ποσοστό, που κινείται από 40% έως 50%, είναι περιττά, κατά τη γνώμη μου, και ότι δυστυχώς είμαστε παγιδευμένοι σε ένα σύστημα το οποίο είναι αντιπαιδαγωγικό, το οποίο έχει ουσιαστικά στο παραλύσει το Λύκειο, το οποίο έχει οδηγήσει τη δευτεροβάθμια εκπαίδευση ουσιαστικά να ασκείται μέσα από τις τεχνικές των φροντιστηρίων, το οποίο δημιουργεί διακρίσεις ανάμεσα σε παιδιά από οικογένειες με υψηλό εισόδημα, οικογένειες με χαμηλό εισόδημα, σε παιδιά που μπορούν να προσαρμοστούν και σε παιδιά που δεν θέλουν να προσαρμοστούν και αναγκάζονται να αντιδράσουν πολλές φορές με μαθησιακή άρνηση ή άλλες δυσκολίες. Θα μπορούσε αυτό να ανήκει στο παρελθόν.
      Εγώ θα ήθελα να πω ότι αυτή τη χρονιά εφαρμόζεται το ίδιο σύστημα και θα καλέσω το Υπουργείο Παιδείας να μην εφαρμόσει  και φέτος τη δεύτερη βάση του «10» που πρέπει να έχουν τα παιδιά, πέρα από τη βάση του «10» που είναι φυσιολογική προκειμένου να πάρουν  το απολυτήριό τους από το Λύκειο.  Δεν νοείται σε κατατακτήριες εξετάσεις να μπαίνει δεύτερος φραγμός που οδήγησε πέρσι σε μη κάλυψη καν των προσφερομένων θέσεων και που οδηγεί τα Περιφερειακά Πανεπιστήμια και Ανώτατα Τεχνολογικά Ιδρύματα σε μία μεγάλη παρακμή.
      Την περασμένη εβδομάδα ήμουν σε περιοδεία στην Καστοριά, στην Κοζάνη και ήλθα σε επαφή με το Πανεπιστήμιο και το Τ.Ε.Ι. της δυτικής Μακεδονίας,  των οποίων πάρα πολλά τμήματα φυτοζωούν -κάτω από το καθεστώς της μείωσης των εισαγομένων και κάτω επίσης από τις συνέπειες των μετεγγραφών-  και δεν μπορούν, όχι μόνο να εξελιχθούν ως πανεπιστημιακά τμήματα, αλλά να παίξουν και το ρόλο τους στην περιφέρεια της χώρας ως εστίες ανάπτυξης, μόρφωσης, γνώσης, που τόσο πολύ  ανάγκη τις έχει η περιφέρεια.
      Θα ήθελα με αυτή την ευκαιρία να επαναλάβω τη θέση του Συνασπισμού Ριζοσπαστικής Αριστεράς, που είναι υπέρ της ελεύθερης πρόσβασης στα Ανώτατα Εκπαιδευτικά Ιδρύματα. Μπορεί να φανεί αυτή η τοποθέτηση ότι είναι λίγο επιπόλαιη ή εύκολα λόγια ή ότι δεν εφαρμόζονται επί της γης. Αυτή η εντύπωση και αυτή η πρώτη αντίδραση που μπορεί να έχουν ορισμένοι, είναι γιατί έχουν μάθει τελικά, μας έχετε μάθει να πιστεύουμε, ότι η μάθηση είναι βασανιστήριο και ότι το δικαίωμα στην ανώτατη γνώση δεν το έχουν όλοι, αλλά ότι το έχουν ορισμένοι. 
      Αν δει κάποιος, όμως, εκπαιδευτικά συστήματα στην Ευρώπη, θα δει ότι ακριβώς αυτό το σύστημα εφαρμόζεται σε πολλές χώρες, όπου υπάρχει δυνατότητα για το μαθητή που τελειώνει το λύκειο, είτε να ακολουθήσει μια μεταλυκειακή επαγγελματική εκπαίδευση είτε να ακολουθήσει την Ανώτατη Εκπαίδευση, τεχνολογική ή πανεπιστημιακή. Αυτό το σύστημα εφαρμόζεται στην Αυστρία. Αυτό το σύστημα με τις ιδιομορφίες του εφαρμόζεται στη Γερμανία. Αυτό το σύστημα της ελεύθερης πρόσβασης εφαρμόζεται σε Σκανδιναβικές χώρες. Γιατί εμείς κάνουμε τα πράγματα δύσκολα και καταστρέφουμε και σκοτώνουμε την εφηβεία, μία ηλικία, μια φάση της ανάπτυξης του κάθε ανθρώπου, η οποία έχει τις τεράστιες δυνατότητες, τις μεγάλες εξάρσεις, αλλά και τους μεγάλους κινδύνους, την οποία τη βουλιάζουμε μέσα στο άγχος και τον καταναγκασμό;
      Εμείς επαναλαμβάνουμε την ελεύθερη πρόσβαση και καλώ τον κύριο Υφυπουργό και την κυρία Υπουργό να μελετήσουν τις προτάσεις του Συνασπισμού Ριζοσπαστικής Αριστεράς. Δεν θα χάσουν, έστω μόνο να τις μελετήσουν. Και θα αγωνιστούμε, προκειμένου να αλλάξει αυτό το σύστημα.
      Έρχομαι στο νομοσχέδιο. Θα μιλήσω μια και καλή και επί της αρχής και επί των άρθρων, γιατί είναι ένα νομοσχέδιο –συρραφή διαφόρων διατάξεων που κολλάνε σε άλλους νόμους. Είπα στην επιτροπή, το λέω και εδώ έχω μία εμπειρία εικοσαετή στο Ευρωπαϊκό Κοινοβούλιο. Πάντα κάθε οδηγία, κάθε κανονισμός, κάθε νόμος χρειάζεται αλλαγές. Γίνονται αλλαγές λόγω των εξελίξεων ή λόγω των πολιτικών πεποιθήσεων της κάθε κυβέρνησης και των απόψεων που έχει η κάθε κυβέρνηση. Αλλά αυτό δεν μπορεί να γίνεται με «νομοσχέδια σκούπας», να έρχεται ένα νομοσχέδιο, το οποίο θα διορθώνει ή θα προσθέτει σ’ ένα συγκεκριμένο νομοσχέδιο που αφορά στους συμβασιούχους καθαριστές και καθαρίστριες ή που αφορά στο Διεθνές Πανεπιστήμιο ή αφορά στο Ανοικτό Πανεπιστήμιο ή αφορά στη Δια βίου Μάθηση ή οπουδήποτε αλλού. 
      Με τον τρόπο  που νομοθετεί η σημερινή Βουλή, ουσιαστικά λειτουργεί αντιδημοκρατικά, δηλαδή, στοιχείο της δημοκρατίας είναι η πρόσβαση του πολίτη στο νομικό πλαίσιο που υπάρχει. Εδώ με αυτού του είδους τα νομοθετήματα δυσκολεύουμε την πρόσβαση του πολίτη, που με απλό τρόπο θα έπρεπε μέσα από το διαδίκτυο να έχει τη δυνατότητα να πει ότι για το Ανοικτό Πανεπιστήμιο υπάρχουν αυτά, όχι να τρέχεις σε οκτακόσιους νόμους και σε υποάρθρα, παραγράφους κ.λπ. του κάθε νόμου. 
      Δεν έχει νόημα η συζήτηση επί της αρχής και θα κάνω συζήτηση επί των άρθρων. Φυσικά η κεντρική ιδέα που υπάρχει νομίζω είναι η ιδέα της ιδιωτικοποίησης της εκπαίδευσης και της εμπορευματοποίησης που περνάει και από το πρώτο θέμα, που είναι το θέμα της Δια βίου Μάθησης. 
      Κατ’ αρχήν, κύριε Υφυπουργέ, θα έπρεπε να μας πείτε τι έγινε με την περιβόητη Δια βίου Μάθηση που πριν από δύο χρόνια είχατε εγκαινιάσει, όπου είχαμε αντιδράσει πάρα πολύ εμείς, γιατί κάνατε τα πανεπιστήμια ινστιτούτα κατάρτισης. Αλλά είναι γνωστό ότι όλος αυτός ο νόμος και φοβάμαι πολλοί νόμοι που συζητάμε, είναι ανεφάρμοστο. Σωστά κατά τη γνώμη μας δεν έχει εφαρμοστεί. Μόνο ένα-δύο περιφερειακά μικρά πανεπιστήμια έχουν εφαρμόσει αυτόν τον νόμο διότι αντιδρούν οι πανεπιστημιακές αρχές στο να γίνουν τα πανεπιστήμια ινστιτούτα κατάρτισης και να γίνει η πανεπιστημιακή γνώση ουσιαστικά κατάρτιση, όπως προσπαθήσατε να κάνετε με τον προηγούμενο νόμο. 
      Έρχεστε τώρα με ένα καινούργιο νόμο και μας λέτε ότι υπάρχει εθνική αρχή του Υπουργείου Παιδείας και θα κάνουμε μία εθνική μονάδα συντονισμού. 
      Γίνεται μία εθνική μονάδα συντονισμού. Κάντε μία εθνική μονάδα συντονισμού να συντονίζει αυτό που δεν γίνεται, που δεν υπάρχει με τον τρόπο που το κάνατε. Αλλά γιατί να είναι ιδιωτικού δικαίου, να μην ταυτίζεται με την εθνική αρχή; Εξηγήστε μας. Μας λέτε ότι το λέει ο οδηγία της Ευρωπαϊκής ‘Ένωσης. Μοιράστε την μας κιόλας, να την δούμε αυτήν την περιβόητη οδηγία.
      Γιατί να είναι ιδιωτικού δικαίου; Για ποιο λόγο; Για δεν μπορεί η Δια Βίου Μάθηση, η οποία είναι μία αξία και εφόσον εφαρμοστεί είναι μία κατάκτηση, εφόσον δεν υποβαθμιστεί σε απλή κατάρτιση είναι κάτι σημαντικό για μία κοινωνία, είναι μία προσφορά στους μεγαλύτερους πολίτες, εργαζόμενους, εργαζόμενες, μη εργαζόμενους, μη εργαζόμενες; Αλλά για ποιο λόγο όλα αυτά να ενταχθούν στον ιδιωτικό τομέα; 
      Πολύ σωστά χθες η Π.Ο.Σ.Δ.Ε.Π., Πανελλήνια Ομοσπονδία των Συλλόγων Διδακτικού και Ερευνητικού Προσωπικού, έκανε μία συνέντευξη, όπου με την ευκαιρία της συνάντησης που υπήρχε στο Λονδίνο πριν από δύο-τρεις μέρες για την εφαρμογή γενικά των αντιλήψεων της Μπολόνια είπε, ότι η Κυβέρνηση σε αυτό το πλαίσιο επιχειρεί να θεσμοθετήσει έξω από τα πανεπιστήμια και τους δημόσιους φορείς, διαδικασίες και φορείς με αδιαφανείς λειτουργίες και στην κατεύθυνση της ιδιωτικοποίησης και της εμπορευματοποίησης. Είναι απτό παράδειγμα αυτές οι προτάσεις σας σχετικά με τη Δια Βίου εκπαίδευση, όπου συνδυάζεται η μετατόπιση στον ιδιωτικό χώρο μέσω ιδρύματος ιδιωτικού δικαίου, το οποίο θεωρούμε ότι είναι σήμα κινδύνου για την παιδεία. 
      Ξέρετε τις μεγάλες μάχες για το άρθρο 16 και για τα άλλα. Παρότι είναι νομικό πρόσωπο ιδιωτικού δικαίου, είναι σήμα κινδύνου για την ιδιωτική παιδεία, περνάει μέσα από αυτά και από την άλλη πλευρά βέβαια υπάρχει ο γνωστός κυβερνητικοκεντρισμός με τις δυνατότητες να ορίζονται τα συμβούλια, οι πρόεδροι κλπ. 
      Είμαστε κατά και θα ελπίζαμε να είναι και η Κυβέρνηση κατά σ’ αυτήν την πρότασή της.
      Το δεύτερο θέμα που θα ήθελα να αναφερθώ αφορά στο άρθρο 8 και στο παρατηρητήριο νεανικής επιχειρηματικότητας, όπου αναφέρονται μία σειρά στόχοι, ανάμεσα στους οποίους ο σχεδιασμός και η εφαρμογή προγραμμάτων στο πλαίσιο του εκπαιδευτικού συστήματος με στόχο την εξοικείωση των νέων στο επιχειρηματικό πνεύμα και την επιχειρηματική δράση.
       Όχι. Αυτό κάνει το σύστημα. Επιχειρηματικό πνεύμα και επιχειρηματική δράση, να βγάζει τα μάτια ο ένας του άλλου, να κρύβει ο ένας από τον άλλον την κόλλα του, να πάρει ο κάθε μαθητής ή η κάθε μαθήτρια 1/20 την μονάδας παραπάνω από τον άλλον. Αυτό είναι, αυτό το επιχειρηματικό πνεύμα έχετε περάσει μέσα στην εκπαίδευση. Τον ακραίο ανταγωνισμό.
       Αν χρειαζόταν κάτι να διδαχθεί, κάποια αξία, είναι η αλληλεγγύη, η συντροφικότητα, η ομαδική εργασία. Αυτό λείπει από αυτό το σύστημα. Όχι να βάλουμε και την νεανική επιχειρηματικότητα στα παιδιά. Ας τα μάθουμε να ζούνε μαζί, να πιάνει το ένα το χέρι του άλλου και όχι απλώς να τους μαθαίνουμε πώς να ανταγωνιστεί ο ένας τον άλλον. Αυτή είναι η ιδέα της επιχειρηματικότητας και υπάρχει πληθώρα επιχειρηματικότητας στο σύστημα αυτό. 
      Επομένως, ως Συνασπισμός Ριζοσπαστικής Αριστεράς είμαστε κατά και σε αυτό το άρθρο.
      Έρχομαι τώρα στο άρθρο 17 για τις Ανώτατες Εκκλησιαστικές Ακαδημίες. Δεν μπορούμε να μπούμε σε επιμέρους ρυθμίσεις. Είμαστε αντίθετοι με την ανωτατοποίηση Εκκλησιαστικών Σχολών. Είναι μία προσβολή στις ίδιες τις Θεολογικές Σχολές και στα πανεπιστήμια και αυτό έχει γίνει γνωστό.
      Άρθρο 18, θέματα διεθνούς πανεπιστημίου της Ελλάδας, αντίθετοι σε πανεπιστήμια τα οποία θέτουν δίδακτρα. Είμαστε εντελώς αντίθετοι. Γιατί; Για να έλθουν οι εξωκοινοτικοί; Διότι όσοι έλθουν από την Ευρωπαϊκή Ένωση είμαστε υποχρεωμένοι να έχουν τα ίδια προνόμια που έχουν οι Έλληνες πολίτες. Τι θα κάνουμε εμείς; Εκεί θα βελτιώσουμε το ισοζύγιο εξωτερικών πληρωμών; 
      Όσον αφορά στα θέματα του Ελληνικού Ανοικτού Πανεπιστημίου συμφωνούμε με την άποψη των κοσμητόρων ότι είναι ένας τρόπος να μην αναβαθμιστεί η πανεπιστημιακή διοίκηση του Ανοικτού Πανεπιστημίου μέσα από μία σειρά δυσνόητες και νομίζω αδιαφανείς ρυθμίσεις που δίνουν τη δυνατότητα σε μία διορισμένη διοικούσα επιτροπή να λύνει και να δένει σε σχέση με τα θέματα των καθηγητών του πανεπιστημίου.
      Σε σχέση με τα θέματα της Φιλεκπαιδευτικής Εταιρείας στο άρθρο 23 να θέσω το ζήτημα των καθηγητών που έχουν δουλέψει στα Τίρανα. Υπάρχουν εκπαιδευτικοί οι οποίοι έχουν δουλέψει στα Τίρανα από την αρχή της ίδρυσης του παραρτήματος αυτού του Αρσακείου Τιράνων και στους οποίους θα έπρεπε να αναγνωριστεί αυτή η προϋπηρεσία μ’ έναν τρόπο αναδρομικό. Έχουν δουλέψει οι άνθρωποι και αυτό αναγνωρίζεται τώρα με το νέο νόμο. Δεν νομίζω ότι πρέπει να αποκλείονται όσοι είχαν βρεθεί εκεί τα προηγούμενα χρόνια. 
      	Υπάρχει το άρθρο 24, θέματα Ιδιωτικών Τεχνικών Επαγγελματικών Εκπαιδευτηρίων σχετικά με τα σκάνδαλα που γίνονται σ’ αυτόν το χώρο, τα πλαστά πτυχία, την αγορά και την πώληση πτυχίων κ.λπ.. Πιστεύω ότι πρέπει να είναι ανοικτός και προς το παρελθόν και προς το μέλλον και όχι μόνο περιορισμένος ο χρόνος και ο χώρος των κυρώσεων που επιβάλλονται.
      	Μετά υπάρχει το άρθρο 28, ίδρυση Προτύπου Κέντρου Πολιτιστικής Εκπαίδευσης στην Κέρκυρα. Πολύ καλά, αλλά και αυτό δείχνει την αποσπασματικότητα που υπάρχει. Στην Κέρκυρα δηλαδή η οποία έχει ένα τεράστιο πρόβλημα με το Ιόνιο Πανεπιστήμιο, εμφανίζεται προσαρτημένο με το Ιόνιο Πανεπιστήμιο ένα Πρότυπο Κέντρο Πολιτιστικής Εκπαίδευσης χωρίς να είναι ενταγμένο σε μία συνολική λογική. Δεν είμαστε ενάντια, να γίνει, αλλά φοβούμαστε ότι με τον τρόπο που γίνεται δεν θα έχει βιωσιμότητα.
      	Έρχομαι τώρα στο άρθρο 34, επιχορήγηση ιδρυμάτων. Εντάξει, επιχορήγηση ιδρυμάτων σ’ ένα εκπαιδευτικό νομοσχέδιο. «Ελευθέριος Βενιζέλος», εντάξει, «Κωνσταντίνος Καραμανλής», εντάξει, «Κωνσταντίνος Μητσοτάκης», εντάξει, «Ανδρέας Παπανδρέου», εντάξει, «Γεώργιος Παπανδρέου», εντάξει, αλλά γιατί είναι κλειστό, για ποιο λόγο; Μόνο αυτά τα ιδρύματα έχουν αρχεία που έχουν σχέση με τον κοινοβουλευτισμό ή πρέπει να τα περιορίζουμε σε κάποιους που διετέλεσαν Πρωθυπουργοί; Γι’ αυτό έχουμε και μία τροπολογία που ελπίζω να δεχθείτε, να είναι ανοιχτό και κάνουμε αναφορά σε ορισμένα ιδρύματα όπως είναι ο ΕΛΙΑ, όπως είναι το Μουσείο Μπενάκη, όπως είναι το Αρχείο Σύγχρονης Κοινωνικής Ιστορίας. Δεν μπορεί να αφαιρείται, αν θέλετε, μ’ αυτόν τον τρόπο ένας ολόκληρος χώρος και ένα ολόκληρο ρεύμα της πολιτικής ζωής της Ελλάδας το οποίο είχε εκφραστεί από την Αριστερά η οποία δεν έτυχε να έχει Πρωθυπουργό -μόνο Πρωθυπουργό των βουνών είχε- και στο όνομα αυτό να μην στηρίζεται η διατήρηση, η επεξεργασία, η ανάδειξη του αρχείου. Ελπίζω να δεχθείτε αυτήν την τροπολογία, κύριε Υπουργέ.
      	Ξέχασα το άρθρο 32, θέματα νηπιαγωγείων. Εμείς στηρίζουμε την κινητοποίηση της διδασκαλικής ομοσπονδίας. Υπάρχει δέσμευση της Κυβέρνησης για υποχρέωση για εκπαίδευση πριν από το δημοτικό σε νηπιακό επίπεδο, υπάρχει το αίτημα για δίχρονη από τη Δ.Ο.Ε., υπήρχε η δέσμευση της Κυβέρνησης, αν δεν κάνω λάθος, τουλάχιστον για ένα έτος. Εδώ πέρα μας φέρνετε μία ρύθμιση η οποία αντί να δει πώς θα εφαρμόσει και σε τι χρονοδιάγραμμα την υποχρέωση του Δημοσίου να προσφέρει αυτήν την εκπαίδευση και την αγωγή, ουσιαστικά ανοίγετε το δρόμο στον ιδιωτικό χώρο ή σε μία μείωση του Δημοσίου μέσα από την Τοπική Αυτοδιοίκηση ως βήμα. 
      Θα ήθελα να σας πω ότι υπάρχει απόφαση του Συμβουλίου της Επικρατείας. Είναι αντίθετη αυτή η ρύθμιση με αριθμό 2592/1999 που γράφει: «Υπό το ισχύον Σύνταγμα είναι ανεπίτρεπτη η δια νόμου ή με κανονιστική πράξη της διοικήσεως αναγνώριση υπέρ Οργανισμών Τοπικής Αυτοδιοίκησης αρμοδιοτήτων σχετιζομένων με τη διοίκηση και τη λειτουργία της δημοσίας εκπαιδεύσεως». Πώς το προτείνετε αυτό; Δεν σας λέω μόνο πώς τις υποσχέσεις σας τις ξεχνάτε και τις πετάτε, αλλά πώς έρχεστε σε αντίθεση και με το Συμβούλιο Επικρατείας. 
      	Τελειώνω με το άρθρο 35, ρύθμιση θεμάτων προσωπικού για καθαρισμό σχολικών μονάδων. Εδώ πέρα το Υπουργείο Παιδείας έχει υποχρέωση να καλύπτει τις καθαρίστριες οι οποίες προσφέρουν ένα έργο κοινωνικής διάστασης διότι είναι υπεύθυνες για τις συνθήκες υγιεινής εκεί που βρίσκονται τα παιδιά των ελληνικών οικογενειών.
      Οι καθαρίστριες κατάφεραν και κέρδισαν μετά από αγώνες –και αισθάνομαι τιμή που το κόμμα μας, ο Συνασπισμός Ριζοσπαστικής Αριστεράς στάθηκε από την πρώτη στιγμή δίπλα τους- ορισμένες και όχι όλες ακόμη -και θα πρέπει να τις κερδίσουν όλες- μια αναβάθμιση των εργασιακών σχέσεων σε σχέσεις αορίστου χρόνου. Αυτό σημαίνει και ψηλότερες αμοιβές και επιδόματα και δικαιώματα κ.λπ..
      Αυτή είναι μια υποχρέωση του κράτους. Γιατί τα πασάρετε στην Τοπική Αυτοδιοίκηση; Για ποιο λόγο; Για ποιο λόγο το πρώτο τρίμηνο του 2007 λέτε ότι θα τα πληρώσει η Τοπική Αυτοδιοίκηση; Και αυτό είναι προσωρινό. Λέτε «όχι, θα πληρώσει το Υπουργείο Παιδείας». Το είχε πει η κ. Γιαννάκου σε ερώτηση που της είχα κάνει στην αρχή του χρόνου. Και λέω «εντάξει, θα λυθεί το πρόβλημα». Για ποιο λόγο αφαιρείτε 0,5% από την Τοπική Αυτοδιοίκηση; Αν δεν αναγνωριζόταν ότι οι συμβασιούχοι καλύπτουν πάγιες και διαρκείς ανάγκες και ότι θα έπρεπε να έχουν σχέσεις αορίστου χρόνου, η Τοπική Αυτοδιοίκηση η οποία πνίγεται και ασφυκτιά μ’ αυτούς τους πόρους είναι υποχρεωμένη να το πληρώσει; Έχετε απόλυτες ευθύνες γι’ αυτό και σας καλώ να ανακαλέσετε, να αποσύρετε το άρθρο 35. 
      Τέλος να πω ότι υποστηρίζω και εγώ την τροπολογία του κ. Χουρμουζιάδη, της κ. Νικολαΐδου, συναδέλφων από το ΠΑ.ΣΟ.Κ.. Αφού το κάνατε σκούπα λύστε και το πρόβλημα των καθηγητών της μουσικής που έχουν σκλήρυνση κατά πλάκας. Είναι ένας μικρός αριθμός. Είναι δέκα άνθρωποι. Τουλάχιστον να λύνουμε τέτοια προβλήματα. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε του Συνασπισμού.
      Εισερχόμαστε στον κατάλογο των ομιλητών. Πρώτος εγγεγραμμένος είναι ο κ. Μαργαρίτης Τζίμας ο οποίος έχει και το λόγο.
      ΜΑΡΓΑΡΙΤΗΣ ΤΖΙΜΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θεωρώ ότι ο πλέον σκληρά εργαζόμενος πολίτης σήμερα στη χώρα μας είναι ο μαθητής όλων των βαθμίδων της εκπαίδευσης, του Δημοτικού Γυμνασίου και Λυκείου. 
      Αυτό το νομοσχέδιο που εισηγείται σήμερα το Υπουργείο Παιδείας είναι ένα νομοσχέδιο το οποίο έχει ιδεολογική βάση. Και η ιδεολογική του βάση είναι η αξία της γνώσης. Όλες οι ρυθμίσεις που προτείνονται όσον αφορά τη σύσταση του φορέα διαχείρισης ευρωπαϊκών προγραμμάτων, του Παρατηρητηρίου Νεανικής Επιχειρηματικότητας και τα υπόλοιπα που θα πω στην συνέχεια, έχουν ως κοινό στόχο να βελτιώσουν το επίπεδο της παρεχόμενης γνώσης στη χώρα μας. 
      Όσοι όμως υποστηρίζουν με τον α ή β τρόπο απαξιώνοντας των ανταγωνισμό στην ουσία είναι αντίθετοι, κυρίες και κύριοι συνάδελφοι, με την ίδια τη ζωή. Δεν είναι δυνατόν να υπάρχει ζωή χωρίς ανταγωνισμό. Δεν γίνεται. Από τα πρώτα βήματα της ζωής του ανθρώπου σε όλες τις φάσεις και σε όλα τα επίπεδα της ζωής υπάρχει ο ανταγωνισμός. Αυτό προβλέπεται και από τις επιστημονικές ανακαλύψεις, από τους νόμους της Φυσικής. Η αρχή της Εντροπίας για όσους έχουν σπουδάσει τη φυσική επιστήμη είναι βασικός κανόνας. Δεν είναι δυνατόν να τα ισοπεδώσουμε όλα προς τα κάτω και να μην υπάρχουν διαφορές. Δεν είναι δυνατόν να μην υπάρχει φυσικός κόσμος χωρίς τη διαφορετικότητα σε οποιοδήποτε επίπεδο της ζωής. Ποιο όμως είναι το ζήτημα; Ανταγωνισμός, ναι. Αλλά ανταγωνισμός ο οποίος θα βασίζεται πάνω σε αξίες και ιδανικά. Τότε όταν συνδέεται η γνώση με τον ανταγωνισμό και στηρίζεται πάνω σε αξίες και ιδανικά, είναι αποδεκτή. Όταν όμως συνδέεται η γνώση με τον ανταγωνισμό και δεν υπάρχουν, κατά την άποψή μου, αυτά τα δυο βασικά γνωρίσματα, οι ηθικές αξίες και τα ιδανικά, τότε πράγματι μπορούμε να εξορκίσουμε τον ανταγωνισμό. 
      Οι προηγούμενες κυβερνήσεις, δυστυχώς, δεν προετοίμασαν τη χώρα γι’ αυτό που περνάει η Ελλάδα σήμερα. Αυτό είναι μια κοινή πραγματικότητα. Στον χώρο της Πρωτοβάθμιας και Δευτεροβάθμιας Εκπαίδευσης είμαστε και ήμασταν πολύ πίσω από τον ευρωπαϊκό χώρο.
      Στο χώρο της Τριτοβάθμιας Εκπαίδευσης είμαστε πολύ πίσω με αυτό που συμβαίνει, με αυτό που αλλάζει και με αυτό που έρχεται στο παγκόσμιο σκηνικό των πανεπιστημίων.
      Γίνονται, όμως, σημαντικά βήματα από τη σημερινή Κυβέρνηση, για να κερδισθεί το έδαφος, το οποίο χάθηκε στο παρελθόν ιδιαίτερα στο χώρο της Τριτοβάθμιας, αλλά και της Δευτεροβάθμιας Εκπαίδευσης.
      Εγώ, κύριε Υπουργέ, φαντάζομαι ότι μέσα στους σχεδιασμούς του Υπουργείου και της Κυβέρνησης είναι ένα εκπαιδευτικό σύστημα, στο οποίο η γνώση θα παρέχεται ή τουλάχιστον θα τελεί υπό την αιγίδα ενός μόνο φορέα. Δεν μπορεί, δηλαδή, να υπάρχουν σήμερα σχολές και σχολεία υπό την αιγίδα του Υπουργείου Υγείας, υπό την αιγίδα του Ο.Α.Ε.Δ. και άλλα σχολεία και σχολές υπό την αιγίδα του Υπουργείου Παιδείας. Πρέπει να σκεφτείτε πάρα πολύ σοβαρά και να θέσετε υπό την κεντρική ευθύνη του Υπουργείου Παιδείας όλα τα σχολεία και όλες εκείνες τις σχολές, που παρέχουν γνώση.
      Κοιτάξτε τι γίνεται τώρα: Έχετε μέσα μία ρύθμιση, με την οποία αναγνωρίζετε την προϋπηρεσία ιδιωτικών εκπαιδευτικών, που πηγαίνουν στο Δημόσιο. Και σας ρωτάω απλά και καλοπροαίρετα: Γιατί δεν αναγνωρίζετε την προϋπηρεσία στα δημόσια Τ.Ε.Ε. των αναπληρωτών ή των ωρομισθίων, που υπηρετούν στις σχολές του Ο.Α.Ε.Δ.; Είναι τετρακόσιοι πενήντα ωρομίσθιοι εκπαιδευτικοί σε όλη την Ελλάδα, που παρέχουν γνώσεις, είναι καθηγητές, είναι εκπαιδευτικοί στα δημόσια Τ.Ε.Ε. του Ο.Α.Ε.Δ. και δεν τους αναγνωρίζεται η προϋπηρεσία. Σας παρακαλώ πηγαίνετέ το έστω ένα προς τριάντα.
      Κάντε σας παρακαλώ αυτή τη ρύθμιση, διότι έτσι θα ρυθμιστεί ένα σημαντικό ζήτημα –άδικο ζήτημα, κατά την άποψή μου- σε σχέση με τους ιδιωτικούς εκπαιδευτικούς.
      Είναι πολύ μακρύς ο δρόμος για να βελτιώσουμε τις συνθήκες της εκπαίδευσης, διότι ακριβώς όλοι θεωρούμε πως η εκπαίδευση είναι η βάση της κοινωνίας. Από εκεί ξεκινάνε όλα. Και είναι λάθος να ακολουθούμε πολιτικές, που μεταφέρουν το επίπεδο της γνώσης έξω από το σχολείο. 
      Κατά την άποψή μου το σχολείο, η γνώση πρέπει να ξεκινάει από το πρωί μέσα στις εκπαιδευτικές μονάδες και να τελειώνει μέσα στις εκπαιδευτικές μονάδες. Και αυτός είναι ο στόχος της Κυβέρνησης.
      Ποια είναι, λοιπόν, τα καινούργια στοιχεία, που εισηγείται το νομοσχέδιο;
      Κυρίες και κύριοι συνάδελφοι, ήταν απαραίτητο να ορισθεί ένας Οργανισμός Διαχείρισης Ευρωπαϊκών Προγραμμάτων και μάλιστα για την περίοδο που ξεκινάει τώρα, 2007-2013. Μιλάμε για πακτωλό δισεκατομμυρίων ευρώ, τα οποία πρόκειται να έρθουν στη χώρα μας και τα οποία θα πάνε στο κεφάλαιο παροχής γνώσεων. Και ήταν αδιανόητο μέχρι τώρα να μην υπάρχει ένας κεντρικός φορέας που θα διαχειρίζεται, θα συντονίζει αυτά τα ευρωπαϊκά προγράμματα, που μέχρι τώρα αξιοποιούνται από τους δήμους, από τις νομαρχίες, από τα Κέντρα Επαγγελματικής Κατάρτισης είτε δημόσιου είτε ιδιωτικού τομέα. 
      Πιστεύω πως μέσα στις υπουργικές αποφάσεις, όπως λέει και το σχετικό άρθρο, θα ληφθεί μέριμνα συντονισμού με τα ιδιωτικά και δημόσια Κ.Ε.Κ. αυτού του φορέα διαχείρισης των ευρωπαϊκών προγραμμάτων. Να μην είναι ακόμα ένα πακέτο, από τον ευρωπαϊκό χώρο, που θα πάει χαμένο, να καλύπτουμε μερικές ώρες παροχής γνώσεων ή κατάρτισης και να μη μένει τίποτα ουσιαστικό για τη χώρα μας.
      Δεύτερον, είναι απαραίτητο να υπάρχει το Παρατηρητήριο Νεανικής Επιχειρηματικότητας. Δεν είναι λάθος. Δεν είναι κακό να εισάγουμε την έννοια του «επιχειρείν» με τις αρχές, που ανέφερα πρωτύτερα, με αξίες και ιδανικά για τη νεολαία μας σήμερα. 
      Είπε ο κ. Αλαβάνος ότι πρέπει να αφήσουμε τις πόρτες των πανεπιστημίων ανοικτές, για να μπούνε όλοι. Να πάει, δηλαδή, κάποιος να σπουδάσει πολιτικός μηχανικός. Αν δεν υπάρχει ανταγωνισμός, πώς θα βρει δουλειά, πώς θα επιβληθεί στην παγκόσμια αγορά αυτός ο οποίος έχει σπουδάσει το άλφα ή το βήτα αντικείμενο;
      Ακόμη, κ. Χουρμουζιάδη -που σας εκτιμώ βαθύτατα, γιατί συνεργαστήκαμε με την προηγούμενη ιδιότητα που είχα στο Δήμο της Δράμας- και στον τομέα της Αρχαιολογίας. Όταν ένας αρχαιολόγος κάνει μία υψίστη αρχαιολογική ανακάλυψη, αυτό για τη χώρα του μπαίνει στο κεφάλαιο του επιχειρείν. Προβάλλεται τουριστικά. Άρα, φέρει οικονομικό αποτέλεσμα.
      Πιστεύω, λοιπόν, ότι είναι πάρα πολύ σημαντική η ίδρυση αυτού του Παρατηρητηρίου Νεανικής Επιχειρηματικότητας, μέσα, όμως, από έναν υγιή ανταγωνισμό.
      Όσον αφορά τα Τοπικά Συμβούλια Νέων. Εδώ γίνεται μία διεύρυνση της νομοθεσίας, που ισχύει με τον Κώδικα Δήμων και Κοινοτήτων, όπου εκεί για πρώτη φορά προβλέφθηκε -με νόμο πλέον- ότι τα Τοπικά Συμβούλια Νέων θα λειτουργούν, με βάση γνωστές διαδικασίες, στους δήμους της χώρας. Απλώς τώρα γίνεται μία διεύρυνση με τα δημοτικά διαμερίσματα, που λέει ότι και τα δημοτικά διαμερίσματα μπορούν να έχουν -σύμφωνα με τη νομοθεσία- και Τοπικά Συμβούλια Νέων.
      Βλέπουμε λοιπόν ότι γίνεται μια στοχευόμενη ρύθμιση ζητημάτων που έχουν σχέση με την νεολαία, είτε αυτά έχουν σχέση με το κεφάλαιο του επιχειρείν είτε με τη διαχείριση των Ευρωπαϊκών προγραμμάτων με τελικό στόχο η γνώση να αποτελέσει αντικείμενο και κτήμα όσο το δυνατόν περισσότερων Ελλήνων πολιτών, διότι ένας πολίτης ο οποίος γνωρίζει μπορεί και να κρίνει. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την Συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων δεκατέσσερα άτομα του Συλλόγου Φουρνιωτών Λασιθίου.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο συνάδελφος κύριος Κωνσταντίνος Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, επανέρχομαι στο ζήτημα που έθεσε ο Κοινοβουλευτικός Εκπρόσωπος του Κόμματός μας ο κ. Παπαϊωάννου. Για να διαμαρτυρηθώ ως μέλος της Διαρκούς Επιτροπής Οικονομικών Υποθέσεων και ως υπογράφων το σχετικό αίτημα ακρόασης, για την απόφαση, κύριε Πρόεδρε, ματαίωσης της συνεδρίασης της επιτροπής μετά την άρνηση να προσέλθουν προς ακρόαση στην επιτροπή εκπρόσωποι εταιρειών εμπλεκομένων στο σκάνδαλο των ομολόγων.
       (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ) 
      Η άρνηση αυτή θεωρώ ότι είναι σκόπιμη, ότι είναι στο πλαίσιο ενός σχεδίου συγκάλυψης που επιχειρείται –η οποία σίγουρα θα πέσει στο κενό- και προκύπτουν, κύριε Πρόεδρε, ερωτηματικά. Εάν υπήρχε η συνεδρίαση της επιτροπής, ίσως θα μπορούσαν να απαντηθούν. Είναι τα ερωτηματικά απλά. Δεν είχε γίνει προσυνεννόηση αφού ορίστηκε η επιτροπή; Τι άλλαξε στο μεταξύ; Ποιος επενέβη; Αλλά κυρίως, κύριε Πρόεδρε, αυτό που έχει σχέση με τη λειτουργία του Κοινοβουλίου, η ασέβεια αυτών των προσώπων προς το Κοινοβούλιο, η απείθεια θα έλεγα δεν πρέπει να μείνει αναπάντητη και περιμένω τη θέση της Προέδρου της Βουλής. 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, σας παρακαλώ. Για να μην επαναλαμβάνεται από τον οποιοδήποτε ομιλητή από εδώ και πέρα το ίδιο θέμα, έδωσε επ’ αυτού απάντηση η κυρία Πρόεδρος και συνεπώς, έκλεισε το θέμα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, εάν είχε συγκληθεί η επιτροπή ως όφειλε να την συγκαλέσει το Προεδρείο, θα αναφερόμουν εκεί και όχι εδώ. Δράττομαι λοιπόν της ευκαιρίας στην Ολομέλεια εφόσον, με απόφασή σας ματαιώθηκε η συνεδρίαση της επιτροπής, να αναφέρω το θέμα αυτό εδώ. Το δικαιούμαι.
      Θα σας παρακαλέσω να μη κάνετε φασαρία μια και τελειώνω εδώ και έρχομαι στο νομοσχέδιο.
      ΠΡΟΕΔΡΕΥΩΝ (Ιωάννης Τραγάκης): Να έλθουμε λοιπόν στο νομοσχέδιο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Πάλι θα στεναχωρήσω την Κυβέρνηση αλλά θεωρώ ότι είναι πια ίδιον αυτής της Κυβέρνησης η προχειρότητα και αποσπασματικότητα στο νομοθετικό έργο.
      Κύριε Υπουργέ και δεν αναφέρομαι προσωπικά σε εσάς, ως Κυβέρνηση απεδείχθητε ανεπίδεκτοι μαθήσεως. Συζητούμε σήμερα το νομοσχέδιο για τη δημιουργία Φορέα Διαχείρισης Ολοκληρωμένου Προγράμματος δια βίου μάθησης, όταν μόλις πριν δύο χρόνια ψηφίσαμε το νομοσχέδιο για τη συστηματοποίηση της δια βίου μάθησης, και ήταν γνωστή και η ανάγκη αυτού του φορέα, αλλά και οι κατευθύνσεις της Ευρωπαϊκής Ένωσης γι αυτό το θέμα. 
      Τι να πω; Προχειρότητα; Απρονοησία; Αλλά δεν είναι μόνο αυτό. Στο νομοσχέδιο τα άλλα είκοσι εννέα, πέραν των επτά άρθρων ρυθμίζουν άσχετα μεταξύ τους θέματα και μάλιστα τροποποιούν και πρόσφατους δικούς σας νόμους. Έχουμε λοιπόν μια νέα νομοθετική σκούπα. Εγώ θα έλεγα νομοθεσία «στο γόνατο». Υποβαθμίζει πραγματικά το Κοινοβούλιο ο τρόπος που νομοθετεί η Κυβέρνηση. 
      Θα διερωτηθεί κανένας. Είναι τυχαία όλα αυτά όσον αφορά, εν προκειμένω, την παιδεία; Κατά τη γνώμη μου όχι, κύριε Υπουργέ. Είναι κάτι που το έχω πει επανειλημμένα. Είναι αποτέλεσμα έλλειψης στρατηγικής, επεξεργασμένης πολιτικής, ιεράρχησης προτεραιοτήτων στον ευαίσθητο χώρο της παιδείας. 
      Δεν αμφισβητεί κανένας ότι ιδιαίτερα στην εποχή μας, όπως και πάντα χρειάζονται αλλαγές στην παιδεία. Αλλά ουσιαστικές αλλαγές, που προϋποθέτουν συγκεκριμένο στόχο, προοδευτική κατεύθυνση και διαβούλευση. Εσείς συνεχώς ακολουθείτε συντηρητικό προσανατολισμό.
      Στα τριάμισι χρόνια απαξιώνετε συστηματικά τη δημόσια εκπαίδευση σε όλες της τις βαθμίδες και το κάνετε μάλιστα με το «έτσι θέλω». Οι δήθεν μεταρρυθμίσεις ουσιαστικά είναι παρεμβάσεις σε βάρος του δημόσιου σχολείου και του πανεπιστημίου. Γι’ αυτό και συνάντησαν την καθολική αντίδραση. Και φτάσατε στο σημείο να αναθέσετε στον κ. Πολύδωρα να καθυποτάξει με τα κλομπς τις αντιδράσεις. Με τον τρόπο που νομοθετείτε, επαληθεύετε τον κ. Πολύδωρα ότι και εδώ «αγγαρεία» κάνατε. 
      Δεν έχει αρχή το νομοσχέδιο. Ένα ακόμα νομοσχέδιο χωρίς αρχή. Γι’ αυτό το λόγο θα περιοριστώ στο χρόνο που έχω στη διάθεσή μου σε ορισμένες επισημάνσεις. 
      Στο Α’ κεφάλαιο, στο Ολοκληρωμένο Πρόγραμμα Διά Βίου Μάθησης. Επικαλείται η Κυβέρνηση τις ανάγκες συντονισμού των διαφόρων προγραμμάτων, αλλά και τις σχετικές κατευθύνσεις της Ευρωπαϊκής Ένωσης. Όμως, στην πράξη ανατρέπετε τη λογική τους. Τι εννοώ; Η βάση της λογικής, όπως αναφέρεται και στην Εισηγητική Έκθεση, είναι η ανεξαρτησία του Φορέα Διαχείρισης έναντι της εθνικής αρχής, που είναι το Υπουργείο Παιδείας. Εσείς, με βάση το νομοσχέδιο, διορίζετε το διοικητικό συμβούλιο, το διευθυντή, το προσωπικό είναι αποσπασμένο από το Υπουργείο και η χρηματοδότηση εξαρτάται και πάλι από την Κυβέρνηση. Άρα, ουσιαστικά δεν υπηρετείται η λογική της δημιουργίας ενός ανεξάρτητου φορέα.
      Πέραν αυτού, ήθελα να επαναλάβω αυτό που είχα πει και όταν συζητούσαμε το νομοσχέδιο για τη συστηματοποίηση της Δια Βίου Εκπαίδευσης. Δεν θα μπω πάλι στα ζητήματα της θεωρίας για την διά βίου μάθηση. Αλλά είχα διαπιστώσει τότε, όπως και άλλοι συνάδελφοι, το έλλειμμα ως προς το περιεχόμενο και τις αρχές της πολιτικής της για την Δια Βίου Μάθηση. Τώρα δεν καλύπτεται ασφαλώς αυτό το κενό με τη δημιουργία ενός ακόμη φορέα, γιατί και με το νόμο τότε φορείς δημιουργήσαμε. Η Διά Βίου Μάθηση προωθεί στην πράξη αυτό που είχα πει και τότε, το «γηράσκω αεί διδασκόμενος». 
      Ας είμαστε, όμως, μεταξύ μας ειλικρινείς. Δεν αρκεί ούτε το νομικό πλαίσιο ούτε οι φορείς διαχείρισης για να γίνει αυτό κτήμα της κοινωνίας. Εγώ πιστεύω ότι χρειάζεται μια νέα κουλτούρα να διαπεράσει την κοινωνία, να ακουμπήσει την κάθε οικογένεια, τους νέους, τους πολίτες. Εκεί πρέπει να κατατείνουν οι προσπάθειές μας. 
      Γιατί το λέω αυτό; Δεν έχω χρόνο να αναφέρω πολλά παραδείγματα, αλλά θα περιοριστώ μόνο στο παράδειγμα του βιβλίου. Χρειάζεται μια κουλτούρα που να εξοικειώνει κατ’ αρχήν τον Έλληνα και ιδιαίτερα τους νέους με το βιβλίο. Στην Ελλάδα κουβεντιάζουμε, κουτσομπολεύουμε, ξενυχτάμε, παρακολουθούμε reality shows, κ.λπ.. Έχουμε πολλούς φίλους, πράγμα που είναι θετικό. Ένα μόνο φίλο δεν έχουμε. Το βιβλίο. Άρα, η Δια Βίου Μάθηση πέρα από θεσμούς (νομικό πλαίσιο, φορείς διαχείρισης) προϋποθέτει και εμπέδωση μιας νέας παιδείας, μιας άλλης νοοτροπίας στην κοινωνία. 
      Στο ένα λεπτό που έχω στη διάθεσή μου, θα θίξω και το θέμα του νηπιαγωγείου. Αναφέρομαι στο άρθρο 32. Πιστεύω ακράδαντα ότι το καλό πανεπιστήμιο ξεκινά από το καλό νηπιαγωγείο, τη βάση δηλαδή της εκπαίδευσης. 
      ΙΩΑΝΝΗΣ ΙΩΑΝΝΙΔΗΣ: Για να έχουμε καλό νηπιαγωγείο, χρειαζόμαστε και καλό πανεπιστήμιο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εδώ ψηφίστηκε ο ν. 3518/2006, για την υποχρεωτική φοίτηση στο νηπιαγωγείο. Ο νόμος αυτός έμεινε στα χαρτιά. Και αντί η Κυβέρνηση να προωθήσει την εφαρμογή αυτού του νόμου που ήταν και δέσμευση του ίδιου του Πρωθυπουργού, δηλαδή να μεριμνήσει για τη λειτουργία των δημόσιων νηπιαγωγείων, έρχεται σήμερα και ουσιαστικά μεταφέρει την αρμοδιότητα στον ιδιωτικό τομέα. Και μη μου πείτε ότι τη μεταφέρει και στους Ο.Τ.Α.. Γιατί οι Ο.Τ.Α. δεν μπορούν να αντεπεξέλθουν σε στοιχειώδεις ανάγκες. Τους φορτώσατε τα θέματα των καθαριστριών, τις δαπάνες για τις καθαρίστριες. 
      Κύριε Υπουργέ, μιλώ με δήμους της περιφέρειάς μου. Έχουν σηκώσει τα χέρια δήμαρχοι και αντιδήμαρχοι, γιατί δεν έχουν τις πιστώσεις να πληρώσουν τις καθαρίστριες. Πώς θα προχωρήσουν ουσιαστικά στη λειτουργία νηπιαγωγείων χωρίς πρόσθετους πόρους και υλικοτεχνική υποδομή; Άλλωστε, γι’ αυτό εκφράζουν αντιθέσεις. Ουσιαστικά, δηλαδή, και εδώ ευνοείτε, όπως και με άλλες ρυθμίσεις του νομοσχεδίου, πάλι τον ιδιωτικό τομέα και στο νηπιαγωγείο. 
      Κλείνω, κύριε Πρόεδρε. Δε θα καταναλώσω άλλο χρόνο. Περισσότερα θα πούμε στην αυριανή συζήτηση επί των άρθρων. Κλείνω λέγοντας ότι πραγματικά η Κυβέρνηση αδυνατεί να συλλάβει τα μηνύματα των καιρών για την εκπαίδευση. 
      Το ΠΑ.ΣΟ.Κ. προτείνει ένα συγκεκριμένο σχέδιο πραγματικών αλλαγών σε όλες τις βαθμίδες, με αύξηση της χρηματοδότησης. Δεσμευόμαστε για την αναβάθμιση των εκπαιδευτικών, τη δωρεάν πρόσβαση στο παιδί από το νηπιαγωγείο μέχρι το πανεπιστήμιο, με την καθιέρωση του ολοήμερου δημοτικού και νηπιαγωγείου. Ένα σχέδιο το οποίο γρήγορα, με την έγκριση του ελληνικού λαού, ως κυβέρνηση θα εφαρμόσει. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Χρύσης. 
      ΒΑΣΙΛΕΙΟΣ ΧΡΥΣΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η ποιοτική αναβάθμιση της παρεχόμενης παιδείας σε όλες τις βαθμίδες δημοσίου και ιδιωτικού τομέα αποτελεί μέριμνα της πολιτείας. Το αρμόδιο Υπουργείο Εθνικής Παιδείας και Θρησκευμάτων με το βλέμμα στραμμένο στο μέλλον παρακολουθεί τις κοινωνικές ανάγκες και διαρκώς προσαρμόζεται στις ευρωπαϊκές και εθνικές απαιτήσεις και εξελίξεις στον εκπαιδευτικό χώρο. 
      Το προς συζήτηση νομοσχέδιο βασικά προβλέπει την οργάνωση και λειτουργία ολοκληρωμένου προγράμματος δια βίου μάθησης που χρηματοδοτείται μέχρι σήμερα από την Ευρωπαϊκή Επιτροπή και επιβάλλεται να τεθεί σε νέες βάσεις στα κράτη-μέλη της Ευρωπαϊκής Ένωσης. 
      Την προσαρμογή της νομοθεσίας μας στα νέα δεδομένα εξυπηρετεί, επομένως, το υπό ψήφιση νομοσχέδιο που υπεισέρχεται και σε ρυθμίσεις θεμάτων ιδιωτικής εκπαίδευσης και σε άλλες διατάξεις εκπαιδευτικού περιεχομένου. Σύμφωνα με την 1720/2006 απόφαση του Ευρωπαϊκού Κοινοβουλίου, ως εθνική αρχή που εποπτεύει το ολοκληρωμένο πρόγραμμα της Δια Βίου Μάθησης ορίζεται το Υπουργείο Εθνικής Παιδείας και Θρησκευμάτων. 
      Η ίδρυση του Οργανισμού Διαχείρισης Ευρωπαϊκών Προγραμμάτων με την επωνυμία «ΣΟΛΩΝ» με τη μορφή νομικού προσώπου ιδιωτικού δικαίου έχει ως αποστολή την εφαρμογή και υλοποίηση εκπαιδευτικών προγραμμάτων στα πλαίσια της δια βίου μάθησης από τα έτη 2007 έως 2013. Για την εκπλήρωση αυτού του σκοπού ο Οργανισμός αυτός, που λειτουργεί ως εθνική μονάδα συντονισμού, έχει τη δυνατότητα συνεργασίας με άλλους φορείς του δημόσιου ή ιδιωτικού τομέα, καθώς και με πρόσωπα φυσικά ή νομικά της αλλοδαπής. 
      Όργανα διοίκησης του Οργανισμού είναι το πενταμελές διοικητικό συμβούλιο και ο διευθυντής, με τριετή θητεία και τα δυο. Τα μέλη του διοικητικού συμβουλίου πρέπει να έχουν αναγνωρισμένο κύρος και εμπειρία στα θέματα του Οργανισμού. Ο διορισμός του διευθυντή γίνεται, ασφαλώς, με απόφαση του Υπουργού Εθνικής Παιδείας και Θρησκευμάτων που έχει την πολιτική ευθύνη και την εποπτεία του Οργανισμού. 
      Για την εκπλήρωση του σκοπού του Οργανισμού απαιτούνται πόροι που προέρχονται πρώτον, από επιχορηγήσεις από το Πρόγραμμα Δημοσίων Επενδύσεων του Υπουργείου Εθνικής Παιδείας και Θρησκευμάτων, δεύτερον, από χρηματοδοτήσεις από την Ευρωπαϊκή Ένωση ή άλλους διεθνείς οργανισμούς και τρίτον, από έσοδα από άλλες πηγές. 
      Η έγκριση του εσωτερικού κανονισμού του Οργανισμού γίνεται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και του Υπουργού Εθνικής Παιδείας και Θρησκευμάτων, κατόπιν εισήγησης του διοικητικού συμβουλίου του Οργανισμού. 
      Κυρίες και κύριοι συνάδελφοι, στο δεύτερο κεφάλαιο του νομοσχεδίου με τίτλο «Θέματα Φορέων Εποπτείας Υπουργείου Εθνικής Παιδείας και Θρησκευμάτων» εμπεριέχεται η ίδρυση στη Γενική Γραμματεία Νέας Γενιάς ειδικής υπηρεσίας με την ονομασία «Παρατηρητήριο Νεανικής Επιχειρηματικότητας». Η υπηρεσία αυτή έχει σπουδαία σημασία για την ενίσχυση της νεανικής επιχειρηματικότητας και της καλλιέργειας της επιχειρηματικής συνείδησης στους νέους. Παράλληλα, το Παρατηρητήριο νεανικής επιχειρηματικότητας επεξεργάζεται και αξιοποιεί στοιχεία τεχνογνωσίας, καταγράφει επεξεργασμένες πληροφορίες και συνεργάζεται με δημόσιους και ιδιωτικούς φορείς για συντονισμό των δράσεών τους, με στόχο την εξοικείωση των νέων στο επιχειρείν δια του σχεδιασμού και εφαρμογής προγραμμάτων προς την κατεύθυνση αυτή. 
      Για την εκπλήρωση του σκοπού του Παρατηρητηρίου με απόφαση του Υπουργού Εθνικής Παιδείας και Θρησκευμάτων συγκροτείται πενταμελής επιτροπή, η οποία παρακολουθεί την εκπλήρωση των ως άνω στόχων. 
      Εκτός αυτού, κυρίες και κύριοι συνάδελφοι, στη σύσταση και λειτουργία των τοπικών συμβουλίων σε δήμους που διαιρούνται σε δημοτικά διαμερίσματα, διασφαλίζεται και καθορίζεται ο χρόνος της εκλογής των μελών των τοπικών συμβουλίων των νέων.
      Επίσης, κυρίες και κύριοι συνάδελφοι, η σχολαστικότητα και η ευαισθησία με την οποία εκπονήθηκε το νομοσχέδιο αυτό, φαίνεται στη συμπλήρωση και διορθωτική παρέμβαση, στην παράγραφο 1 του άρθρου 1 του ν.3282/2004, σχετικά με τις μετεγγραφές φοιτητών. Από την ψήφιση του παρόντος νομοσχεδίου στους αιτούντες μετεγγραφή φοιτητές που είναι ορφανοί από τον ένα ή και τους δύο γονείς, δεν θα συνυπολογίζεται στον υπολογισμό του μέσου όρου του συνολικού οικογενειακού εισοδήματος των τριών τελευταίων οικονομικών ετών, τα εισοδήματα του αποβιώσαντος γονέα, ή των αποβιωσάντων γονέων του φοιτητού, αφού, ως είναι ευνόητο, δεν θα αποτελούν μελλοντικά τα εισοδήματα αυτά οικονομικό στήριγμα του φοιτητού.
      Ιδιαίτερης επίσης σημασίας είναι η διάταξη που εξομοιώνει τους μεταπτυχιακούς τίτλους που χορηγεί το κολλέγιο της Ευρώπης με τους τίτλους σπουδών ομοταγούς ιδρύματος ανώτατων εκπαιδευτικών ιδρυμάτων της αλλοδαπής.
      Επιπλέον, δίδεται η δυνατότητα αναγνώρισης των τίτλων αυτών από τον Δ.Ο.Α.Τ.Α.Π..
      Κυρίες και κύριοι συνάδελφοι, τέλος, αποβλέποντας στην επίλυση του κτιριακού προβλήματος -που είτε το θέλουμε, είτε όχι, είναι υπαρκτό- στην προσχολική, πρωτοβάθμια και δευτεροβάθμια εκπαίδευση, στο άρθρο 33 προβλέπεται η παραχώρηση κατά χρήσιν, με κοινή απόφαση των Υπουργών Υγείας και Κοινωνικής Αλληλεγγύης και Υπουργού Εθνικής Παιδείας και Θρησκευμάτων, άνευ ανταλλάγματος, κτιρίων ή οικοπέδων του πρώην Π.Ι.Κ.Π.Α., για επισκευή ή ανέγερση σχολικών κτιρίων από τον Οργανισμό Σχολικών Κτιρίων.
      Κυρίες και κύριοι συνάδελφοι, το νομοσχέδιο αυτό εμπεριέχει πλείστα άλλα θέματα που πραγματικά αναβαθμίζουν την εκπαίδευση και τίθεται ενώπιον της Εθνικής Αντιπροσωπείας για σχολιασμό, παρατηρήσεις και ενδεχομένως διορθωτικές παρεμβάσεις, τις οποίες με δημοκρατική ευαισθησία θα κάνει δεκτές το Υπουργείο Εθνικής Παιδείας και Θρησκευμάτων, εφόσον έχουν εποικοδομητικό χαρακτήρα. 
      Σήμερα καλούμεθα να υπερψηφίσουμε επί της αρχής το νομοσχέδιο και κατά τη συζήτηση επί των άρθρων, ας κάνουμε σοβαρές και εποικοδομητικές παρατηρήσεις, για να δώσουμε ένα ακόμη αξιόλογο και χρήσιμο νομοθέτημα στην ελληνική κοινωνία.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο συνάδελφος κ. Γεωργιάδης.
      ΝΙΚΟΛΑΟΣ ΓΕΩΡΓΙΑΔΗΣ: Κυρίες και κύριοι συνάδελφοι, θα μίλαγα περισσότερο για την ίδρυση ενός πρότυπου κέντρου πολιτιστικής εκπαίδευσης στα Ιόνια νησιά, ως πιλοτικού κέντρου για την ελληνική πρωτοβάθμια και δευτεροβάθμια εκπαίδευση, αλλά δεν μπορώ να αντισταθώ στον πειρασμό να σχολιάσω μία σειρά από πράγματα που ακούσθηκαν από την Αντιπολίτευση από την εισηγήτρια της Αξιωματικής Αντιπολίτευσης και τους λοιπούς ομιλητές. Έτσι, θα χάσω περίπου το μισό χρόνο της ομιλίας μου, αλλά νομίζω ότι αξίζει τον κόπο να σταθούμε σε δύο τρία πράγματα που ακούσθηκαν εδώ.
      Τα ζητήματα εκπαίδευσης και παιδείας τα αντιμετωπίζουμε σε αυτήν την Αίθουσα και πολύ φοβάμαι και γενικότερα στην κοινωνία, με ιδεολογήματα. Άκουσα από την Αντιπολίτευση αναφορές σε μία τάση ιδιωτικοποίησης, σε μία μεθοδευμένη διαδικασία για να περάσει μία νεοφιλελεύθερη πολιτική. Άκουσα ότι προάγουμε τον ταξικό χαρακτήρα της εκπαίδευσης. άκουσα ότι η γνώση έχει καταντήσει εμπόρευμα και ότι εισάγουμε καινούργιες ηθικές αρχές, αυτές του ανταγωνισμού και της επιχειρηματικότητας. Και άκουσα και δριμεία κριτική για το γεγονός ότι δημιουργείται ένα παρατηρητήριο νεανικής επιχειρηματικότητας.
      Θα πίστευα ότι είμαι στην Ελλάδα του ’70, του κακού ’80, όπου η επιχειρηματικότητα, το εμπόριο ήταν αναθέματα.
      Βεβαίως, η γνώση είναι εμπόρευμα και ασφαλώς ήταν και από αρχαιοτάτων χρόνων. Οι αρχαίοι ρήτορες πήγαιναν στην αγορά και μιλούσαν και αν δεν μάζευαν ικανό ποσό απ’ αυτούς οι οποίοι τους πλήρωναν, σταμάταγαν και δεν συνέχιζαν το λόγο τους. Κοιτούσαν τι μάζευαν και συνέχιζαν αναλόγως. 
      Οι υπηρεσίες αυτή τη στιγμή είναι το νούμερο ένα εμπόρευμα και οι υπηρεσίες δεν είναι τίποτε άλλο από γνώση. Δεν θα πληρωνόντουσαν οι δάσκαλοι αν η γνώση δεν ήταν εμπόρευμα. Πότε επιτέλους, κύριοι συνάδελφοι της Αριστεράς, θα συνειδητοποιήσετε ότι βεβαίως είναι εμπόρευμα και επιπλέον οτιδήποτε είναι εμπορεύσιμο δεν είναι κατ’ ανάγκη κακό; Καλό είναι ό,τι είναι εμπορεύσιμο. Ελεύθερα αγοράζουμε, ελεύθερα πουλάμε. Δεν μας υποχρεώνει κανείς να το κάνουμε, ούτε μπορούμε αυτή τη στιγμή να εξακολουθούμε να έχουμε ιδεολογήματα ως προς το αν είναι καλό ή όχι το επιχειρείν. Ποιο είναι το αντίθετο του επιχειρείν; Δεν μπορώ να σκεφθώ. Δηλαδή, εάν ο νέος δεν επιχειρήσει, τι θα κάνει; Διερωτώμαι. 
      Πραγματικά προσπαθώ να σκεφθώ ποιο είναι το αντίθετο της έννοιας του «επιχειρείν» και γιατί είναι κακό επιτέλους στην ελληνική εκπαίδευση να προάγουμε αυτό το «επιχειρείν» με ένα παρατηρητήριο, για να απονομιμοποιήσουμε, αν θέλετε, στη συνείδηση του πολύ κόσμου –ευτυχώς μειώνεται αυτό ο κόσμος- αυτά τα απαίσια ιδεολογήματα τα οποία κράτησαν την ελληνική εκπαίδευση και την ελληνική παιδεία σε τέλμα. Δεν υπερβάλλω. Είμαστε οι χειρότεροι στην Ευρώπη και το ξέρουμε σε κάθε μέτρηση. Δεν υπάρχει ελληνικό πανεπιστήμιο στα top διακόσια του κόσμου και αυτό το ξέρουμε. Πρέπει να σκεφθούμε τι είναι αυτό που έχουμε κάνει διαφορετικό εμείς, τι είναι αυτό που κάναμε λάθος. Υπάρχουν προφανείς απαντήσεις. Έχουμε ένα άρθρο στο Σύνταγμα, το άρθρο 16, το οποίο πνίγει τη δυνατότητα της ιδιωτικής πρωτοβουλίας στην ανώτατη εκπαίδευση.
      Με αυτό το νομοσχέδιο, ευτυχώς, έχουμε ένα άρθρο 14, το οποίο αναγνωρίζει πανηγυρικά –και δεν άκουσα κανέναν από την Αντιπολίτευση να πει τίποτα εναντίον σε αυτό και ξέρω και γιατί- ένα μεταπτυχιακό πρόγραμμα ενός μη κρατικού πανεπιστημίου του Κολεγίου της Ευρώπης. Έχει όμως τέτοιο κύρος το Κολέγιο της Ευρώπης –και ξέρουμε όλοι και ιδιαιτέρως η κ. Διαμαντοπούλου, ότι οι περισσότεροι διακεκριμένοι υπάλληλοι της Ευρωπαϊκής Επιτροπής προέρχονται από το Κολέγιο της Ευρώπης και μάλιστα από το συγκεκριμένο μεταπτυχιακό, το οποίο ερχόμαστε εδώ και εγκρίνουμε- που δεν μπορεί να πει κανείς ότι είναι λάθος να αναγνωρίσει και η Ελλάδα επιτέλους αυτό το Κολέγιο της Ευρώπης που έχει αναγνωρίσει όλος ο κόσμος.
      Άρα, λοιπόν, βρισκόμαστε αυτοπαγιδευμένοι σε μία σειρά από ιδεολογήματα που στην πράξη όμως, όταν τα αντιμετωπίζουμε -πρόδηλο είναι το άρθρο 14 της αναγνώρισης του Κολεγίου της Ευρώπης- κάνουμε πίσω και ευτυχώς που κάνουμε πίσω.
      Εγώ θα πρότεινα να αρχίσουμε να αντιλαμβανόμαστε –έστω και με μεγάλη καθυστέρηση- ποιες είναι οι πραγματικές προκλήσεις της διεθνούς αγοράς στην εκπαίδευση. Μόνο έτσι θα μπορέσουμε να δώσουμε τις απαντήσεις εκείνες οι οποίες είναι απαραίτητες για να εκσυγχρονίσουμε τη δημόσια παιδεία μας. Δεν είναι δυνατόν να έχεις καλή δημόσια εκπαίδευση δίχως αξιολόγηση, δίχως ανταγωνισμό, δίχως να τη συγκρίνεις με άλλες πρωτοβουλίες. Μόνο έτσι μπορείς να την βελτιώσεις. 
      Η αντίληψη πως οτιδήποτε είναι ιδιωτικό, είναι ανάθεμα και οτιδήποτε είναι δημόσιο, είναι καλό, είναι αυτό το οποίο μας έχει φέρει στη θέση που είμαστε σήμερα, τη χειρότερη απ’ όλους τους εταίρους μας. Ε, αυτό επιτέλους κάποια στιγμή πρέπει να το δούμε. Το είδε ο κ. Παπανδρέου. Στην πρώτη προ ημερησίας διάταξη συζήτηση εδώ στη Βουλή, η ομιλία του κ. Παπανδρέου ήταν –κατά την άποψή μου- από τους πιο φιλελεύθερους λόγους που έχω ακούσει εγώ από την ώρα που εξελέγην Βουλευτής. 
      Διερωτώμαι τι πάθατε, κυρίες και κύριοι συνάδελφοι του ΠΑ.ΣΟ.Κ.. Η Αριστερά, εν πάση περιπτώσει, έχει ιδεολογήματα, απ’ αυτά ζει. Το ΠΑ.ΣΟ.Κ. τι έπαθε; Τι άλλαξε; Και από εκείνη την εκπληκτικά φιλελεύθερη τοποθέτηση, όπου ήλπιζα και εγώ –όπως και πολλοί άλλοι συνάδελφοι- ότι επιτέλους υπάρχει μία συνεννόηση, να, ένα consensus γύρω από βασικά και σημαντικά ζητήματα σ’ αυτόν τον τόπο, ξαφνικά είχαμε  μια μεταβολή εκατόν ογδόντα μοιρών, η οποία έφθασε σε σημείο πλέον να αμφισβητηθούν και τα βασικά αυτονόητα, τα οποία έχουμε καθυστερήσει να κάνουμε σ’ αυτόν τον τόπο.
      Θέλω να μιλήσω για το Πρότυπο Κέντρο Πολιτιστικής Εκπαίδευσης, το οποίο ιδρύει το Υπουργείο Εθνικής Παιδείας, στην Κέρκυρα. Αυτό υπάρχει. Νομικό περίβλημα του δίνεται. Υπάρχει λόγω της ιδιωτικής πρωτοβουλίας ενός δημόσιου εκπαιδευτικού και της ομάδας του. Κάποιοι δημόσιοι εκπαιδευτικοί αποφάσισαν να πάρουν μια πρωτοβουλία. Δεν τους πλήρωσε κανείς, ούτε θα πληρωθούν γι’ αυτό. Το κάνουν, όμως, διότι θεωρούν ότι μ’ αυτόν τον τρόπο προάγουν τη διάδοση του επτανησιακού ιδιαίτερου πολιτισμού στα ελληνικά σχολειά. 
      Σαν χθες γιορτάσαμε τα εκατόν σαράντα τρία χρόνια από την Ένωση των Επτανήσων με την Ελλάδα. Οι Επτανήσιοι επέλεξαν να ενωθούν με την Ελλάδα. Είχαν άλλες επιλογές που εκείνη την εποχή φάνταζαν καλύτερες. Θα μπορούσαν να πάνε με τους Άγγλους, για παράδειγμα, που και πιο πλούσιοι ήταν και πολύ περισσότερες εγγυήσεις τους έδιναν.
      Οι Επτανήσιοι όμως, που έμειναν επί έξι αιώνες υπό ξένη κατοχή και όχι πέντε όπως η υπόλοιπη Ελλάδα, διατήρησαν το ελληνικό τους στοιχείο, διαμόρφωσαν όμως ένα αρκετά ιδιαίτερο πολιτισμό του οποίου οι εκφάνσεις είναι διάχυτες σε όλα τα νησιά των Επτανήσων. Αυτόν τον πολιτισμό, αυτό το κέντρο του οποίου νομοθετικό περίβλημα δίνει σήμερα  ευτυχώς η Κυβέρνηση είναι αυτό το οποίο θέλουμε να συγκεντρώσουμε, να αναδείξουμε και να διαδώσουμε στα υπόλοιπα σχολειά της χώρας. Και νομίζω ότι αυτό θα λειτουργήσει εξαιρετικά και θα αποτελέσει και παράδειγμα ως μίμηση, διότι  ούτε λεφτά κοστίζει, ούτε μια δεκάρα δεν επιβαρύνεται ο δημόσιος κορβανάς, απλά είναι μια αναγνώριση μιας προσπάθειας ιδιωτικής πρωτοβουλίας μέσα στο δημόσιο και μιας προσπάθειας που είμαι σίγουρος ότι θα αναδείξει ένα πολιτιστικό αγαθό το οποίο αυτή τη στιγμή νομίζω ότι τα λοιπά σχολειά της χώρας δεν το έχουν και δεν το μοιράζονται. 
      Ένα παράδειγμα θα δώσω και θα τελειώσω. Μαθαίνουμε τον Εθνικό Ύμνο που συνέθεσε ο Νικόλαος Χαλκιόπουλος Μάντζαρος σε στίχους Διονύσιου Σολωμού. Αυτό είναι ένα επτανησιακό δημιούργημα όπως και ο Ολυμπιακός Ύμνος, ως προς τη μουσική του, είναι επτανησιακό δημιούργημα. Νομίζω ότι μέσω αυτού του κέντρου και με πρόσβαση στα ψηφιακά αρχεία που έχουν δημιουργηθεί κάθε μαθητής και κάθε μαθήτρια στη χώρα θα μπορέσει να αντιληφθεί τι είναι αυτός ο Εθνικός Ύμνος, ποιανού μουσικού  έργου αποτελεί τμήμα, πώς δημιουργήθηκε, ποιες ήταν οι επιδράσεις του, ποιοι ήταν οι στίχοι του Σολωμού, γιατί ήταν έτσι και να ακούσει καθώς μέσα από το διαδίκτυο είναι εφικτό και δυνατό τις πρώτες εγγραφές, τις πρώτες  χορωδιακές αποδόσεις κ.ο.κ.. 
      Συγχαίρω και ευχαριστώ πολύ το Υπουργείο Παιδείας το οποίο περιβάλλει νομοθετικά μια τέτοια ιδιωτική πρωτοβουλία μέσα στο δημόσιο. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Ο συνάδελφος κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, και απ’ αυτό το Βήμα να ευχηθούμε σε όλους τους υποψηφίους καλή επιτυχία και προπάντων να τους ευχηθούμε να ξεπεράσουν όλα τα τεχνητά εμπόδια, ακόμα και αυτά που βάζει η Κυβέρνηση όπως αυτό της βάσης του  δέκα.
      Κυρίες και κύριοι συνάδελφοι, βαδίζουμε στον τέταρτο πλέον χρόνο που κυβερνάει η Νέα Δημοκρατία και επιβεβαιώνεται με τον χειρότερο δυστυχώς τρόπο ότι ούτε ο χώρος της παιδείας δεν ξέφυγε από την αδιέξοδη πολιτική που ακολουθεί με την αθέτηση των προεκλογικών υποσχέσεων, με τις αντιφατικές εξαγγελίες και πολιτικές, με την έλλειψη σχεδίου για το συμφέρον των πολλών, με τη διευθέτηση συμφερόντων για τους λίγους, με τις κομματικές επιλογές και τα αρνητικά αποτελέσματα παντού. Η Κυβέρνηση οδηγεί την εκπαίδευση σε αδιέξοδο. Η συνεχής επίκληση των μεταρρυθμίσεων έχει καταντήσει το πιο σύντομο ανέκδοτο.  Οι δημόσιες  δαπάνες για την παιδεία συνεχώς μειώνονται ενώ ταυτόχρονα αυξάνονται διαρκώς οι δαπάνες για την κάθε οικογένεια. Ο δημοκρατικός διάλογος αντικαταστάθηκε από τον αυταρχισμό. Οι θεσμοί απαξιώνονται. Η Κυβέρνηση επέλεξε την όξυνση και την πόλωση και κράτησε κλειστά τα πανεπιστήμια για ένα χρόνο αδιαφορώντας για το μέλλον της νεολαίας, αδιαφορώντας για την επιβάρυνση των οικογενειών τους. 
      Ένας συνάδελφος της Νέας Δημοκρατίας αναφέρθηκε προηγουμένως στο νόμο της εντροπίας. Πολύ καλά. Δεν είπε όμως κουβέντα για την ντροπή που πρέπει να νοιώθουν αυτοί που υποβαθμίζουν το εκπαιδευτικό σύστημα της χώρας, αυτοί που καταναλώνουν την ενέργεια αυτού του συστήματος με άσκοπες τριβές και άγονες συγκρούσεις. 
      Η Νέα Δημοκρατία διαχειρίζεται το εκπαιδευτικό σύστημα αντιστρόφως ανάλογα με τη σπουδαιότητά του. Το νομοθετικό έργο που αφορά την παιδεία χαρακτηρίζεται από προχειρότητα, αποσπασματικότητα και συνεχείς παλινωδίες. Συζητάμε και σήμερα ένα νομοσχέδιο που δεν έχει αρχή, με πανσπερμία θεμάτων, πληθώρα διατάξεων και ρυθμίσεων, χωρίς επαρκή αιτιολόγηση και σαφή τεκμηρίωση. 
      Το χειρότερο όμως είναι ότι ξαναρυθμίζονται θέματα που είχαν –υποτίθεται- αντιμετωπιστεί ακόμα και με ολόκληρα νομοσχέδια πριν από λίγο καιρό.  
      Οκτώ ολόκληρα άρθρα του νομοσχεδίου αφορούν την τροποποίηση νομοθετημάτων της τελευταίας περιόδου. Θυμίζω τη διά βίου μάθηση, την αξιολόγηση, την επιλογή στελεχών πρωτοβάθμιας και δευτεροβάθμιας εκπαίδευσης, το Διεθνές Πανεπιστήμιο, τα Τοπικά Συμβούλια Νέων, το Ευρωπαϊκό Σχολείο, τις Εκκλησιαστικές Ακαδημίες.
      Κύριε Υπουργέ, όταν φέρατε για συζήτηση και ψήφιση πριν δύο περίπου χρόνια το νομοσχέδιο «Συστηματοποίηση της Διά Βίου Μάθησης και άλλες διατάξεις», δεν γνωρίζατε ότι έπρεπε να δημιουργήσετε και ένα φορέα διαχείρισης των προγραμμάτων για τη διά βίου μάθηση για να τη θεσμοθετήσετε τότε; Ή μήπως, όπως επικαλείστε στην εισηγητική έκθεση, σήμερα έρχεστε να εναρμονίσετε την ελληνική νομοθεσία με τις εξελίξεις σε ευρωπαϊκό επίπεδο; Αν είναι το δεύτερο, τότε πρέπει να σας πω ότι νομοθετείτε σε αντίθεση με τους ευρωπαϊκούς κανόνες. Στην απόφαση του Ευρωπαϊκού Κοινοβουλίου αλλά και του Συμβουλίου της 15ης Νοεμβρίου του 2006 για τη θέσπιση προγράμματος δράσης στον τομέα της διά βίου μάθησης αλλά και με την πρόσφατη απόφαση της Ευρωπαϊκής Επιτροπής στις 26 Απριλίου του 2007 έχουμε συγκεκριμένες υποχρεώσεις για τα εθνικά γραφεία για την υλοποίηση της διά βίου μάθησης. 
      Από τις ρυθμίσεις του νομοσχεδίου φαίνεται ότι αγνοείτε αυτές τις υποχρεώσεις της χώρας και νομοθετείτε για άλλους λόγους και την εξυπηρέτηση άλλων συμφερόντων, κυρίως του ιδιωτικού τομέα. Ιδρύετε ένα φορέα διαχείρισης που δεν έχει τα στοιχεία που θα τον έκαναν ευέλικτο, λειτουργικό και συμβατό με τους κοινοτικούς κανόνες, ένα φορέα που εξαρτάται απόλυτα από τη βούληση και τις επιδιώξεις του εκάστοτε Υπουργού. Η αρχή διαχείρισης που ιδρύεται δεν είναι αξιόπιστη, αλλά είναι ένα ακόμα γραφειοκρατικό συνονθύλευμα. Το διοικητικό συμβούλιο και ο διευθυντής θα είναι προφανώς κομματικά πρόσωπα ή «κουμπάροι». Δεν περιγράφονται επαρκώς ούτε τα προσόντα που απαιτούνται για να καλυφθούν αυτές οι θέσεις αλλά ούτε και τα καθήκοντα που αυτοί θα ασκήσουν.
      Κυρίες και κύριοι συνάδελφοι, ας δούμε τώρα ένα άλλο θέμα που υποτίθεται ότι ρυθμίζεται από το νομοσχέδιο και αφορά την καθαριότητα στα σχολεία και τους εργαζόμενους σ’ αυτήν. Θα ήθελα σ’ αυτό το σημείο, δεχόμενος τη διακοπή, να μου πει ο κύριος Υπουργός εάν είναι αρμόδιος για να ακούσει το θέμα. 
      ΙΩΑΝΝΗΣ ΙΩΑΝΝΙΔΗΣ: Τι ερώτηση είναι αυτή;
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, θα ήθελα να μου πείτε αν είστε αρμόδιος για το θέμα. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Τι ερώτηση είναι αυτή; 
      ΒΑΣΙΛΕΙΟΣ ΚΕΓΚΕΡΟΓΛΟΥ: Η απορία εύλογη, κύριε Πρόεδρε,…
      ΠΡΟΕΔΡΕΥΩΝ (Ιωάννης Τραγάκης): Εσείς την έχετε την απορία!
       ΒΑΣΙΛΕΙΟΣ ΚΕΓΚΕΡΟΓΛΟΥ: Η απορία εύλογη, κύριε Πρόεδρε, γιατί στις έξι η ώρα στα πλαίσια του κοινοβουλευτικού ελέγχου είχαμε ερώτηση που αφορά τη μη πληρωμή των καθαριστριών και των καθαριστών στα σχολεία και ο κύριος Υπουργός, ο παριστάμενος Υφυπουργός, δήλωσε αναρμόδιος και πήγε στο εντευκτήριο. Δεν μπορεί τη μια να είναι αναρμόδιος και την άλλη να είναι αρμόδιος. Με αυτήν την έννοια, γι’ αυτό έκανα την ερώτηση.
      ΙΩΑΝΝΗΣ ΙΩΑΝΝΙΔΗΣ: Με αυτό το νομοσχέδιο είναι αρμόδιος.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Ιωαννίδη.
      Το νομοσχέδιο έχει τριάντα έξι άρθρα. Προχωρήστε, λοιπόν.
      ΒΑΣΙΛΕΙΟΣ ΚΕΓΚΕΡΟΓΛΟΥ: Έτσι, λοιπόν, παραβλέποντας το ατόπημα της μη παρουσίας του Υφυπουργού στη διαδικασία του κοινοβουλευτικού ελέγχου, αναφέρω ότι πραγματικά οι εργαζόμενοι στην καθαριότητα, οι καθαρίστριες και οι καθαριστές, έκαναν ένα μεγάλο αγώνα και τους συμπαρασταθήκαμε και είναι τιμή μας που τους συμπαρασταθήκαμε ως παράταξη για να μονιμοποιηθούν, για να αλλάξουν εργασιακές σχέσεις. Η αδυναμία, όμως, συνεννόησης ανάμεσα στο Υπουργείο Παιδείας και στο Υπουργείο Εσωτερικών, η έλλειψη πολιτικής βούλησης –«σπρωχτούς» άλλωστε τους πήγαν- δημιούργησαν σημαντικά προβλήματα στους εργαζόμενους που έγιναν μπαλάκι ανάμεσα στα δυο Υπουργεία και παραμένουν ουσιαστικά απλήρωτοι μέχρι σήμερα για το τελευταίο διάστημα.
      Η Κυβέρνηση οφείλει να αναλάβει τις ευθύνες της και να πληρώσει τα οφειλόμενα είτε στους εργαζόμενους είτε στις σχολικές επιτροπές, καταβάλλοντας από τον κρατικό προϋπολογισμό τις επιπλέον δαπάνες που απαιτούνται λόγω της αναβάθμισης των εργασιακών τους σχέσεων και αυτό πρέπει να γίνει άμεσα. Οφείλει, επίσης, να δώσει συνολική λύση στο θέμα της καθαριότητας των σχολικών μονάδων. Δεν θα προχωρήσουμε με δύο ταχύτητες, με εργαζόμενους δύο ταχυτήτων, με σχολεία δύο ταχυτήτων. Η καθαριότητα των σχολικών μονάδων δεν είναι δευτερεύον ζήτημα ούτε οι εργαζόμενοι σ’ αυτήν είναι εργαζόμενοι δεύτερης κατηγορίας, όπως τους αντιμετωπίζετε. 
      Κλείνω, κυρίες και κύριοι συνάδελφοι, με το θέμα της ίδρυσης τμημάτων νηπιαγωγείων στους παιδικούς σταθμούς των δήμων και των ιδιωτικών σχολείων. Προχωράτε χωρίς διάλογο στην υλοποίηση –υποτίθεται- μιας δέσμευσής σας. Δημιουργείτε ένα νέο κλίμα αναστάτωσης στην εκπαίδευση, απαξιώνετε τη δημόσια εκπαίδευση.
      Η προκλητική υποστήριξη των ιδιωτικών συμφερόντων είναι η μόνη πολιτική που εφαρμόζετε πιστά. Όμως στο νέο διεθνές και ευρωπαϊκό περιβάλλον χρειαζόμαστε ένα νέο εκπαιδευτικό σύστημα από την προσχολική αγωγή και την πρωτοβάθμια εκπαίδευση μέχρι την τριτοβάθμια και τα μεταπτυχιακά. Το μέλλον της χώρας μας, το μέλλον της νέας γενιάς χρειάζεται παιδεία για όλους ανεξάρτητα από την κοινωνική τους θέση. 
      Η αδυναμία της Κυβέρνησης Καραμανλή να ανταποκριθεί σε αυτό το σύγχρονο αίτημα την οδηγεί στην απαξίωση της δημόσιας εκπαίδευσης. Οι πολίτες θα δώσουν την απάντησή τους στις επερχόμενες εκλογές. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ο κ. Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Κυρίες και κύριοι συνάδελφοι, ακόμα και με το συγκεκριμένο νομοσχέδιο επανέρχεται η περιορισμένων δυνατοτήτων πολιτική της Νέας Δημοκρατίας που στόχο θα έπρεπε να έχει τη συνολική αναβάθμιση της δημόσιας εκπαίδευσης και της παιδείας γενικότερα.
      Η Κυβέρνηση σας, κύριε Υπουργέ, αλλά και πρωτίστως το κόμμα σας ποτέ δεν κατέθεσε ένα ολοκληρωμένο πρόγραμμα για την παιδεία τον αιώνα που διανύουμε. Ποτέ δεν κατέθεσε μια επεξεργασμένη και ολοκληρωμένη πολιτική με τομές, με παρεμβάσεις, με προτεραιότητες, με δομές που πραγματικά θα ανταποκρίνονται σε μια παιδεία ικανή να υπηρετήσει τόσο τις κοινωνικές όσο και τις οικονομικές αλλά και βαθύτερα τις εθνικές ανάγκες της πατρίδας μας.
      Καταθέσατε το σημερινό νομοσχέδιο ξεκομμένο από έναν κορμό και από έναν πυρήνα μιας ολοκληρωμένης πολιτικής με αποσπασματικές ρυθμίσεις και κάτω από τον πανικό της νέας παρένθεσης που φοβάστε ότι θα αντιμετωπίσετε σαν Κυβέρνηση της Νέας Δημοκρατίας. Έρχεστε, λοιπόν, σήμερα και κάνετε μικροδιευθετήσεις, μικρορουσφετάκια, κλείνετε αδυναμίες από προηγούμενα νομοσχέδια που δεν τα είχατε επεξεργαστεί σωστά όσον αφορά στο περιεχόμενό τους. Σήμερα βλέπετε τα κενά όλων των νομοθετικών ρυθμίσεων που είχατε φέρει και με το νομοσχέδιο προσπαθείτε να ψιλομαζέψετε τα πράγματα.
      Κύριε Υπουργέ, η πολιτική των αποσπασματικών κινήσεων, του κομματικού ελέγχου στο χώρο της παιδείας αλλά και η έλλειψη ικανότητας από την Κυβέρνηση να κουβεντιάσει με την εκπαιδευτική κοινότητα, με τους θεσμικούς φορείς και με την πανεπιστημιακή κοινότητα και γενικά με το χώρο της παιδείας σας φέρνει στα σημερινά πολιτικά αλλά και εκπαιδευτικά αδιέξοδα. Ουσιαστικά η πολιτική σας έχει υπονομεύσει τη δημόσια παιδεία. Ανοίγει δρόμους στην ιδιωτική εκπαίδευση ή τουλάχιστον παραθυράκια. Πρωτίστως όμως έχετε βάλει την παιδεία συνολικά σε μία παρατεταμένη κρίση. Και δυστυχώς αυτήν την κρίση την μεταφέρετε ως κρίση στην πολιτική. Και τα δικά σας αδιέξοδα θέλετε να θεωρηθούν ως αδιέξοδα του πολιτικού συστήματος. Αυτό είναι ένα μεγάλο ζήτημα το οποίο σας βαραίνει επιπλέον.
      Τι έρχεστε να ρυθμίσετε, κύριε Υπουργέ; Την διά βίου μάθηση. Βεβαίως είναι απαίτηση των καιρών. Η κοινωνία, ο εργαζόμενος και ο κάθε Έλληνας πολίτης θέλουν να έχουν την δυνατότητα της πρόσβασης στη διαρκή μάθηση γιατί αυτό επιβάλλουν οι τεχνολογικές εξελίξεις, η προσαρμογή στις νέες οικονομικές και κοινωνικές εξελίξεις σε παγκόσμιο επίπεδο. Και εσείς νομοθετήσατε πριν από δύο χρόνια κουτσουρεμένα. 
      Ενώ αποκτήσατε και μια εμπειρία, τι κάνετε; Ένα φορέα -αυτό ουσιαστικά κάνετε, αγαπητοί συνάδελφοι- χωρίς ευελιξία, χωρίς να είναι στην κατεύθυνση που θέλει και το ευρωπαϊκό περιβάλλον.
      Με  τη γνωστή πολιτική της Δεξιάς πάτε να διορίσετε το διευθυντή χωρίς κανένα κριτήριο αξιολόγησης. Προσέξτε τις αντιφάσεις. Ο διευθυντής, που θέλετε να τον έχετε κομματικό εγκάθετο για τις μικροπολιτικές σας τακτικές, δεν θα έχει κανένα κριτήριο. Στο νομικό σύμβουλο βάζουμε τα κριτήρια. Εγώ δεν λέω να μην βάλετε στο νομικό σύμβουλο. Να βάλετε, κύριε Υπουργέ. Τολμήστε όμως μια φορά να βάλετε κριτήρια και να απαλλάξετε την παιδεία από κομματικές λογικές ελέγχου σ’ έναν ευαίσθητο τομέα. 
      Επίσης, μιλάτε για το χώρο που θα υπηρετήσει το επιστημονικό  προσωπικό. Αλήθεια, είστε ικανοποιημένος από τον τρόπο που φέρνετε τη ρύθμιση ή και εδώ θέλετε να κάνετε μικροπολιτικές παρεμβάσεις; Αυτό έχετε κατά νου. Ένα φορέα, ο οποίος θέλει ν’ ανοίξει δρόμους σ’ ένα νέο επίπεδο, τον στραγγαλίζετε προκειμένου να βάλετε πέντε δεξιούς δικούς σας εκπαιδευτικούς ή διοικητικούς υπαλλήλους.
      Τοπικά συμβούλια νέων. Αλήθεια, δεν ήξερε η Κυβέρνηση της Νέας Δημοκρατίας ότι στους μεγάλους δήμους -πριν από δυο χρόνια που νομοθετούσατε- έχει και διαμερισματικά συμβούλια; Αυτή είναι η γνώση σας για την Τοπική Αυτοδιοίκηση; Και όταν σας το λέγαμε, τι κάνατε; Αγνοήσατε ότι η δομή των δήμων στις μεγάλες κυρίως πόλεις είναι τα διαμερισματικά και τα δημοτικά συμβούλια. 
      Το ανακαλύπτετε μετά από δυο χρόνια –χαμένα δυο χρόνια- και έρχεστε επιπλέον να ακυρώσετε και τις εκλογές, γιατί αυτό ουσιαστικά κάνετε. Θα βγείτε μεθαύριο και θα πείτε «εμείς είχαμε πολιτική». Καμμία πολιτική. Πήρατε ένα όραμα και το στραγγαλίζετε. Αυτή είναι η δική σας, αν το θέλετε, επένδυση που κάνετε στο χώρο της συμμετοχικής δημοκρατίας και της νεολαίας.
      Υπάρχουν δυο ζητήματα, τα οποία νομίζω ότι έχουν κυρίως ηθική αξία. Δεν σας προβληματίζει τρία ολόκληρα χρόνια να μην μπορείτε να κάνετε αξιολόγηση και να διορίσετε τη διοίκηση στην πρωτοβάθμια και δευτεροβάθμια εκπαίδευση, μέσα από στοιχειώδη αξιολόγηση;
      Τολμάτε σε τρία νομοθετικά διατάγματα να έρθετε εδώ στη Βουλή και να παρατείνετε συνεχώς αυτούς που διορίσατε από την πρώτη σας χρονιά; Είναι υπεύθυνη πολιτική αυτή; Είναι αξιοπρεπής πολιτική; Είναι μια πολιτική που τιμά τον εκπαιδευτικό, τον εργαζόμενο στην παιδεία;
      Μου θυμίζει άλλες εποχές. «Καταλύουμε τη δημοκρατία και το κράτος και θα προκηρύξουμε ξανά εκλογές», έλεγαν παλαιότερα. Εσείς τι είπατε; «Διορίζουμε τους δικούς μας προκειμένου να κάνουμε την αξιολόγηση». Δυστυχώς, σε τρία νομοθετικά διατάγματα φέρνετε τις παρατάσεις. Αυτά δεν τιμούν κανέναν. Πρωτίστως, υπονομεύετε την αξιοπιστία της Δημόσιας Διοίκησης. 
      Νηπιαγωγεία, κύριε Υπουργέ. Αλήθεια, μπορείτε μ’ αυτήν την πρόταση που φέρνετε να πείτε στην ελληνική κοινωνία, στην οικογένεια, στο νέο παιδί ότι επαρκώς μπορείτε –έτσι όπως φέρνετε το συγκεκριμένο νόμο- να ανταποκριθείτε στις πραγματικές ανάγκες ενός δημόσιου νηπιαγωγείου; Ή ανοίγετε και εδώ το παραθυράκι για την ιδιωτική εκπαίδευση;
      Αλήθεια, δεν μπορείτε να προγραμματίσετε πόσους νηπιαγωγούς και πόσα νηπιαγωγεία θέλετε; Δεν έχετε την υπομονή ή φοβάστε τη θέση του ΠΑ.ΣΟ.Κ, το οποίο βγήκε και τόλμησε να πει ότι, όταν θα έρθει στην εξουσία, η πρώτη του πολιτική τον πρώτο χρόνο θα ξεκινήσει από το νηπιαγωγείο, για να προχωρήσει σε μια γενναία ποιοτική αναβάθμιση της δημόσιας εκπαίδευσης στη χώρα μας; Προκειμένου να προλάβετε, εξαιτίας της ανυπαρξίας της πολιτικής σας, προσπαθείτε να κάνετε μισά πράγματα; 
      Και κλείνω, αγαπητέ κύριε Πρόεδρε, με το θέμα των καθαριστριών. Καλά, βρήκατε να εξαντλήσετε την πολιτική σας στον τελευταίο τροχό της αμάξης; Δεν φθάνει που διοριστήκανε μόνιμες για μισή ώρα κάποιες καθαρίστριες, τις ταλαιπωρείτε και από την έλλειψη πολιτικής. Και όχι μόνο το Υπουργείο Παιδείας, αλλά και το Υπουργείο Εσωτερικών και Δημόσιας Διοίκησης. Και δεν αισθάνεστε ντροπή ως Κυβέρνηση διότι είναι απλήρωτες οι καθαρίστριες για οκτώ μήνες; Έλεος!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ. 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, η πολιτική σας είναι μίζερη, βαθιά συντηρητική, κοντόφθαλμη και δεν εξυπηρετεί τις ανάγκες της ελληνικής κοινωνίας σήμερα. Είναι βέβαιο ότι θα καταδικαστεί στις εκλογές που έρχονται, μια και ο πανικός της νέας «παρένθεσης» είναι αυτός που κυριαρχεί ακόμα και στο συγκεκριμένο νομοσχέδιο. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε. 
      Ορίστε, κύριε Υπουργέ, έχετε το λόγο για είκοσι πέντε λεπτά. 
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Κυρίες και κύριοι συνάδελφοι, η Κυβέρνησή μας και το Υπουργείο Παιδείας συνεχίζοντας την αδιάλειπτη προσπάθεια που ξεκινήσαμε πριν από τρία χρόνια για την αναβάθμιση του ελληνικού εκπαιδευτικού συστήματος, ώστε να μπορέσει να ανταποκριθεί στις διαρκώς αυξανόμενες απαιτήσεις που προκύπτουν από τις συνεχείς εξελίξεις στο χώρο της εκπαίδευσης σε ευρωπαϊκό και διεθνές επίπεδο, προχωρά σήμερα σε μια ακόμη νομοθετική παρέμβαση, με το βλέμμα στραμμένο στο μέλλον. 
      Το υπό συζήτηση σχέδιο νόμου έχει ουσιαστικά δύο άξονες. Ο πρώτος άξονας είναι η θεσμοθέτηση ενός Ολοκληρωμένου Προγράμματος Διά βίου Μάθησης και η θεσμοθέτηση του Παρατηρητηρίου Επιχειρηματικότητας.
      Ο δεύτερος άξονας είναι να επιλύσει θέματα και εκκρεμότητες είτε του απώτερου παρελθόντος, είτε ζητημάτων που προέκυψαν τώρα, στην πράξη. 
      Ο στόχος μας είναι να δώσουμε λύσεις, να διευκολύνουμε. Υπό αυτήν την έννοια το νομοσχέδιο ούτε πρόχειρο ούτε αποσπασματικό είναι, αφού επιχειρεί να δώσει λύσεις σε ζητήματα πρακτικά που προέκυψαν. 
      Θα ήθελα να πω ότι η Κυβέρνησή μας σταθερά αυτά τα χρόνια επιχειρεί, όπως είπα και πριν, την ποιοτική αναβάθμιση της εκπαίδευσης με συγκεκριμένα νομοθετήματα, κάνοντας τομές και μεταρρυθμίσεις σε θέματα που ουδέποτε στο παρελθόν είχε τολμήσει να τα αγγίξει κανένας. Για παράδειγμα: Η εισαγωγή της αξιολόγησης στα ανώτατα εκπαιδευτικά ιδρύματα, η κατάργηση του «αμαρτωλού» ΔΙ.Κ.Α.Τ.Σ.Α. και η αντικατάστασή του με τον Δ.Ο.Α.Τ.Α.Π., η θεσμοθέτηση του Διεθνούς Πανεπιστημίου, που ακούγαμε επί χρόνια, αλλά δεν το βλέπαμε, τα ινστιτούτα δια βίου εκπαίδευσης στα πανεπιστήμια πριν από δύο χρόνια και ο πρόσφατος νόμος που ψηφίστηκε, για την αλλαγή της δομής και της λειτουργίας των ανωτάτων εκπαιδευτικών ιδρυμάτων και την καθιέρωση ενιαίου θεσμικού πλαισίου για όλα τα ανώτατα εκπαιδευτικά ιδρύματα, δηλαδή για τα πανεπιστήμια και για τα Τ.Ε.Ι..
      Σήμερα ο πρώτος άξονας του νομοσχεδίου αφορά το Ολοκληρωμένο Πρόγραμμα Διά βίου Μάθησης, το οποίο θα λειτουργεί ως πρόγραμμα-πλαίσιο που θα ενσωματώνει όλα τα μέχρι σήμερα λειτουργούντα προγράμματα που χρηματοδοτούνται από την Ευρωπαϊκή Επιτροπή, όπως το Πρόγραμμα «LEONARDO», «SOCRATES», «ERASMOUS», «MONNET». 
      Η υλοποίηση αυτού του Προγράμματος προϋποθέτει την ύπαρξη σε κάθε κράτος-μέλος Εθνικής Αρχής και διαφορετικής Εθνικής Μονάδας Συντονισμού, η οποία θα διαχειρίζεται τόσο την υλοποίηση των δράσεων όσο και τον προϋπολογισμό. Η Ευρωπαϊκή Επιτροπή είχε θέσει ορισμένες προδιαγραφές που πρέπει να τηρούνται, όπως την ανεξαρτησία της Εθνικής Αρχής από την Εθνική Μονάδα Συντονισμού και αυτό πράττουμε. 
      Το παρόν νομοσχέδιο ορίζει ως Εθνική Αρχή το Υπουργείο Παιδείας, όπως ισχύει σήμερα, και ως Εθνική Μονάδα Συντονισμού προτείνει έναν νέο φορέα.
      Θα ήθελα εδώ να σημειώσω και να απαντήσω σε ορισμένες από τις παρατηρήσεις που ετέθησαν. Πρώτον, οι προτεινόμενες ρυθμίσεις πληρούν απολύτως τις προδιαγραφές και τις προϋποθέσεις που έχουν τεθεί από την Ευρωπαϊκή Ένωση.
      Το σχέδιο της ρύθμισης έχει ήδη τεθεί υπ' όψιν των αρμοδίων ευρωπαϊκών οργάνων της Ευρωπαϊκής Επιτροπής και έχει τύχει της αποδοχής της. Συνεπώς ο ισχυρισμός ότι δεν πληροί τις ευρωπαϊκές προϋποθέσεις και τα κριτήρια δεν ευσταθεί. 
      Επίσης, να πω ότι ανάλογη ρύθμιση είχε υπάρξει και στο παρελθόν με  θυγατρική του Ο.Α.Ε.Δ. την «Επαγγελματική Κατάρτιση Α.Ε» που είχε γίνει επί των ημερών της κυβερνήσεως του ΠΑ.ΣΟ.Κ.. Επίσης, να σημειώσω ότι σε ό,τι αφορά  τα προσόντα διορισμού των μελών του διοικητικού συμβουλίου είναι κυρίως η εμπειρία στα θέματα αυτά. Άρα, άτομα που δεν έχουν αυτήν την εμπειρία αποκλείονται από το να συμμετέχουν σε θέσεις διοικητικές.
      Ετέθη, επίσης, το θέμα γιατί πριν από δύο χρόνια που είχαμε φέρει το νόμο Διά βίου Μάθησης και είχαμε ιδρύσει τα Ινστιτούτα Διά βίου Εκπαίδευσης δεν είχαμε συμπεριλάβει και αυτή τη ρύθμιση. 
      Η απάντηση είναι η εξής: Όταν το 2005 ψηφιζόταν ο νόμος για τη Διά βίου Μάθηση το Πρόγραμμα που υπάγεται σήμερα με το παρόν σχέδιο νόμου στον Οργανισμό «ΣΟΛΩΝ» που ιδρύουμε, δεν είχε οριστικοποιηθεί ως πρόγραμμα Διά βίου Μάθησης, αλλά ήταν ένα πρόγραμμα-πλαίσιο. Η οριστικοποίησή του ως πρόγραμμα Διά βίου Μάθησης έγινε το 2006 και αφορά τα έτη 2007-2013. Γι' αυτό, λοιπόν, έρχεται σήμερα και δεν έχει το χαρακτήρα του αποσπασματικού ή του μπαλώματος, όπως ελέχθη προηγουμένως.
      Δεύτερον, σε ό,τι αφορά τα ζητήματα της νέας γενιάς θα ήθελα να σημειώσω –ελέχθη και από τον εισηγητή μας, αλλά να το πω και εγώ- ότι το Παρατηρητήριο Νεανικής Επιχειρηματικότητας είναι ένας θεσμός ιδιαίτερα σημαντικός γιατί έχει σαν αντικείμενο να καλλιεργηθεί η επιχειρηματική συνείδηση στους νέους και να προωθηθεί η νεανική επιχειρηματικότητα και αυτό όχι μόνο δεν το θεωρούμε κατακριτέο, αλλά το θεωρούμε ιδιαίτερα σημαντικό στην εποχή την οποία διανύουμε, μια εποχή παγκοσμιότητας, μια εποχή ανοίγματος των συνόρων, μια εποχή διεθνούς ανταγωνισμού. Και εδώ σε συνεργασία με τις «Θυρίδες Νεανικής Επιχειρηματικότητας» που ήδη με μεγάλη επιτυχία έχουν ενεργοποιηθεί από τη Γενική Γραμματείας Νέας Γενιάς, το Παρατηρητήριο θα συγκεντρώνει όλα τα απαραίτητα στοιχεία που αφορούν το επιχειρηματικό περιβάλλον, θα τα επεξεργάζεται επιστημονικά ώστε τελικά να παρέχει μέσω του διαδικτύου τις αναγκαίες πληροφορίες στην κοινή γνώμη και ειδικά στους νέους.
      Η εκπλήρωση των στόχων του Παρατηρητηρίου θα παρακολουθείται και θα ενισχύεται από πενταμελή επιτροπή στην οποία θα συμμετέχουν πρόσωπα εγνωσμένου κύρους. Θα συνδέεται δε και με το αντίστοιχο Παρατηρητήριο που λειτουργεί στον Ε.Ο.Μ.Μ.Ε.Χ., ώστε να υπάρχει η αναγκαία συνεργασία και η συμβολή στην αύξηση θέσεων εργασίας. 
      Παράλληλα ενισχύουμε τις διαχειριστικές δυνατότητες του Ινστιτούτου Νεολαίας για την ευχερέστερη επίτευξη των σκοπών του και λαμβάνουμε  μέριμνα για την ευέλικτη στελέχωσή του με προσωπικό ειδικών γνώσεων και δεξιοτήτων προκειμένου να απασχολούνται στο πλαίσιο των συγκεκριμένων κοινοτικών ή άλλων προγραμμάτων. Συμπληρώνεται το θεσμικό πλαίσιο των Τοπικών Συμβουλίων Νέων για να καταστεί αντιπροσωπευτικότερος ο θεσμός αυτός. Νομίζω ότι και αυτή η ρύθμιση θα έπρεπε να επικροτηθεί ότι είναι προς τη σωστή κατεύθυνση. 
      Πέραν αυτών προτείνονται συγκεκριμένες ρυθμίσεις σε ό,τι αφορά την Α.ΔΙ.Π., την Αρχή Διασφάλισης της Ποιότητας ώστε να γίνει ακόμη πιο ευέλικτη λόγω του σύνθετου χαρακτήρα της και του δύσκολου έργου που έχει να αξιολογήσει την Ανώτατη Εκπαίδευση. Θέλουμε η στελέχωσή της να είναι υψηλού επιπέδου και τα μέλη της τα οποία έχουν πλήρη και αποκλειστική απασχόληση, να διατηρούν την επαφή με την ακαδημαϊκή κοινότητα. 
      Επισημάνθηκε και πριν η μεγάλη σημασία της αναγνώρισης των μεταπτυχιακών τίτλων του Κολεγίου της Ευρώπης, ενός Ιδρύματος με ευρύτατη ευρωπαϊκή και διεθνή αναγνώριση που συμμετέχει η Ελλάδα και στο διοικητικό συμβούλιο και καταβάλλοντας και χρήματα. Γίνεται ανάλογη ρύθμιση με αυτή που υπάρχει για το Ινστιτούτο της Φλωρεντίας ή της Βενετίας. Ορίζονται τα αποφαινόμενα όργανα επί τεχνικών έργων που εκτελούνται από τη Γενική Γραμματεία Εκπαίδευσης Ενηλίκων και από το Ινστιτούτο Διαρκούς Εκπαίδευσης Ενηλίκων που είναι σημαντικό το έργο. 
      Αρκεί να σας αναφέρω ότι την τριετία που πέρασε έχουν εκτελεστεί πενήντα οκτώ έργα σε συνεργασία με τους δήμους, με τοπικούς φορείς, έναντι πέντε που είχαν πραγματοποιηθεί στο παρελθόν.
      Ενισχύεται ο ρόλος του Διεθνούς Πανεπιστημίου, κάτι που είναι ιδιαίτερα σημαντικό σ’ αυτήν τη μεταβατική περίοδο που διανύουμε, μέχρι την πλήρη έναρξη της λειτουργίας του. Μάλιστα, έγινε και η θεμελίωση των κτηριακών εγκαταστάσεων χθες στη Θεσσαλονίκη. Παρέχεται ευελιξία κατά τη διαχείριση του ειδικού λογαριασμού και τη διαδικασία επιλογής φοιτητών, προσδίδεται διεθνής διάσταση στη διαδικασία επιλογής μελών Δ.Ε.Π., αφού θα συμμετέχουν και ξένοι καθηγητές και εναρμονίζεται η λειτουργία των μεταπτυχιακών προγραμμάτων με τα δικά μας μεταπτυχιακά προγράμματα.
      Ελέχθη ότι κάνουμε εξαιρέσεις εις βάρος της ποιότητας των υποψηφίων. Κάθε άλλο. Λόγω κοινωνικών κριτηρίων λέμε ότι σ’ αυτήν τη μεταβατική περίοδο, αν εκείνος που είναι υποψήφιος δεν έχει ζήσει έξι χρόνια στο εξωτερικό -όπως προβλέπεται- αλλά για παράδειγμα έχει ζήσει πέντε, εφόσον δεν υπάρχουν άλλοι υποψήφιοι, να μπορεί να φοιτά ή ενδεχομένως αν ο τίτλος του είναι από ελληνικό πανεπιστήμιο.
      Ρυθμίζονται θέματα για το Ανοικτό Πανεπιστήμιο που αφορούν στην υπηρεσιακή κατάσταση και στη διαδικασία επιλογής του συνεργαζόμενου εκπαιδευτικού προσωπικού, για να μπορεί το προσωπικό ν’ ανταποκρίνεται σε υψηλής ποιότητας ακαδημαϊκές απαιτήσεις. Γίνονται εκλογές κάθε χρόνο και όχι ανανεώσεις της θητείας, ώστε να έχουμε επιλογή των καλυτέρων με προκήρυξη, με βάση τις θεματικές ενότητες.
       Ελέχθη και το ότι κάνουμε ευνοϊκές ρυθμίσεις υπέρ της ιδιωτικής εκπαίδευσης, διότι αναγνωρίζεται η προϋπηρεσία. Δηλαδή αν ένας ιδιωτικός εκπαιδευτικός έχει κληθεί ως αναπληρωτής σε δημόσιο σχολείο, να μην εγκαταλείψει στη μέση της χρονιάς το σχολείο το ιδιωτικό και να προσμετράται ο χρόνος. Εκπαίδευση κάνει και στον ιδιωτικό τομέα, εκπαίδευση και στο δημόσιο. Είναι μέτρο υπέρ των εκπαιδευτικών, υπέρ των εργαζόμενων.
      Επίσης, επιλύεται το πρόβλημα που προέκυψε από τη σωρεία παραβάσεων της νομοθεσίας περί λειτουργίας ιδιωτικών Τ.Ε.Ε., παραβάσεις για τις οποίες κάναμε ενδελεχείς ελέγχους από το 2004 και εντεύθεν και επεβλήθησαν κυρώσεις, έκλεισαν σχολεία. Υπάρχει, όμως, ένα πρόβλημα, δηλαδή από το 2004 μέχρι σήμερα δεν έχουν απονεμηθεί τίτλοι. Τι θα γίνει με εκείνους οι οποίοι συμμετείχαν σ’ αυτά τα ιδιωτικά Τ.Ε.Ε., δεν χρωστούν τίποτα και δεν έχουν τίτλο; Προβλέπουμε τη διαδικασία εκείνη που, με αντικειμενικό τρόπο, θα τους χορηγηθεί ο τίτλος και με κρατικό έλεγχο. Λόγοι κοινωνικής δικαιοσύνης, λοιπόν, επιβάλλουν αυτήν τη ρύθμιση. 
      Ρυθμίζεται το ζήτημα των προσόντων διορισμού των εκπαιδευτικών του κλάδου της Πληροφορικής και των πτυχιούχων του Τμήματος των Πατρών. Γιατί; Σήμερα υπάρχουν κάποιες κανονιστικές διατάξεις. Πρέπει αυτό να το εξηγήσω, το είπα και στην Επιτροπή Μορφωτικών Υποθέσεων, αλλά ίσως δεν έγινε αντιληπτό. Οι πτυχιούχοι που εντάσσονται στον κλάδο της Πληροφορικής είχαν οριστεί με νόμο. Αργότερα συμπληρώθηκαν με προεδρικό διάταγμα και άλλες σχολές στο παρελθόν, βάσει εξουσιοδοτικής διάταξης προγενέστερου νόμου. Για να μην υπάρξει ζήτημα ερμηνείας αν η συμπληρωματική ρύθμιση έπρεπε να γίνει με προεδρικό διάταγμα ή νόμο, επαναλαμβάνουμε τα όσα ισχύουν μέχρι σήμερα με νόμο, για να είναι σαφές, να μην οδηγούνται οι ενδιαφερόμενοι στα δικαστήρια και να μην υπάρχει αμφισβήτηση. Τίποτα το περίεργο, λοιπόν, δεν υπάρχει, είτε άλλος σκοπός, παρά μόνο ότι το θέμα αυτό πρέπει να ρυθμιστεί κατά τρόπο άψογο.
      Ιδρύεται Πρότυπο Κέντρο Πολιτιστικής Εκπαίδευσης στην Κέρκυρα. Ο κ. Γεωργιάδης αναφέρθηκε σ’ αυτό εν εκτάσει. Αρκεί να πω ότι πιλοτικά είναι το πρώτο. Θα δούμε πώς θα πάει και ο στόχος μας είναι να δημιουργηθούν και σε άλλες περιοχές τέτοια πολιτιστικά κέντρα, που προσφέρουν πραγματικά στην εκπαιδευτική διαδικασία.
      Επίσης, μία σημαντική ρύθμιση είναι ότι παρέχεται η δυνατότητα στα ανώτατα εκπαιδευτικά ιδρύματα να ιδρύουν παιδικούς βρεφονηπιακούς σταθμούς στα πανεπιστήμια και στα T.E.I., για να διευκολύνουν τους εργαζόμενους, να διευκολύνουν τους διδάσκοντες, να διευκολύνουν κυρίως τους μεταπτυχιακούς φοιτητές –που ενδεχομένως να έχουν παιδιά- να σπουδάζουν εκεί και μ’ αυτήν την κοινωνική ρύθμιση να τους προσφέρεται έργο. 
      Έρχομαι στο  θέμα στο νηπιαγωγείων, για να πω –όπως και ο συνάδελφος μου κ. Καλός δήλωσε σε συνάντηση που είχε με τη Δ.Ο.Ε.- ότι έχουν εκπονηθεί όλες οι απαραίτητες μελέτες για να προχωρήσει από το επόμενο σχολικό έτος 2007-2008 η επέκταση της υποχρεωτικής εκπαίδευσης ενός έτους και στα νηπιαγωγεία. 
      Επίσης, έχει ληφθεί πρόνοια για να προσληφθούν τριακόσιοι νέοι νηπιαγωγοί ως αναπληρωτές και προχωρεί και η κατασκευή νέων νηπιαγωγείων σε όλη την επικράτεια. 
      Άρα η δέσμευσή μας ότι η υποχρεωτική εκπαίδευση θα πάει και ένα χρόνο στο νηπιαγωγείο ισχύει και γίνεται πράξη. 
      Τι γίνεται με αυτήν τη ρύθμιση που έχουμε φέρει; Είναι μία μεταβατική ρύθμιση, μια μεταβατική διάταξη για ένα χρόνο, προκειμένου να μην αναστατωθεί η ζωή των οικογενειών που πέρυσι -θεωρώντας ότι οι δημοτικοί ή και οι άλλοι βρεφονηπιακοί σταθμοί είναι διάρκειας δύο ετών και έχουν διευρυμένο ωράριο- είχαν προγραμματίσει να στείλουν τα παιδιά τους εκεί. Όποιος επιθυμεί να πάει σε δημόσιο νηπιαγωγείο, μπορεί να το κάνει, γιατί θα υπάρχει δυνατότητα, θα υπάρχουν οι εκπαιδευτικοί, θα υπάρχουν οι υποδομές. Εάν όμως επιθυμεί να μείνει ένα χρόνο εκεί, να μπορεί να το πράξει, ώστε να υπάρξει καλύτερος οικογενειακός προγραμματισμός από την επόμενη χρονιά. 
      Αυτή είναι η ουσία αυτής της ρύθμισης που πιστεύω ότι κινείται προς τη σωστή κατεύθυνση. 
      Επίσης, προβλέπεται η αξιοποίηση ακινήτων του πρώην Π.Ι.Κ.Π.Α., πολλά εκ των οποίων σήμερα βρίσκονται υπό εγκατάλειψη, προκειμένου να εκσυγχρονιστούν, να επισκευαστούν και έτσι να επιλυθούν χρονίζοντα θέματα σχολικής στέγης σε συνεργασία του Υπουργείου Παιδείας με το Υπουργείο Υγείας και Κοινωνικής Αλληλεγγύης. 
      Επίσης, επιλύεται οριστικά το πρόβλημα της καταβολής των αποδοχών του προσωπικού που κατατάχθηκε με βάση τις διατάξεις του π.δ. 164/2004 σε κενές οργανικές θέσεις καθαριστριών και καθαριστών με σύμβαση εργασίας ιδιωτικού δικαίου αορίστου χρόνου, σύμφωνα με τα όσα περιελάμβανε η ένταξή τους, ο χρόνος τους, η απασχόλησή τους, οι αίθουσες που είχαν την υποχρέωση να καθαρίζουν. 
      Κυρίες και κύριοι συνάδελφοι, εκτιμούμε ότι και με αυτήν τη νομοθετική πρωτοβουλία μας ανταποκρινόμαστε πλήρως στην υποχρέωση που έχουμε αναλάβει απέναντι στον ελληνικό λαό, να εξασφαλίσουμε στους νέους μας ένα σύγχρονο ποιοτικό, ανταγωνιστικό εκπαιδευτικό σύστημα, ένα σύστημα που δεν θα αγνοεί τις απαιτήσεις και τις προκλήσεις της σύγχρονης, διαρκώς και γρήγορα μεταβαλλόμενης πραγματικότητας, αλλά θα βρίσκεται σε τροχιά εξέλιξης για να καταστεί πρωτοπόρο στην Ευρώπη.
       Βασική μας μέριμνα ήταν, είναι και παραμένει η ποιοτική αναβάθμιση της εκπαίδευσης σε όλες τις βαθμίδες, για να μπορέσει να ανταποκριθεί στον πολυδιάστατο ρόλο της, που σήμερα καλείται να παίξει και της αναλογεί και για το αναπτυξιακό μέλλον της πατρίδας μας και για να επιτρέψει στους νέους μας να διεκδικήσουν με επιτυχία θέσεις εργασίας διασφαλίζοντας το μέλλον τους. 
      Θεωρώ, λοιπόν, ότι και αυτό το νομοσχέδιο κινείται προς αυτήν την κατεύθυνση και γι’ αυτό είναι θετικό. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε  Υπουργέ. 
      Κύριε Παπαϊωάννου και κύριε Υφυπουργέ, θα κάνουμε τώρα μια συμφωνία για τη συνεδρίαση, αφού μιλήσουν οι δύο Κοινοβουλευτικοί Εκπρόσωποι, να φθάσουμε μέχρι τον κ. Νασιώκα, να ψηφίσουμε το νομοσχέδιο σήμερα επί της αρχής και οι υπόλοιποι πέντε συνάδελφοι να μιλήσουν αύριο. Αύριο θα συζητήσουμε την ενότητα των άρθρων 1 έως 20 μαζί με τους υπόλοιπους συναδέλφους επί της αρχής. 
      ΜΙΛΤΙΑΔΗΣ ΠΑΠΑΙΩΑΝΝΟΥ: Ποιος είναι ο λόγος να ψηφίσουμε σήμερα, αφού δεν θα έχει ολοκληρωθεί η συζήτηση; Αύριο το πρωί, μόλις τελειώσουν και οι υπόλοιποι συνάδελφοι, να το ψηφίσουμε, ώστε να τηρηθεί και ο Κανονισμός της Βουλής. 
      ΠΡΟΕΔΡΕΥΩΝ (Ιωάννης Τραγάκης): Ακούστε, κύριε Παπαϊωάννου. Επειδή αυτό κατ’ έθιμο γίνεται σε κάθε νομοσχέδιο, θα το ψηφίσουμε σήμερα επί της αρχής...
      ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί, κύριε Πρόεδρε; Ποια είναι η ανάγκη; Αν υπήρχε ανάγκη, εμείς θα συμφωνούσαμε. Όμως, αφού θα μιλήσουν τόσοι συνάδελφοι αύριο, αύριο το μεσημέρι θα το ψηφίσουμε επί της αρχής και θα συνεχίσουμε. 
      ΠΡΟΕΔΡΕΥΩΝ (Ιωάννης Τραγάκης): Η ανάγκη είναι η εξής: Αν δεν το ψηφίσουμε σήμερα επί της αρχής, γιατί να μείνουν οι πέντε συνάδελφοι για αύριο; 
      Ας το ψηφίσουμε, λοιπόν, σήμερα επί της αρχής και μένουν οι πέντε συνάδελφοι για αύριο. Εξάλλου, αυτό το κάνουμε σε κάθε νομοσχέδιο. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Το κάνουμε, κύριε Πρόεδρε, αλλά δεν είναι σωστό. 
      ΠΡΟΕΔΡΕΥΩΝ (Ιωάννης Τραγάκης): Να το κάνουμε έτσι, για να μη χρειαστεί να το τελειώσουμε σήμερα. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Αυτή είναι μια κοινοβουλευτική πρακτική, η οποία κατά την άποψή μου δεν είναι σωστή. Ας την ακολουθήσουμε. 
      ΠΡΟΕΔΡΕΥΩΝ (Ιωάννης Τραγάκης): Συμφωνεί το Σώμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Το Σώμα συμφώνησε αύριο να συζητήσουμε την ενότητα των άρθρων από 1 έως 20 και μεθαύριο από 21 έως 36, μαζί με την τροπολογία του κυρίου Υπουργού. 
      Κύριε Παπαϊωάννου, έχετε το λόγο. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, ο κ. Νασιώκας παρακάλεσε να είναι και αυτός από τους αυριανούς ομιλητές, διότι δεν μπορεί να είναι απόψε εδώ. Ας τον διευκολύνουμε λοιπόν. Δεν χάλασε ο κόσμος! 
      ΠΡΟΕΔΡΕΥΩΝ (Ιωάννης Τραγάκης): Εντάξει, κύριε Παπαϊωάννου. Ας πάμε στην κ. Μερεντίτη. 
      Συνεχίστε, κύριε Παπαϊωάννου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, με την ανοχή σας, θα μου επιτρέψετε να επανέλθω σ’ ένα ζήτημα το οποίο έθεσα πριν αρχίσει η συζήτηση του νομοσχεδίου και το οποίο αφορά το κύρος και τη λειτουργία του Κοινοβουλίου. 
      ΠΡΟΕΔΡΕΥΩΝ (Ιωάννης Τραγάκης): Το λύσατε, κύριε Παπαϊωάννου, με την κυρία Πρόεδρο. Επισκεφτήκατε την κυρία Πρόεδρο και λύθηκε αυτό το θέμα. Δεν έχει κανένα νόημα να το επαναλάβουμε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Μισό λεπτό, κύριε Πρόεδρε. Θα σας απαντήσω. Δεν θα σας πάρω χρόνο. Είδαμε την κυρία Πρόεδρο. Νομίζω ότι πρόκειται για ένα κορυφαίο ζήτημα και νομίζω πως ό,τι είπαμε με την κυρία Πρόεδρο είναι καλό να το γνωρίζει και ο ελληνικός λαός από εδώ. Δεν πρόκειται να πω ούτε τι είπε η κυρία Πρόεδρος ούτε τι είπαμε εμείς. 
      ΠΡΟΕΔΡΕΥΩΝ (Ιωάννης Τραγάκης): Μα, δεν λέγονται αυτά. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Και νομίζω ότι διαχρονικά το ελληνικό Κοινοβούλιο σε τέτοιες περιπτώσεις αφήνει να αναπτυχθεί ένας μικρός διάλογος. Θα πω την άποψή μας πολύ σύντομα και δεν θα κουράσω το Σώμα. Σας παρακαλώ!
      Οι συνάδελφοί μου και εγώ επισημάναμε στην αρχή ότι για πρώτη φορά στα κοινοβουλευτικά χρονικά παρατηρείται από εκπροσώπους εταιρειών αλλά και από Έλληνες πολίτες να καταθέτουν με τη στάση τους -δηλαδή με την άρνησή τους να έρθουν στην αρμόδια επιτροπή της Βουλής- μια βαθύτατη περιφρόνηση στους δημοκρατικούς μας θεσμούς. 
      ΠΡΟΕΔΡΕΥΩΝ (Ιωάννης Τραγάκης): Κύριε Παπαϊωάννου, επανέρχεστε σ’ ένα θέμα που έχετε ήδη συζητήσει με την κυρία Πρόεδρο. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Παρακαλώ, κύριε Πρόεδρε. 
      Εμείς υποστηρίζουμε βασίμως την άποψη και τη θέση ότι έχουν νομική υποχρέωση προσέλευσης και ότι πέρα από το γεγονός ότι το θέμα αυτό θα έπρεπε να είχε συζητηθεί και δεν θα έπρεπε να είχε αναβληθεί η αρμόδια κοινοβουλευτική επιτροπή, καλέσαμε την Πρόεδρο της Βουλής –και αυτό θέλω να το γνωρίζει ο ελληνικός λαός- να πάρει και η ίδια σαφή θέση, και αν θέλετε και η Ολομέλεια της Βουλής, πάνω σ’ ένα κορυφαίο ζήτημα λειτουργίας της δημοκρατίας, γιατί δεν μπορούμε να αποδεχτούμε αποδυνάμωση και περιφρόνηση της λειτουργίας των θεσμών πάνω σ' αυτό το κορυφαίο ζήτημα. 
      ΠΡΟΕΔΡΕΥΩΝ (Ιωάννης Τραγάκης): Κύριε Παπαϊωάννου, συνεχίστε τώρα επί του νομοσχεδίου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Από την άλλη μεριά θέλουμε να στείλουμε και ένα ξεκάθαρο μήνυμα ότι αυτή η ιστορία δεν μπορεί να συγκαλυφθεί είτε από την ίδια την Κυβέρνηση είτε από τους συνεργαζόμενους πολίτες ή τις εταιρείες. 
      ΠΡΟΕΔΡΕΥΩΝ (Ιωάννης Τραγάκης): Κύριε Παπαϊωάννου, συνεχίστε επί του νομοσχεδίου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Αυτό είναι ένα κρίσιμο θέμα δημοκρατίας και σε καμμία περίπτωση δεν μπορείτε ούτε εσείς, κύριε Πρόεδρε, ούτε κανένας να σταματήσετε το λόγο μας. 
      ΠΡΟΕΔΡΕΥΩΝ (Ιωάννης Τραγάκης): Ωραία. Επί του νομοσχεδίου, κύριε Παπαϊωάννου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κατά συνέπεια έχω πει πάλι ότι δεν θα φτάναμε εδώ, εάν ο κ. Αλογοσκούφης είχε φέρει στη Βουλή τις συμβάσεις και δεν τις κράταγε στα συρτάρια του. 
      ΠΡΟΕΔΡΕΥΩΝ (Ιωάννης Τραγάκης): Ωραία, σας ευχαριστούμε. Συνεχίστε τώρα επί του νομοσχεδίου. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Έρχομαι τώρα στο νομοσχέδιο. 
      Δυστυχώς και εδώ θα ξεκινήσω από τη λογική της υποβάθμισης. Με απόλυτη εκτίμηση στο πρόσωπο του Υφυπουργού, στη διαδρομή του και στη σεμνότητα του, θα ήθελα να πω ότι εγώ δεν έχω παρατηρήσει στο παρελθόν περιπτώσεις νομοσχεδίων, ιδιαίτερα όταν η ίδια η Κυβέρνηση τα χαρακτηρίζει ως «σημαντικά» -για μένα είναι όλα τα νομοσχέδια σημαντικά- που να απουσιάζει η αρμόδια Υπουργός. Δεν γίνονται αυτά τα πράγματα. Πάλι, λοιπόν, καταθέτουμε από εδώ τη διαμαρτυρία μας. Δεν μπορεί η ίδια η Υπουργός να σηματοδοτεί ότι αυτό το νομοσχέδιο δεν είναι ένα κρίσιμο νομοσχέδιο. 
      Προχωρώ, λοιπόν. Δεν θα πήγαινα καθόλου στα μεγάλα ζητήματα της παιδείας, αλλά έκανε το λάθος ο κύριος Υφυπουργός να αναφερθεί σ’ αυτά.
      Κύριε Υφυπουργέ, θα σας πούμε για άλλη μια φορά ότι συνειδητά απαξιώνετε το δημόσιο σύστημα εκπαίδευσης στη χώρα μας. Και αυτό -σας το ανέφεραν και οι προηγούμενοι συνάδελφοι- περιλαμβάνεται και σε φωτογραφικές διατάξεις που ενισχύουν την ιδιωτική εκπαίδευση στο συγκεκριμένο σχέδιο νόμου που συζητάμε σήμερα. Είναι και αυτό μια μορφή επιλογής. Μικρές ρυθμίσεις, αλλά σε μια συγκεκριμένη κατεύθυνση. 
      Το δεύτερο στοιχείο, το οποίο θα σας πούμε, είναι αυτό το μέγα θέμα, το οποίο αποτελεί κεντρικό προβληματισμό όλων των κυβερνήσεων και ιδιαίτερα της Ευρώπης. Μάλιστα, κρούουν και καμπανάκι, και ο αρμόδιος επίτροπος και όλοι, διότι έρχεται μια δυναμική όχι πλέον μόνο από τις Ηνωμένες Πολιτείες, όπου υπάρχει, αλλά και από τις χώρες της Ασίας –κυρίως Κίνα, Ιαπωνία, Ινδία- εμείς να μπαίνουμε πάλι σε μικροκομματικές και ρουσφετολογικές ρυθμίσεις. Αυτό είναι κάτι κατώτερο των περιστάσεων σε μια εποχή ανοικτών οριζόντων για την παιδεία. Επομένως πρέπει να δούμε τα πράγματα σε μια άλλη κατεύθυνση! 
      Όσον αφορά τον περίφημο διάλογο, σας θυμίζω ότι σας τον προσφέραμε. Ο Γιώργος Παπανδρέου απ’ αυτό εδώ το Βήμα είπε «θα βάλω πλάτη» για τα θέματα της παιδείας, για τα εθνικά ζητήματα, για την καταπολέμηση της διαφθοράς. Όμως, και αυτήν την πρόταση, μια πρόταση θετική, για να απαντήσουμε σε μεγάλα ζητήματα της χώρας, την πετάξατε στο καλάθι των αχρήστων. Περί αυτού πρόκειται. Αυτή είναι η αλήθεια!
      Αυτό το νομοσχέδιο, λοιπόν, τι νομοσχέδιο είναι; Τι αρχή έχει; Το είπαν όλοι οι προηγούμενοι συνάδελφοι. Ούτε αρχή ούτε μέσο ούτε τέλος έχει! Ρυθμίσεις. 
      Και πάνω απ’ όλα, κύριε Υπουργέ, το πρώτο που κάνει είναι να επιβεβαιώνει την προχειρότητα με την οποία νομοθετείτε. Το 1/3 του νομοσχεδίου, όπως παρατήρησε η κ. Μανωλιά, διορθώνει ρυθμίσεις δικών σας νομοσχεδίων, που ψηφίσατε πριν από ένα και δύο χρόνια. Γιατί στην πράξη αποδεικνύονται ανεφάρμοστες. 
      Θα δείτε τώρα πως θα χρειαστεί να διορθώσετε κατ’ επανάληψη το μεγάλο νομοσχέδιο, το νόμο-πλαίσιο, που είναι ένα άδειο πουκάμισο. Αυτό είναι μια άλλη ιστορία. Περί αυτού πρόκειται: ανεφάρμοστες διατάξεις. 
      Φορέας διαχείρισης του νέου ολοκληρωμένου προγράμματος διά βίου μάθησης. Έπρεπε να τον είχατε φέρει, όπως σας έχει παρατηρηθεί, από την αρχή, πριν ξεκινήσετε. 
      Έρχεται εκ των υστέρων και τι κάνετε; Άλλα λέτε στην εισηγητική έκθεση και άλλα λένε οι διατάξεις του  νομοσχεδίου. Λέτε ότι πρέπει να υπάρχει μια ανεξάρτητη αρχή. Έτσι έρχεται και από την Ευρωπαϊκή Ένωση. Έτσι πρέπει να είναι ο νέος φορέας κ.λπ.. Και, βέβαια, τον έχετε πλήρως εξαρτημένο από την Υπουργό και από τη χρηματοδότηση και από τους διορισμούς και από τα πάντα. Διαβάστε, λοιπόν, την εισηγητική σας έκθεση. Διαβάστε και τις κείμενες διατάξεις, για να δείτε τις ανακολουθίες σας. 
      Επίσης, έχετε και μια ιδεοληψία. Όλα ιδιωτικού δικαίου, λες και πως ό,τι είναι δημόσιο είναι κακό. Υπάρχει μια τέτοια προσέγγιση. Γιατί είπα για ιδεοληψία; Γιατί η ουσία είναι πως το περισσότερο κράτος που γνώρισε ποτέ η χώρα από τη Μεταπολίτευση μέχρι σήμερα δημιουργείται τώρα από εσάς. Ξέρετε πόσα καινούργια νομικά πρόσωπα έχετε κάνει, πόσες νέες θέσεις συμβούλων, πόσες προσλήψεις κ.λπ.; Ουκ έστιν αριθμός! Δεν υπάρχει σχέδιο νόμου! 
      Και βέβαια όλα τα βαπτίζετε «ιδιωτικού δικαίου» για έναν και μόνο στόχο: Για να βγείτε έξω από το Α.Σ.Ε.Π.. Αυτός είναι όλος ο στόχος! Να πάμε σε συνεντεύξεις και σε διαβλητές διαδικασίες. Δεν υπάρχει άλλος στόχος. Περί αυτού πρόκειται. 
      Σας μίλησα για την ιδιωτική εκπαίδευση. Πού είναι η αξιοπιστία του Πρωθυπουργού; Ήρθε εδώ στη Βουλή ο Πρωθυπουργός και είπε ότι απ’ αυτόν το χρόνο που είναι μπροστά μας θα υπάρχει υποχρεωτική ετήσια προσχολική αγωγή στα δημοτικά σχολεία. Τον διαψεύδετε εσείς με τον πλέον κατηγορηματικό τρόπο. Αυτή είναι η αξιοπιστία σας! 
      Να πάω σε ένα άλλο μεγάλο ζήτημα, το οποίο συζητήσαμε χθες, όσον αφορά το Ελληνικό Ανοικτό Πανεπιστήμιο: το σκάνδαλο! Το τονίζω. Σας ρώτησα και χθες και θέλω σαφή απάντηση: Πότε αυτό το πανεπιστήμιο θα αποκτήσει Σύγκλητο; Πότε αυτό το πανεπιστήμιο θα λειτουργήσει ως αυτοδιοικούμενο πανεπιστήμιο, σύμφωνα με το Σύνταγμα; Αυτό είναι το μεγάλο ερώτημα. 
      Εσείς τι κάνατε; Διορίσατε έναν πρόεδρο μειωμένων προσόντων και αποτελεσματικότητας για τη μέχρι σήμερα θητεία του, ο οποίος δεν κάνει τίποτα σε σχέση με το διορισμό εκπαιδευτικού δυναμικού πανεπιστημιακού επιπέδου. Γιατί; Γιατί θέλει να διαιωνίσει την εξουσία του εκεί. Δηλαδή να μην πάμε σε μια αυτοδιοίκηση του Ελληνικού Ανοικτού Πανεπιστημίου. Αυτός είναι ο στόχος. 
      Σήμερα έρχεστε εδώ με το άρθρο 19 του νομοσχεδίου και τι κάνετε; Πάτε να εκφυλίσετε –πλήρης εκφυλισμός!- την ακαδημαϊκή κρίση, για να προχωρήσει ο διορισμένος πρόεδρος, δηλαδή η διοικούσα επιτροπή, σε δικές του αυθαίρετες κρίσεις σε σχέση με το ποιους εκπαιδευτές θα προσλάβει. Αυτή είναι η παιδεία ανοικτών οριζόντων; Ο κομματισμός; 
      Θα μπορούσατε να μας καταλογίσετε και εμάς ότι την προηγούμενη φορά δεν τρέξαμε με τους ρυθμούς που τρέχαμε. Όμως, δεν μας κατηγόρησε κανείς για κομματισμό στο χώρο της παιδείας. Δεν πήγαμε να βολέψουμε τους δικούς μας από την πρώτη μέρα! 
      Σας θύμισα και χθες ότι τις ρυθμίσεις ακόμη και για το Ελληνικό Ανοικτό Πανεπιστήμιο και όχι μόνο, αλλά και σε σχέση με τους διορισμένους στη δευτεροβάθμια εκπαίδευση, τις έκανε ο κ. Παυλόπουλος στο νομοσχέδιο του Αυγούστου ή του Σεπτεμβρίου του 2004, με το οποίο ουσιαστικά η Κυβέρνηση επιχείρησε –και το κάνει πράξη όσο την παίρνει- να επαληθεύσει το κράτος της Δεξιάς. Ούτε καν σε νομοσχέδιο του Υπουργείου Παιδείας! Περί αυτού πρόκειται. Αυτή είναι η αλήθεια!
      Κατά συνέπεια, αυτό το σχέδιο νόμου εμείς δεν μπορούμε να το ψηφίσουμε. Και μάλιστα λέω όχι μόνο εμείς αλλά όλη η Αντιπολίτευση. 
      Εδώ υπάρχουν αντιδράσεις απ’ όλους τους φορείς. Πού βρίσκετε εσείς τις συναινέσεις και τις συνεννοήσεις, δεν μπορώ να το καταλάβω. Αν βαπτίζετε συναίνεση και συνεννόηση αυτά που ζήσαμε με τα Μ.Α.Τ. και τις βόμβες μολότοφ στη Φιλελλήνων και σε τόσα άλλα και βάλατε συμμέτοχο και συνέταιρο στην επίλυση του μεγάλου θέματος της παιδείας της χώρας, αλλά γενικότερα και της ποιότητας των σπουδών, το Υπουργείο Δημόσιας Τάξης και τον κ. Πολύδωρα, είναι άλλη υπόθεση, είναι δική σας υπόθεση. Δεν είναι δική μας υπόθεση. Αλλά περί αυτού πρόκειται.
      Αλλάξτε γραμμή πλεύσης. Αυτό επιβάλλει το συμφέρον του τόπου, ιδιαίτερα σ’ αυτό το μεγάλο ζήτημα. Και έρχεστε και επικαλείστε την αξιολόγηση, η οποία βέβαια δεν προχωράει και είναι στα χαρτιά. Εκεί σας είπαμε «μπράβο» σε σχέση με αυτό, γιατί όλων μας ήταν μια προτεραιότητα. Αλλά και το νομοσχέδιο έχει αναποτελεσματικές ρυθμίσεις και σας είχαμε πει ότι έπρεπε να προχωρήσει όλη αυτή η υπόθεση. Πέστε μας κάτι άλλο αυτήν τη στιγμή που εφαρμόζεται στο χώρο της εκπαίδευση και της παιδείας.
      Κύριε Υπουργέ, πράγματι η παιδεία πρέπει είναι η μεγάλη προτεραιότητα της χώρας για τα επόμενα χρόνια. Είπα και χθες ότι δεν είναι θέμα που έχει να κάνει μόνο με την παιδεία του ελληνικού λαού, κάθε ανθρώπου ξεχωριστά, της κάθε οικογένειας, που είναι ένα μεγάλο ζήτημα. Είναι θέμα που έχει να κάνει και με την πορεία της ανάπτυξης της χώρας. Είναι κορυφαίο ζήτημα. Όμως, αυτό θέλει ένα ολοκληρωμένο πρόγραμμα. Ένα πρόγραμμα που να ξεκινάει από το νηπιαγωγείο να πηγαίνει στο δημοτικό, στο γυμνάσιο, στο λύκειο και να φθάνει στο πανεπιστήμιο. Και τέτοιο πρόγραμμα δεν καταθέσατε και σε κάθε περίπτωση δεν υλοποιείται με τις νομοθετικές και άλλες πρωτοβουλίες σας. 
      Βέβαια, για να απαντήσεις στο μεγάλο πρόβλημα της παιδείας χρειάζονται τουλάχιστον δύο, τρεις προϋποθέσεις. Η πρώτη προϋπόθεση είναι η χρηματοδότηση του συστήματος. 
      Παραλάβατε στο 3,7% του Α.Ε.Π. την παιδεία. Υποσχέθηκε ο κύριος Πρωθυπουργός 5% του Α.Ε.Π. -το επαναλαμβάνω αυτό- στην πρώτη τετραετία. Το πήγατε στο 3,1% του Α.Ε.Π. και με τον κ. Αλογοσκούφη που έκανε πλουσιότερους κατά 25% σε ένα βράδυ τους Έλληνες, το πήγε στο 2,7% του Α.Ε.Π. Αυτό είναι το αποτέλεσμα κι αυτό δεν αλλάζει. Αυτό αποτυπώνεται στον προϋπολογισμό. Σε προϋπολογισμούς που εσείς έχετε φέρει στη Βουλή των Ελλήνων. 
      Εμείς έχουμε άλλη πρόταση εδώ: Πέντε τοις εκατό του Α.Ε.Π. στην τετραετία που εμείς θα είμαστε στη διακυβέρνηση του τόπου. Και εις απόδειξη αυτού, 1.000.000.000 ευρώ επιπλέον την πρώτη κιόλας χρονιά, για να φθάσω στο θέμα της χρηματοδότησης. Χωριστά οι άλλες ρυθμίσεις που αφορούν είτε ολοήμερα σχολεία είτε τα laptop και τόσα άλλα πράγματα.
      Το δεύτερο και κρίσιμο σημείο, όσον αφορά την ανώτατη παιδεία, είναι η ενίσχυση της αυτοδιοίκησης -γιατί δεν μου αρέσει ο όρος «αυτονομία»- που έχει να κάνει με τη λειτουργία των πανεπιστημιακών ιδρυμάτων. Πασαλείμματα είχαμε. Τίποτα δεν φέρατε με το σχέδιο νόμου. 
      Και σήμερα, μιας και μιλάμε για όλα αυτά τα θέματα, στέκομαι σ’ αυτό που περιλαμβάνεται στο σχέδιο νόμου και βλέπω να σας πηγαίνει πολύ καλά να έχετε διορισμένες διοικούσες επιτροπές και διορισμένους προέδρους. Χρονοδιάγραμμα, κύριοι! Πότε το Ελληνικό Ανοιχτό Πανεπιστήμιο θα  αποκτήσει σύγκλητο; Εδώ θέλω συγκεκριμένες δεσμεύσεις. Και σ’ αυτά πρέπει να απαντήσετε τώρα.
      Το τρίτο έχει να κάνει με το θέμα της ποιότητας. Η ποιότητα συνδέεται γενικότερα με την αναβάθμιση του ανθρώπινου δυναμικού στο επίπεδο της παροχής των γνώσεων, δηλαδή στους καθηγητές σε όλα τα επίπεδα. Και εδώ έχετε μεγάλες καθυστερήσεις και υστερήσεις. 
      Για όλα αυτά εμείς απαντάμε. Και είναι η μεγάλη μας προτεραιότητα, η μεγάλη μας δέσμευση για την επομένη των εκλογών, που με την εντολή του λαού θα ξανακυβερνήσουμε τον τόπο.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε.
      Ο Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, συζητούμε σήμερα ένα αξιοσημείωτο νομοσχέδιο, που έχει να κάνει με την ποιοτική αναβάθμιση των δομών της παρεχόμενης παιδείας στη χώρα μας και την εναρμόνισή της με τους θεσμούς και τις απαιτήσεις και τις αξιώσεις που επιβάλλει το ευρωπαϊκό περιβάλλον, μέσα στο οποίο κινούμαστε ως χώρα εδώ και πολλά χρόνια.
      Η αντιμετώπιση παρομοίων νομοσχεδίων, προς εξυπηρέτηση της τρέχουσας πολιτικής ανάγκης από το ΠΑ.ΣΟ.Κ., είναι μία συνήθης πρακτική, αλλά στην πραγματικότητα αδικεί και το νομοσχέδιο, με το οποίο σήμερα ασχολούμαστε, αλλά αδικεί και την ανάγκη, που το ίδιο το ΠΑ.ΣΟ.Κ. θέλει να υπηρετήσει.
      Σε κάθε αφορμή οι συνάδελφοι του ΠΑ.ΣΟ.Κ., όπως έκανε ο προλαλήσας Κοινοβουλευτικός Εκπρόσωπος, επικαλούνται την ανάγκη να γίνουν εκλογές για να έλθει το ΠΑ.ΣΟ.Κ. στην εξουσία. Αυτό είναι περίπου ισοπαλές, τηρουμένων των ιστορικών αναλογιών, με τη μονομανία, που είχε ο Κάτων ο Τιμητής, υπενθυμίζοντας σε κάθε ομιλία του την ανάγκη να καταστραφεί η Καρχηδών. Υπάρχει, όμως, μία βασική διαφορά. Το ΠΑ.ΣΟ.Κ. προφανώς επαναλαμβάνει την ανάγκη διεξαγωγής εκλογών, οι οποίες, κατά την άποψή του, θα το φέρουν στην εξουσία, για να αυτοτροφοδοτήσει το φρόνημά του, το οποίο είναι απαραίτητο να αυτοτροφοδοτηθεί εν όψει των εκλογών που θα γίνουν στη χώρα μας, όπως έχει λεχθεί, στην ώρα τους. Αυτό το οποίο παραλείπει το ΠΑ.ΣΟ.Κ. να αντιμετωπίσει με αυτήν την απόπειρα αυτοτροφοδότησης του φρονήματός του είναι: Μόνο η εξουσία είναι αυτό το οποίο σας τροφοδοτεί το φρόνημα; Άλλο λόγο υπάρξεως δεν έχετε; Το ότι έχετε μία εντολή από τον ελληνικό λαό να κάνετε αντιπολίτευση και μάλιστα αντιπολίτευση, η οποία αναγνωρίζεται συνταγματικά, αναγνωρίζεται πολιτικά, αναγνωρίζεται ιστορικά ως σημαντικότατη θεσμική υποχρέωσή σας, αυτό είναι άξιο περιφρονήσεως; Αν ταυτίζεστε διαρκώς με την εξουσία και με τη μανία επιστροφής στην εξουσία και όχι με την αποστολή της επιστροφής στην εξουσία, αυτό κινδυνεύει να σας κακοχαρακτηρίσει ότι δεν έχετε απαλλαγεί  από τα σύνδρομα του παρελθόντος, από τον κυβερνητισμό σας και από το ότι αντιλαμβάνεστε την υπόστασή σας και την ύπαρξή σας, όχι μέσα από την έννοια της ευθύνης και της αποστολής, αλλά της εξουσιομανίας. Αυτό -επιτρέψτε μου πολιτικά να το επισημάνω- ηχεί δυσάρεστα στα αυτιά των πολιτών, το γάντζωμά σας από την ανάγκη να νιώθετε ότι είστε πλησίστιοι προς την εξουσία. 
      Το νομοσχέδιο που συζητούμε έχει να κάνει με το γεγονός ότι η χώρα μας οφείλει να εναρμονιστεί, όχι μόνο με οικονομικές παραμέτρους, που η Ευρωπαϊκή  Ένωση θέτει, αλλά οφείλει πλέον να εναρμονιστεί και να επιτύχει και σύγκλιση με θεσμικές και διοικητικές παραμέτρους και είναι μία σημαντική πτυχή των δεσμεύσεων και των προορισμών, που έχουμε μέσα στην Ευρωπαϊκή  Ένωση. Το ότι η χώρα μας με το νομοσχέδιο αυτό αποκτά εθνική μονάδα συντονισμού για να υλοποιεί τα προγράμματα και τις υποχρεώσεις που απορρέουν από τα προγράμματα της διά βίου εκπαιδεύσεως, δεν είναι μία μηχανιστική μεταφορά στο εθνικό δίκαιο κάποιων επιταγών της Ευρωπαϊκής  Επιτροπής και των ευρωπαϊκών θεσμικών οργάνων, αλλά είναι μία εξαιρετικά ενδιαφέρουσα φάση, κατά την οποία η χώρα προσαρμόζει το διοικητικό της σύστημα και το σύστημα των θεσμικών της μηχανισμών στη διοικητική και στη θεσμική σύγκλιση προς την Ευρωπαϊκή  Ένωση. Είχαμε εξοικειωθεί με την εντύπωση και την ιδέα ότι σύγκλιση με την Ευρωπαϊκή  Ένωση είναι μόνο το γεγονός ότι πρέπει να έχουμε έλλειμμα όλες οι χώρες της Ευρωπαϊκής  Ένωσης ένα ποσοστό, που είναι κάτω του 3% του Α.Ε.Π.. Έχουμε συνηθίσει να ξέρουμε ότι η Ευρώπη ενδιαφέρεται για το δημόσιο χρέος, το οποίο πρέπει και αυτό να μειώνεται.
      Έχουμε συνηθίσει να έχουμε παραδεχθεί ότι έχει ουσιαστικά εκχωρηθεί η άσκηση νομισματικής πολιτικής στην Ευρωπαϊκή Τράπεζα, αλλά πρέπει να συνηθίσουμε την ιδέα και την πρακτική, η οποία θα γίνει πολύ πιο εκτεταμένη πολύ σύντομα, της θεσμικής και της διοικητικής σύγκλισης των μηχανισμών, που έχει το ελληνικό κράτος στη διάθεσή του για να επιτελεί τους πολιτειακούς του στόχους με εκείνους της Ευρωπαϊκής Ένωσης.
      Η υπηρέτηση της διά βίου μαθήσεως είναι ύψιστος πολιτειακός στόχος και ο μηχανισμός, τον οποίο θεσπίζουμε με το παρόν νομοσχέδιο, θα εξυπηρετήσει την ποιοτική και την αποτελεσματική προσφορά και δυνατότητα αυτού του θεσμού. Δεν είναι νομικό πρόσωπο ιδιωτικού δικαίου το οποίο δεν έχει να κάνει με το δημόσιο τομέα. Όπως ξέρετε πολύ καλά, τα νομικά πρόσωπα ιδιωτικού δικαίου είναι δημόσιοι φορείς και επιλέγεται το σχήμα του να είναι νομικό πρόσωπο ιδιωτικού δικαίου όχι για την απόδρασή του από το χαρακτηρισμό του δημόσιου φορέα, αλλά για την απόδρασή του την αναγκαία, την απαραίτητη από αγκυλώσεις, γραφειοκρατίες, από περιττούς μηχανισμούς του δημόσιου λογιστικού, που εν προκειμένω δεν υπηρετούν την αποδοτικότερη και λυσιτελέστερη επιτέλεση των στόχων του. Είναι συνεπώς εντός του δημόσιου τομέα το νομικό πρόσωπο που θεσπίζουμε, απλώς επιλέγεται η μορφή του να είναι ιδιωτικού δικαίου για τους προφανείς λόγους, που περιέγραψα προηγουμένως. 
      Με το ίδιο νομοσχέδιο καθιερώνεται στη Γραμματεία Νέας Γενιάς το Παρατηρητήριο Επιχειρηματικότητας όχι με τη μορφή νομικού προσώπου, αλλά ως υπηρεσία, που προβλέπεται η στελέχωσή της και η δομή της και η οποία υπηρεσία αποτελεί επίσης μία θεσμική και διοικητική εναρμόνιση της χώρας μας με τις επιταγές της Ευρωπαϊκής Ένωσης, η οποία θα βοηθήσει σημαντικά στην κατοχύρωση και στη διάδοση της λεγόμενης επιχειρηματικής κουλτούρας στο χώρο της νεολαίας. Μίας νοοτροπίας, δηλαδή, η οποία στη χώρα μας δεν είναι επικρατούσα, δεν έχει μεγάλη πέραση και την οποία νοοτροπία οφείλουμε να ενισχύσουμε προκειμένου, ιδιαίτερα στο χώρο της νεολαίας, να επιτύχουμε τη στροφή αυτού του τμήματος του λαού μας προς την επιχειρηματική δράση από στοχευμένες δράσεις, μέσα από προγράμματα, μέσα από μελέτες και κυρίως μέσα από ένα περιβάλλον, το οποίο αναδεικνύει και προστατεύει τη σκοπιμότητα και το κοινωνικό όφελος της επιχειρηματικής δραστηριότητας. 
      Με το ίδιο νομοσχέδιο λύνονται εκκρεμότητες πολυετείς και είναι πολυετής εκκρεμότητα το γεγονός ότι αναγνωρίζονται επιτέλους τα πτυχία του Κολλεγίου της Ευρώπης. 
      Η χώρα μας έχει ακριβώς διακόσιους εβδομήντα επτά αποφοίτους του Κολλεγίου της Ευρώπης, οι οποίοι στέλνονται και εστέλοντο να σπουδάσουν στο Βέλγιο με υποτροφίες ακόμη και του ελληνικού κράτους, του Υπουργείου Οικονομίας και Οικονομικών, αποκτούν μεταπτυχιακό τίτλο σπουδών στις ευρωπαϊκές υποθέσεις και μέχρι σήμερα, μέχρι να γίνει Φ.Ε.Κ. το νομοσχέδιο που συζητούμε, λόγω του ότι το δίπλωμα αυτό είναι μεταπτυχιακό, οι μηχανισμοί αναγνωρίσεως ισοτιμίας της χώρας μας δεν το αναγνώριζαν. Είχε βεβαίως πέραση -και ευλόγως- αυτό το πτυχίο στον ιδιωτικό τομέα και στις υπηρεσίες της Ευρωπαϊκής Ένωσης, αλλά έλειπε η αναγνώριση για σταδιοδρομία στο δημόσιο τομέα στη χώρα μας.
      Με το παρόν νομοσχέδιο οι παλαιοί και οι καινούργιοι απόφοιτοι του Κολλεγίου της Ευρώπης είναι απόφοιτοι ομοταγούς με τα ανώτατα εκπαιδευτικά ιδρύματα πανεπιστημίου της αλλοδαπής και έτσι λύνεται μία εκκρεμότης, η οποία χρονολογείται και ανατρέχει στο 1949. 
      Επίσης υπάρχει μία άλλη πολύ σημαντική ρύθμιση, η οποία περιλαμβάνεται στο παρόν νομοσχέδιο. Αυτό το ξέρουμε όσοι εξ ημών πολιτευόμαστε σε περιοχές όπου σημειώθηκαν κρούσματα παρατυπιών στα ιδιωτικά Τ.Ε.Ε. με αποτέλεσμα την ακυρότητα των χορηγηθέντων και στο παρελθόν απονεμηθέντων τίτλων με συνέπεια να έχουμε αποφοίτους Τ.Ε.Ε. των περιόδων 2004-2005 και 2005-2006 χωρίς να έχουν ισχύ οι τίτλοι τους.
      Η λύση που δίνεται είναι πρακτική και αποτελεσματική, με ενιαίο τρόπο και με εξετάσεις που θα αφορούν τους αποφοίτους αυτών των περιόδων. Η μη τήρηση των νομίμων διαδικασιών εκ μέρους των ιδιωτικών Τ.Ε.Ε. στα οποία φοίτησαν, η μη τήρηση δηλαδή απαραίτητων προϋποθέσεων νομιμότητας και λειτουργίας των Τ.Ε.Ε. έχει υπονομεύσει τη νομιμότητα των τίτλων τους. Θα αποκτήσουν και πάλι νόμιμους τίτλους, χωρίς η ευθύνη της κακής και παράτυπης διαχείρισης των Τ.Ε.Ε. να λειτουργήσει ως ποινή γι’ αυτούς τους αποφοίτους. Λύνεται συνεπώς ένα σημαντικότατο κοινωνικό θέμα μ’ αυτήν τη ρύθμιση και με τον τρόπο αυτό όσοι λάβουν μέρος και πετύχουν σ’ αυτές τις εξετάσεις θα μπορούν να επανακτήσουν και τους τίτλους, αλλά και τα σημαντικά δικαιώματα, που οι τίτλοι αυτοί συνεπάγονται.
      	Μ’ αυτό το νομοσχέδιο ρυθμίζονται και άλλα θέματα, που είναι σε εκκρεμότητα στον τομέα του Υπουργείου Παιδείας, όπως το ζήτημα της ορθής, κατά την άποψή μου κρατικής οικονομικής συνδρομής σε σημαντικά κοινωφελή ιδρύματα, τα οποία φέρουν στην ονομασία τους τα ονόματα διατελεσάντων πρωθυπουργών της χώρας, όπως ιδρύματα που αφορούν τον Ελευθέριο Βενιζέλο, τον Ανδρέα Παπανδρέου, τον Κωνσταντίνο Καραμανλή, τον Κωνσταντίνο Μητσοτάκη και τα οποία ιδρύματα συμβάλλουν σημαντικά στην καταγραφή και στη διάδοση της σύγχρονης πολιτικής ιστορίας του τόπου μας. Εκτός από τη φροντίδα εκείνων οι οποίοι ανέλαβαν να τα δημιουργήσουν και των συμπαραστατών, που οι ίδιοι εξασφάλισαν, θα ήταν χρήσιμο και απαραίτητο αυτά τα ιδρύματα να έχουν και τη συμπαράσταση του κράτους και αυτή η σωστή μορφή συμπαράστασης δίνεται μέσα από το Υπουργείο Παιδείας.
      Συνεπώς αυτό είναι ένα νομοσχέδιο το οποίο, όπως πολύ σωστά είπε ο κ. Ταλιαδούρος, που μίλησε προηγουμένως, δίνει το δικό του στίγμα στη συνολική προσπάθεια του Υπουργείου Παιδείας για ποιοτική αναβάθμιση των δεδομένων παρεχόμενης παιδείας στη χώρα μας. Είναι μία ακόμη θεσμική πρωτοβουλία της Κυβερνήσεως, η οποία λύνει προβλήματα στο χώρο της παιδείας και εναρμονίζει την πορεία των ελληνικών εκπαιδευτικών πραγμάτων με τις ευρωπαϊκές επιταγές.
      Συνεπώς αυτό το νομοσχέδιο εντάσσεται σ’ ένα ευρύτερο πλαίσιο ποιοτικής κατοχύρωσης της παιδείας που παρέχει το ελληνικό κράτος, ή που εποπτεύει το ελληνικό κράτος, ώστε αυτή να παρέχεται στους Έλληνες νέους και είναι απαραίτητο να ψηφιστεί και να υλοποιηθεί, προκειμένου αυτοί οι στόχοι να διευκολυνθούν και να γίνουν κτήμα όλης της ελληνικής νεολαίας.
      Από εκεί και πέρα, το να επιμένουμε ότι ακόμη και τέτοια νομοσχέδια τα οποία θα έπρεπε να έχουν συνολική αποδοχή, αποτελούν αφορμή για τη συνήθη γκρίνια ή τη συνήθη απαίτηση του ΠΑ.ΣΟ.Κ. να καταστραφεί η Καρχηδών, δηλαδή να γίνουν εκλογές, νομίζω ότι αδικεί και τους σκοπούς ενός τέτοιου νομοσχεδίου, αδικεί και την επιδίωξη ενός μεγάλου κόμματος, όπως είναι το ΠΑ.ΣΟ.Κ., να έχει διαρκή επικοινωνία με την κοινή γνώμη και διαρκή αντίληψη εκ μέρους της κοινής γνώμης ότι επιτελεί το ρόλο του ως Αξιωματική Αντιπολίτευση, όπως η κοινή γνώμη έχει αξιώσει.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Εμείς προχωρούμε χωρίς εξουσιομανίες, χωρίς να χρειάζεται να αυτοτροφοδοτούμε το φρόνημά μας με το να υπενθυμίζουμε στους εαυτούς μας ότι είμαστε κόμμα εξουσίας και ασκούμε την εξουσία. Εμείς επιτελούμε την αποστολή μας, επιτελούμε το χρέος μας μέσα από έναν ανηφορικό δρόμο, όπως είναι κάθε μορφή ασκήσεως εξουσίας. Διορθώνουμε όσα το ΠΑ.ΣΟ.Κ. άφησε λάθος και συμπληρώνουμε όσα παρέλειψε να κάνει το ΠΑ.ΣΟ.Κ., χωρίς να περιφρονούμε όσα σωστά έτυχε και εσείς να κάνετε.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τασούλα.
      Επανερχόμαστε στον κατάλογο των ομιλητών Βουλευτών.
      Το λόγο έχει ο κ. Μπούγας.
      ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η Αξιωματική Αντιπολίτευση αντιμετώπισε το νομοσχέδιο με τον καθιερωμένο πλέον μονότονο και κουραστικό τρόπο, που συνηθίζει να αντιμετωπίζει τα σχέδια νόμου, τα οποία εισηγείται η Κυβέρνηση. Υποβάθμισε τα ζητήματα, τα οποία επιλύει το συζητούμενο σχέδιο νόμου. Επιτέθηκε φραστικά στην Κυβέρνηση και στους Υπουργούς. Κινδυνολόγησε και κατήγγειλε τις ρυθμίσεις και του παρόντος νομοσχεδίου ως ρουσφετολογικές. Το ΠΑ.ΣΟ.Κ., δυστυχώς, εξακολουθεί να είναι προσκολλημένο σε ιδεοληψίες του παρελθόντος και να μη μπορεί, να αδυνατεί να προσαρμοστεί στις σύγχρονες εξελίξεις.
      Πρόσφατα, κυρίες και κύριοι συνάδελφοι, έγινε γνωστή η εισήγηση του εισαγγελέα προς το Ευρωπαϊκό Δικαστήριο. Σύμφωνα με την εισήγηση αυτή, η οποία αναμένεται να γίνει δεκτή και να εκδοθεί σχετική απόφαση από το Ευρωπαϊκό Δικαστήριο, θα πρέπει και η χώρα μας να αναγνωρίσει τα πτυχία, τα οποία χορηγούν τα κέντρα ελευθέρων σπουδών. Γνωρίζετε και γνωρίζουμε όλοι τις συνέπειες, οι οποίες θα δημιουργηθούν για τη χώρα μας από το γεγονός αυτό, όμως, η άρνηση του ΠΑ.ΣΟ.Κ. να μας ακολουθήσει στα μέτρα, τα οποία οφείλουμε να λάβουμε, η άρνησή του να συναινέσει, όπως είχε αρχικά δηλώσει, στην αναθεώρηση του άρθρου 16 του Συντάγματος, θα δημιουργήσει σοβαρότατες δυσκολίες στη χώρα μας, θα δημιουργήσει σοβαρότατες δυσκολίες στην ελληνική νεολαία, διότι δεν θα μπορέσουμε να βάλουμε κανόνες σ’ ένα άναρχο τοπίο, το οποίο ήδη έχει δημιουργηθεί.
      Κυρίες και κύριοι συνάδελφοι, η διά βίου μάθηση αποτελεί σημαντική πτυχή της στρατηγικής της Λισαβόνας για την ανάδειξη της Ευρωπαϊκής Ένωσης ως της πλέον ανταγωνιστικής και δυναμικής οικονομίας της γνώσης στην υφήλιο, ικανής για βιώσιμη οικονομική ανάπτυξη με περισσότερες και καλύτερες θέσεις απασχόλησης και μεγαλύτερη κοινωνική συνοχή.
      Στο πλαίσιο αυτό ο θεσμός της διά βίου μάθησης οφείλει να έχει ολοένα και αυξανόμενη ζήτηση και να προσαρμόζεται στο ταχέως μεταβαλλόμενο περιβάλλον εκπαίδευσης, αρχικής και συνεχιζόμενης επαγγελματικής κατάρτισης. Η Κυβέρνηση ανταποκρινόμενη στις προκλήσεις αυτές, ψήφισε προ δύο περίπου ετών το ν. 3369/2005 για τη συστηματοποίηση της διά βίου μάθησης στη χώρα μας. Σχεδιάστηκε με τον τρόπο και με το νόμο αυτό η μετάβαση από τις μεμονωμένες, τις αποσπασματικές και τις ασύνδετες μεταξύ τους δράσεις στη διαμόρφωση μιας εθνικής στρατηγικής για τη διά βίου μάθηση. Για πρώτη φορά εισήχθη με το νομοθέτημα, το οποίο σας ανέφερα, ένα συνεκτικό πλαίσιο για το σχεδιασμό και για την πιστοποίηση της διά βίου επαγγελματικής κατάρτισης στη βάση σχεδιασμένων και πιστοποιημένων επαγγελματικών περιγραμμάτων. Ενισχύθηκε η συμμετοχή των ιδρυμάτων ανώτατης εκπαίδευσης και προτάθηκαν νέα, πιο λειτουργικά και ευέλικτα σχήματα διά βίου μάθησης.
      Η διά βίου μάθηση, ωστόσο, αφορά και την Ευρωπαϊκή Ένωση. Περίπου ενάμιση έτος μετά την ψήφιση του ν.3369 ακολούθησε η με αριθμό 1720/2006 απόφαση του Ευρωπαϊκού Κοινοβουλίου. Η απόφαση αυτή θεωρεί ότι θα προκύψουν σημαντικά πλεονεκτήματα, εάν η κοινοτική στήριξη για εθνική συνεργασία και κινητικότητα στους τομείς της εκπαίδευσης και της κατάρτισης ενοποιηθεί σ’ ένα ενιαίο πρόγραμμα, που θα επιτρέψει μεγαλύτερες συνέργειες μεταξύ των διαφόρων τομέων δράσης, μεγαλύτερη υποστήριξη των εξελίξεων στον τομέα της διά βίου μάθησης, πιο συνοπτικούς, εξορθολογισμένους και αποτελεσματικούς τρόπους διοίκησης, αλλά και καλύτερη συνεργασία μεταξύ των διαφόρων επιπέδων εκπαίδευσης και κατάρτισης. Το ενιαίο αυτό πρόγραμμα θα πρέπει να ανταποκριθεί στην ανακοίνωση της Ευρωπαϊκής Επιτροπής υπό τον τίτλο: «Η οικοδόμηση του κοινού μας μέλλοντος, προκλήσεις πολιτικής και δημοσιονομικά μέσα της διευρυμένης Ένωσης 2007-2013». 
      Είναι γνωστό ότι η Επιτροπή όρισε σειρά στόχων, οι οποίοι πρέπει να επιτευχθούν με τη νέα γενιά κοινοτικών προγραμμάτων εκπαίδευσης, που απαιτούν σημαντική αύξηση των δράσεων κινητικότητας και εταιρικών σχέσεων.
      Για την υλοποίηση των προγραμμάτων αυτών το άρθρο 14 της απόφασης προβλέπει ως ενδεικτικό χρηματοδοτικό κονδύλι για την επταετία 2007-2013 το ποσό των 7.000.000.000 ευρώ περίπου, το οποίο μπορεί περαιτέρω να αυξηθεί.
      Ενόψει της διάθεσης τόσο σημαντικών και μεγάλων κονδυλίων, η απόφαση περιλαμβάνει πρόνοιες για τη διαχείρισή τους σε επίπεδο κρατών-μελών. Ενθαρρύνονται τα κράτη-μέλη να αναλάβουν τα απαραίτητα μέτρα αποτελεσματικής λειτουργίας προγραμμάτων διά βίου μάθησης καλύπτοντας όλα τα θέματα, που συνδέονται με αυτήν, σύμφωνα με την εθνική πρακτική και την εθνική τους νομοθεσία. Στο πλαίσιο αυτό προτείνεται η σύσταση εθνικών γραφείων, τα οποία διαχειρίζονται τις πιστώσεις για την υποστήριξη σχεδίων διά βίου μάθησης, για την εποπτεία των οποίων έναντι της Ευρωπαϊκής Ένωσης υπεύθυνα καθίστανται τα κράτη-μέλη. 
      Η σύσταση, επομένως, με το παρόν σχέδιο νόμου του Οργανισμού Διαχείρισης Ευρωπαϊκών Προγραμμάτων, αποτελεί υποχρέωση της χώρας μας, βάσει της παραπάνω απόφασης και πληροί στο σύνολό τους τις προϋποθέσεις που αυτή θέτει. Διαθέτει ο συνιστώμενος οργανισμός νομική προσωπικότητα, διέπεται από την εθνική μας νομοθεσία και τηρεί τους περιορισμούς, που τίθενται με την απόφαση του Ευρωπαϊκού Κοινοβουλίου. Επιπλέον ο συνιστώμενος οργανισμός αποκτά το αναγκαίο προσωπικό, για την εκπλήρωση των καθηκόντων του, κατάλληλη υποδομή και διοικητικό πλαίσιο για την ικανοποιητική λειτουργία του.
      Συνεπώς η κριτική του ΠΑ.ΣΟ.Κ. όσον αφορά τα ειδικά ζητήματα της σύστασης του οργανισμού είναι εντελώς αβάσιμη, διότι ο οργανισμός διαθέτει τα εχέγγυα, τα οποία θέτει η απόφαση 1720/2006. 
      Άστοχη, όμως, αποδεικνύεται εκ των υστέρων και η κριτική που άσκησε η Αξιωματική Αντιπολίτευση στο ν.3369/2005, διότι ο νόμος εκείνος για τη συστηματοποίηση της διά βίου εκπαίδευσης αποδεικνύεται διορατικός, αφού το πνεύμα της ενιαίας αντιμετώπισης των δράσεων διά βίου μάθησης, που τον διέκρινε, υιοθέτησε αρκετό καιρό αργότερα, ένα και πλέον έτος, η Ευρωπαϊκή Επιτροπή με την απόφαση 1720 και τη διαμόρφωση του ενιαίου προγράμματος για τη δια βίου μάθηση.
      Εξίσου σημαντικές είναι και οι υπόλοιπες διατάξεις, οι οποίες επιλύουν ζητήματα, που ανακύπτουν στην πράξη και οι οποίες, αντί να κατηγορούνται, θα έπρεπε να επαινεθούν από την Αξιωματική Αντιπολίτευση. Η ρύθμιση, για παράδειγμα, για τον υπολογισμό του οικογενειακού εισοδήματος ορφανών φοιτητών από ένα γονέα κατά την αίτηση μετεγγραφής δεν θα έπρεπε να εισαχθεί, κυρίες και κύριοι συνάδελφοι του ΠΑ.ΣΟ.Κ.; Οι ρυθμίσεις για τη λειτουργία της Αρχής Διασφάλισης Ποιότητας στην ανώτατη εκπαίδευση, τα έργα της Γενικής Γραμματείας Εκπαίδευσης Ενηλίκων δεν επιλύουν εκκρεμότητες; Η πρόβλεψη ειδικών πτυχιακών εξετάσεων για τους μαθητές των Τ.Ε.Ε. κατά τις σχολικές περιόδους που διαπιστώθηκε πρόβλημα, δεν αποτελεί εκδήλωση ευαισθησίας και δικαίου; 
      Τέλος, θα πρέπει να επαινέσω ως ιδιαίτερα σημαντική τη ρύθμιση για την ίδρυση Κέντρου Πολιτιστικής Εκπαίδευσης στην Κέρκυρα και ιδιαίτερα την προτίμηση μιας περιφερειακής πόλης για την πιλοτική λειτουργία του νέου αυτού θεσμού. Η περιφέρεια, κύριε Υπουργέ, έχει ιδιαίτερη ανάγκη της παρουσίας και της λειτουργίας δομών, που αναδεικνύουν την πνευματική της κληρονομιά, τις πολιτιστικές της παρακαταθήκες και το γενικότερο μορφωτικό της επίπεδο.
      Το αναφέρω αυτό, κύριε Υπουργέ, έχοντας παράλληλα υπ’ όψιν μου και αισθανόμενος την ανάγκη να σας υπενθυμίσω το ζήτημα, που αφορά το Τ.Ε.Ι. της Άμφισσας, του μοναδικού τμήματος τριτοβάθμιας εκπαίδευσης που φιλοξενεί ο Νομός Φωκίδας. Όπως γνωρίζετε, το τμήμα αυτό, εξαιτίας παραλείψεων, σφαλμάτων του παρελθόντος, όπως και πολλά άλλα Τ.Ε.Ι. της ελληνικής περιφέρειας, δυστυχώς, και προς μεγάλη απογοήτευση της τοπικής κοινωνίας, υπολειτουργεί. Αυτό το οποίο επετεύχθη είναι η μετεξέλιξη, η αλλαγή του γνωστικού αντικειμένου. Ήδη έχει ξεκινήσει η διαδικασία για την έκδοση του απαραίτητου προεδρικού διατάγματος και αυτό που ζητάμε είναι η επίσπευση όλων εκείνων των διαδικασιών, ώστε να μπορέσει, αν όχι από την επόμενη, διότι αυτό δεν είναι εφικτό, από την μεθεπόμενη ακαδημαϊκή χρονιά να λειτουργήσει το νέο τμήμα, το τμήμα «εμπορίας-διαφήμισης», σύμφωνα και με τη ειλημμένη απόφαση του Συμβουλίου Ανώτατης Τεχνολογικής Εκπαίδευσης.
      Κυρίες και κύριοι συνάδελφοι, τελειώνοντας πρέπει να πω ότι το ΠΑ.ΣΟ.Κ. δεν έχει ή τουλάχιστον δεν βρήκε κανέναν πειστικό λόγο να δικαιολογήσει την άρνησή του να ψηφίσει το παρόν νομοσχέδιο. Αντίθετα, όλοι μας έχουμε πάρα πολλούς λόγους να  υπερψηφίσουμε το συζητούμενο σχέδιο νόμου. 
      Σας ευχαριστώ θερμά.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Μπούγα. 
      Ο κ. Μπόλαρης έχει το λόγο.
      ΜΑΡΚΟΣ ΜΠΟΛΑΡΗΣ: Σας ευχαριστώ πολύ, κύριε Πρόεδρε.
      Κύριοι συνάδελφοι, η επιστήμη της σημειολογίας είναι μία εξαιρετική επιστήμη από την οποία αντλούνται συμπεράσματα και μπορούμε να αντλήσουμε και σ’ αυτήν την Αίθουσα, τα εξής:
      Πριν από λίγο ο Κοινοβουλευτικός Εκπρόσωπος της Νέας Δημοκρατίας θυμήθηκε τον Κάτωνα τον Τιμητή, θυμήθηκε τις προτροπές του και τη μονομανία του για την κατάληψη και την καταστροφή της Καρχηδόνας. Δεν μπορούσε, παρά να κάνει τέτοιους συνειρμούς, αφού η Νέα Δημοκρατία ευρίσκεται προ της καταστροφής, διότι όπως καλά γνωρίζετε όλοι, η Καρχηδόνα στο τέλος κατελήφθη και κατεστράφη και ελέχθη το περίφημο Carthago deleta est.
      Κύριοι συνάδελφοι, φαίνεται ότι κάποιες φορές ομιλούμε σε ώτα μη ακουόντων. Άκουγα τον Κοινοβουλευτικό Εκπρόσωπο της Νέας Δημοκρατίας, ο οποίος απορών και μη έχων επιχειρήματα για να στηρίξει το συζητούμενο νομοσχέδιο, προέβη σε άσφαιρες επιθέσεις κατά του ΠΑ.ΣΟ.Κ. και σε συμβουλές, οι οποίες νομίζω πως είναι περιττές. 
      Θα ήταν κρισιμότερο και σημαντικότερο να στηρίξει αυτό το νομοσχέδιο. Αλλά τι να στηρίξει; Το νομοσχέδιο, κύριοι συνάδελφοι, έχει τον τίτλο: «Δημιουργία Φορέα Διαχείρισης Ολοκληρωμένου Προγράμματος στη Διά βίου Μάθησης....». Άρθρα επτά. Μέχρι να φθάσουμε στα υπόλοιπα τριάντα έξι, δηλαδή άρθρα είκοσι εννέα, οι τίτλοι είναι οι εξής: «Εκπτώσεις στην ποιότητα και στην αξιοκρατία στο χώρο της παιδείας. Ρουσφέτια υπέρ «ημετέρων» με φωτογραφικές διατάξεις ενόψει των εκλογών.»!
      Κύριε Υπουργέ, αναζήτησα τις αποφάσεις της Κομισιόν και του Ευρωπαϊκού Κοινοβουλίου, οι οποίες ρυθμίζουν το ζήτημα της διά βίου εκπαίδευσης. Σας είπε προηγουμένως και ο συνάδελφος κ. Κεγκέρογλου ότι είναι η απόφαση με αριθμό 1720/15-11-2006 του Ευρωπαϊκού Κοινοβουλίου και του συμβουλίου και η απόφαση 26-4-2007 της Κομισιόν. 
      Διαβάζοντας αυτά τα κείμενα απορούσα: «Οι συνεργάτες σας στο Υπουργείο δεν τα έχουν υπ’ όψιν; Διότι κάνοντας αντιπαραβολή όσων λένε οι αποφάσεις της Ευρωπαϊκής Ένωσης για τη διά βίου εκπαίδευση και αυτών τα οποία νομοθετείτε σήμερα, διαπιστώνουμε τεράστια απόσταση. Θα πω χαρακτηριστικά, δεκτή η  καταγραφή, γιατί είναι βέβαιο ότι όταν αυτά θα τα πάρει είδηση η Ευρωπαϊκή Ένωση, θα ξαναέρθετε εδώ για να ξανανομοθετήσετε και να μας ξαναφέρετε διατάξεις, αφού θεσπίζονται για τα κράτη-μέλη κάποιες υποχρεώσεις, οι οποίες αγνοούνται παντελώς με το νομοσχέδιο που εισηγείστε. 
      Διαβάζω την επίσημη εφημερίδα της Ευρωπαϊκής Ένωσης: «Κάθε κράτος-μέλος στο εθνικό του γραφείο πρέπει να διαθέτει κατάλληλο προσωπικό για την εκπλήρωση των καθηκόντων του με επαγγελματικές και γλωσσικές ικανότητες, κατάλληλες για εργασία σ’ ένα περιβάλλον διεθνούς συνεργασίας στον τομέα  της εκπαίδευσης και της κατάρτισης.» Εσείς εδώ δεν βάζετε καμμία προϋπόθεση στο νόμο. Λέει παρακάτω: «Πρέπει να διαθέτει το εθνικό γραφείο κατάλληλη υποδομή, ιδίως όσον αφορά την πληροφορική και τις επικοινωνίες.». Δεν λέτε τίποτα στο νομοσχέδιο.
      «Πρέπει να λειτουργήσει σε διοικητικό πλαίσιο, που θα του επιτρέπει τη δυνατότητα να λειτουργεί  οικονομικά και να αποφεύγει συγκρούσεις συμφερόντων.». Στη συνέχεια λέει ότι «Πρέπει να διαθέτει επαρκείς οικονομικές εγγυήσεις που θα εκδίδονται κατά προτίμηση από δημόσια αρχή.». Λέει ότι πρέπει να αναλαμβάνουν τα κράτη-μέλη την ευθύνη για την ορθή διαχείριση, εκ μέρους των γραφείων, των πιστώσεων που μεταβιβάζονται στα εθνικά γραφεία και ότι πρέπει να γίνεται τήρηση των αρχών της διαφάνειας, της ίσης μεταχείρισης, της αποφυγής διπλής χρηματοδότησης και άλλα. Σας έχει μια σειρά από ποιοτικά κριτήρια. Αυτά τα ποιοτικά κριτήρια έχουν εξαφανιστεί ως δια μαγείας από αυτόν το φορέα για τη διά βίου εκπαίδευση, τον οποίο μας φέρνετε για συζήτηση. 
      Καταθέτω στα Πρακτικά αυτές τις ευρωπαϊκές αποφάσεις, τις οποίες έχετε υπόψη.
      (Στο σημείο αυτό ο Βουλευτής κ. Μάρκος Μπόλαρης καταθέτει για τα Πρακτικά τις προαναφερθείσες ευρωπαϊκές αποφάσεις, οι οποίες  βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Επειδή δεν είναι δυνατόν οι συνεργάτες σας όλα αυτά να μην τα γνωρίζουν, το ερώτημα είναι το εξής: Γιατί υπάρχουν αυτές οι αόριστες διατάξεις για όλο το πλέγμα αυτού του φορέα, ενώ υπάρχουν συγκεκριμένες δεσμεύσεις απέναντι στην Ευρωπαϊκή Ένωση; 
      Δικαιούμαστε εμείς εύλογα να υποθέσουμε ότι όλα αυτά γίνονται, γιατί υπάρχει πρόθεση δημιουργίας μιας εστίας χρηματοδότησης και βολέματος των «ημετέρων»; Είναι δυνατόν να λέτε ότι θα οριστεί διοικητικό συμβούλιο από τον Υπουργός χωρίς κανένα απολύτως κριτήριο; Είναι δυνατόν να λέτε ότι θα διοριστεί διευθυντής για να διαχειριστεί όλα αυτά τα κονδύλια και όλα αυτά τα προγράμματα της Ευρωπαϊκής Ένωσης χωρίς κανένα απολύτως κριτήριο, όταν σας βάζει η Ευρωπαϊκή Ένωση συγκεκριμένα κριτήρια και μέτρα, ακόμη και για το προσωπικό το οποίο θα προσληφθεί;
      Κύριε Υπουργέ, υποτίθεται ότι είστε μια Κυβέρνηση που ψήφισε ένα νομοσχέδιο για την αξιολόγηση. Υποτίθεται ότι ο κύριος Πρωθυπουργός μιλάει σε κάθε ομιλία του για την αναβάθμιση και την ποιότητα. Από πού εξασφαλίζονται όλα αυτά; Γιατί φοβάστε να προκηρύξετε θέσεις για να αξιολογηθούν και να έρθουν οι αξιότεροι και οι καταλληλότεροι που έχουν δουλέψει και στην Ευρωπαϊκή Ένωση και έχουν γνώση αυτών των θεμάτων, ώστε να κριθούν και να πάρετε τους καλύτερους; Πώς θα πείσετε την κοινωνία ότι είστε σε πορεία βελτίωσης, αξιολόγησης και αναβάθμισης, όταν το μόνο το οποίο διαπνέει όλο το νομοσχέδιο, είναι η λογική του βολέματος των «ημετέρων»; 
      Επειδή μερικοί θα πουν ότι αοριστολογούμε, θα σας πω τηλεγραφικά μερικά πράγματα, διότι τα άλλα θα τα πούμε στη συζήτηση επί των άρθρων: 
      Διευθυντές μουσικών σχολείων: Το νομοσχέδιο καταργεί τα γενικά και ειδικά προσόντα που προβλέπει ο προηγούμενος νόμος και μας λέει ότι θα συνεκτιμώνται κάποια πράγματα από τη συνέντευξη. Πώς θα συνεκτιμώνται; Με αοριστία. Είναι γνωστό ότι «ο λύκος στην αντάρα χαίρεται».
      Αναφέρθηκε και ο κ. Παπαϊωάννου στο Ελληνικό Ανοικτό Πανεπιστήμιο. Είναι σαφές ότι οι διατάξεις οι οποίες έρχονται για να ψηφιστούν, που αλλάζουν τον κανονισμό του πανεπιστημίου, τον ιδρυτικό του νόμο, δεν υπονομεύουν απλά τη διαδικασία του διδακτορικού, αλλά υπονομεύουν το κύρος του πανεπιστημίου. Εισάγονται διατάξεις που δεν υπάρχουν για κανένα πανεπιστήμιο στη χώρα. Η λογική είναι η εξής: Εκπτώσεις για να πάρουμε διδακτικό προσωπικό, συνεργαζόμενο διδακτικό προσωπικό, επιστημονικό προσωπικό, κάποιους από τους «ημετέρους» που δεν έχουν τα προσόντα και τα κριτήρια που λέει ο νόμος, όχι ο νόμος του πανεπιστημίου, όλων των πανεπιστημίων. Είναι βέβαιο ότι αυτές οι διατάξεις, όταν θα ελεγχθούν από το Συμβούλιο της Επικρατείας, θα καταπέσουν και απορώ, κύριε Υπουργέ, πώς εκτίθεστε, όχι εσείς προσωπικά, αλλά το Υπουργείο. 
      Το ίδιο ακριβώς σκηνικό και για το Διεθνές Πανεπιστήμιο, το οποίο θα έχει έδρα τη Θεσσαλονίκη. Εισάγεται με άρθρο εξαίρεση από τον ιδρυτικό νόμο του Διεθνούς Πανεπιστημίου, πριν καν εφαρμοστεί αυτός ο νόμος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Κύριε Πρόεδρε, δεν θα χρειαστώ περισσότερο από ένα λεπτό.
      Πριν καν, λοιπόν, εφαρμοστεί ο νόμος για το Διεθνές Πανεπιστήμιο, εισάγουμε εξαιρέσεις φωτογραφικές, διότι κάποιοι που διάβασαν το νόμο, διαπίστωσαν ότι δεν μπορούν να περάσουν μ’ αυτές τις διατάξεις και πρέπει να τις αλλάξουμε. Είναι σαφές -κατατέθηκε και στην επιτροπή- το έχει υπόψη του το Υπουργείο, το έχει υπόψη της η πολιτική ηγεσία, δηλαδή ότι υπάρχει αντισυνταγματικότητα στο άρθρο 32.
      Είναι φανερό ότι η Kυβέρνηση εξήγγειλε και θεσμοθέτησε την υποχρεωτικότητα για την προσχολική εκπαίδευση και αντί να στηρίξει με παρεμβάσεις, με χρηματοδότηση την ίδρυση νηπιαγωγείων για να καλυφθεί όλη η χώρα, μ’ αυτές τις διατάξεις, που είναι σαφέστατα αντισυνταγματικές και ολοφάνερα δείχνουν την πρόθεση για τη στήριξη συμφερόντων, έρχεται να  νομοθετήσει. Εκτίθεται και σ’ αυτήν την περίπτωση. 
      Κλείνω, καθαρίστριες των σχολείων: Είναι ένα ζήτημα που εκθέτει τη χώρα. Επανειλημμένα νομοθετήματα, σύγχυση στις αρμοδιότητες ανάμεσα στο Υπουργείο Εσωτερικών, στο Υπουργείο Παιδείας και στην Τοπική Αυτοδιοίκηση, με θύματα τους ανθρώπους που είναι υπεύθυνοι για την υγεία των παιδιών και την υγιεινή των σχολείων. Αν νομίζετε ότι αυτό μας τιμά, συνεχίστε. Το βέβαιο είναι ότι οι καθαρίστριες των σχολείων από το Δεκέμβριο μέχρι σήμερα δεν έχουν πάρει χρήματα. 
      Δεν είναι δυνατόν αυτό το νομοσχέδιο να ψηφιστεί από την Αντιπολίτευση. 
      Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπόλαρη. 
      Το λόγο έχει ο κ. Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Πριν περάσω στο νομοσχέδιο, κυρίες και κύριοι συνάδελφοι, θέλω να επισημάνω δύο πράγματα. 
      Αισθάνομαι ως Βουλευτής αγανακτισμένος για την άρνηση του κ. Παπαμαρκάκη και των στελεχών της «J.P. MORGAN» να έρθουν στη Διαρκή Επιτροπή Οικονομικών Υποθέσεων για να καταθέσουν. Αυτή η υποβάθμιση του Κοινοβουλίου θα πρέπει με κάθε τρόπο από την Κυβέρνηση και από το Προεδρείο της Βουλής, από την κυρία Πρόεδρο της Βουλής, να μην περάσει. Δεν πρέπει να περάσει. Απλώς υπενθυμίζω ότι η «J.P. MORGAN» έχει σχέση με το ελληνικό δημόσιο, γιατί σύναψε τη σύμβαση για το swap με το δομημένο ομόλογο το οποίο εξέδωσε. 
      Η δεύτερη παρατήρηση που έχω να κάνω, αφορά το συνάδελφο και Βουλευτή από τη Νέα Δημοκρατία  που είπε ότι εμείς θα υποχρεωθούμε από τη Μπολόνια και από την Ευρωπαϊκή Ένωση για τα περί των ιδιωτικών πανεπιστημίων και ότι το ΠΑ.ΣΟ.Κ. έφυγε λόγω της αλλαγής του άρθρου 16. Υπενθυμίζω στην Αίθουσα αυτή ότι εμείς στην επιτροπή ψηφίσαμε το άρθρο 16, αλλά αποχωρήσαμε εξαιτίας της παρωδίας που επηκολούθησε για τη συγκέντρωση ψήφων για το άρθρο 24. Είναι δυνατόν να συμμετέχουμε σε μία παρωδία Αναθεώρησης του Συντάγματος που δεν έχει συναινετικές διαδικασίες; 
      Έρχομαι στο νομοσχέδιο. Παιδεία και πολιτισμός ήταν μία βασική συνισταμένη των προεκλογικών σας δεσμεύσεων. Τριάντα οκτώ μήνες διακυβέρνησης της χώρας από τη Νέα Δημοκρατία  και τίποτε αξιομνημόνευτο δεν έχει γίνει στους τομείς αυτούς και κυρίως στην παιδεία. 
      Ιδίως στον τομέα της παιδείας ακολουθήσατε μία πολιτική διάττοντος αστέρος, με έντονη λάμψη και μικρής διάρκειας ζωή. Ανοίξατε το θέμα της παιδείας, το αφήσατε να κορυφωθεί, το αφήσατε να δημιουργήσει αντιθέσεις και αντιδράσεις –πρόσφατες είναι οι μεγάλες διαδηλώσεις φοιτητών, δασκάλων και μαθητών- και μετά λήθη. Φορέσατε δε σ’ αυτό το ζήτημα την ταμπέλα της μεταρρύθμισης και είπατε ότι προχωράτε σε μεταρρύθμιση. Δυστυχώς, όμως, για σας, μεταρρύθμιση χωρίς σχέδιο δεν είναι δυνατόν να γίνει. Απόδειξη είναι το σημερινό νομοσχέδιο, που κατά βάση προσθέτει και τροποποιεί άρθρα νόμων που μόλις είχατε ψηφίσει. 
      Για του λόγου το αληθές: άρθρο 10, Τοπικά Συμβούλια Νέων. Αναφέρεται: «Στο ν. 3443/2006 προστίθεται νέο άρθρο 5α΄ που έχει ως εξής».
      Άρθρο 12, θέμα Ιδρυμάτων Ανώτατης Εκπαίδευσης: «Στο τέλος της παραγράφου 1 του άρθρου 1 του ν. 3282/2004 (ΦΕΚ 208Α΄) προστίθεται εδάφιο ως εξής»: Άρθρο 13, θέματα Αρχής Διασφάλισης Ποιότητας: «Το δεύτερο εδάφιο της παραγράφου 4 του άρθρου 11 του ν. 3374/2005 (ΦΕΚ 189Α΄) αντικαθίσταται ως εξής:». «Η παράγραφος 3 του άρθρου 12 του ν. 3374/2005 αντικαθίσταται ως εξής:». «Στο άρθρο 13 του ν. 3374/2005 προστίθεται τρίτη παράγραφος ως εξής:». Και εδώ είναι ένα μεγάλο ρουσφέτι. Άρθρο 15, θέματα Σχολείου Ευρωπαϊκής Παιδείας: «Η παράγραφος 3 του άρθρου 5 του ν. 3376/2005 (ΦΕΚ 191Α΄)αντικαθίσταται ως ακολούθως:».  «Η παράγραφος 5 του άρθρου 7 του ν. 3376/2005  αντικαθίσταται με τη φράση..» κ.λπ.. Άρθρο 18, θέματα Διεθνούς Πανεπιστημίου: «Στο άρθρο 2 του ν. 3391/2005 (ΦΕΚ 240Α΄)προστίθεται παράγραφος 3 ως εξής:». «Στην παράγραφο 5 του άρθρου 7 του ν. 3391/2005 προστίθεται τελευταίο εδάφιο ως εξής:» κ.ο.κ.. Άρθρο 22, προϋπηρεσία ιδιωτικών εκπαιδευτικών: «Στο άρθρο 27 του ν. 3475/2006 (ΦΕΚ 146Α΄)προστίθενται παράγραφος 2 και 3 ως εξής:». Άρθρο 27, θέματα διοίκησης εκπαίδευσης. Να μην τα διαβάζω όλα αυτά. Άρθρο 29. «Στο σημείο εε΄ του εδαφίου α΄ παράγραφος 3 του άρθρου 5 του ν. 3178/2003 (ΦΕΚ 233Α΄), όπως αντικαταστάθηκε με το άρθρο 4 του ν. 3413/2005 αντικαθίσταται ως ακολούθως:». «Η διάταξη του άρθρου 17 του ν. 3366/2005 (ΦΕΚ 167Α΄) τροποποιείται ως ακολούθως:». 
      Αναρωτιέμαι: Ο 3443/2006 είναι νόμος του ΠΑ.ΣΟ.Κ.; Πρόσφατα δεν ψηφίστηκε; Ο 3413/2005 δικός σας νόμος δεν είναι; Ο 3374/2005 νόμος δικός σας δεν είναι; Ο 3376/2005 νόμος δικός σας δεν είναι; Ο 3366/2005 νόμος δικός σας δεν είναι; Ο 3391/2005 νόμος δικός σας δεν είναι; Ο 3475/2006 νόμος δικός σας δεν είναι; Ο 3476/2006 νόμος δικός σας δεν είναι; Αυτό τι σημαίνει; Προχειρότητα δεν σημαίνει; Δεν είναι κακό κατ’ ανάγκη να τροποποιείται η νομοθεσία. Με τη νομοθεσία, εν τη πράξει, πολλές φορές φαίνονται ορισμένα πράγματα και εκεί αυτή δοκιμάζεται και επιδέχεται διορθώσεις και τροποποιήσεις, αλλά όχι σ’ αυτόν το βαθμό, όχι σε πρόσφατους νόμους. Αυτό είναι μία προχειρότητα. 
      Θα έλεγα ότι πίσω από δύο κεντρικά ζητήματα, όπως είναι η δια βίου μάθηση και η νεανική επιχειρηματικότητα, κρύβεται μία γενιά νέων συμβασιούχων. Άμα ψάξετε, τα ρουσφετάκια είναι το ένα πίσω από το άλλο με συμβάσεις έργου κ.ο.κ.. Το Α.Σ.Ε.Π. είναι σε μία-δύο περιπτώσεις και αθετούνται δεσμεύσεις του Πρωθυπουργού για την υποχρεωτική προσχολική  ετήσια αγωγή και δημιουργούνται και στρεβλώσεις σ’ ένα τόσο ευαίσθητο ζήτημα. Θεωρώ, λοιπόν, ότι αυτό το νομοσχέδιο, που θα μπορούσε να ήταν ένα νομοσχέδιο εποικοδομητικό, είναι ένα νομοσχέδιο-σκούπα, που μάλλον δημιουργεί προβλήματα παρά λύνει. 
      Έρχομαι τώρα στο θέμα της διά βίου μάθησης στα λίγα λεπτά τα οποία έχω. Η δια βίου μάθηση είναι μία κατάκτηση –αν θέλετε- στις σύγχρονες κοινωνίες. Εσείς με το νόμο που ψηφίσατε, την καταστήσατε και τη μετατρέψατε, ώστε να γίνεται μέσα από τα πανεπιστήμια, τα οποία γίνονται κατά βάση ινστιτούτα κατάρτισης και αυτά δεν το δέχτηκαν. Δεν δέχτηκαν τα πανεπιστήμια να γίνουν ινστιτούτα κατάρτισης, γι’ αυτό εφαρμόστηκε ο νόμος σας μόνο σε δύο μικρά περιφερειακά πανεπιστήμια και έρχεστε σ’ ένα νόμο, που εν τη πράξει δεν εφαρμόστηκε και προχωράτε στην Εθνική Μονάδα Συντονισμού. Τι να συντονίσει σε ένα νόμο που δεν εφαρμόστηκε; Αλλά, άσχετα μ’ αυτό, όπως το έχετε το δημιούργημα αυτό, «Φορείς Διαχείρισης Ολοκληρωμένου Προγράμματος Διά βίου Μάθησης», δεν είναι βέβαιο ότι εξασφαλίζει την ανεξαρτησία του φορέα αυτού. Και όταν δεν εξασφαλίζεται η ανεξαρτησία του φορέα, υπάρχει θέμα στην Ευρωπαϊκή Ένωση. 
      Όσο δε για το Παρατηρητήριο Νεανικής Επιχειρηματικότητας, θα σας έλεγα, κύριε Υπουργέ, ότι σ’ αυτόν τον τομέα δημιουργείτε μία υπηρεσία για να διορίσετε ανθρώπους, ενώ κάλλιστα θα μπορούσατε να το κάνετε με τους ήδη υπάρχοντες που εργάζονται στις υπηρεσίες της Γενικής Γραμματείας Νέας Γενιάς. Από εκεί θα μπορούσατε να το κάνετε. Άρα, λοιπόν, με τέτοιες διατάξεις εμείς δεν μπορούμε να ψηφίσουμε το νομοσχέδιο αυτό επί της αρχής. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Η κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Κυρίες και κύριοι συνάδελφοι, συζητάμε σήμερα ένα νομοσχέδιο που είναι δαιδαλώδες, πολυσύνθετο. Έχει μια σειρά διατάξεων άσχετων μεταξύ τους, που δεν έχουν ένα συγκεκριμένο σκοπό, μια αρχή που να συμφωνήσουμε εδώ αν θα την ψηφίσουμε ή όχι. Η μόνη αρχή που μπορούμε να διακρίνουμε -και τη διακρίνουμε- είναι η πριμοδότηση της ιδιωτικής εκπαίδευσης μέσα από τη δήθεν μεταρρύθμιση της δημόσιας εκπαίδευσης και ο κομματικός έλεγχος της διοίκησης της εκπαίδευσης.
      Χαρακτηριστικό, κύριε Υπουργέ ή θα έλεγα αχαρακτήριστο, είναι το γεγονός ότι το 1/3 των διατάξεων του συζητούμενου νομοσχεδίου τροποποιεί πολύ πρόσφατους νόμους, που εσείς οι ίδιοι έχετε ψηφίσει. Αυτή δεν είναι εικόνα σοβαρής Κυβέρνησης. Νομοθετείτε στο «πόδι», πρόχειρα και έρχεστε μετά από έξι μήνες να ξανανομοθετήσετε για τα ίδια με την προσχηματική δικαιολογία ότι η πρακτική εφαρμογή αυτών των νομοθετημάτων κατέδειξε την ανάγκη αναθεώρησής τους. Σας άκουσα να το λέτε στην τοποθέτησή σας. Για ποια πρακτική εφαρμογή μιλάτε, όταν τα περισσότερα από αυτά δεν έχουν προλάβει καν να εφαρμοστούν; 
      Επειδή, λοιπόν, το νομοσχέδιό σας αναφέρεται σε όλες σχεδόν τις αρμοδιότητες του Υπουργείου σας, επιλέγω να αναφερθώ σε δύο-τρία συγκεκριμένα άρθρα.
      Με τα πρώτα επτά άρθρα του νομοσχεδίου συστήνετε έναν ακόμη ανεξάρτητο οργανισμό. Δεν θα σχολιάσω ότι θα έπρεπε αυτός ο οργανισμός να ιδρυθεί, να προβλεφθεί για τη διά βίου μάθηση που ψηφίστηκε τον Ιούλιο του 2005. Αναρωτιέμαι, όμως, γιατί αυτός ο φορέας πρέπει να είναι νομικό πρόσωπο ιδιωτικού δικαίου. Προφανώς για ένα και μόνο λόγο, για να μπορέσετε να προσλάβετε ρουσφετολογικά χωρίς κανένα αξιοκρατικό κριτήριο. Οι «γαλάζιες προσλήψεις» που πάντα καταφέρνετε σε κάθε νομοσχέδιο να υπάρχουν, δεν λείπουν ούτε από αυτό.
      Αναρωτιέμαι επίσης πόσο ανεξάρτητος μπορεί να είναι ένας οργανισμός, που: α) για τη στελέχωσή του ισχύει το «αποφασίζουμε και διατάσσουμε», χωρίς κανένα κριτήριο, χωρίς καμία αντικειμενική διαδικασία αξιολόγησης. «Επιστήμονες» και «προσωπικότητες» έτσι αόριστα θα διορίζονται στο διοικητικό συμβούλιο από τον Υπουργό και β) χρηματοδοτείται από τον ΥΠ.Ε.Π.Θ.. Όταν υπάρχουν όλα αυτά δεν μπορεί να υπάρχει καμμία ανεξαρτησία. Υπάρχει ασφυκτικός και απόλυτος έλεγχος από το Υπουργείο. 
      Με το άρθρο 22 εξομοιώνετε την προϋπηρεσία των εκπαιδευτικών που εργάζονται σε ιδιωτικά σχολεία μ’ αυτήν των αναπληρωτών εκπαιδευτικών του δημοσίου. Και χαίρομαι που ήρθε ο κ. Ιωαννίδης, γιατί σύμφωνα μ’ αυτόν, είναι «κοινωνικά δίκαιο μέτρο προς την κατεύθυνση της στήριξης των εκπαιδευτικών και του εκπαιδευτικού συστήματος».
      Επιτρέψτε μου, κύριε συνάδελφε, να σας πω μια παροιμία. «Να σε κάψω Γιάννη, να σε αλείψω λάδι». Εσείς, η Κυβέρνησή σας εψήφισε στο νομοσχέδιο για την τεχνολογική εκπαίδευση, πριν από λίγους μήνες, απαράδεκτη και πρωτοφανή και -τολμώ να πω- αντισυνταγματική τροπολογία, που εσείς την καταθέσατε, κύριε συνάδελφε. Μ’ αυτήν την τροπολογία εκπαιδευτικοί που έχουν προσληφθεί σε ιδιωτικό σχολείο, δεν μπορούν να προσληφθούν ως αναπληρωτές ή ως ωρομίσθιοι κατά τη διάρκεια του διδακτικού έτους στη δημόσια εκπαίδευση. 
      Είναι πρωτάκουστο μια δημοκρατικά εκλεγμένη Κυβέρνηση να απαγορεύει με νόμο σ’ έναν εργαζόμενο να επιλέξει τον εργοδότη του. Μ’ αυτήν την τροπολογία τι προστατεύατε; Τον Έλληνα εκπαιδευτικό ή τη δημόσια εκπαίδευση; Για μια ακόμη φορά υπερασπιστήκατε τα συμφέροντα της ιδιωτικής εκπαίδευσης και των σχολαρχών. Και τώρα έρχεστε να χρυσώσετε το χάπι σ’ αυτούς τους εκπαιδευτικούς.
      Ένα από τα πιο κρίσιμα σημεία του νομοσχεδίου είναι το άρθρο 32, το οποίο ακυρώνει το ν. 3518 και ανοίγει την πόρτα για την ιδιωτικοποίηση της προσχολικής εκπαίδευσης.
      Κάτω από την πίεση της μεγάλης απεργιακής κινητοποίησης των εκπαιδευτικών, κύριε Υπουργέ, το περασμένο φθινόπωρο, η Κυβέρνησή σας και ο Πρωθυπουργός σας, προσωπικά, δεσμεύθηκαν ότι θα νομοθετήσουν τον ένα χρόνο υποχρεωτικής προσχολικής αγωγής. Περάσατε έτσι τον περασμένο Δεκέμβριο το ν. 3518.
      Σας έχω καταθέσει και σχετική ερώτηση -και την καταθέτω και εδώ στα Πρακτικά, κύριε Υπουργέ- όπου σας ρωτούσα τότε πώς θα το εφαρμόσετε, αφού δεν υπήρχαν οι προϋποθέσεις. 
      (Στο σημείο αυτό η Βουλευτής κ. Αθανασία Μερεντίτη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Δεν πήρα απάντηση. Την πήρα με το νομοσχέδιό σας και θα το αναλύσω. 
      Το Υπουργείο δεν έκανε τίποτα για να προγραμματίσει την υποχρεωτική φοίτηση των νηπίων στα δημόσια νηπιαγωγεία ούτε προχώρησε στην αυτονόητη καταγραφή των νηπίων, την οποία αφορά αυτός ο νόμος, ούτε με τις υποδομές που απαιτούνται ασχολήθηκε ούτε με τους επιπλέον νηπιαγωγούς που θα χρειαστούν, όπως επίσης δεν ασχολήθηκε και με την επιπλέον χρηματοδότηση. Αντίθετα τώρα, με το πρόσχημα της αντιμετώπισης των δυσκολιών του πρώτου έτους εφαρμογής του νόμου, δίνετε τη δυνατότητα σε ιδιωτικούς  και δημοτικούς σταθμούς να λειτουργήσουν τμήματα νηπιαγωγείων. 
      Η ρύθμιση αυτή σημαίνει το εξής: Πρώτον, ακυρώνει την προσωπική δέσμευση του Πρωθυπουργού για τη θεσμοθέτηση δημόσιας υποχρεωτικής προσχολικής εκπαίδευσης. Δεύτερον, αλλάζει το εργασιακό καθεστώς των νηπιαγωγών, τους οποίους πλέον χωρίζει σε δύο κατηγορίες, αυτούς που διορίζονται από το Υπουργείο Παιδείας και αυτούς που θα προσλαμβάνονται από τους ιδιώτες και τους δήμους και θα ανήκουν σ’ αυτό το προσωπικό.
      Τρίτον, δημιουργεί προσχολική εκπαίδευση δύο ταχυτήτων.
      Τέταρτον -και σπουδαιότερο- χαρίζει ένα μεγάλο κομμάτι της προσχολικής αγωγής στην ιδιωτική εκπαίδευση αφού υποχρεώνει τους γονείς, ελλείψει δημοσίων νηπιαγωγείων, να στραφούν στα ιδιωτικά. 
      Μ’ αυτόν τον τρόπο, κύριε Υπουργέ –και αυτό πρέπει να το πούμε με σαφήνεια- οδηγείτε εντέχνως τους μικρούς μαθητές στην αγκαλιά της ιδιωτικής εκπαίδευσης και για τα επόμενα μαθητικά τους χρόνια, γιατί όταν ένα παιδί πρόκειται να αλλάξει σχολικό περιβάλλον, να αποχωριστεί τους συμμαθητές του, αντιμετωπίζει συναισθηματικές δυσκολίες. Το πιθανότερο, λοιπόν, είναι ο μαθητής που θα εγγραφεί στο ιδιωτικό νηπιαγωγείο, να επεκτείνει τη φοίτησή του στο ίδιο ιδιωτικό δημοτικό. Η Κυβέρνησή σας, λοιπόν, προσφέρει μία γερή προίκα στους σχολάρχες και απομυζά ακόμα μια φορά, μ’ έναν ακόμη τρόπο, το πορτοφόλι της ελληνικής οικογένειας. 
      Ο «μεταρρυθμιστής» Πρωθυπουργός με τυμπανοκρουσίες εξήγγειλε άλλη μία εκπαιδευτική μεταρρύθμιση, την υποχρεωτική φοίτηση στο νηπιαγωγείο. Σήμερα, πέντε μόλις μήνες μετά, το Υπουργείο απορυθμίζει τη μεταρρύθμιση αυτή, διαψεύδει και ακυρώνει τον ίδιο τον Πρωθυπουργό, «ρυθμίζει» και διευκολύνει την όσο το δυνατό μεγαλύτερη μεταφορά μαθητών από τη δημόσια στην ιδιωτική εκπαίδευση. Δηλαδή, «ο μεταρρυθμιστικός ζήλος» της Κυβέρνησης και του Πρωθυπουργού σας έπεσε στο κενό για ακόμη μια φορά και παρέσυρε μαζί του τη δημόσια δωρεάν προσχολική εκπαίδευση.
      Κυρίες και κύριοι συνάδελφοι, η Κυβέρνηση της Νέας Δημοκρατίας με πλάγιο τρόπο και χωρίς ποτέ να ομολογεί την αλήθεια, επιδιώκει την ιδιωτικοποίηση της εκπαίδευσης και το γενικότερο περιορισμό της έννοιας του δημόσιου συμφέροντος. 
      Ο κεντρικός στόχος της είναι η μεταφορά εξουσίας στην ιδιωτική οικονομία και στα επιχειρηματικά κεφάλαια. Θέλει να συρρικνώσει την έννοια του δημόσιου συμφέροντος σε όλους τους τομείς και να αυξήσει την επικράτεια και την επιρροή της αγοράς. Πρόκειται για μία Κυβέρνηση, που προωθεί το νεοφιλελευθερισμό και ταυτόχρονα επιβάλλει την αυτοακύρωσή της. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Σε δευτερόλεπτα τελειώνω, κύριε Πρόεδρε.
      Γι’ αυτό η Κυβέρνηση της Νέας Δημοκρατίας με κάθε νομοσχέδιο ακυρώνει με ενθουσιασμό τον εαυτό της και καμαρώνει ευχαριστημένη. Αυτό θα συνεχιστεί μέχρι –εκτιμάμε όλοι πλέον πολύ σύντομα- στις επερχόμενες εκλογές να σας ακυρώσουν ξανά οι πολίτες με την ψήφο τους.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μερεντίτη.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εθνικής Παιδείας και Θρησκευμάτων: «Δημιουργία Φορέα Διαχείρισης Ολοκληρωμένου Προγράμματος Διά βίου Μάθησης, ρύθμιση θεμάτων ιδιωτικής εκπαίδευσης και φορέων εποπτείας Υπουργείου Εθνικής Παιδείας και Θρησκευμάτων και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το σχέδιο νόμου του Υπουργείου Εθνικής Παιδείας και Θρησκευμάτων: «Δημιουργία Φορέα Διαχείρισης Ολοκληρωμένου Προγράμματος Δια βίου Μάθησης, ρύθμιση θεμάτων ιδιωτικής εκπαίδευσης και φορέων εποπτείας Υπουργείου Εθνικής Παιδείας και Θρησκευμάτων και άλλες διατάξεις» έγινε δεκτό επί της αρχής κατά πλειοψηφία.
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Πέμπτης 10 Μαΐου 2007 και της Παρασκευής 11 Μαΐου 2007 και ερωτάται το Σώμα αν τα επικυρώνει. 
      ΟΛΟΙ ΟΙ  ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Πέμπτης 10 Μαΐου 2007 και της Παρασκευής 11 Μαΐου 2007 επικυρώθηκαν. 
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 22.42΄, λύεται η συνεδρίαση για αύριο ημέρα Τετάρτη 23 Μαΐου 2007 και ώρα 10.30΄, με αντικείμενο εργασιών του Σώματος, νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Δημιουργία Φορέα Διαχείρισης Ολοκληρωμένου Προγράμματος Διά βίου Μάθησης, ρύθμιση θεμάτων ιδιωτικής εκπαίδευσης και φορέων εποπτείας Υπουργείου Εθνικής Παιδείας και Θρησκευμάτων και άλλες διατάξεις», σύμφωνα με την ημερήσια διάταξη που έχει διανεμηθεί. 
      
      Η  ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ
Τελευταία Αποθήκευση:	25/5/2007 3:23:00 μμ	Από:	L.venetikidou
Εκτυπώθηκε:	25/5/2007 12:19:00 μμ
