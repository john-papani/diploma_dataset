ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΞΓ΄

Δευτέρα 16 Ιανουαρίου 2006
ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 17 Ιανουαρίου 2006, σελ.
4. Συζήτηση αναφορών και ερωτήσεων:
α) Προς τον Υπουργό Οικονομίας και Οικονομικών σχετικά με τη διαγραφή των πανωτοκίων για τους αγρότες, σελ.
β) Προς τον Υπουργό Αγροτικής Ανάπτυξης και Τροφίμων σχετικά με τις επικείμενες διαπραγματεύσεις στον Παγκόσμιο Οργανισμό Εμπορίου και τις εξελίξεις στο βαμβάκι, σελ.
γ) Προς τον Υπουργό Εθνικής Παιδείας και Θρησκευμάτων σχετικά με την καταβολή των δεδουλευμένων αποδοχών και των υπερωριών στους εκπαιδευτικούς της Δωδεκανήσου, σελ.
δ) Προς τον Υπουργό Απασχόλησης και Κοινωνικής Προστασίας σχετικά με την επαναπρόσληψη των απολυθέντων στον όμιλο (ΑΣΩ κ.λπ.), σελ.
ε) Προς τον Υπουργό Μεταφορών και Επικοινωνιών σχετικά με την υλοποίηση του Επιχειρησιακού Προγράμματος Σιδηροδρόμων κ.λπ., σελ.
5. Συζήτηση Επερώτησης Βουλευτών του ΠΑΣΟΚ αρμοδιότητας του Υπουργείου Αγροτικής Ανάπτυξης σχετικά με το πρόγραμμα υλοποίησης των αρδευτικών φραγμάτων και έργων του Νομού Ηρακλείου, σελ.

ΟΜΙΛΗΤΕΣ
Α. Επί των αναφορών και ερωτήσεων:
ΑΡΓΥΡΗΣ Ε., σελ.
ΓΙΑΚΟΥΜΑΤΟΣ Γ., σελ.
ΔΟΥΚΑΣ Π., σελ.
ΚΑΛΟΣ Γ., σελ.
ΚΟΝΤΟΣ Α., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΝΕΡΑΝΤΖΗΣ Α., σελ.
ΝΙΚΟΛΑΪΔΟΥ Β., σελ.
ΣΚΥΛΛΑΚΟΣ Α., σελ.

Β. Επί της Επερώτησης:
ΑΡΓΥΡΗΣ Ε., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΣ Α., σελ.
ΝΙΚΟΛΑΙΔΟΥ Β., σελ.
ΠΑΠΑΓΕΩΡΓΙΟΥ Α., σελ.
ΣΤΡΑΤΑΚΗΣ Ε., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.
 
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΞΓ΄
      Δευτέρα 16 Ιανουαρίου 2006
      Αθήνα, σήμερα στις 16 Ιανουαρίου 2006, ημέρα Δευτέρα και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ευάγγελο Αργύρη, Βουλευτή Ιωαννίνων, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Δήμαρχος Μηχανιώνας Θεσσαλονίκης ζητεί την πλήρη στελέχωση του Κέντρου Υγείας Μηχανιώνας.
      2) Ο Βουλευτής Ηρακλείου κ. ΜΑΝΟΣ ΦΡΑΓΚΙΑΔΟΥΛΑΚΗΣ κατέθεσε δημοσίευμα  το οποίο αναφέρεται στην επικινδυνότητα του κτηρίου του Ευαγγελισμού στο Ηράκλειο της Κρήτης.
      3) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία η Ένωση Αγροτικών Συνεταιρισμών Αγρινίου ζητεί να επιστραφεί Φ.Π.Α., από τη Δ.Ο.Υ. Αγρινίου στους δικαιούχους καπνοπαραγωγούς.
      4) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο κ. Δημήτριος Χατζόπουλος ζητεί να ακυρωθεί η απόφαση πρόσληψης ωρομισθίων στο Τ.Δ.Π.Ε.Α.Ε. της Επιτροπής Μυκηνών.
      5) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Ομοσπονδία Μηχανοδηγών και Γεωτρυπανιστών Ελλάδος ζητεί να παραμείνει ο κλάδος τους στα βαρέα και ανθυγιεινά επαγγέλματα με επέκταση και σε άλλες ειδικότητες και να κατοχυρωθούν τα ασφαλιστικά και συνταξιοδοτικά δικαιώματά τους.
      6) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Νομάρχης Χανίων ζητεί την παραχώρηση χώρου για τη στέγαση του Κέντρου Ημερήσιας Φροντίδας Αυτιστικών Παιδιών «Η Μεγαλόχαρη».
      7) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Νομαρχιακό Συμβούλιο της Νομαρχιακής Αυτοδιοίκησης Καρδίτσας ζητεί να σταματήσουν οι ποινικές διώξεις αγροτών που συμμετείχαν σε κινητοποιήσεις διεκδικητικού χαρακτήρα.
      8) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Εργατοϋπαλληλικό Κέντρο Πειραιά ζητεί να καταβληθεί το ειδικό εποχικό βοήθημα των εργαζομένων στη Ναυπηγοεπισκευαστική Ζώνη σε όλους ανεξαιρέτως τους εργαζομένους του κλάδου.
      9) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Πρόεδρος της Ένωσης Μονίμων Δασοφυλάκων Β΄ Ελλάδος ζητεί την επίλυση προβλήματος μετακίνησης δασοφυλάκων.
      10) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Δήμος Αυλώνος ζητεί χρηματοδότηση για την αποκατάσταση ζημιών στο οδικό δίκτυο και την αγροτική οδοποιία του Νομού Εύβοιας.
      11) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Πανελλήνια Ένωση Υπαλλήλων Φυλάξεως Αρχαιοτήτων ζητεί την πρόσληψη αρχαιοφυλάκων και τη θέσπιση ειδικού μισθολογίου για τον κλάδο αυτό.
      12) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Αστυνομικών Υπαλλήλων Νομού Ηρακλείου ζητεί να διατηρήσουν το δικαίωμα συμμετοχής ως υποψήφιοι, κατά τις δημοτικές – νομαρχιακές εκλογές, οι υπαξιωματικοί της ΕΛ.ΑΣ.
      13) Ο Βουλευτής Νομού Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμαρχος Παλλήνης ζητεί να παραχωρηθεί στο δήμο του ο χώρος του Αθλητικού Κέντρου Παλλήνης.
      14) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Σύλλογος Προσωπικού Εθνικού Κέντρου Κοινωνικών Ερευνών διατυπώνει παρατηρήσεις και προτάσεις για την αξιολόγηση του Ε.Κ.Κ.Ε. – 2005.
      15) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Αυλώνος ζητεί χρηματοδότηση για την αποκατάσταση ζημιών στο οδικό δίκτυο και την αγροτική οδοποιία του Νομού Εύβοιας.
      16) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία κάτοικοι του Δ.Δ. Χιλιομοδίου και των περιχώρων του Δήμου Τενέας Νομού Κορινθίας ζητούν να αποκατασταθεί η διέλευση των λεωφορείων του Ο.Σ.Ε. από το Χιλιομόδι και τον Άγιο Βασίλειο.
      17) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορές με τις οποίες ο Εξωραϊστικός Εκπολιτιστικός Σύλλογος Νέου και Παλαιού Σιδηροδρομικού Σταθμού «Η ΑΝΑΓΕΝΝΗΣΗ» διαμαρτύρεται για την ανεξέλεγκτη αύξηση των οίκων ανοχής στην περιοχή.
      18) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Πρόεδρος του Οργανισμού Νεολαίας και Άθλησης Δήμου Ιωαννιτών ζητεί την κατασκευή αθλητικών εγκαταστάσεων στα Γιάννενα.
      19) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμος Καστανοχωρίων Ιωαννίνων ζητεί την επανεξέταση του ζητήματος της χωροθέτησης του Χ.Υ.Τ.Α. Νομού Ιωαννίνων.
      20) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία οι ΑΔΣΟ Διστράτου και ΑΔΣ Διστράτου «Ο ΣΜΟΛΙΚΑΣ»  διαμαρτύρονται για την κατανομή των δημοσίων δασών του Νομού Ιωαννίνων.
      B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6067/22-12-05 ερώτηση του Βουλευτή  κ. Βασιλείου Κεγκέρογλου δόθηκε με το υπ’ αριθμ. 848/13-1-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Τα νωπά οπωροκηπευτικά τα οποία εισάγονται από τρίτες χώρες και διακινούνται τόσο στην εγχώρια αγορά όσο και στην ενιαία ευρωπαϊκή αγορά, υποχρεωτικά διακινούνται τυποποιημένα και με την απαραίτητη σήμανση, όπως αυτή προβλέπεται από τις κοινοτικές και εθνικές διατάξεις. Ειδικότερα για τις εισαγωγές τομάτας διενεργείται ποιοτικός έλεγχος όλων των εισαγομένων φορτίων από τρίτες χώρες, έτσι ώστε να πληρούνται οι προδιαγραφές ποιότητας και σήμανσης που απαιτεί ο Καν. (ΕΚ) 790/2000, όπως τροποποιήθηκε και ισχύει.
      Στην περίπτωση που δεν τηρούνται οι κοινοτικές και εθνικές διατάξεις, επιβάλλονται οι απαιτούμενες κυρώσεις.
      Όσον αφορά τις τιμές διάθεσης της τομάτας, αυτές διαμορφώνονται ελεύθερα στο πλαίσιο της προσφοράς και ζήτησης, με αποτέλεσμα κάθε παρέμβαση στη διαμόρφωση των τιμών να είναι ασυμβίβαστη με το Κοινοτικό Καθεστώς.
      Επισημαίνεται ότι, σύμφωνα με τους Κοινοτικούς Κανονισμούς, οι εισαγωγές ορισμένων βασικών ειδών οπωροκηπευτικών από Τρίτες Χώρες, μεταξύ των οποίων και η επιτραπέζια τομάτα, υπόκεινται κατά την εισαγωγή τους στο σύστημα εισόδου, βάσει του οποίου όταν η τιμή εισαγωγής είναι χαμηλότερη της τιμής εισόδου επιβάλλεται πρόσθετος δασμός.
      Ο Υφυπουργός
      Α. ΚΟΝΤΟΣ»
      2. Στις με αριθμό 5022/28-11-2005 και 5095/30-11-05 ερωτήσεις των Βουλευτών κυρίων Γεωργίου Παπαγεωργίου και Δημητρίου Πιπεργιά δόθηκε με το υπ’ αριθμ. 3653/17-1-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των ανωτέρω ερωτήσεων, σχετικά με την επισκευή του μώλου του Δ.Δ.Πλατάνας του Δ.Κύμης, σας ενημερώνουμε για τα ακόλουθα:
      Η Ν.Α. Εύβοιας, μέσω του προγράμματος ΕΑΠΝΑ, δημοπράτησε στις 9-4-2003 το έργο «Αποκατάσταση ζημιών παραλιακής οδού Πλατάνας» (τμήμα επαρχιακής οδού εντός οικισμού) προϋπολογισμού 340.820,00 ευρώ, με σκοπό την προστασία των σπιτιών και των καταστημάτων στην παραλία Πλατάνας. Το παραπάνω έργο έχει ήδη αποπερατωθεί.
      Επίσης, η Ν .Α. Εύβοιας προβαίνει, σε τακτά χρονικά διαστήματα στην αποκατάσταση ζημιών τοπικού χαρακτήρα που προκαλούνται από τους έντονους κυματισμούς. Πέραν των ανωτέρω, ο Δήμος Κύμης έχει συντάξει μελέτη για την αντιμετώπιση του προβλήματος του μώλου του Δ.Δ. Πλατάνας. Συνεπώς, ο Δήμος Κύμης έχει τη δυνατότητα να προτείνει την ένταξη σχετικού έργου στο αναπτυξιακό πρόγραμμα ΘΗΣΕΑΣ του ΥΠΕΣΔΔΑ, καθώς σύμφωνα με την τυπική κατανομή του 41,4% των πόρων του Προγράμματος στο Δήμο Κύμης κατανεμήθηκε το ποσό των 1.825.040,00 ευρώ και ο Δήμος έχει έως σήμερα προεντάξει έργα προϋπολογισμού 764.761,00 ευρώ.
      Ο Υφυπουργός
      Α. ΝΑΚΟΣ»
      3. Στην με αριθμό 5697/16-12-05 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. Φ900α/4921/8406/17-1-06 έγγραφο από τον Υπουργό  Εθνικής Άμυνας η ακόλουθη απάντηση:
      «Σε απάντηση της υπ' αριθμ. 5697/16-12-2005 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα την εισαγωγή μελών πολυτέκνων οικογενειών σε Σχολές Ε.Δ., σας γνωρίζουμε τα ακόλουθα:
      Η εισαγωγή των τέκνων πολυτέκνων στις Στρατιωτικές Σχολές ρυθμίζεται από τις διατάξεις του ΝΔ 582/1970 (ΦΕΚ Α΄ 136) στο οποίο γίνεται αναφορά του όρου «τέκνα πολυτέκνων». Τα τέκνα πολυτέκνων, καθώς και οι λοιπές συνταγματικά προστατευόμενες κατηγορίες του ίδιου νομοθετήματος, εισάγονται, πέραν από τον κάθε φορά καθοριζόμενο αριθμό εισακτέων, σε ποσοστό 35%.
      Ο όρος «πολύτεκνοι» προσδιορίζεται στο άρθρο 1 παρ. 1 εδ. α΄ του Ν.1910/1944 (ΦΕΚ Α΄ 229), όπως αντικαταστάθηκε από το άρθρο 1 παρ. 1 του Ν.860/1979 (ΦΕΚ Α΄ 2 ) και αφορά οικογένειες με τέσσερα (4) παιδιά, εφόσον ζουν και οι δύο γονείς ικανοί για εργασία, καθώς και οικογένειες με τρία (3) παιδιά, εφόσον η μητέρα είναι τελείως ανίκανη για εργασία ή είναι χήρα ή εφόσον ο πατέρας είναι τελείως ανίκανος για εργασία ή ανάπηρος πολέμου με αναπηρία τουλάχιστον 70% και δεν εργάζεται ή εφόσον τα παιδιά είναι τελείως ορφανά.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»
      4. Στην με αριθμό 5658/15-12-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 792/13-1-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Εμμανουήλ Φραγκιαδουλάκης, σας πληροφορούμε τα εξής:
      1. Σε όλα τα νωπά οπωροκηπευτικά τα οποία εισάγονται στη χώρα μας από τρίτες χώρες, πραγματοποιούνται έλεγχοι όπως προβλέπουν οι κοινοτικοί κανονισμοί και οι εθνικές διατάξεις, που εξασφαλίζουν τις εμπορικές προδιαγραφές ποιότητας, υγιεινής των τροφίμων και η καταλληλότητα τους για την προστασία του καταναλωτή. 
      Οι Υπηρεσίες Ποιοτικού ελέγχου του Υπουργείου Αγροτικής Ανάπτυξης & Τροφίμων μέσω των Περιφερειακών Κέντρων Προστασίας Φυτών και Ποιοτικού Ελέγχου και των Δ/νσεων Γεωργίας / Αγροτικής Ανάπτυξης, διενεργούν τους απαραίτητους ποιοτικούς ελέγχους κατά την εισαγωγή προϊόντων φυτικής προέλευσης που προβλέπονται από την κοινοτική και εθνική νομοθεσία.
      Για τα νωπά οπωροκηπευτικά εφαρμόζονται τα αναφερόμενα στον ΚΑΝ (ΕΚ) 1148/2001 της Επιτροπής «σχετικά με τους ελέγχους τήρησης προδιαγραφών εμπορίας που εφαρμόζονται στον τομέα νωπών οπωροκηπευτικών» όπως τροποποιήθηκε και ισχύει, καθώς και  στην υπ' αριθμ. 257543/31-7-2003 (ΦΕΚ 1122/Β) ΚΥΑ «συμπληρωματικά μέτρα εφαρμογής του Καν. (ΕΚ) 1148/2001 της Επιτροπής των Ε.Κ. σχετικά με τους ελέγχους τήρησης των προδιαγραφών εμπορίας που εφαρμόζονται στον τομέα των νωπών οπωροκηπευτικών» .
      Στην περίπτωση που δεν τηρούνται οι κοινοτικές και εθνικές διατάξεις επιβάλλονται οι απαιτούμενες κυρώσεις.
      2. Όσον αφορά τις τιμές διάθεσης της τομάτας, αυτές διαμορφώνονται ελεύθερα στα πλαίσια της προσφοράς και ζήτησης με αποτέλεσμα κάθε παρέμβαση στη διαμόρφωσή τους να είναι ασυμβίβαστη με το Κοινοτικό Καθεστώς.
      Σύμφωνα με τους Κοινοτικούς Κανονισμούς, οι εισαγωγές ορισμένων βασικών ειδών οπωροκηπευτικών από τρίτες χώρες, μεταξύ των οποίων και η επιτραπέζια τομάτα, υπόκεινται κατά την εισαγωγή τους στο σύστημα εισόδου, βάσει του οποίου όταν η τιμή εισαγωγής είναι χαμηλότερη της τιμής εισόδου επιβάλλεται πρόσθετος δασμός.
      Ο Υφυπουργός
      Α. ΚΟΝΤΟΣ»
      5. Στην με αριθμό 5909/21-12-05 ερώτηση του Βουλευτή κ. Χρίστου Βερελή δόθηκε με το υπ’ αριθμ. 139767/16-1-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 5909/21-12-2005 ερώτηση που κατατέθηκε στη Βουλή από το Βουλευτή κ. Χ. Βερελή σχετικά με τη διακοπή του επιδόματος που λάμβανε ο κ. Δ. Ζωιτάκης από το Πρόγραμμα οικονομικής ενίσχυσης Βαριάς Αναπηρίας, σας πληροφορούμε τα εξής:
      Βασική προϋπόθεση ένταξης στο ανωτέρω πρόγραμμα εκτός από την αναπηρία, η οποία πιστοποιείται από την αρμόδια Υγειονομική Επιτροπή (ποσοστό αναπηρίας τουλάχιστον 67%) είναι, όπως προβλέπεται από την υπ. αρ. Γ4α/Φ. 225/161 (ΦΕΚ. 108/τ. Β'/15-2-1989) Κ.Υ.Α., οι ενδιαφερόμενοι να είναι ανασφάλιστοι ή έμμεσα ασφαλισμένοι.
      Κατόπιν τηλεφωνικής επικοινωνίας που είχε η αρμόδια υπηρεσία του ΥΥΚΑ με τη Δ/νση Κοιν. Πρόνοιας της Ν.Α. Φωκίδας πληροφορήθηκε ότι ο κ. Ζωιτάκης είναι άμεσα ασφαλισμένος στον Ο.Γ.Α. από το 1999, χωρίς να έχει ενημερώσει σχετικά την αρμόδια υπηρεσία της Πρόνοιας, όπως όφειλε, και βάσει της σχετικής υπεύθυνης δήλωσης την οποία είχε καταθέσει.
      Η Δ/νση Πρόνοιας της Ν.Α. Φωκίδας εφόσον διαπίστωσε, κατόπιν σχετικού ελέγχου ότι ο κ. Ζωιτάκης είναι άμεσα ασφαλισμένος στον Ο.Γ.Α. προέβη από 11-5-05 στην διακοπή του επιδόματος που λάμβανε από το Πρόγραμμα Βαριάς Αναπηρίας, καθώς δεν πληροί τις προβλεπόμενες προϋποθέσεις όπως ορίζεται από την ανωτέρω Κοινή Υπουργική Απόφαση.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      6. Στην με αριθμό 5879/20-12-06 ερώτηση του Βουλευτή  κ. Γεωργίου Παπαγεωργίου δόθηκε με το υπ’ αριθμ. 4211Β/13-1-06 έγγραφο από τον Υπουργό  ΠΕ.ΧΩ.Δ.Ε. η ακόλουθη απάντηση:
      «Σε απάντηση της ανωτέρω σχετικής ερώτησης, και σε ό, τι αφορά τις αρμοδιότητες του ΥΠΕΧΩΔΕ, σας γνωρίζουμε ότι οι πόροι του ΕΠΠΕΡ, απευθύνονται σε όλη τη χώρα και σε όλους τους Τελικούς Δικαιούχους (μέσω πρόσκλησης), οι οποίοι αναφέρονται στο συγκεκριμένο Άξονα και Συμπλήρωμα Προγραμματισμού του Προγράμματος, και για συγκεκριμένες κατηγορίες ενέργειας.
      Μέσω της αξιολόγησης των υποβληθέντων Τεχνικών Δελτίων Έργων (Διατάξεις Εφαρμογής του ΚΠΣ), εντάσσονται τα ώριμα έργα, σύμφωνα με κριτήρια τα οποία έχουν εγκριθεί από την Επιτροπή Παρακολούθησης του ΕΠΠΕΡ. Ώριμα έργα δεν εντάσσονται, μόνον σε περίπτωση που δεν επαρκεί ο διαθέσιμος προϋπολογισμός του προγράμματος και ο οποίος έχει διατεθεί σε έργα τα οποία συγκριτικά υπερτερούν άλλων, βάσει της αξιολόγησης.
      Ο Υπουργός
      Γ. ΣΟΥΦΛΙΑΣ»
      7. Στις με αριθμό 5098/30-11-05, 5099/30-11-05 ερωτήσεις του Βουλευτή  κ. Δημητρίου Πιπεργιά δόθηκε με το υπ’ αριθμ. 4055Β, 4218Β/23-12-05 έγγραφο από τον Υπουργό  ΠΕ.ΧΩ.Δ.Ε. η ακόλουθη απάντηση:
      «Αναφερόμενοι στις παραπάνω σχετικές ερωτήσεις, σας γνωρίζουμε τα εξής:
      -Σύμφωνα με το άρθρο 2 παρ, 1 του Ν.2508/97 (ΦΕΚ 124 Α/97) «για την οικιστική οργάνωση, την προστασία περιβάλλοντος και τη γενικότερη ανάπτυξη των ευρύτερων περιοχών των αστικών συγκροτημάτων Πάτρας, του Ηρακλείου Κρήτης, της Λάρισας, του Βόλου, της Καβάλας και των Ιωαννίνων, καταρτίζονται και εγκρίνονται ρυθμιστικά σχέδια και προγράμματα προστασίας του περιβάλλοντος».
      -Σύμφωνα με την παρ. 2 του ίδιου άρθρου δύναται να εγκριθούν ρυθμιστικά σχέδια και για άλλα μεγάλα αστικά συγκροτήματα της χώρας, πέραν των αναφερομένων πόλεων στην παραπάνω παράγραφο, με κριτήρια ιδίως το μητροπολιτικό χαρακτήρα του αστικού συγκροτήματος, το μέγεθος του πληθυσμού, τις τάσεις οικονομικής και κοινωνικής εξέλιξης της περιοχής ή τη γενικότερη σημασία της περιοχής για τη χώρα, τη σύνδεση ή τις σχέσεις της με άλλες χώρες.
      -Σύμφωνα με το Περιφερειακό Πλαίσιο του Χωροταξικού Σχεδιασμού και Αειφόρου Ανάπτυξης της Περιφέρειας Στερεάς Ελλάδας (αρ. Υπουργικής Απόφασης 26298/1.7.03 - ΦΕΚ 1469 Β/9.10.03) δίδεται κατεύθυνση για την εκπόνηση ρυθμιστικών σχεδίων με άμεση προτεραιότητα για τις πόλεις της Λαμίας και Χαλκίδας.
      Κατόπιν αυτών θεωρούμε ότι μετά την πρώτη φάση ανάθεσης και εκπόνησης των μελετών ρυθμιστικών σχεδίων για τις πόλεις των Ιωαννίνων, Βόλου, Λάρισας και Πάτρας, θα εξετασθεί η προώθηση ανάλογων μελετών ρυθμιστικών σχεδίων και για άλλες πόλεις και ειδικότερα για τη Χαλκίδα.
      Ο Υπουργός
      Γ. ΣΟΥΦΛΙΑΣ»
      8. Στην με αριθμό 6099/23-12-05 ερώτηση του Βουλευτή  κ. Δημητρίου Πιπεργιά δόθηκε με το υπ’ αριθμ. Β-16/17-1-06 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 6099/23-12-2005, που κατέθεσε στη Βουλή ο Βουλευτής κ. Δημήτρης Πιπεργιάς, θέτουμε υπόψη σας:
      1. Με το ν. 2167/1993, αναμορφώθηκε το καταστατικό του Ο. Τ.Ε. και .αυτός υπήχθη στις διατάξεις του ν. 2190/1920, χωρίς να μεταβληθεί η νομική του προσωπικότητα και χωρίς να αλλοιώνεται ο χαρακτήρας του, ως ανώνυμης εταιρίας, που ασκεί επιχείρηση δημόσιας ωφέλειας.
      2. Ειδικότερα, για το θέμα που θίγεται με την παρούσα ερώτηση σύμφωνα με την ενημέρωση που μας παρέσχε εγγράφως ο Ο.Τ.Ε., πληροφορούμε τα ακόλουθα:
      Στο πλαίσιο της αναδιοργάνωσης των υπηρεσιών του Ο.Τ.Ε. από την 1-11-2005 καταργήθηκε το Κέντρο Εξυπηρέτησης που ήταν ενιαία υπηρεσία του Ο.Τ.Ε. στην Κύμη και δημιουργήθηκαν δύο ανεξάρτητες υπηρεσίες, το Τηλεπικοινωνιακό Εμπορικό Κατάστημα με αντικείμενο το εμπορικό έργο (Πωλήσεις κ.λπ.) και η Τεχνική Υπηρεσία με αντικείμενο το τεχνικό έργο του Ο.Τ.Ε. στην περιοχή Κύμης. Ο Προϊστάμενος του καταργηθέντος Κέντρου Εξυπηρέτησης δεν αντικαταστάθηκε, αλλά παρέμεινε ως επικεφαλής του προσωπικού της νεοσύστατης Τεχνικής Υπηρεσίας μέχρι την τελευταία ημέρα παραμονής του στον Ο.Τ.Ε. (12-12-2005) οπότε και αποχώρησε από την υπηρεσία την 13-12-2005 λόγω συνταξιοδότησης του (εθελουσία έξοδος).
      Σύμφωνα με την προηγουμένη οργανωτική δομή των υπηρεσιών του Ο.Τ.Ε., στην Κύμη δεν υπήρχε Τεχνική Υπηρεσία και ούτε, φυσικά, Προϊστάμενος Τεχνικού Τμήματος, επομένως, με την απόφαση του Τηλεπ. Διαμερίσματος Ευβοίας και Βοιωτίας, δεν έγινε κατάργηση Προϊσταμένων, αλλά τοποθέτηση υπευθύνων σε όλες τις νεοσύστατες Τεχνικές Υπηρεσίες του Διαμερίσματος και βεβαίως στην Τεχνική Υπηρεσία Κύμης (όπως προβλέπεται από την νέα οργανωτική δομή), για την οποία μάλιστα τοποθέτηση, στην εν λόγω απόφαση, αναφέρεται ρητά, η ανάληψη των καθηκόντων του υπευθύνου στην Τεχνική Υπηρεσία Κύμης να γίνει την επομένη της συνταξιοδότησης, δηλαδή την 13-12-2005, του προϊσταμένου του καταργηθέντος Κέντρου Εξυπηρέτησης. Η επιλογή του εν λόγω Υπευθύνου, καθώς και όλων των άλλων Υπευθύνων των Τεχνικών Υπηρεσιών, έγινε με αυστηρώς υπηρεσιακά κριτήρια κατ' εφαρμογή των «σχετικών διατάξεων του ΓΚΠ και των Εγκυκλίων διατάξεων του Ο.Τ.Ε..
      Σχετικά με την πρόσθετη αμοιβή ή ιδιαίτερη αμοιβή, η αμοιβή αυτή είναι το προβλεπόμενο επίδομα ευθύνης των Προϊσταμένων της αντίστοιχης στάθμης. Η εν λόγω πρόσθετη αμοιβή είναι μικρότερη από εκείνη που ελάμβανε ο συνταξιοδοτηθείς Προϊστάμενος του πρώην Κέντρου Εξυπηρέτησης του Ο.Τ.Ε. Κύμης.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      9. Στην με αριθμό 6208/10-1-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ/Κ.Ε./433/17-1-06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 6208/10-1-05 ερώτηση του Βουλευτή κ. Στ. Ματζαπετάκη, που αφορούν στον Κατάλογο Μνημείων Παγκόσμιας Κληρονομιάς, σας πληροφορούμε τα εξής:
      Η ίδια η ΟΥΝΕΣΚΟ θέτει περιορισμούς σε ότι αφορά τον αριθμό των εγγραφών μνημείων παγκόσμιας κληρονομιάς και συγκεκριμένα επιτρέπει ένα πολιτιστικό και ένα φυσικό μνημείο ανά έτος. Καθίσταται, λοιπόν, σαφές εξαρχής ότι ο απώτερος στόχος είναι οι ποιοτικές εγγραφές και όχι μία σωρεία εγγραφών που θα οδηγούσαν πιθανώς στον υποβιβασμό της αξίας του Καταλόγου Μνημείων Παγκόσμιας Κληρονομιάς στο σύνολό του. Η Ελλάδα, ως εκ τούτου, ενεργεί σύμφωνα με το πνεύμα τόσο της Επιτροπής Παγκόσμιας Κληρονομιάς, όσο και με το πνεύμα της ΟΥΝΕΣΚΟ γενικότερα.
      Συμπληρωματικά, αναφέρουμε ότι εκτιμώντας τη μοναδικότητα και ιστορικότητα της Κνωσού, καθώς επίσης και το γεγονός ότι αποτελεί αντιπροσωπευτικό δείγμα του Μινωικού πολιτισμού, ο προαναφερθείς αρχαιολογικός χώρος περιλαμβάνεται ήδη στον αναθεωρημένο, το 2003, Ενδεικτικό Κατάλογο Μνημείων Παγκόσμιας Κληρονομιάς της χώρας μας, όπως εξάλλου είχε συμβεί και στον προηγούμενο Ενδεικτικό Κατάλογο. Η δε Ολομέλεια της Επιτροπής Παγκόσμιας Κληρονομιάς της ΟΥΝΕΣΚΟ υιοθέτησε την υποψηφιότητα της Κνωσού ήδη από το 2003. Ο εν λόγω Κατάλογος κατετέθη αναθεωρημένος το 2003 μετά από σύνθετη διαδικασία, η οποία απαίτησε την άμεση συνεργασία του Υπουργείου Πολιτισμού με τα Υπουργεία Εξωτερικών, Υ.ΠΕ.ΧΩ.ΔΕ. καθώς και Αγροτικής Ανάπτυξης και Τροφίμων (πρώην Γεωργίας).
      Για τη σύνταξη φακέλων υποψηφιότητας απαιτείται εκτός της τεκμηρίωσης και των ζωνών προστασίας, σχέδιο διαχείρισης του υποψήφιου μνημείου, με βάση τις νέες επιχειρησιακές οδηγίες 2005 της ΟΥΝΕΣΚΟ.
      Από την στιγμή κατάθεσης του φακέλου υποψηφιότητας υπάρχει χρονικός ορίζοντας διετίας για την εξέταση του φακέλου από τα αρμόδια συμβουλευτικά όργανα της Επιτροπής Παγκόσμιας Κληρονομιάς και ακολουθεί η απόφαση της Επιτροπής Παγκόσμιας Κληρονομιάς, της χώρας μας.
      Στην παρούσα φάση γίνονται ενέργειες αξιολόγησης των υποψηφιοτήτων που περιλαμβάνονται στον Ενδεικτικό Κατάλογο Μνημείων Παγκόσμιας Κληρονομιάς, σύμφωνα με τις νέες επιχειρησιακές οδηγίες της ΟΥΝΕΣΚΟ, που τέθηκαν πέρσι σε ισχύ, σχετικά με την εφαρμογή της Σύμβασης για την Παγκόσμια Πολιτιστική Κληρονομιά και οι οποίες διαβιβάστηκαν στις αρμόδιες Εφορείες Αρχαιοτήτων.
      Στο πλαίσιο αυτό θα εξεταστεί η δυνατότητα υποψηφιότητας αλληλουχίας, υπό τον τίτλο «Μινωικά ανακτορικά κέντρα» ή άλλο παρεμφερή, ώστε να δοθεί η δυνατότητα συμπερίληψης, παράλληλα με την Κνωσό, και άλλων ανακτορικών κέντρων της Κρήτης στην ίδια εγγραφή.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      10. Στην με αριθμό 3580/18-10-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 38737/ΕΥΣ/8046/11-11-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
      Προκειμένου να ενταχθεί ένα έργο σε Επιχειρησιακό Πρόγραμμα του Γ΄ ΚΠΣ, πρέπει, μετά την απαραίτητη δημοσιοποίηση και προκήρυξη των Μέτρων, να προταθεί στη Διαχειριστική Αρχή του Προγράμματος, συνοδευόμενο από αντίστοιχο τεχνικό Δελτίο Έργου. Στη συνέχεια, η Υπηρεσία μετά τους προβλεπόμενους σχετικούς ελέγχους, προτείνει στο Γενικό Γραμματέα την ένταξή τους στο Επιχειρησιακό Πρόγραμμα.
      Στο Μέτρο 5.1 του ΠΕΠ Κρήτης «Επεμβάσεις σε επίπεδο γεωργικής γης - υποδομές», στο οποίο θα μπορούσε να ενταχθεί το έργο του θέματος, έχουν πραγματοποιηθεί εντάξεις 71,68 εκ. € περίπου έναντι συνολικού προϋπολογισμού Μέτρου 72,45 εκ. € ενώ βρίσκονται σε διαδικασία αξιολόγησης και άλλες προτάσεις οι οποίες υποβλήθηκαν στα πλαίσια της τελευταίας πρόσκλησης.
      Όσον αφορά το Πρόγραμμα Δημοσίων Επενδύσεων στην παρούσα φάση, επειδή οι πόροι είναι ιδιαίτερα περιορισμένοι λόγω ανειλημμένων υποχρεώσεων, θα πρέπει να καταβληθεί προσπάθεια ώστε τα νέα έργα να εντάσσονται σε προγράμματα που χρηματοδοτούνται από Κοινοτικούς Πόρους.
      Ο Υφυπουργός
      ΧΡΗΣΤΟΣ ΦΩΛΙΑΣ»
      11. Στην με αριθμό 2965/4-10-05 ερώτηση της Βουλευτού κ. Έλενας Ράπτη δόθηκε με το υπ’ αριθμ. 7017/4/5648/17-105 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κα Ε. Ράπτη, σε ό,τι μας αφορά, σας γνωρίζουμε ότι το πρόβλημα της έλλειψης κατάλληλων χώρων στα νοσηλευτικά ιδρύματα της χώρας, για τη φρούρηση ασθενών κρατουμένων απασχολεί το Υπουργείο μας και για την επίλυσή του έχουν γίνει παρεμβάσεις προς το συνερωτώμενο Υπουργείο Υγείας και Κοινωνικής Αλληλεγγύης, με σκοπό την κατασκευή τέτοιων χώρων, όπου δεν υφίστανται, ή τη διαμόρφωση των ήδη υπαρχόντων, ώστε να καταστούν κατάλληλοι.
      Σε ό,τι αφορά το ψυχιατρικό Νοσοκομείο Θεσσαλονίκης, το οποίο δεν διαθέτει ειδικούς χώρους κράτησης ασθενών κρατουμένων, σας πληροφορούμε ότι, κατά το τρέχον έτος, διακομίστηκαν σε αυτό 4 συνολικά κρατούμενοι αστυνομικών Υπηρεσιών, οι οποίοι κρατήθηκαν σε συγκεκριμένα μονόκλινα δωμάτια των κλινικών του νοσοκομείου, που όμως δεν πληρούσαν τους όρους για την ασφαλή κράτησή τους. Καθ' όλη δε τη διάρκεια της νοσηλείας τους φρουρούντο ανελλιπώς από αστυνομικούς, για την αποτροπή τυχόν απόδρασής τους. Το γεγονός αυτό, σύμφωνα με το διοικητή και τους ιατρούς του νοσοκομείου, δημιούργησε λειτουργικά προβλήματα στο επιστημονικό και λοιπό προσωπικό του.
      Πέραν αυτών σας πληροφορούμε ότι, σύμφωνα με τις διατάξεις της ισχύουσας νομοθεσίας, η αρμοδιότητα φρούρησης σε νοσοκομεία των ασθενών κρατουμένων των σωφρονιστικών καταστημάτων ανήκει στις Υπηρεσίες Εξωτερικής Φρούρησης αυτών, που υπάγονται στο Υπουργείο Δικαιοσύνης. Αναφορικά δε με τους ψυχικά ασθενείς, που διακομίζονται από αστυνομικούς για ακούσια ψυχιατρική εξέταση ή νοσηλεία τους σε κατάλληλα προς τούτο νοσοκομεία, πρέπει να επισημάνουμε ότι η Αστυνομία, μετά την παράδοσή τους σε αυτά, δεν έχει αρμοδιότητα για την περαιτέρω φρούρησή τoυς.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      12. Στην με αριθμό 3481/17-10-05 ερώτηση του Βουλευτή κ. Παναγιώτου Αντωνακόπουλου δόθηκε με το υπ’ αριθμ. 720/7-11-05 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή, ότι δυνάμει της υπ' αριθμ. 82922/16.7.2004 απόφασής μου, ως Υπουργού Δικαιοσύνης (ΦΕΚ 1119 Β/23.7.04), συστήθηκε Νομοπαρασκευαστική Επιτροπή, για την εκπόνηση Πανελλαδικού Σχεδίου Χωροταξικής Κατανομής των Δικαστηρίων Παντός Βαθμού και Δικαιοδοσίας, η οποία συνεδριάζει τακτικά και προχωρά το έργο της.
      Υπενθυμίζεται ότι, το έργο της Επιτροπής είναι ιδιαίτερα ευρύ και σημαντικό, καθώς λαμβάνει υπόψη της τα αιτήματα των φορέων από όλη την Επικράτεια, αναφορικά με την ίδρυση Δικαστηρίων όλων των δικαιοδοσιών (Πολιτικών - Ποινικών - Διοικητικών), τα οποία συσχετίζει με τα στατιστικά στοιχεία δικαστηριακής κίνησης, καθώς και με τις γεωγραφικές και πληθυσμιακές ανάγκες.
      Είναι προφανές ότι, ο όγκος των στοιχείων που επεξεργάζεται είναι τεράστιος, συνεπώς, είναι λογικό να μην έχει ολοκληρώσει ακόμη το έργο της.
      Επιπροσθέτως, επισημαίνεται ότι δυνάμει της με αριθμό 86339/21-9-2005 απόφασής μου ως Υπουργού Δικαιοσύνης, η δημοσίευση της οποίας στο ΦΕΚ εκκρεμεί, το έργο της ανωτέρω Επιτροπής παρατάθηκε έως την 31-3-2006 και διευρύνθηκε το αντικείμενό της, ώστε να συμπεριλάβει την εκπόνηση σχεδίου ανακατανομής του αριθμού των οργανικών θέσεων των δικαστικών λειτουργών οι οποίοι θα υπηρετούν στα ανωτέρω Δικαστήρια.
      Καμία απόφαση δεν θα ληφθεί μέχρις ότου η ανωτέρω Επιτροπή ολοκληρώσει το έργο της και καταθέσει στο Υπουργείο Δικαιοσύνης σχετικό πόρισμα.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      13. Στην με αριθμό 3203/10-10-05 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. 705/31-10-05 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον κ. Βουλευτή τα εξής:
      1. Από το με αριθμό πρωτοκόλλου 31955/21-10-2005 υπηρεσιακό σημείωμα του Γραμματέα του Ελεγκτικού Συνεδρίου, προκύπτει ότι δεν διαπιστώθηκαν περιπτώσεις άσκησης ελέγχου σκοπιμότητας των πράξεων των οργάνων ΟΤΑ από τον κατά τόπο αρμόδιο Επίτροπο του Ελεγκτικού Συνεδρίου. Επίσης, δεν έχουν γίνει πράξεις επιστροφής Χρηματικών Ενταλμάτων (Χ.Ε.) σχετικών με οικονομικές ενισχύσεις «αναξιοπαθούντων πολιτών, εξόδων φιλοξενίας, πολιτιστικών και τουριστικών εξόδων», όπως ανακριβώς διαλαμβάνεται στην ανωτέρω ερώτηση.
      2. Η παρατηρούμενη καθυστέρηση στη θεώρηση των Χ.Ε., κατά την άποψη του Ελεγκτικού Συνεδρίου, οφείλεται στο ότι η διαδικασία άσκησης προληπτικού ελέγχου στα όργανα της Τοπικής Αυτοδιοίκησης έχει αρχίσει μόλις από την 1-7-2005. Επομένως, τα όργανα των Ο.Τ.Α. δεν έχουν εξοικειωθεί ακόμη ούτε διαθέτουν την απαιτούμενη γνώση και ενημέρωση αναφορικά με τις δημοσιονομικές διατάξεις. Αντιστοίχως, το προσωπικό των Υπηρεσιών Επιτρόπων δεν είναι ακόμη εξοικειωμένο με το νομοθετικό πλαίσιο των Ο.Τ.Α. Κατά συνέπεια, ανακύπτουν συχνά προβλήματα, η προσεκτική αντιμετώπιση των οποίων επιφέρει καθυστερήσεις.
      3. Τα Υπουργείο Δικαιοσύνης, με την υπ' αριθμ. 88937/23-9-2005 (ΦΕΚ 405/4-10-2005) απόφασή μου, ως Υπουργού Δικαιοσύνης, προκειμένου να αντιμετωπίσει τις ανάγκες στελέχωσης των κατά τόπους Υπηρεσιών Επιτρόπων του Ελεγκτικού Συνεδρίου, έχει προκηρύξει διαγωνισμό για την πλήρωση 70 θέσεων τακτικού προσωπικού, με σειρά προτεραιότητας. Ο διαγωνισμός αυτός και η συνεπαγόμενη τοποθέτηση των νέων υπαλλήλων θα επιταχύνει ουσιωδώς το ρυθμό θεώρησης των Χ.Ε.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      14. Στην με αριθμό 4387/9-11-05 ερώτηση του Βουλευτή κ. Σταύρου Καλαφάτη δόθηκε με το υπ’ αριθμ. 768/30-11-05 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον κ. Βουλευτή τα κατωτέρω:
      Το Εργαστήριο Ιατροδικαστικής και Τοξικολογίας του Αριστοτελείου Πανεπιστημίου Θεσσαλονίκης (Α.Π.Θ.) δεν υπάγεται στην αρμοδιότητα του Υπουργείου Δικαιοσύνης, αλλά στην αρμοδιότητα του Υπουργείου Παιδείας. Διενεργεί, ωστόσο, τοξικολογικές εξετάσεις και για λογαριασμό του Υπουργείου Δικαιοσύνης, όπως και για λογαριασμό του Υπουργείου Δημόσιας Τάξης.
      Οι διατάξεις του άρθρου 15 του Ν.2362/1995 «Περί Δημοσίου Λογιστικού» επιβάλλουν να χρησιμοποιούνται οι πιστώσεις του Προϋπολογισμού αποκλειστικά για την αντιμετώπιση δαπανών του προβλεπομένου ειδικού φορέα (υπηρεσίας). Ως εκ τούτου δεν είναι νόμιμη όποια άλλη οικονομική ενίσχυση του Εργαστηρίου (εκτός από την προαναφερθείσα πληρωμή ιατροδικαστικών δικαιωμάτων).
      Το Υπουργείο Δικαιοσύνης έχει εξοφλήσει όλες τις εξετάσεις που έχουν διενεργηθεί για λογαριασμό του από το εν λόγω Εργαστήριο. Σε περίπτωση που προσκομισθούν στοιχεία ότι υπάρχουν εκκρεμείς οφειλές προς το εν λόγω Εργαστήριο, τότε αυτονόητα το Υπουργείο Δικαιοσύνης θα προβεί αμέσως στα δέοντα.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      15. Στην με αριθμό 4097/2-11-05 ερώτηση του Βουλευτή κ. Στυλιανού Παπαθεμελή δόθηκε με το υπ’ αριθμ. 758/21-11-05 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να πληροφορήσετε τον κ. Βουλευτή για τα εξής:
      Όπως προκύπτει από το υπ' αριθμ. πρωτ. 55160/15-11-2005 έγγραφο της Εισαγγελίας Πρωτοδικών Αθηνών, για το αναφερόμενο στην ανωτέρω ερώτηση θέμα διενεργείται προκαταρκτική εξέταση, προκειμένου να διαπιστωθεί τυχόν συμμετοχή Ελλήνων σε σκάνδαλο αρχαιοκαπηλίας, η σε άλλη αυτεπαγγέλτως διωκόμενη αξιόποινη πράξη.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 17 Ιανουαρίου 2006: 
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1.Η με αριθμό 2711/28.9.2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με τη λήψη μέτρων ενίσχυσης του ανταγωνισμού και τη δημιουργία πλαισίου για τη ρύθμιση θεμάτων χρηματιστηριακών συναλλαγών. 
      Β. ΑΝΑΦΟΡΕΣ-ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 5 του Κανονισμού της Βουλής)
      1.Η με αριθμό 5195/2.12.2005 ερώτηση της Βουλευτού του Πανελληνίου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Οικονομίας και Οικονομικών, σχετικά με την ένταξη της Κρήτης στις ευεργετικές διατάξεις του αναπτυξιακού νόμου για νέες τουριστικές επενδύσεις.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα προταχθεί η δεύτερη με αριθμό 339/10.1.2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Οικονομίας και Οικονομικών, σχετικά με τη διαγραφή των πανωτοκίων για τους αγρότες κ.λπ.. 
      Η επίκαιρη ερώτηση του κ. Σκυλλάκου σε περίληψη έχει ως εξής:
      «Παρά τις διακηρύξεις της Κυβέρνησης για διαγραφή των πανωτοκίων που θα προκαλούσε στους αγρότες η ψήφιση του ν. 3259/4.8.2004, η διοίκηση της ΑΤΕ αξιοποιώντας τα διάφορα «παράθυρα» του νόμου και σε ορισμένες περιπτώσεις αυθαιρετώντας και παρανομώντας εξαίρεσε από τις διατάξεις του νόμου δεκάδες χιλιάδες αγρότες για τους οποίους άρχισαν οι κατασχέσεις των περιουσιακών τους στοιχείων.
      Ο ίδιος ο Πρωθυπουργός στη σχετική επισήμανση που έγινε από τη Γ.Γ. του Κ.Κ.Ε. σε συζήτηση Αρχηγών Κομμάτων στη Βουλή ανέφερε ότι γνωρίζει τα προβλήματα και ότι η Κυβέρνηση θα επανέλθει για να διορθώσει τις όποιες αδυναμίες του νόμου σε σύντομο χρονικό διάστημα. Όμως αν και πέρασαν δεκαπέντε μήνες από την ψήφιση του νόμου, δεν έγινε καμία ενέργεια διόρθωσής του, δεν περιορίστηκαν οι αυθαιρεσίες και οι παρανομίες της Α.Τ.Ε., με αποτέλεσμα σε πολλούς αγρότες να στέλνονται κατασχετήρια.
      Ερωτάται ο κύριος Υπουργός τι ενέργειες θα κάνει για να διαγραφούν τα παράνομα πανωτόκια σε όλους τους αγρότες και στους εργατοαγρότες που το ετήσιο εξωγεωργικό τους εισόδημα είναι μικρότερο από 15.000 ευρώ».
      Ο Υφυπουργός Οικονομίας και Οικονομικών κ. Δούκας έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, κύριε συνάδελφε, όπως γνωρίζετε με το ν. 3259/2004 λύσαμε το μεγάλο κοινωνικό πρόβλημα που αφορά τα πανωτόκια. 
      Μόνο η Αγροτική Τράπεζα έχει διαγράψει χρέη ύψους περίπου 1,4 δισεκατομμυρίων ευρώ και, όπως γνωρίζετε, ενισχύσαμε το μετοχικό κεφάλαιο της Αγροτικής με περίπου 1.000.000.000 ευρώ. Τα 1,4 δισεκατομμύρια ευρώ που διέγραψε η Αγροτική Τράπεζα αφορούσαν περίπου εβδομήντα πέντε χιλιάδες οφειλέτες και κατά μέσο όρο διαγράφηκε το 70% των οφειλών τους. Η τριπλάσια οφειλή έγινε διπλάσια και το επιτόκιο διαμορφώθηκε σε 5% από 10,5% που ήταν, με διάρκεια αποπληρωμής δέκα χρόνια αντί επτά και με δύο χρόνια περίοδο χάριτος. Μέχρι σήμερα η Αγροτική Τράπεζα δεν έχει προχωρήσει σε κατασχέσεις. 
      Πέρα από αυτά όσοι από τους αγρότες  δεν ευνοούνται από τη ρύθμιση αυτή μπορούν, σύμφωνα με τις οδηγίες που έχει δώσει η Αγροτική Τράπεζα στα καταστήματά τους, να ρυθμίσουν τις οφειλές τους με βάση την πράξη του Διοικητή της Τράπεζας της Ελλάδος 1620/1989 ή να συνάψουν ενιαία, μεσοπρόθεσμα ανοιχτά δάνεια αγροτών με τα τραπεζικά κριτήρια. 
      Όπως δήλωσε ο Πρωθυπουργός, σε περίπτωση που προκύψουν συγκεκριμένα προβλήματα, μπορούμε να τα δούμε και να τα αντιμετωπίσουμε. 
      Πέρα από αυτά, με απόφαση του Υπουργού Οικονομίας και Οικονομικών ρυθμίστηκαν δόσεις δανείων εγγυημένων, που είχαν χορηγηθεί στους κτηνοτρόφους, έληξαν κατά τα έτη 2003 – 2004 και είχαν βεβαιωθεί κατά τη διάρκεια του 2005 από τις αρμόδιες Δ.Ο.Υ.. 
      Έτσι, διαγράψαμε με ατομικά φύλλα έκπτωσης και κεφαλαιοποιούμε και μπορούν να αποπληρωθούν οι υπόλοιπες δόσεις της ρύθμισης, χωρίς περαιτέρω παράταση του χρόνου αποπληρωμής τους. Το ίδιο ισχύει και για τις δόσεις δανείων, που η προθεσμία βεβαίωσής τους λήγει κατά τη διάρκεια του έτους 2006. 
      Επίσης, πρέπει να αναφέρουμε ότι ελαχιστοποιούμε την ταλαιπωρία των οφειλετών, καθόσον το Γενικό Λογιστήριο του Κράτους αναλαμβάνει τη διαδικασία της βεβαίωσης και της διαγραφής οφειλών δανείων εγγυημένων από το ελληνικό δημόσιο. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ:  Με τα ποσά που παρουσιάζετε, νοθεύεται η απάντηση. Δεν είναι καθαρή η απάντησή σας. Δε μας ενδιαφέρουν τόσο τα ποσά και τι συνέπειες έχει για την Αγροτική Τράπεζα όσο ποιες κατηγορίες αγροτών δεν ωφελούνται από τη ρύθμιση για τα πανωτόκια.
      Υπάρχουν οι εξής κατηγορίες που δεν  ωφελούνται: 
      Πρώτον, εκείνοι που από την ίδια τη ρύθμιση, η οποία δεν ήταν ολοκληρωμένη, επειδή δεν θεωρούνται ότι είναι κατά κύριο επάγγελμα αγρότες –κάνουν και στην οικοδομή ορισμένα μεροκάματα ή κάνουν και κάποια άλλη εργασία- έχουν εξαιρεθεί. Δεν μιλάμε εδώ για τους μεγαλογιατρούς και τους μεγαλοδικηγόρους. Γι’ αυτό θα μπορούσαν να είναι και αυτοί που είναι εργατοαγρότες, άμα βάζατε ένα όριο 15.000 ευρώ, ώστε να εξαιρεθούν πράγματι οι μεγαλογιατροί και οι μεγαλοεισοδηματίες από αυτήν την υπόθεση. Αυτό, βέβαια, χρειάζεται νομοθετική ρύθμιση. 
      Όμως, και από την ίδια τη ρύθμιση συμβαίνει το εξής, κύριε Υπουργέ. Αρκετοί αγρότες, όταν πήραν το δάνειο, ήταν κατά κύριο επάγγελμα αγρότες. Επειδή, όμως, δεν πήγαινε καλά η αγροτική δουλειά τους, στην πορεία έγιναν περισσότερο εργάτες και λιγότερο αγρότες. 
      Έρχεται τώρα η τράπεζα και της λέει το εξής: Σήμερα, που έρχεστε να κάνετε τη ρύθμιση, μας ενδιαφέρει αν είστε αγρότες κατά κύριο επάγγελμα. Ενώ ήταν αγρότες, όταν πήραν το δάνειο, η τράπεζα εξετάζει το σήμερα. Αυτό είναι στρεβλή ερμηνεία του νόμου και είναι ένα σοβαρό πρόβλημα, που θα έπρεπε να αντιμετωπιστεί.
      Υπάρχει και κάτι άλλο ακόμη πιο σοβαρό, κύριε Υπουργέ. Έχει σχέση με τα αλληλόχρεα δάνεια. Δηλαδή κάποιος που πήρε μεσοπρόθεσμο δάνειο για να κάνει ένα έργο, και παίρνει και αυτά τα τρέχοντα εξαμηνιαία αγροτικά δάνεια, λέγεται ότι έχει πάρει αλληλόχρεο δάνειο. Η τράπεζα προσποιείται και εκβιάζει, λέγοντας ότι δεν γνωρίζει ποιο είναι το αρχικό κεφάλαιο. Δεν μπορεί να το «βγάλει», γιατί πρόκειται για πολλά δάνεια μαζί.
      Και λέει ότι σαν βάση για τη ρύθμιση θα είναι το ύψος του δανείου κατά την τελευταία εκταμίευση.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε.
      ΑΝΤΩΝΗΣ ΣΚΥΛΛΑΚΟΣ: Δεν τελείωσα, κύριε Πρόεδρε, και δεν θα γίνει κατανοητό.
      Κατά την τελευταία εκταμίευση, όμως, έχουν μπει ένα σωρό τόκοι μέσα και έχουν μπει και πανωτόκια μέσα.
      ΠΡΟΕΔΡΕΥΩΝ (Σωτήρης Χατζηγάκης): Νομίζω ότι είναι κατανοητό.
      ΑΝΤΩΝΗΣ ΣΚΥΛΛΑΚΟΣ: Και το δάνειο είναι πολύ ψηλό.
      ΠΡΟΕΔΡΕΥΩΝ (Σωτήρης Χατζηγάκης): Γίνατε κατανοητός, κύριε Σκυλλάκο.
      ΑΝΤΩΝΗΣ ΣΚΥΛΛΑΚΟΣ: Πρέπει, λοιπόν, να μη ληφθεί υπόψη η τελευταία εκταμίευση, αλλά ποιο ήταν το αρχικό κεφάλαιο. Έτσι από τους εκατό χιλιάδες αγρότες που είναι σε αυτήν την κατηγορία, ωφελήθηκαν μόνο οι πενήντα οκτώ χιλιάδες. Πάνω από σαράντα χιλιάδες μένουν εκτός ρύθμισης.
      ΠΡΟΕΔΡΕΥΩΝ (Σωτήρης Χατζηγάκης): Υπήρξατε σαφής, κύριε Σκυλλάκο.
      ΑΝΤΩΝΗΣ ΣΚΥΛΛΑΚΟΣ: Πρέπει να αντιμετωπιστούν αυτά τα προβλήματα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ.
      Ορίστε, κύριε Υπουργέ.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, έχουμε κάνει τη μεγαλύτερη δυνατή διασταλτική ερμηνεία του πως ορίζεται το επάγγελμα του αγρότη και ποια ήταν τα δάνεια, τα οποία μπορούσαν να περιληφθούν. Αν υπάρξουν πολύ συγκεκριμένα προβλήματα, θα τα εξετάσουμε στο μέλλον. 
      ΑΝΤΩΝΗΣ ΣΚΥΛΛΑΚΟΣ: Για τους αλληλόχρεους λογαριασμούς…
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Θα συζητηθεί τώρα η πρώτη με αριθμό 324/9-1-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Αργύρη προς τον Υπουργό Αγροτικής Ανάπτυξης και Τροφίμων, σχετικά με τις επικείμενες διαπραγματεύσεις στον Παγκόσμιο Οργανισμό Εμπορίου και τις εξελίξεις στο βαμβάκι.
      Το περιεχόμενο της επίκαιρης ερώτησης του κ. Αργύρη έχει ως εξής:
      «Απομένουν μόνο οκτώ ημερολογιακές ημέρες για την έναρξη της Συνόδου στο Χονγκ Κονγκ, όπου σε μια πυρετώδη διαδικασία διαβούλευσης και προετοιμασίας σχεδιάζονται κρίσιμες αποφάσεις για το μέλλον του αγροτικού τομέα της Ευρωπαϊκής Ένωσης.
      Η Ευρωπαϊκή Ένωση δήλωσε ότι θα ήταν έτοιμη να θέσει σε άμεση ισχύ όλες τις δεσμεύσεις σχετικά με το βαμβάκι, με στόχο την πλήρη και οριστική εξάλειψη κάθε μορφής εσωτερικής στήριξης, την εξάλειψη κάθε μορφής εξαγωγικών επιστροφών και τέλος την προσφορά απρόσκοπτης εισαγωγής χωρίς δασμούς και ποσοστώσεις για το βαμβάκι των λιγότερο ανεπτυγμένων χωρών, αρχίζοντας από το 2006.
      Εδώ εντοπίζεται το ολίσθημα της Κυβέρνησης της Νέας Δημοκρατίας, που διαπραγματεύτηκε την αναθεώρηση του 2004 στα μεσογειακά προϊόντα και επέτρεψε να συνδεθεί το ελληνικό βαμβάκι με το βαμβάκι των αφρικανικών χωρών. Αυτό το λάθος μας οδηγεί σήμερα σε αυτήν την εξέλιξη, της μονομερούς προσφοράς στο βαμβάκι και της υπόσχεσης, ανέξοδα από την Ευρωπαϊκή Ένωση, σ’ έναν τομέα που αφορά ουσιαστικά μόνο την Ελλάδα, ότι θα μειωθεί περαιτέρω η στήριξη στον τομέα.
      Η Ευρώπη ζει έναν πυρετό γύρω από το θέμα και η Κυβέρνηση τηρεί σιγήν ιχθύος σχετικά με τις διαπραγματεύσεις και τους κινδύνους γύρω από αυτές.
      Ερωτάται ο κύριος Υπουργός:
      Ποιες είναι οι εξελίξεις στο βαμβάκι και τι ακριβώς γίνεται σε μια τέτοια κούρσα προσφορών και πρωτοβουλιών, που γίνονται χωρίς καμία συμμετοχή του ελληνικού Κοινοβουλίου και του ελληνικού αγροτικού κόσμου;»
      Στην επίκαιρη ερώτηση θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, κατ’ αρχάς πρέπει να πούμε ότι η επίκαιρη ερώτηση ως προς το περιεχόμενό της δεν είναι πλέον επίκαιρη, διότι ολοκληρώθηκε η έκτη Σύνοδος του Π.Ο.Ε. στο Χονγκ Κονγκ και τα αποτελέσματά της είναι ήδη γνωστά. Βέβαια, κατατέθηκε η επίκαιρη ερώτηση πολύ νωρίτερα, όμως δυστυχώς συζητείται μετά την ολοκλήρωση των συζητήσεων στον Παγκόσμιο Οργανισμό Εμπορίου. Όμως, δεδομένου ότι συζητούμε την επίκαιρη ερώτηση, κρίνουμε σκόπιμο να ενημερώσουμε το Κοινοβούλιο και το συνάδελφο για τα αποτελέσματα της συζήτησης της Συνόδου, έτσι ώστε να υπάρξει μια πλήρης ενημέρωση γύρω απ’ αυτήν.
      Η ελληνική Κυβέρνηση θεωρώντας ότι το βαμβάκι αποτελεί ένα από τα πλέον σημαντικά αγροτικά προϊόντα της χώρας, είχε κάνει από πριν γνωστό στην Ευρωπαϊκή Επιτροπή –δεδομένου ότι στις συζητήσεις η Ευρωπαϊκή Ένωση συνολικά θα συζητούσε το θέμα αυτό- ότι θα πρέπει στον τομέα του βαμβακιού να ισχύουν τα συμφωνηθέντα, σε επίπεδο Ευρωπαϊκής Ένωσης και όσα είχαν αποφασιστεί τον Ιούλιο του 2004 στη Γενεύη, δηλαδή ότι το βαμβάκι θα παραμείνει εντός του πακέτου της γεωργικής διαπραγμάτευσης.
      Κατά τη διάρκεια των επίπονων διαπραγματεύσεων, που έλαβαν χώρα στο Χονγκ Κονγκ, για την κατοχύρωση των κεκτημένων της χώρας μας σε ό,τι αφορά το βαμβάκι, τη χώρα μας εκπροσώπησε ο Υπουργός Αγροτικής Ανάπτυξης και Τροφίμων κ. Μπασιάκος και ο Ειδικός Γραμματέας κ. Αυγουλάς. Και πρέπει να σας πω με μεγάλη ικανοποίηση ότι η Ελλάδα κατόρθωσε να πετύχει πλήρως του στόχους που έθεσε και οι τελικές αποφάσεις της Συνδιάσκεψης την έχουν δικαιώσει.
      Οι αποφάσεις αυτές σε γενικές γραμμές ήταν οι εξής:
      Πρώτον, καταργούνται οι εξαγωγικές επιδοτήσεις για το βαμβάκι. Είναι ένα γεγονός που είναι θετικό για τη χώρα μας, αφού έτσι βρισκόμαστε σε πλεονεκτική θέση έναντι χωρών που εισέπρατταν εξαγωγικές επιδοτήσεις, ενώ εμείς δεν διαθέταμε το ανταγωνιστικό αυτό πλεονέκτημα.
      Δεύτερον, το βαμβάκι παραμένει εντός του γεωργικού πακέτου, του οποίου αποτελεί αδιαίρετο τμήμα και δεν απομονώνεται, όπως πολλοί και κυρίως οι αφρικανικές χώρες επεδίωκαν. 
      Τρίτον, κατοχυρώνεται πλήρως η διαφύλαξη της αναθεωρημένης Κ.Α.Π. μέχρι το 2013. Διασφαλίζονται έτσι οι πόροι μετά τις απόλυτα πετυχημένες διαπραγματεύσεις του Έλληνα Πρωθυπουργού κ. Κώστα Καραμανλή στο πλαίσιο της Συνόδου Κορυφής το Δεκέμβρη του 2005 στις Βρυξέλλες.
      Κατά συνέπεια, πρέπει να πούμε, κύριοι συνάδελφοι, ότι για άλλη μία φορά η Κυβέρνηση της Νέας Δημοκρατίας έδωσε με επιτυχία τη μάχη και κατοχύρωσε πλήρως το μέλλον του ελληνικού βαμβακιού και το εισόδημα των Ελλήνων βαμβακοπαραγωγών.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Ορίστε, κύριε Αργύρη, έχετε το λόγο.
      ΕΥΑΓΓΕΛΟΣ ΑΡΓΥΡΗΣ: Είναι αλήθεια, κύριε Πρόεδρε, ότι οι δύο πρώτες σειρές της πρώτης παραγράφου της ερώτησης δεν είναι επίκαιρες. Είχε κληρωθεί για να συζητηθεί πριν τη Σύνοδο του Χονγκ Κονγκ και αναβλήθηκε, αλλά θεώρησα ότι είναι πάρα πολύ σοβαρό και επίκαιρο το θέμα, γιατί δεν έχουμε συμφωνία του Χονγκ Κονγκ. Το πρώτο κείμενο της τελικής συμφωνίας θα ξεκινήσει τον Ιούνιο του 2006 και το τελικό μέχρι το τέλος του 2006. Πρέπει να δούμε τι γίνεται με αυτήν τη συμφωνία με την παράλληλη προσέγγιση. 
      Είναι επίκαιρη η ερώτηση για δύο λόγους: 
      Πρώτον, διότι κατά τη Σύνοδο του Π.Ο.Ε. στο Χονγκ Κονγκ η Ευρωπαϊκή Ένωση αφαίρεσε από το συνολικό γεωργικό πακέτο το βαμβάκι και έκανε μάλιστα και υποεπιτροπή και ήταν διατεθειμένη, θα έλεγα, να θυσιάσει το βαμβάκι το ευρωπαϊκό, κατ’ επέκταση θα έλεγα μόνο το ελληνικό βαμβάκι, διότι μόνο για την Ελλάδα, από τις χώρες της Ευρωπαϊκής Ένωσης, έχει μεγάλη σημασία το βαμβάκι και δεύτερον, ξέρουμε πολύ καλά ότι αρχίζει η δημοσιονομική κουβέντα για επανεξέταση των χρημάτων που έχουν δεσμευτεί για την Κ.Α.Π. μέχρι το 2013. Πολλοί μιλούν για αποτυχία του κ. Μπλερ. Εγώ θα έλεγα ότι αυτό που ήθελε να πάρει ο Μπλερ από τη συμφωνία των Βρυξελλών το πήρε. Και το 2007, κατά την προεκλογική του περίοδο, θα προβάλλει στους Εγγλέζους «μπορεί να μη μείωσα τα χρήματα ή να μην πήρα μεγάλο τσεκ επιστροφών από την Κ.Α.Π., αλλά έχω πετύχει να θέσω εν αμφιβόλω το σύνολο των δημοσιονομικών δυνατοτήτων, που έχει η Ευρώπη για την Κ.Α.Π….». Γι’ αυτό παραμένει επίκαιρη, κύριε Υπουργέ, η ερώτηση. Τι θα κάνετε; Θα κρατήσετε το βαμβάκι στο πακέτο, που το ενέταξε ήδη η Ευρωπαϊκή Ένωση χωρίς να σας ρωτήσει ή σήμερα εσείς θα σκεφθείτε αν θα παραμείνει, όπως παραμένει, δεσμευμένο; Αφού θα ανοίξει η κουβέντα το 2008 μήπως θα πρέπει να προχωρήσετε στην πλήρη αποδέσμευση και στο βαμβάκι; Είναι κάτι που πρέπει να το πείτε στον ελληνικό λαό, μια και δεν το είπατε στους αγρότες όταν πήγατε στο Χονγκ Κονγκ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αργύρη.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατ’ αρχάς, κύριε συνάδελφε, δεν πρέπει να παραβλέπετε το γεγονός ότι τελικά επιτεύχθηκε να παραμείνει το βαμβάκι εντός του γεωργικού πακέτου. Ξέρετε πολύ καλά ότι υπήρχαν έντονες πιέσεις από αφρικανικές χώρες για να εξαιρεθεί του γεωργικού πακέτου, να φύγει δηλαδή από το σύνολο της αναθεωρημένης Κ.Α.Π. και να συζητηθεί σαν μεμονωμένο προϊόν. Ήταν κατά συνέπεια –και πρέπει να το παραδεχθείτε- μία μεγάλη επιτυχία αυτό το οποίο επιτεύχθηκε στον Π.Ο.Ε. στο Χονγκ Κονγκ.
      Επειδή όμως αναφερθήκατε στις δημοσιονομικές δυνατότητες της χώρας, πρέπει να κάνουμε σαφές ότι μέχρι το 2013 οι πόροι είναι διασφαλισμένοι. Πρέπει να πούμε ότι πέτυχε ο Έλληνας Πρωθυπουργός να μην έχουμε αλλαγή των πόρων για την Κ.Α.Π. μέχρι το 2013, παρά μόνο να αρχίσουν από το 2009 και μετά να συζητούνται τα νέα δεδομένα για μετά το 2013. Και δεδομένου ότι υπάρχει η δυνατότητα του βέτο, είναι βέβαιο ότι καμία αλλαγή δεν θα επέλθει στους πόρους, αφού καμία χώρα που έχει ισχυρό αγροτικό τομέα, όπως είναι η Ελλάδα, δεν πρόκειται να δεχθεί μείωση των πόρων που διατίθενται για την ενίσχυση των αγροτικών της προϊόντων. Ήταν μία πολύ μεγάλη επιτυχία. Κατόρθωσε ο Έλληνας Πρωθυπουργός να διασφαλίσει πόρους ύψους 20.101.000.000 συνολικά για την τέταρτη προγραμματική περίοδο.
      Ένα πολύ μεγάλο μέρος από αυτό το ποσό θα έχει σαν στόχο τη στήριξη του αγροτικού τομέα, είτε μέσα από τον πρώτο είτε μέσα από το δεύτερο πυλώνα. 
      Κατά συνέπεια διαψεύστηκαν όλες εκείνες οι Κασσάνδρες που ήθελαν να έχουμε μικρότερες εισροές από την Ευρωπαϊκή Ένωση, που ήθελαν να τινάζεται στον αέρα η Κοινή Αγροτική Πολιτική και να μειώνονται οι πόροι που διατίθενται για την ενίσχυση της ελληνικής περιφέρειας, της υπαίθρου και για την ενίσχυση των ελληνικών αγροτικών προϊόντων.
      Μεγάλη επιτυχία ήταν και αυτό που πετύχαμε στο Χονγκ-Κονγκ, κυρίως όμως αυτό που πέτυχε ο Έλληνας Πρωθυπουργός στη Σύνοδο Κορυφής των Βρυξελλών. 
      ΠΡΟΕΔΡΕΥΩΝ ( Σωτήριος Χατζηγάκης): Ευχαριστούμε, κύριε Υπουργέ.
      Προχωρούμε τώρα στη συζήτηση της τρίτης με αριθμό 342/10-1-2006 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Εθνικής Παιδείας και Θρησκευμάτων και Οικονομίας και Οικονομικών, σχετικά με την καταβολή των δεδουλευμένων αποδοχών και των υπερωριών στους εκπαιδευτικούς της Δωδεκανήσου.
      Το ειδικότερο περιεχόμενο της επίκαιρης ερώτησης του κ. Κουβέλη έχει ως εξής:
      «Για απόλυτα αδικαιολόγητη καθυστέρηση κάνει λόγο με ανακοίνωσή της η Α΄ ΕΛΜΕ Δωδεκανήσου, διότι η πολιτεία δεν έχει εκπληρώσει τις υποχρεώσεις και οφειλές της προς τους εκπαιδευτικούς που ανήκουν στη δύναμή της, αφού δεν έχουν καταβληθεί οι ακόλουθες δεδουλευμένες αποδοχές:
      -Ποσό 320.000 ευρώ οφείλεται από πραγματοποιηθείσες υπερωρίες του εκπαιδευτικού έτους 2004.
      -Οφείλεται η εφάπαξ αποζημίωση στους εκπαιδευτικούς που συμμετείχαν στη διαδικασία πιστοποίησης στο πλαίσιο του προγράμματος «Κοινωνία της Πληροφορίας», καθώς και 
      -Το σύνολο των αποζημιώσεων για την πρόσθετη Διδακτική Στήριξη της περασμένης σχολικής χρονιάς.
      	Δεδομένου ότι οι οικονομικές ανάγκες που αντιμετωπίζουν οι εργαζόμενοι είναι εντονότερες λόγω των αυξημένων υποχρεώσεών τους αυτήν την περίοδο, αλλά και εκ του γεγονότος ότι η μη έγκαιρη καταβολή των οφειλών εκ μέρους της πολιτείας προς τους εκπαιδευτικούς αποτελεί θέμα ηθικής τάξης και άσκηση χρηστής διοίκησης,
      Ερωτώνται οι κύριοι Υπουργοί:
      -Ποιο είναι το ύψος των συνολικών οφειλόμενων αποδοχών στους εκπαιδευτικούς της Α΄ Ε.Λ.Μ.Ε. Δωδεκανήσου και για ποιο λόγο δεν έχουν καταβληθεί έγκαιρα;
      -Ποια συγκεκριμένα μέτρα προτίθενται να λάβουν άμεσα, ώστε να καταβληθούν τα οφειλόμενα εντός του έτους 2005;»
      Το λόγο έχει ο Υφυπουργός Εθνικής Παιδείας και Θρησκευμάτων κ. Καλός.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, θα ήθελα να δώσω την απάντηση στον εκλεκτό συνάδελφο -που με βάση τα στοιχεία που πήρε από την Α΄ Ε.Λ.Μ.Ε. Δωδεκανήσου κατέθεσε την ερώτησή του- κατά τομέα ή κατά είδος οφειλομένων ποσών, έτσι ώστε να φανεί, κύριε Κουβέλη, αν η πολιτεία όντως έκανε το καθήκον της μέσα από ένα πλέγμα υποχρεώσεων, το οποίο της κληροδότησε η προηγούμενη κατάσταση.
      Είναι γνωστό, στο σύνολο της εκπαιδευτικής κοινότητος –και να μου επιτρέψετε να το αναφέρω έτσι επιγραμματικά και να μην επεκταθώ, για να σας δώσω και τα στοιχεία που υποσχέθηκα- ότι όλο το έτος 2005 αφιερώθηκε -έτσι όπως έπρεπε να κάνει η χρηστή διοίκηση, με σωστές ενέργειες συνεργασίας Υπουργείου Παιδείας και Γενικού Λογιστηρίου του Κράτους- στην πλήρη, βήμα προς βήμα εξόφληση όλων εκείνων των μεγάλων ποσών. Ποσά που δεν είχαν προβλεφθεί ούτε στον προϋπολογισμό, φυσικά, του 2004, αλλά ούτε και στη συνέχιση των προγραμμάτων, δηλαδή στη δέσμευση κονδυλίων στην Ευρωπαϊκή Ένωση, ώστε να μπορούν να συνεχιστούν τα προγράμματα. Ως αποτέλεσμα η Κυβέρνηση Καραμανλή αναγκάστηκε να τα εντάξει στον προϋπολογισμό του 2005 και τα υπόλοιπα, αυτά τα λίγα που έχουν μείνει, στον προϋπολογισμό του 2006, ώστε συσσωρευτικά τις οφειλές των τριών τελευταίων ετών να τις εξοφλήσει μέσα στον παρόντα χρόνο.
      Ακούστε, λοιπόν -για να δούμε αν είναι και σωστά τα στοιχεία που δίνει η Ε.Λ.Μ.Ε. Δωδεκανήσου- πώς έχουν τα πράγματα. Πρώτα απ’ όλα όσον αφορά την αποζημίωση των εκπαιδευτικών που συμμετείχαν, κύριε Κουβέλη, στη διαδικασία της πιστοποίησης στο πλαίσιο της διά βίου εκπαιδεύσεως του προγράμματος «Κοινωνία της Πληροφορίας» θα ήθελα να σας ενημερώσω ότι οι εκκαθαρίσεις των προγραμμάτων, με βάση τα στοιχεία που μου έδωσε η Υπηρεσία -και δεν έχω κανένα λόγο να τα αμφισβητήσω γιατί τα ήλεγξα ένα προς ένα- βρίσκονται σε εξέλιξη και οι επιταγές του επιδόματος που παίρνουν οι εκπαιδευτικοί που συμμετείχαν σ’ αυτό το πρόγραμμα -και με την παλιά ημερομηνία που είχατε καταθέσει την ερώτησή σας, στις 14 Δεκεμβρίου- ήδη έχουν εξοφλήσει όλες τις οφειλές του προγράμματος της «Κοινωνίας της Πληροφορίας». Μάλιστα υπάρχουν μερικές ακόμη επιταγές, οι οποίες κατετίθεντο μέχρι προχθές, μέχρι τις 15 Ιανουαρίου, που και αυτές ήδη θεωρούνται εξοφλημένες. Το είδα και μπορώ να σας το καταθέσω. Το έχω ελέγξει αναλυτικά. 
      Πάμε στο δεύτερο: Όσον αφορά στην πρόσθετη διδακτική στήριξη που και αυτή πληρωνόταν από χρήματα της Ευρωπαϊκής Ένωσης –ήταν πρόγραμμα- δεν είχε γίνει καμία πρόβλεψη και το 2004, που αναλάβαμε τη διακυβέρνηση της χώρας είχαμε ένα τεράστιο χρεωστικό κονδύλι. Το δώσαμε και στις αντίστοιχες λογιστικές αναλύσεις που κάναμε για το πώς βρέθηκε το μεγάλο έλλειμμα στο Υπουργείο Παιδείας και πώς το εξοφλήσαμε. Βρήκαμε, λοιπόν, ένα τεράστιο κονδύλι το οποίο έπρεπε να εξοφληθεί μέχρι το τέλος του 2005. 
      Ακούστε, λοιπόν: Μπορώ να σας πω ότι όλες οι οφειλές από το πρόγραμμα «Πρόσθετη Διδακτική Στήριξη» του σχολικού έτους 2004-2005 έχουν καταβληθεί, και έχουν καταβληθεί και για το 2005 το πρώτο και το δεύτερο τρίμηνο όσον αφορά και στους μόνιμους και στους αναπληρωτές και στους ωρομισθίους, συμπεριλαμβανομένων ακόμα και των σχεδιαστών και των αξιολογητών του προγράμματος -που δεν είναι ευκαταφρόνητος αριθμός- μαζί με το Ι.Κ.Α. των ωρομισθίων που συνοδεύει τις αποδοχές των ωρομισθίων και τα αντίστοιχα τρίμηνα και τις δαπάνες για τη μετακίνηση των μαθητών, που μετέχουν ή που παίρνουν γνώση σ’ αυτό το διάστημα για το πρώτο και δεύτερο τρίμηνο.
      Τι μένει και ποιος είναι ο ορίζοντας; Μένει το τρίτο τρίμηνο του 2005, το οποίο αρχίζει ήδη με εντάλματα που αποστέλλονται να αποπληρώνεται. Πιστεύω ότι μέσα στο Φεβρουάριο θα λήξει και αυτό.
      Όσον αφορά τις υπερωρίες, θα σας δώσω αναλυτικότερα στοιχεία, γιατί ήδη ξεπέρασα το χρόνο μου. Δεν είναι τα πράγματα έτσι όπως αναφέρονται στην ανακοίνωση Ε.Λ.Μ.Ε. Δωδεκανήσου. Ήδη από τις πιστώσεις που έχουν καταγραφεί από τα περιφερειακά και νομαρχιακά προγράμματα, αθροίζω: Πρέπει να έχει πάρει ο νομός για τη δευτεροβάθμια, δηλαδή για την υπερωριακή αποζημίωση του έτους 2004 και του πρώτου εξαμήνου του 2005, 360.000 ευρώ. 
      Εκείνο που μένει, έτσι όπως φαίνεται, είναι 210.000 ευρώ, τα οποία με την εκκαθάριση του προγράμματος, δηλαδή στις αρχές Μαρτίου –γιατί είναι οφειλές του περασμένου έτους και ξέρετε ότι υπάρχει ειδικός κανόνας και ειδικό λογιστικό από το Υπουργείο Οικονομικών- θα καταβληθούν.
      Αυτά ήθελα να σας πω και για τα τρία σημεία της ερώτησής σας.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, είναι αναγκαίο να διευκρινιστεί ότι η επίκαιρη ερώτηση που συζητάμε είχε κατατεθεί στις 9 Δεκεμβρίου του περασμένου έτους. Έτσι δικαιολογείται και το ερώτημα «ποια συγκεκριμένα μέτρα προτίθενται να λάβουν οι συναρμόδιοι Υπουργοί, ώστε να καταβληθούν τα οφειλόμενα εντός του έτους 2005». Εκείνη η επίκαιρη ερώτηση, επειδή συνέτρεχαν διάφορα κωλύματα στον κύριο Υφυπουργό, δεν συζητήθηκε τότε και συζητείται σήμερα. 
      Όμως, κύριε Υφυπουργέ, θα συμφωνήσετε ότι το κράτος έχει συνέχεια και δεν είναι δυνατόν κάθε φορά να γίνεται επίκληση δημοσιονομικών στοιχείων, τα οποία αφορούν στο πρόσφατο παρελθόν, όταν τη διακυβέρνηση της χώρας την είχε μία άλλη κυβέρνηση και ούτε μπορεί να αποτελεί πειστικό αντίλογο στο αίτημα και στη διεκδίκηση των εργαζομένων οι οποίοι τι ζητάνε; Αυτά που δικαιούνται. 
      Εγώ εύχομαι να είναι οι αριθμοί αυτοί στους οποίους αναφερθήκατε και θα κρατήσω τη δέσμευσή σας ότι στους αμέσως προσεχείς δύο μήνες θα υπάρξει τακτοποίηση όλων αυτών των οφειλομένων. 
      Όμως, κύριε Υφυπουργέ, η Ο.Λ.Μ.Ε. με πληροφορεί ότι τα όσα αναφέρονται στην Α΄ Ε.Λ.Μ.Ε. Δωδεκανήσου αφορούν στο σύνολο των Ε.Λ.Μ.Ε. της χώρας, δηλαδή υπάρχουν οφειλές και σε άλλες περιοχές και μάλιστα με ποσά πολύ μεγαλύτερα εκείνων, που αναφέρονται στην επίκαιρη ερώτηση που συζητάμε σήμερα. 
      Νομίζω ότι χρηστή διοίκηση –θα συμφωνήσετε- είναι εκείνη η οποία δεν εξαντλείται σε διακηρύξεις, αλλά εξασφαλίζει το καθημερινό χειροπιαστό «αποτύπωμα». Όταν δηλαδή οφείλονται τα λεφτά, οφείλονται τα χρηματικά ποσά για εργασία που προσεφέρθη, θα πρέπει χωρίς καθυστέρηση το πολύ μετά από ένα, ενάμιση, έστω δύο μήνες να καταβάλλονται και να εξοφλούνται, διαφορετικά, δικαιολογημένα, εγείρεται στον πολίτη η βεβαιότητα ότι όταν το ελληνικό δημόσιο οφείλει, δεν σπεύδει να καταβάλει, αλλά όταν οφείλουν στο δημόσιο οι πολίτες, τότε το δημόσιο σπεύδει και λαμβάνει ακόμα και αναγκαστικά μέτρα για να ικανοποιήσει την αξίωση του δημοσίου έναντι των πολιτών.
      Νομίζω ότι αυτά, για τα οποία δεσμευθήκατε σήμερα, θα πρέπει να αφορούν και τους άλλους εκπαιδευτικούς οι οποίοι βρίσκονται σε άλλες Ε.Λ.Μ.Ε. και προφανώς όχι μόνο για τους εκπαιδευτικούς της Α΄ Ε.Λ.Μ.Ε. Δωδεκανήσου.
      ΠΡΟΕΔΡΕΥΩΝ (Σωτήρης Χατζηγάκης): Ο Υφυπουργός Εθνικής Παιδείας και Θρησκευμάτων έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):Κύριε Πρόεδρε, γι’ αυτό που θα ήθελα να διαβεβαιώσω στη δευτερολογία μου τον κύριο συνάδελφο, αλλά και όλα τα μέλη της Εθνικής Αντιπροσωπείας που παρακολουθούν αυτήν τη συζήτηση, είναι το εξής: Μία ευνομούμενη πολιτεία η οποία αναγνωρίζει, όπως πολύ σωστά λέτε τις υποχρεώσεις της και θέλει να είναι αξιόπιστη όσον αφορά στις υποχρεώσεις και στις αποπληρωμές των υποχρεώσεών της συγκεκριμένα, κατά είδος πολιτικής, οπωσδήποτε προγραμματίζει και ενισχύει όλες αυτές τις υποχρεώσεις της με τα αντίστοιχα οικονομικά ποσά που οφείλει και τα εκταμιεύει. Θα ήθελα να σας πω όμως, ότι εδώ γνωρίζετε ότι είναι μια ιδιαίτερη κατάσταση. 
      Δεν ήθελα να επεκταθώ στην πρωτολογία μου για να σας δώσω τους αριθμούς εκείνους τους οποίους ίσως δεν σας έδωσε η Ε.Λ.Μ.Ε. Δωδεκανήσου ή τους οποίους πολλές φορές δεν δίνουν οι τοπικές Ε.Λ.Μ.Ε., θεωρώντας ότι θα είναι καλύτερο να γενικεύσουν, να κάνουν δηλαδή περισσότερο σφαιρική τη θεώρηση όταν διεκδικούν κάτι. Δικαίωμά τους είναι να ακολουθούν αυτήν την τακτική, το σέβομαι, αλλά θα ήθελα να σας πω ότι θα ήθελα να γνωρίζετε εντέλει και να γνωρίζουν όλοι οι συνάδελφοι ότι τόσο η ενισχυτική διδασκαλία όσο και η πρόσθετη διδακτική στήριξη και το έργο που γίνεται με βάση τα προγράμματα, πληροφορική και άλλα, υπάρχουν ως δράσεις υποχρεώσεις τέτοιες της πολιτείας, αλλά δεν υπάγονται στον κρατικό Προϋπολογισμό. Είναι των ευρωπαϊκών προγραμμάτων. 
      Έχουμε καταθέσει για τις προηγούμενες κυβερνήσεις –και δεν είναι άλλοθι αυτό που σας λέω- τα πάντα και δεν έχει αντιλεχθεί τίποτε. Κανείς δεν βρήκε να αντειπεί κάτι σ’ αυτήν την Αίθουσα και έτσι είναι τα πράγματα, αυτή είναι η αλήθεια.
      Πέρασαν, λοιπόν, στον κρατικό προϋπολογισμό πάνω από 600.000.000 ευρώ. Τα καταθέσαμε εδώ τα στοιχεία, τα έχουμε πολλές φορές πει και η κυρία Υπουργός Παιδείας και οι δύο Υφυπουργοί κατά τομέα αρμοδιοτήτων. Ήρθαν λοιπόν και φούσκωσαν τις υποχρεώσεις μας κατά τρόπο πολύ πολύ δύσκολο για την αποπληρωμή. Και η χρηστή διοίκηση δεν έκανε τίποτε άλλο –για να ολοκληρώσω- επειδή η πολιτεία θέλει να αναγνωρίζει τις υποχρεώσεις της και να τις εκπληρώνει, παρά προγραμμάτισε την εκταμίευση των ποσών αυτών με αποτέλεσμα να είναι πολύ λίγα τα οφειλόμενα, όπως σας είπα και για να είμαι ειλικρινής, με όσα  με διαβεβαίωσαν τουλάχιστον οι αρμόδιες οικονομικές υπηρεσίες του Υπουργείου, η δήλωσή μου είναι ότι και γι’ αυτήν την Ε.Λ.Μ.Ε. και για όποιες άλλες Ε.Λ.Μ.Ε. υπάρχουν αντίστοιχες οφειλές του τρίτου τριμήνου του περασμένου έτους, θα αποπληρωθούν, όσον αφορά τις υπερωρίες.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στη συζήτηση των επικαίρων ερωτήσεων δευτέρου κύκλου.
      Η πρώτη υπ’ αριθμόν 325/9-1-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Νικολάου Σαλαγιάννη προς τον Υπουργό Αγροτικής Ανάπτυξης και Τροφίμων, σχετικά με τον υπολογισμό των δικαιωμάτων των τευτλοπαραγωγών σύμφωνα με την εφαρμογή της νέας ΚΑΠ κ.λπ., διαγράφεται λόγω κωλύματος του κυρίου συναδέλφου.
      Επόμενη είναι η δεύτερη υπ’ αριθμόν 340/10-1-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαίδου προς τους Υπουργούς Υγείας και Κοινωνικής Αλληλεγγύης και Απασχόλησης και Κοινωνικής Προστασίας, σχετικά με την επαναπρόσληψη των απολυθέντων στον όμιλο «ΙΑΣΩ» κ.λπ.. 
      Το περιεχόμενο της επίκαιρης ερώτησης της κ. Νικολαΐδου έχει ως εξής: «Στις 29/12/05 ο επιχειρηματικός όμιλος «ΙΑΣΩ», ο οποίος δραστηριοποιείται στις πωλήσεις υπηρεσιών υγείας, μ’ ένα οργανωμένο σχέδιο εκβιασμών και πιέσεων, απαίτησε από τις καθαρίστριες των δυο νοσοκομείων –επιχειρήσεων του ομίλου να αυτοαπολυθούν, μέσω παραίτησης και να ενταχθούν σε ιδιωτικό συνεργείο καθαρισμού, μειώνοντας  έτσι στο μισό τις αποδοχές τους, αλλά και άλλα δικαιώματα, όπως ρεπό, άδειες, ασφάλιση κ.λπ. 
      Οι εκβιασμοί και οι πιέσεις έγιναν με την απειλή της απόλυσης των καθαριστριών, όπως επίσης και των μελών των οικογενειών τους που εργάζονται με άλλες ειδικότητες στον όμιλο. Οι επιχειρηματίες, μετά την άρνηση των εργαζομένων να παραιτηθούν από τα δικαιώματά τους, προχώρησαν ήδη σε δώδεκα απολύσεις, με προοπτική να απολυθούν όλες. 
      Κίνητρο των εργοδοτών είναι να μειώσουν τις παντός είδους αποδοχές, να αλλάξει το εργασιακό καθεστώς με εργαζομένους που ήδη αμείβονται με εξευτελιστικούς μισθούς και σε συνθήκες εντατικοποίησης, επιδιώκοντας την ακόμη μεγαλύτερη κερδοφορία της επιχείρησης. Είναι φανερό ότι οι εργοδότες στηρίζονται σε μια πολιτική και σ’ ένα θεσμικό πλαίσιο που κατοχυρώνει την μέγιστη κερδοφορία για τους ίδιους και την υπερεκμετάλλευση των εργαζομένων, μέσα από την εμπορευματοποίηση των αναγκών του λαού για υπηρεσίες υγείας, οι οποίες πρέπει να παρέχονται πλήρως και δωρεάν.
      Ερωτώνται οι κύριοι Υπουργοί τι μέτρα πρόκειται να πάρει η Κυβέρνηση, ώστε να σταματήσει η εργοδοτική αυθαιρεσία στους τόπους δουλειάς, για την άμεση επαναπρόσληψη όλων των απολυμένων, με πλήρη δικαιώματα και την εξασφάλιση μόνιμης και σταθερής δουλειάς των εργαζομένων στον όμιλο «ΙΑΣΩ».
      Ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, το Τμήμα της Κοινωνικής Επιθεώρησης Αγίας Παρασκευής άμεσα επελήφθη του θέματος. 
      Πράγματι, η επιχείρηση απασχολούσε δεκατρείς εργαζόμενες με ειδικότητα καθαρίστριας και το συνεργείο καθαρισμού που πάρα πολλά χρόνια έχει αναλάβει την ευθύνη για την καθαριότητα του «ΙΑΣΩ», έκανε πρόταση να προσλάβει τις εν λόγω καθαρίστριες με τους κάτωθι όρους. 
      Κυρία Νικολαΐδου, λέτε εδώ «στο μισό των αποδοχών τους». Η σύμβαση λέει ότι οι αποδοχές τους παραμένουν ως έχουν στο νέο εργασιακό καθεστώς και σε περίπτωση καταγγελίας της σύμβασης από την ιδιωτική εταιρεία, θα προσμετρηθεί και ο χρόνος απασχόλησης στο «ΙΑΣΩ GENERAL».
      Βέβαια, από το σύνολο των εργαζομένων, οι επτά απεδέχθησαν να υπογράψουν συμφωνητικό με τους πιο πάνω όρους. Τρεις εργαζόμενες δεν δέχθηκαν να απασχοληθούν στο συνεργείο καθαρισμού και απολύθηκαν, λαμβάνοντας τη νόμιμη αποζημίωση. Ακόμη, δύο εργαζόμενες παρέμειναν στην επιχείρηση, επειδή σε διάστημα λίγων μηνών συνταξιοδοτούνται, ενώ μια εργαζόμενη που είναι μητέρα και έχει μειωμένο ωράριο εργασίας, παρέμεινε στην επιχείρηση, επειδή δεν υπήρχε πρόθεση απασχόλησης από το συνεργείο καθαριότητας.
      Θέλω να σας πω ότι η εργατική νομοθεσία τηρείται απαρέγκλιτα. Η επιχείρηση κάνει χρήση του άρθρου που λέει ότι μπορεί να απολύει 2% το μήνα, γιατί έχει συνολικά εννιακόσιους ογδόντα τρεις εργαζόμενους. Το Υπουργείο έχει επιληφθεί του θέματος και βλέπει αν τηρείται η νομοθεσία. Η νομοθεσία τηρείται και το προεδρικό διάταγμα δίνει τη δυνατότητα οι κλινικές να έχουν συνεργείο καθαρισμού, αλλά και βάσει της εργατικής νομοθεσίας –με τη χρήση που κάνει του 2%- δεν μπορεί να επέμβει το Υπουργείο και να δράσει αλλιώς. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει η κ. Νικολαΐδου.
      ΒΕΡΑ ΝΙΚΟΛΑΪΔΟΥ: Κύριε Υπουργέ, πίσω από τη βιτρίνα του «ΙΑΣΩ» και παρ’ ότι ήταν δύο μέρες πριν από την Πρωτοχρονιά με δέντρα στολισμένα, η εργοδοσία αποφάσισε να κάνει αυτές τις απολύσεις, να ζητήσει από τις εργαζόμενες να αυτοαπολυθούν. 
      Λέτε βέβαια εσείς ότι τηρήθηκαν οι νόμιμες διαδικασίες των αντεργατικών φυσικά νόμων που υπάρχουν και με τους οποίους εσείς, απ’ ό,τι φαίνεται, συμφωνείτε. Αυτό είναι ένα άλλο θέμα. Όμως, τους ζητήθηκε να μείνουν με τους ίδιους όρους για ένα εξάμηνο. Και μετά το πρώτο εξάμηνο τι;
      Στην πραγματικότητα έχουν απολυθεί δεκαεννέα εργαζόμενες, δώδεκα στο «ΙΑΣΩ» και επτά στο «ΙΑΣΩ GENERAL» και απ’ ό,τι ξέρω, σας επισκέφθηκαν οι απολυμένες μαζί με την ομοσπονδία τους και τη σωματειακή επιτροπή του «ΙΑΣΩ». Δεσμευτήκατε ότι θα κάνετε μια τριμερή συνάντηση μεταξύ εργοδοσίας, εργαζομένων και ομοσπονδίας, την οποία -από ό,τι ξέρω- δεν την έχετε πραγματοποιήσει.
      Οι εργαζόμενες αυτές σας είναι γνωστό περισσότερο ίσως και από εμένα, ότι δεν ήταν κάποιες καινούργιες. Ήταν παλιές εργαζόμενες, που ίσως εργάζονταν στον όμιλο από την ίδρυσή του. Μάλιστα, σίγουρα θα θυμάστε στα εγκαίνια του 1996, τον τότε Υπουργό Εργασίας –σήμερα πια μακαρίτη- τον Ευάγγελο Γιαννόπουλο, ο οποίος μιλούσε τότε για πολλές θέσεις εργασίας. Απ’ ό,τι φαίνεται, αυτές οι θέσεις εργασίας δεν διαρκούν περισσότερο από μερικά χρόνια.
      Στο τέλος, ζητάμε να αυτοαπολυθούν και μάλιστα σε μια περίοδο που ο όμιλος, από μια μονάδα που είχε τότε στα εγκαίνια, τώρα έχει όχι απλά απλωθεί, αλλά έχει και πολλές μονάδες, ακίνητα, οικόπεδα, γήπεδα. Με βάση κάποιο δημοσίευμα της εφημερίδας «Ο ΚΟΣΜΟΣ ΤΟΥ ΕΠΕΝΔΥΤΗ» επεκτείνεται στο Ομάν, στα Αραβικά Εμιράτα, δημιουργεί τράπεζες βλαστοκυττάρων και στην Τουρκία –γιατί στην Ελλάδα έχει ήδη στο Μαρούσι- και πολύ σύντομα θα θεμελιώσει το «ΙΑΣΩ» στη Θεσσαλία, θα θεμελιώσει την παιδιατρική κλινική και κάνει μια σειρά ακόμα τέτοιες επενδύσεις, που δείχνουν ότι το μόνο που έχουν ως στόχο, είναι το κέρδος.
      Γι’ αυτό ακριβώς δεν μπορεί να δικαιολογηθούν αυτές οι απολύσεις και μάλιστα σε εργαζόμενες σε ειδικές μονάδες με ειδικές προϋποθέσεις, αλλά και σε επικίνδυνες, θα έλεγα, μονάδες, όπως σε χειρουργεία και σε άλλες που έχουν σχέση με νεογνά κ.λπ. 
      Κατ’ αρχήν, νομίζω ότι θα πρέπει αυτήν τη συνάντηση, για την οποία έχετε δεσμευθεί, να την πραγματοποιήσετε και να πιέσετε προς την κατεύθυνση να προσληφθούν ξανά αυτές οι εργαζόμενες με τους παλιούς όρους: ‘Οχι μόνο για ένα εξάμηνο, όπως είναι γνωστό, αλλά για μόνιμη και σταθερή εργασία, που άλλωστε το δικαιούνται. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Νικολαϊδου.
      Ο Υφυπουργός Απασχόλησης και Κοινωνικής Προστασίας κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Νικολαϊδου, πράγματι, όλοι έχουν το ιερό δικαίωμα στην εργασία και μάλιστα σε μία μόνιμη απασχόληση. 
      Εδώ δεν μένουν άνεργες. Εδώ πραγματικά παραπέμπει η ιδιοκτησία του «ΙΑΣΩ» στο ειδικό συνεργείο που δουλεύει πάρα πολλά χρόνια στον όμιλο του «ΙΑΣΩ GENERAL» και εξασφαλίζει τη συνέχιση της δουλειάς με τις ίδιες αποδοχές και μάλιστα με ρήτρα.
      Εγώ δεν θα απαντήσω για το κέρδος, αλλά επιτέλους, κυρία Νικολαϊδου, πρέπει να καταλάβουμε σ’ αυτήν τη χώρα ότι ζούμε σε μία φιλελεύθερη δημοκρατία, σε μία δημοκρατία ευρωπαϊκού τύπου, όπου υπάρχει η προστατευτική παρέμβαση του κράτους. Δεν είναι το κράτος, το οποίο ελέγχει τους πάντες και τα πάντα. Αυτά τα μοντέλα ξέρετε πολύ ότι απέτυχαν και μάλιστα οικτρά, με αποτέλεσμα να ζουν στη φτώχεια και στην εξαθλίωση όλοι εκείνοι που τα οραματίστηκαν. Το ζητούμενο είναι: Υπάρχει νομοθεσία; Εφαρμόζεται η δημοκρατία; Εφαρμόζεται. 
      Όσον αφορά την τριμελή που μου λέτε, θα σας πω ότι το Τμήμα Επιθεώρησης Εργασίας στην Αγία Παρασκευή άμεσα επιλήφθηκε του θέματος. Έχω κάνει συνεχείς επαφές και ζήτησα και μου έφεραν τα χαρτιά και τα στοιχεία. 
      Εγώ δεν διαφωνώ μαζί σας. Εσείς λέτε ότι δεν πρέπει να προχωρήσουν στο 2% των απολύσεων. Δηλαδή, εσείς έχετε μία άποψη και μία πολιτική φιλοσοφία που λέτε ότι δεν πρέπει να γίνονται ποτέ απολύσεις. Δουλεύει-δεν δουλεύει, είναι καλός-δεν είναι καλός, παράγει-δεν παράγει. Αυτό, όμως, είναι μία άλλη φιλοσοφία. Υπάρχει νόμος του κράτους και ζούμε σ’ ένα δημοκρατικό πολίτευμα, όπου ο λαός επιλέγει αυτούς που τον κυβερνάνε και επιλέγει και τους νόμους μέσω των αντιπροσώπων του. 
      Θα σας πω, όμως, κάτι. Υπάρχει μία ιδιαιτερότητα στο χώρο της υγείας πάρα πολύ μεγάλη. Γι’ αυτήν την εμπορευματοποίηση της υγείας που λέτε και ο στόχος του κέρδους, επειδή είμαι γιατρός και έζησα πάρα πολλά χρόνια -και συνδικαλιστικά- στο Γενικό Κρατικό Νίκαιας, που ήμασταν υπερήφανοι τότε που ήσασταν δήμαρχος στη Νίκαια, εφόσον εγώ ήμουν στο Γενικό Κρατικό Νίκαιας και γνωριζόμαστε πάρα πολύ καλά …
      ΒΕΡΑ ΝΙΚΟΛΑΪΔΟΥ: Σας θυμάμαι. Έχω κάνει χρόνια στο Συμβούλιο, αλλά τα ίδια έλεγα και τότε για την δωρεάν υγεία. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα σας πω το εξής: Αυτό το σλόγκαν για την εμπορευματοποίηση της υγείας, εγώ δεν το καταλαβαίνω, γιατί από την εμπορευματοποίηση που είχαμε τότε –την ελεύθερη οικονομία- πήγαμε στο Εθνικό Σύστημα Υγείας και φτάσαμε στο λαθρεμπόριο της υγείας.
      Εδώ το ζήτημα είναι το εξής: Δεν είναι το κέρδος, δεν είναι η λειτουργία της υγείας. Όμως, ο χώρος της υγείας είναι πολύ ευαίσθητος. Τα συνεργεία καθαριότητας και γενικά η καθαριότητα δεν μπορεί να αποτελέσει αντικείμενο που θα δώσει το δικαίωμα σε οποιονδήποτε να κάνει αυτήν τη δουλειά. Χρειάζονται επόπτες καθαρισμού, χρειάζονται κι άλλες παρεμφερείς δράσεις και κατέληξε το «ΙΑΣΩ», όπως δείχνουν τα στοιχεία, στο ότι δεν μπορεί πλέον να συνεχίσει να έχει στους χίλιους εργαζόμενους, δεκαεπτά καθαρίστριες και έπρεπε να επιβαρυνθούν με επόπτες κ.λπ.. 
      Εν πάση περιπτώσει, δεν νομίζω ότι μπορεί να επέμβει το Υπουργείο. Το Υπουργείο, ό,τι ήταν να κάνει, το έκανε. Αυτό που θα κοιτάξει είναι να ισχύσει η δέσμευση που υπάρχει με το συνεργείο. Από εκεί και πέρα, αυτήν τη δυνατότητα δίνει ο νόμος στο Υπουργείο, αυτά κάνουμε.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Εισερχόμαστε, κυρίες και κύριοι συνάδελφοι, στην τελευταία επίκαιρη ερώτηση για απόψε, τη με αριθμό 343/10.1.2006 του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Μεταφορών και Επικοινωνιών, σχετικά με την υλοποίηση του Επιχειρησιακού Προγράμματος των Σιδηροδρόμων κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Σημαντικά προβλήματα παρατηρούνται σύμφωνα με την αρμόδια για την Περιφερειακή Ανάπτυξη Επίτροπο κ. Ντανούτα Χούμπνερ στα κοινοτικά συγχρηματοδοτούμενα προγράμματα των Ελληνικών Σιδηροδρόμων με αποτέλεσμα τη σίγουρη απώλεια πόρων.
      Από την απάντηση της Commission σε ερώτηση του Ευρωβουλευτή του Συνασπισμού κ. Παπαδημούλη στο Ευρωκοινοβούλιο, προκύπτει ότι: 
      1. Δεν υπάρχει στρατηγική για το σιδηροδρομικό τομέα και συγκεκριμένοι στόχοι στο επιχειρηματικό σχέδιο.
      2. Υπάρχει μείωση των χρηματοδοτήσεων της Ευρωπαϊκής Ένωσης για τους Ελληνικούς Σιδηροδρόμους, προκειμένου να αποφευχθεί ο κίνδυνος να χαθούν οι κοινοτικές πιστώσεις εξαιτίας σημαντικών καθυστερήσεων στην εκτέλεση των σιδηροδρομικών έργων.
      3. Παρατηρούνται δυσκολίες από πλευράς Ο.Σ.Ε. και ΕΡΓ.Ο.Σ.Ε., που σχετίζονται με τη διαχείριση των ίδιων των σιδηροδρομικών έργων και ιδιαίτερα με την ικανότητα παραγωγής κατάλληλων τεχνικών μελετών, την ικανότητα εφαρμογής διαδικασιών υποβολής προσφορών, αλλά και της αποτελεσματικής εκτέλεσης των όρων των συμβάσεων, ώστε η ολοκλήρωση των έργων να γίνει εντός του αρχικού προϋπολογισμού και του χρονοδιαγράμματος. 
      Με βάση τα παραπάνω ερωτάται ο κύριος Υπουργός:
      Σκοπεύει η Κυβέρνηση άμεσα να εκπονήσει στρατηγικό σχέδιο για τον απαραίτητο για την ανάπτυξη και το περιβάλλον εκσυγχρονισμό του σιδηροδρομικού τομέα; Γιατί μέχρι σήμερα δεν έγινε αυτό, με συνέπεια την απώλεια πόρων; 
      Τι μέτρα σκοπεύει να πάρει για το μέλλον των Ελληνικών Σιδηροδρόμων στα πλαίσια του Δ΄ Κοινοτικού Πλαισίου Στήριξης, ώστε αφ’ ενός να σταματήσει το μαρασμό των Ελληνικών Σιδηροδρόμων που διευκολύνει όσους προσβλέπουν στην ταχύτερη ιδιωτικοποίησή τους και αφ’ ετέρου να ωφεληθούν τα μέγιστα και να μην υπάρξουν νέες περικοπές πόρων ή, ακόμη χειρότερα, αποκλεισμός τους από το πρόγραμμα;»
      Στην επίκαιρη ερώτηση του κ. Λεβέντη θα απαντήσει ο Υφυπουργός Μεταφορών και Επικοινωνιών κ. Νεράντζης.
      Κύριε Υφυπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.
      Κύριε συνάδελφε, ασφαλώς και υπάρχει στρατηγικό σχέδιο επενδύσεων του σιδηροδρομικού άξονα Π.Α.Θ.Ε.. Αυτό το σχέδιο συντάχθηκε το 2003, εστάλη στην Ευρωπαϊκή Ένωση και εγκρίθηκε, επικαιροποιήθηκε δε το 2005. Επομένως, υπάρχει και λειτουργεί σχέδιο.
      Είναι αλήθεια όμως –και σε τούτο έχετε δίκιο στην ερώτησή σας- ότι κατά την υλοποίηση των έργων των προγραμμάτων αυτών που συγχρηματοδοτούνται από το Γ΄ Κοινοτικό Πλαίσιο παρουσιάστηκαν αρκετές καθυστερήσεις. Οι καθυστερήσεις αυτές οφείλονται –ήδη είναι γνωστά τα αίτια- στη συντέλεση των απαλλοτριώσεων, στην καθυστέρηση ωρίμανσης και δημοπράτησης των έργων, στις προσφυγές τις οποίες έκαναν οι διάφοροι υποψήφιοι, των οποίων δεν ευδοκίμησαν οι προσφορές, στη γνωμοδότηση του Ελεγκτικού Συνεδρίου, στις αντιδράσεις των τοπικών φορέων, στις παρεμβάσεις της αρχαιολογίας κ.λπ. Επομένως, στρατηγικό σχέδιο υπάρχει, εγκεκριμένο, επικαιροποιημένο. Σημειώθηκαν πράγματι καθυστερήσεις.
      Αλλά πέραν του στρατηγικού αυτού σχεδίου, ο Ο.Σ.Ε., συμμορφούμενος και προς την οδηγία της Ευρωπαϊκής Ένωσης, ήδη προβαίνει σε μια σειρά μέτρων, με τα οποία αναδιοργανώνεται ριζικά και επομένως συντελείται η εταιρική αναδιάρθρωση του Ο.Σ.Ε.. Στα πλαίσια δε αυτών των δράσεων, η Κυβέρνηση υιοθέτησε και ενσωμάτωσε στο εσωτερικό της δίκαιο όλες τις οδηγίες, οι οποίες αφορούν τους σιδηροδρόμους διά του π.δ. 41/2005. 
      Ο σιδηρόδρομος θα εξακολουθήσει βέβαια να χρηματοδοτείται κανονικά, καθώς η ανάπτυξή του αποτελεί βασικό άξονα της ευρωπαϊκής πολιτικής μεταφορών. Το Υπουργείο μας μάλιστα έχει ήδη συντάξει ένα στρατηγικό σχέδιο ανάπτυξης μεταφορών για το χρονικό διάστημα από το 2007 μέχρι το 2013, όπου προβλέπεται η συνεχιζομένη ανάπτυξη των σιδηροδρόμων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Δυστυχώς, δεν προλαβαίνω να αναπτύξω τις βασικότερες απόψεις και τα βασικότερα σημεία αυτού του προγράμματος. Ελπίζω να μου δοθεί η ευκαιρία να το κάνω στη δευτερολογία μου. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κύριε Υπουργέ, είχαμε υποβάλει και πριν από ένα μήνα σχετική ερώτηση για τους σιδηροδρόμους και τις απευθείας αναθέσεις μελετών, όπως και για τον τρόπο που γίνονται αυτές οι αναθέσεις. Ήσασταν καθησυχαστικός, χωρίς να είσαστε και πειστικός την προηγούμενη φορά. 
      Τώρα, επίσης, επανέρχεστε και λέτε ότι υπάρχει επιχειρησιακό σχέδιο κ.λπ. Εγώ δεν θα είχα κανένα λόγο να τα αμφισβητήσω όλα αυτά και να πειστώ, αλλά βλέπετε ότι δεν εξαρτάται από εμένα, ούτε αν θέλετε και από σας το πρόβλημα. Το πρόβλημα είναι ότι η αρμόδια Επίτροπος της Ευρωπαϊκής Ένωσης, η κ. Χούμπνερ, λέει ότι υπάρχουν δυσκολίες για να προχωρήσουν τα έργα και αυτές οι δυσκολίες έχουν σχέση με την εύρεση συγκεκριμένων στόχων στο επιχειρηματικό σχέδιο. 
      Τι σημαίνει αυτό; Κάποιες δυσκολίες σχετίζονται με τη διαχείριση των ίδιων των σιδηροδρομικών έργων και ιδιαιτέρως με την ικανότητα παραγωγής κατάλληλων τεχνικών μελετών, με την ικανότητα εφαρμογής διαδικασιών υποβολής προσφορών, αλλά και με την αποτελεσματική εκτέλεση των όρων των συμβάσεων. Αυτά τα λέει η κ. Χούμπνερ και καταλαβαίνετε ότι αυτά είναι καταπέλτης. 
      Και δεν είναι μόνο αυτό. Υπάρχει και συνέχεια, γιατί λέει παρακάτω: «Προκειμένου να αποφευχθεί ο κίνδυνος να χαθούν οι κοινοτικές πιστώσεις εξ αιτίας σημαντικών καθυστερήσεων στην εκτέλεση των σιδηροδρομικών έργων, οι ελληνικές αρχές πρότειναν μείωση των χορηγούμενων πιστώσεων στα σιδηροδρομικά έργα, συμπεριλαμβανομένου του επιχειρησιακού προγράμματος: σιδηρόδρομοι, αερολιμένες και αστικές μεταφορές».
      Επομένως, κύριε Υπουργέ, υπάρχει σοβαρότατο πρόβλημα. Υπάρχουν τεράστια χρέη που έχει ο Ο.Σ.Ε. –ξέρουμε ότι δουλεύει με παθητικό- αλλά και τα έργα που θα τον βελτίωναν, αυτά που τα έχει επιτακτική ανάγκη η χώρα για να έχουμε σύγχρονους σιδηροδρόμους, αυτά δεν προχωρούν. Δεν προχωρούν πρώτα και κύρια, γιατί αυτά τα επιχειρησιακά σχέδια είναι το λιγότερο ατελή και αυτό φαίνεται και από το ότι η ίδια η Κυβέρνηση σπεύδει στην Ευρωπαϊκή Ένωση και ζητάει μείωση των χορηγουμένων πιστώσεων. Αυτό είναι από τα ανήκουστα. Εγώ θα ήθελα μια πειστική απάντηση σ’ αυτό το θέμα, κύριε Υπουργέ, όχι μόνο εγώ προσωπικά, τη θέλει όλος ο ελληνικός λαός. Γιατί έτσι όπως πάμε, προφανώς όχι μόνο δεν πρόκειται να δούμε καλύτερους σιδηροδρόμους, αλλά τα πράγματα θα πηγαίνουν πολύ πιθανόν και προς το χειρότερο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε κύριε Λεβέντη.
      Ο κύριος Υπουργός έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Εγώ θέλω να σας πείσω κύριε Λεβέντη. Το θέμα είναι αν θέλετε εσείς να πειστείτε. Μπλέξατε δύο θέματα άσχετα. 
      Το ένα θέμα είναι η απευθείας ανάθεση. Σ’ αυτό αναλώσαμε μια ολόκληρη ερώτηση. Σας είπα ότι από το πλήθος των απευθείας αναθέσεων οι οποίες έγιναν τρεις μόνο αφορούσαν την παρούσα Κυβέρνηση και αναφερθήκαμε ειδικότερα σ’ αυτά. Άρα, σ’ αυτό δεν χρειάζεται να απαντήσω εκ νέου.
      Ας αναφερθούμε τώρα στις καθυστερήσεις. Σας επεσήμανα τα αίτια -τα οποία είναι λειτουργικά- ως εκ των οποίων οι καθυστερήσεις σημειώθηκαν. Η ΕΡΓ.Ο.Σ.Ε. όμως, που είναι ο φορέας υλοποίησης των συγχρηματοδοτουμένων έργων έχει δρομολογήσει και υλοποιεί έργα σταδιακά, τα οποία τείνουν ακριβώς στην απάμβλυνση  των συνεπειών αυτών. 
      Να σας πω μερικά: Υπάρχει πρόγραμμα επίσπευσης των δημοπρατήσεων των έργων. Υπάρχει οργανωτική αναδιοργάνωση της εταιρείας με στόχο τη βελτιοποίηση και την αξιοποίηση του ανθρώπινου δυναμικού. Υπάρχει συστηματικότερη συνεργασία με τον Ο.Σ.Ε. το Υπουργείο Μεταφορών και Επικοινωνιών και την αρμόδια διαχειριστική αρχή. Υπάρχει στενότερη παρακολούθηση των διαγραμμάτων. Όλα αυτά είναι καινούργια μέτρα, τα οποία λαμβάνει η ΕΡΓ.Ο.Σ.Ε. επί των ημερών μας και με τις εντολές μας, ακριβώς για να αποφευχθούν ή τουλάχιστον να απαμβλυνθούν όλες εκείνες οι δυσμενείς συνέπειες, οι οποίες επιφέρουν την καθυστέρηση. Από εκεί και πέρα το να σας πείσω περαιτέρω δεν καταλαβαίνω πώς θα αλλιώς μπορώ να κάνω. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε κύριε Υπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη 
      ΕΠΕΡΩΤΗΣΕΩΝ
      Θα συζητήσουμε την υπ’ αριθμόν 32/19/12.12.2005 επερώτηση των Βουλευτών του ΠΑ.ΣΟ.Κ. κυρίων Βασιλείου Κεγκέρογλου, Στυλιανού Ματζαπετάκη, Εμμανουήλ Στρατάκη, Ευαγγελίας Σχοιναράκη-Ηλιάκη, Εμμανουήλ Φραγκιαδουλάκη, Ευάγγελου Αργύρη και Αθανασίου Παπαγεωργίου, προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με το πρόγραμμα υλοποίησης των αρδευτικών φραγμάτων και έργων του Νομού Ηρακλείου. 
      Πριν δώσω το λόγο στον πρώτο επερωτώντα, θέλω να σας κάνω γνωστό ότι κατά τη συζήτηση της παρούσης επερώτησης Κοινοβουλευτικός Εκπρόσωπος του ΠΑ.ΣΟ.Κ. ορίζεται ο Βουλευτής κ. Ευάγγελος Αργύρης με απόφαση του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππα. 
      Επίσης, κατά τη συζήτηση της ίδιας επερώτησης Κοινοβουλευτικός Εκπρόσωπος εκ μέρους του Κ.Κ.Ε. ορίζεται η Βουλευτής κ. Βέρα Νικολαϊδου με απόφαση του Κοινοβουλευτικού Εκπροσώπου του κόμματός της κ. Ορέστη Κολοζώφ.
      Ο πρώτος επερωτών κ. Βασίλειος Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, είναι κοινή διαπίστωση ότι είκοσι δύο μήνες τώρα η Κυβέρνηση Καραμανλή ταλαιπωρεί ουσιαστικά τη χώρα και τους πολίτες χωρίς σχέδιο και στόχους. Θέλησε και σκόπευε να σκάψει το λάκκο του ΠΑ.ΣΟ.Κ. και έπεσε η ίδια μέσα. Αυτό δεν θα μας ήταν καθόλου δυσάρεστο, εάν δεν συμπαρέσυρε και τη χώρα. Το ένα αδιέξοδο διαδέχεται το άλλο. Το προεκλογικό επικοινωνιακό οικοδόμημα με τις μεγαλόστομες διακηρύξεις και τις δήθεν δεσμεύσεις προς τους πολίτες τους αγρότες και τους συνταξιούχους αγρότες κατέρρευσε σαν χάρτινος πύργος. Η Κυβέρνηση Καραμανλή όχι μόνο αθέτησε τις προεκλογικές υποσχέσεις που έγιναν αφειδώς, αλλά φάνηκε και αδύναμη να διαχειριστεί το μεγάλο έργο που παρέλαβε. Η αδράνεια, η αναποτελεσματικότητα και οι αντιαγροτικές πολιτικές επιλογές της Κυβέρνησης οδηγούν την ύπαιθρο στην οριστική εγκατάλειψη. Δημιουργούν στον αγροτικό κόσμο ανασφάλεια και απόγνωση. 
      Η περιφερειακή ανάπτυξη ακυρώθηκε. Η δραστική μείωση του Προγράμματος Δημοσίων Επενδύσεων το 2005 συνεχίζεται με τον Προϋπολογισμό του 2006. Η υπόσχεση για μείωση του συντελεστή του Φ.Π.Α. έγινε αύξηση κατά 19%. Εξαιρέθηκαν από τον αναπτυξιακό νόμο οι περισσότερες κατηγορίες αγροτικών επενδύσεων και έτσι καθηλώθηκαν στο τελευταίο ποσοστό της τελευταίας εικοσιπενταετίας. Σύμφωνα με τα στοιχεία που κατέθεσε εδώ στη Βουλή ο κ. Αλογοσκούφης, μόνο οκτώ από τα εννιακόσια εξήντα τρία επενδυτικά σχέδια που υποβλήθηκαν μέχρι το Δεκέμβριο, αφορούν τον πρωτογενή τομέα. Τα μέτρα του προγράμματος «Αγροτική Ανάπτυξη και Ανασυγκρότηση Υπαίθρου» του Γ΄ Κοινοτικού Πλαισίου Στήριξης που σας παραδώσαμε, ουσιαστικά κόλλησαν. 
      Μειώσατε τους πόρους για τα προγράμματα νέων αγροτών και για τα σχέδια βελτίωσης. Την ίδια ώρα που οι αγορές της Ευρώπης κλείνουν η μία μετά την άλλη για τα αγροτικά μας προϊόντα, εσείς δεν έχετε ακόμα συστήσει είκοσι δύο μήνες τώρα, την επιτροπή που θα εξετάσει τους φακέλους και τις προτάσεις που έχουν υποβληθεί στα πλαίσια του μέτρου 4-3 για την πιστοποίηση της ποιότητας και την προώθηση των εξαγωγών. 
      Την ίδια ώρα που σε όλες σχεδόν τις χώρες της Ευρώπης, όπως στη Γαλλία και την Ισπανία, λαμβάνονται ουσιαστικά μέτρα στήριξης του αγρότη, εσείς συνεχίζετε να αδιαφορείτε για το χαμένο εισόδημα. Ακόμη και όταν η διεθνής ευρωπαϊκή συγκυρία βοηθάει για καλύτερες τιμές στα προϊόντα μας, όπως συμβαίνει αυτήν την περίοδο με το ελαιόλαδο, εσείς επαναπαύεστε, χωρίς να δημιουργείτε τις προϋποθέσεις για τη μακροχρόνια αξιοποίησή τους. Οι αυξήσεις στα καύσιμα, επιβάρυναν σημαντικά το κόστος παραγωγής των προϊόντων, καθώς και το κόστος ζωής του αγρότη και της οικογένειάς του. Το αγροτικό εισόδημα μειώνεται και εσείς επικαλείστε μάλλον μονότονα, τις αποφάσεις της Ευρωπαϊκής Ένωσης και του Παγκόσμιου Οργανισμού Εμπορίου. Η ψαλίδα ανάμεσα στις τιμές παραγωγού και στις τιμές καταναλωτή συνεχώς διευρύνεται. Μοναδικοί κερδισμένοι το μεγάλο εισαγωγικό κεφάλαιο και οι μεγαλέμποροι. 
      Κυρίες και κύριοι συνάδελφοι, είναι αναμφισβήτητο ότι το διεθνές πεδίο μεταβάλλεται. Η νέα Κοινή Αγροτική Πολιτική και οι αποφάσεις του Παγκόσμιου Οργανισμού εμπορίου ωθούν σε νέες εξελίξεις. Είναι, όμως, επίσης αναμφισβήτητο –το διαπιστώνουν άλλωστε όλοι οι πολίτες και ιδιαίτερα οι αγρότες- ότι η Κυβέρνηση παρακολουθεί τις εξελίξεις αμήχανα, χωρίς να παρεμβαίνει, χωρίς να διαπραγματεύεται.
      Η μείωση των αγροτικών πόρων στη Σύνοδο Κορυφής των Βρυξελλών, οι αποφάσεις για τη ζάχαρη, ο τρόπος αντιμετώπισης της κρίσης για την πτηνοτροφία, αυτό ακριβώς δείχνουν. Φταίει η έλλειψη πολιτικής; Φταίει η έλλειψη σχεδίου και στόχων; Ή μήπως φταίει η αδυναμία αποτελεσματικής διαπραγμάτευσης σε ευρωπαϊκό επίπεδο; Άσχετα από το ποια είναι η αιτία, οι επιπτώσεις της νέας διακυβέρνησης στον αγροτικό κόσμο, είναι δυστυχώς οδυνηρές. 
      Αποδεικνύεστε μια καταστροφική Κυβέρνηση για την ελληνική περιφέρεια και τον αγρότη. Την «ώρα της περιφέρειας», που διατυμπανίζατε προεκλογικά, δυστυχώς την εννοούσατε με τη μακάβρια έννοιά της. 
      Κυρίες και κύριοι συνάδελφοι, ο τόπος χρειάζεται μια άλλη πολιτική, μια αποτελεσματική αγροτική πολιτική, με επίκεντρο την τοπική και περιφερειακή ανάπτυξη. Η πολιτεία οφείλει να απαντήσει θετικά στις ανησυχίες και την ανασφάλεια που δημιουργείται στους αγρότες. Οφείλει να δώσει προοπτική στην αναζήτηση των ανθρώπων της περιφέρειας και της υπαίθρου. Η Κυβέρνηση πρέπει να σταθεί δίπλα τους με σχέδιο και δράση. Η ενίσχυση του αγροτοδιατροφικού τομέα στη χώρα μας είναι αδήριτη ανάγκη. Η νέα Κοινή Αγροτική Πολιτική και η αποδέσμευση των επιδοτήσεων από την παραγωγή θέτουν ξανά επιτακτικά το θέμα της ανταγωνιστικότητας της γεωργίας μας. 
      Η ποιοτική γεωργία, η πιστοποίηση της ποιότητας των προϊόντων μας και η μείωση του κόστους παραγωγής είναι σημαντικοί παράγοντες ενίσχυσης της ανταγωνιστικότητας. Στη συγκράτηση και τη μείωση του κόστους παραγωγής, εκτός των άλλων μέτρων, μπορεί να συμβάλει η ολοκλήρωση των υποδομών για την ορθολογική αξιοποίηση του υδατικού δυναμικού. Φράγματα, λιμνοδεξαμενές, εν γένει ταμιευτήρες και άλλα αρδευτικά έργα, μπορούν να συμβάλουν σ’ αυτό. Τα προηγούμενα χρόνια η κυβέρνηση του ΠΑ.ΣΟ.Κ. ανέλυσε, σχεδίασε και μελέτησε αναγκαία έργα υποδομής για τη χώρα. Παρά τις δυσκολίες και τα προβλήματα, παρά την οικονομική στενότητα, προχώρησε στη χρηματοδότηση και στην υλοποίηση πολλών από αυτά. 
      Για την Κρήτη, εκπονήθηκαν μελέτες για τη διαχείριση και αξιοποίηση του υδάτινου δυναμικού. Σχεδιάστηκαν και μελετήθηκαν τα σημαντικά έργα που είχε ανάγκη το νησί. Στα πλαίσια του σχεδιασμού αυτού, και στο Νομό Ηρακλείου ολοκληρώθηκαν ορισμένα από αυτά τα έργα υποδομής, όπως το μεγάλο έργο του φράγματος Φανερωμένης και το φράγμα Ινίου, οι λιμνοδεξαμενές Σχοινιά, Γέργερης Καραβάδο, όπως επίσης και αυτές των Αμμουργελών και Παρτήρων που κατασκευάστηκαν από το Δήμο Αρκαλοχωρίου με τη χρηματοδότηση του Υπουργείου Αγροτικής Ανάπτυξης.
      Κατασκευάστηκαν επίσης πολλά μικρότερα αρδευτικά έργα, όπως αυτά των Βασιλικών Ανωγείων, του Νιπιδιτού της Εθιάς, των Αποστόλων, της Τυλίσου, του Σάρχου, του Αγίου Μύρωνα, του Χόνδρου, των Κάτω Ασιτών, καθώς και το σημαντικό έργο του εμπλουτισμού της λεκάνης της Δυτικής Μεσαρράς.
      Παράλληλα, στα πλαίσια του σχεδιασμού για το Νομό Ηρακλείου ολοκληρώθηκαν οι μελέτες και δρομολογήθηκε η κατασκευή και άλλων σοβαρών έργων, που θα συνέβαλαν αποφασιστικά στην αξιοποίηση του υδατικού δυναμικού και στη μείωση του κόστους παραγωγής των αγροτικών προϊόντων. Τα κυριότερα από αυτά τα έργα που μελετήθηκαν, είναι τα φράγματα Πλακιώτισσας, το φράγμα Αμιρών, Αγίου Βασιλείου, το φράγμα Καλαμίου, το φράγμα Άνω Ασιτών Πρινιά, όπως επίσης και τα φράγματα Χαλαβριανού, Λυθαίου και Μπαδιά, το έργο της εκτροπής του Πλατύ ποταμού, που είναι απαραίτητο για την καλύτερη αξιοποίηση του φράγματος Φανερωμένης, οι λιμνοδεξαμενές των Δαμανίων, των Αρμανωγίων, των Στερνών, του Βιγλύ, του Λιμπυσημιού και μια σειρά άλλα μικρότερα αρδευτικά έργα όλου του νομού.
      Κυρίες και κύριοι συνάδελφοι αυτά έγιναν τότε, επί ΠΑ.ΣΟ.Κ. Τώρα, τους τελευταίους είκοσι δύο μήνες, τι παρατηρούμε; Παρά τον έντονο Κοινοβουλευτικό έλεγχο που ασκούμε παρά τις διαμαρτυρίες και τα αιτήματα των φορέων, αυτός ο σχεδιασμός και το πρόγραμμα υλοποίησης των έργων κυριολεκτικά βάλτωσε. Το Υπουργείο Αγροτικής Ανάπτυξης και Τροφίμων δεν προχωρεί την υλοποίηση αυτού του σχεδιασμού είτε γιατί τον ανέστειλε είτε γιατί δεν του διατίθενται οι απαραίτητοι πόροι. Το επιχείρημα που προβάλλετε πολλές φορές, ότι ορισμένα έργα είναι ευθύνη άλλων φορέων, δεν ευσταθεί. Υπάρχει συνολική κυβερνητική ευθύνη και κάποιος πρέπει να την αναλάβει. Το Υπουργείο Αγροτικής Ανάπτυξης οφείλει να συντονίζει το κυβερνητικό έργο αξιοποίησης των αρδευτικών έργων. Με την αναλυτική παρουσίαση των έργων και των μελετών, που έχουν σταματήσει στο σημείο ακριβώς που τα αφήσαμε πριν από είκοσι δύο μήνες, θα γίνει αντιληπτό από όλους το αρνητικό ουσιαστικά έργο της νέας διακυβέρνησης.
      Το φράγμα της Πλακιώτισσας, ένα έργο που προορίζεται για να αρδεύσει τις περιοχές κυρίως των Δήμων Αστερουσίων και Κόφινα, που αποτελούσε αίτημα πολλών ετών, είχε ενταχθεί επί κυβέρνησης ΠΑ.ΣΟ.Κ. με τις αποφάσεις 2779 και 2785 του Υπουργείου Οικονομίας και Οικονομικών του 2004 σε πρόγραμμα χρηματοδότησης στο Πρόγραμμα Δημοσίων Επενδύσεων, 3.000.000 ευρώ για τις απαλλοτριώσεις, 26.350.000 για το ίδιο το έργο. Ενώ είχαν ολοκληρωθεί όλες οι απαραίτητες μελέτες και το έργο ήταν ώριμο για δημοπράτηση, η Κυβέρνηση εφηύρε την ανάγκη για επικαιροποίηση των μελετών. Ειπώθηκε ότι μάλλον σκέφτηκε να μεταφέρει τα χρήματα αλλού και γι’ αυτό έγινε τούτο. Η καθυστέρηση για τη νέα επικαιροποίηση, που μετά τις παλινωδίες ανατέθηκε τελικά στον Ο.Α.ΔΥ.Κ. και στο Πολυτεχνείο Κρήτης, ενισχύει αυτές τις υποψίες των πολιτών των αγροτών και των δημάρχων της περιοχής.
      Για το φράγμα Αμιρών Αγίου Βασιλείου του Δήμου Βιάννου οι μελέτες του έργου ολοκληρώθηκαν και επικαιροποιήθηκαν επί κυβερνήσεων ΠΑ.ΣΟ.Κ. Το Υπουργείο Αγροτικής Ανάπτυξης και Τροφίμων παραπέμπει με τις απαντήσεις του για την κατασκευή στην Περιφέρεια Κρήτης. Μέχρι σήμερα δεν έχει σημειωθεί καμία εξέλιξη για το συγκεκριμένο έργο και με τη μείωση των χρηματοδοτήσεων στα περιφερειακά προγράμματα, τη μείωση του Προγράμματος Δημοσίων Επενδύσεων δεν αναμένετε να υπάρξει καμία εξέλιξη. Για το ίδιο έργο όμως το Υπουργείο Οικονομίας και Οικονομικών σε  σχετική απάντηση αναφέρει ότι δεν προτάθηκε στην πρόσφατη πρόσκληση του Π.Ε.Π., προκειμένου να ενταχθεί σ’ αυτό για χρηματοδότηση.
      Ποιος ήταν όμως ο αρμόδιος φορέας για να το προτείνει; Ήταν το Υπουργείο Αγροτικής Ανάπτυξης; Ήταν η περιφέρεια; Σε κάθε περίπτωση κυβερνητικός ήταν ο φορέας που έπρεπε να το προτείνει. Γιατί δεν έγινε αυτό; Ζητούμε απαντήσεις. 
      Για το φράγμα Καλαμίου του Δήμου Βιάννου οι μελέτες ολοκληρώθηκαν και επικαιροποιήθηκαν. Πάλι επί κυβερνήσεων ΠΑ.ΣΟ.Κ.. Το Υπουργείο Αγροτικής Ανάπτυξης στην αρχή μας παρέπεμπε στην Περιφέρεια Κρήτης, η οποία με τη σειρά της μας απαντούσε ότι δεν έχει την οικονομική δυνατότητα από τα χρήματα που παίρνει από το Υπουργείο να υλοποιήσει το έργο. Πρόσφατα με την από 15/12/2005 απάντηση σε ερώτησή μου ενοχοποιεί το Υπουργείο Οικονομικών, λέγοντας ότι το Υπουργείο Αγροτικής Ανάπτυξης πρότεινε στο Υπουργείο Οικονομικών την ένταξη στο Πρόγραμμα Δημοσίων Επενδύσεων σαν συλλογική απόφαση μελετών 081 την επικαιροποίηση της μελέτης, αλλά το αίτημα δεν έγινε δεκτό από το Υπουργείο Οικονομικών. 
      Οι μελέτες για το φράγμα Άνω Ασιτών-Πρινιά των Δήμων Αγίας Βαρβάρας και Γοργολαΐνι ολοκληρώθηκαν και επικαιροποιήθηκαν επί κυβερνήσεων ΠΑ.ΣΟ.Κ.. Το Υπουργείο Αγροτικής Ανάπτυξης και Τροφίμων παραπέμπει ξανά στην Περιφέρεια Κρήτης. Μετά την επικαιροποίηση της μελέτης και την κτηματογράφηση δεν έχει σημειωθεί καμιά εξέλιξη για το έργο. Το Υπουργείο Εσωτερικών Δημόσιας Διοίκησης και Αποκέντρωσης με την υπ’ αριθμόν 61135 στις 30/11/2005 –πρόσφατα- απάντησή του σε ερώτηση βεβαιώνει ότι το έργο είναι έτοιμο για δημοπράτηση χωρίς όμως να το έχει εντάξει σε συγκεκριμένο πρόγραμμα. To Υ.ΠΕ.ΧΩ.ΔΕ.., το οποίο στη συγκεκριμένη περίπτωση εμπλέκεται, με την υπ’ αριθμόν 3453 απάντησή του πρόσφατα τον Οκτώβριο σε σχετική ερώτηση δεν εγκρίνει την οριοθέτηση του ποταμού Ξηροπόταμου που είναι απαραίτητη προϋπόθεση για την έγκριση των σχεδίων των δυτικών συνοικιών του Δήμου Ηρακλείου και του σχεδίου πόλης του Δήμου Γαζίου γιατί δεν υπάρχει το έργο Άνω Ασίτες- Πρινιά το οποίο έχει να κάνει με την αντιπλημμυρική προστασία της ευρύτερης περιοχής του Ηρακλείου. Το Υπουργείο Οικονομίας και Οικονομικών απαντώντας στην 10402 ερώτησή μου με ενημερώνει ότι δεν υπεβλήθη πρόταση του έργου Άνω Ασίτες-Πρινιά στο Π.Ε.Π. Κρήτης στην πρόσφατη πρόσκληση για το λόγο ότι δεν προτάθηκε από κανέναν φορέα. Και εδώ όμως ποιος ήταν αρμόδιος να το προτείνει; Για έργα περιφερειακού επιπέδου ή η περιφέρεια ή το ίδιο το Υπουργείο Αγροτικής Ανάπτυξης. Και στα δυο κυβερνητικός φορέας. 
      Τα έργα αξιοποίησης του φράγματος Φανερωμένης που θα αρδεύει τις περιοχές κυρίως των Δήμων Μοιρών και Τυμπακίου δεν προχώρησαν καθόλου με αποτέλεσμα ένα από τα μεγαλύτερα έργα που κατασκευάστηκε ποτέ στην Κρήτη, το φράγμα Φανερωμένης, να μένει αναξιοποίητο. 
      Επίσης για την πλήρη αξιοποίηση του έργου του φράγματος Φανερωμένης ανατέθηκε μελέτη  με τον τίτλο «Αξιοποίηση υδατικού δυναμικού υδρολογικής λεκάνης Πλατύ Ποταμού για την εκτροπή του Πλατύ ποταμού». Το Υπουργείο Αγροτικής Ανάπτυξης και Τροφίμων απλώς παραπέμπει στην περιφέρεια όπως είναι επόμενο. Δεν έχει σημειωθεί καμιά εξέλιξη. Δεν έχει σημειωθεί καμιά πρόοδος για το έργο. Το φράγμα Χαλανδριανού του Δήμου Αρχανών με ολοκληρωμένες μελέτες, με αδειοδοτήσεις, χρηματοδοτήθηκε επί ΠΑ.ΣΟ.Κ. το 2004 με 7.000.000 ευρώ. Όμως εδώ και είκοσι τρεις μήνες το έργο δεν έχει προχωρήσει. 
      Η λιμνοδεξαμενή Δαμανίων του Δήμου Νίκου Καζαντζάκη χρηματοδοτήθηκε και αυτή από την κυβέρνηση του ΠΑ.ΣΟ.Κ.. Το έργο δημοπρατήθηκε πράγματι από το Δήμο Νίκου Καζαντζάκη, ανέλαβε ο ανάδοχος, προχώρησε τις εργασίες, δεν πληρώθηκε όμως τους λογαριασμούς τους οποίους κατέθεσε και έτσι προέβη σε διακοπή των εργασιών. 
      Επίσης ένα άλλο σημαντικό πρόβλημα. Οι ιδιοκτήτες των εκτάσεων που είναι φτωχοί αγρότες –δεν είναι τίποτα βιομήχανοι- δεν έχουν πάρει ακόμα ούτε ένα ευρώ για τις εκτάσεις τους, για τις περιουσίες τους, τις οποίες έδωσαν με πολύ ευχαρίστηση προκειμένου να γίνει το έργο. Η λιμνοδεξαμενή τον Στερνών του Δήμου Κόφινα διαθέτει ολοκληρωμένες μελέτες πια και αναζητείται η χρηματοδότησή της. 
      Για το αρδευτικό έργο Αυγενικής του Δήμου Πανιανής ολοκληρώθηκαν όλες οι μελέτες. Ελήφθησαν όλες οι αδειοδοτήσεις αλλά η ένταξη του έργου σε πρόγραμμα συνεχώς αναβάλλεται.
      Για το φράγμα Μπαδιά, στη θέση Δύο Ποταμοί του Δήμου Αρκαλοχωρίου ολοκληρώνεται η μελέτη του και το έργο πρέπει να ενταχθεί σε πρόγραμμα, προκειμένου να υλοποιηθεί. Τα φράγματα του Ληθαίου Ποταμού, στο Δήμο Γόρτυνας, η λιμενοδεξαμενή Βιγλή του Δήμου Καστελίου, αυτή του Λιμπεσιμιού, του Δήμου Αστερουσίων έμειναν με τις τεχνικές εκθέσεις από τις υπηρεσίες εγγείων βελτιώσεων χωρίς να έχουν προχωρήσει οι μελέτες, χωρίς να έχουν προχωρήσει ένα βήμα έστω σε προμελέτες. 
      Για το αρδευτικό δίκτυο αξιοποίηση του φράγματος Αμοργιαλών, η μελέτη έχει ανατεθεί από το Υπουργείο Αγροτικής Ανάπτυξης και ολοκληρώνεται σ’ αυτό το στάδιο που βρισκόμαστε. Η χρηματοδότηση του έργου μ’ αυτά που έχουμε πει μέχρι τώρα δεν φαίνεται να έχει σειρά. 
      Το 2004 και το 2005, κύριε Υπουργέ, δεν έχετε χρηματοδοτήσει από το Πρόγραμμα «ΛΕΙΨΥΔΡΙΑΣ» τη Νομαρχιακή Αυτοδιοίκηση Ηρακλείου και τους περισσότερους δήμους του νομού, όπως συνέβαινε τα προηγούμενα χρόνια. Μικρά αρδευτικά έργα που κατασκευάζονταν απ’ αυτό το πρόγραμμα παλιότερα, δεν έχουν υλοποιηθεί, αφού δεν έχουν πάρει την απαραίτητη χρηματοδότηση οι τοπικοί φορείς. 
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, θα συνυπολογίσω και το χρόνο της δευτερολογίας σας.
      ΒΑΣΙΛΕΙΟΣ ΚΕΓΚΕΡΟΓΛΟΥ: Βεβαίως, όχι, όμως, όλο το χρόνο, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Αυτόν που θα καλύψετε. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Το Ειδικό Πρόγραμμα Τοπικής Αυτοδιοίκησης ανεστάλη. Η αναστολή αυτή με την καθυστέρηση που υπήρξε στη θεσμοθέτηση του Προγράμματος «ΘΗΣΕΑΣ» με το συγκεντρωτικό μοντέλο το οποίο υιοθετήθηκε για την ένταξη των έργων στο «ΘΗΣΕΑΣ» καθυστέρησε πολλά έργα τα οποία θα μπορούσαν να έχουν γίνει ήδη στην  ύπαιθρο. 
      Μετεκλογικά δεν προχώρησε η υλοποίηση, αγαπητοί συνάδελφοι, κανενός νέου μικρού αρδευτικού έργου. Η Κυβέρνηση παραπέμπει στη Νομαρχιακή Αυτοδιοίκηση στην Περιφέρεια Κρήτης, στους δήμους. Παραπέμπει, όμως, μόνο ως προς την αρμοδιότητα. Για τις χρηματοδοτήσεις ούτε κουβέντα, καμιά αναφορά. Για τους πόρους που απαιτούνται δεν φέρει καμιά ευθύνη.  Είκοσι δύο μήνες τώρα δεν εκδόθηκε καμιά απόφαση ένταξης νέου έργου, καμιά απόφαση συνέχισης παλαιού έργου, καμιά απόφαση νέας πίστωσης. 
      Για όλα τα παραπάνω επερωτάται η Κυβέρνηση σήμερα για την έλλειψη συντονισμού στο μεγάλο θέμα αξιοποίησης των υδάτινων πόρων, για την ουσιαστική εγκατάλειψη της μελέτης διαχείρισης του υδατικού δυναμικού της Κρήτης, για το βάλτωμα του προγράμματος υλοποίησης των μεγάλων έργων, των μικρότερων έργων, φραγμάτων, λιμνοδεξαμενών και αρδευτικών του Νομού Ηρακλείου, για όλα εκείνα που είχαν ολοκληρωμένες μελέτες, για όλα εκείνα που υπήρχαν οι μελέτες σε εξέλιξη. 
      Απ’ όλα αυτά που ανέφερα, γίνεται φανερό ότι το Υπουργείο Αγροτικής Ανάπτυξης και τα εμπλεκόμενα Υπουργεία ή έχουν σοβαρή αδυναμία να συντονιστούν ή έχουν συναινέσει στην αναστολή των χρηματοδοτήσεων για το Νομό Ηρακλείου, στο όνομα πάντα της δημοσιονομικής πειθαρχίας και των δημοσιονομικών προβλημάτων. 
      Το Ηράκλειο και η Κρήτη από όλη την ελληνική περιφέρεια, φαίνεται ότι εδώ και είκοσι δύο μήνες τελούν κάτω από ένα ιδιαίτερο και ιδιότυπο καθεστώς οικονομικού αποκλεισμού. Να είστε όμως σίγουροι, κύριοι της Κυβέρνησης, ότι αν δεν αλλάξετε τακτική, οι πολίτες του Ηρακλείου, οι αγρότες της ελληνικής περιφέρειας με κάθε ευκαιρία θα σας αποδίδουν την πρέπουσα πολιτική απάντηση. 
      Νομίζω ότι σήμερα όταν υπάρχουν προβλήματα απορροφητικότητας του Γ΄ Κοινοτικού Πλαισίου, όταν υπάρχουν έργα ώριμα με αδειοδοτήσεις που δεν υλοποιούνται, επιβαρύνεται το πρόβλημα το οποίο υπάρχει και θα έχουμε περισσότερους χαμένους πόρους.
      Έτσι, λοιπόν, θεωρώ ότι θα πρέπει άμεσα να γίνει η ένταξη αυτών των έργων στα προγράμματα που υπάρχουν οι χρηματοδοτήσεις, αυτά που χρηματοδότησε το ΠΑ.ΣΟ.Κ. να δημοπρατηθούν, ούτως ώστε να προχωρήσουν τα αναγκαία έργα υποδομής που είναι απαραίτητα για την ενίσχυση της ανταγωνιστικότητας με τη μείωση του κόστους παραγωγής.
      Το ΠΑ.ΣΟ.Κ. σας παρέδωσε ένα ολοκληρωμένο σχεδιασμό με χρηματοδοτήσεις στα περισσότερα έργα και ούτε αυτά φαίνεται ότι δύνασθε να απορροφήσετε. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Κεγκέρογλου
      Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Είναι γεγονός, ότι έχουμε εξαντλήσει τα περιθώρια ενδεχομένως που υπάρχουν, προκειμένου να καταθέτουμε ερωτήσεις, κύριε Υπουργέ και να παίρνουμε παραπλανητικές, θα έλεγα, σε πάρα πολλές περιπτώσεις, απαντήσεις. Παραπλανητικές διότι απλά μεταθέτουν το πρόβλημα, δημιουργούν αναμονή, εντυπώσεις αναμονής εξελίξεων, αλλά βέβαια στην ουσία δεν έχει γίνει τίποτα. Απαριθμώ εδώ μπροστά μου πάνω από δέκα ερωτήσεις στον προηγούμενο και στο προ-προηγούμενο χρόνο, το 2004 και το 2005, στις οποίες ερωτήσεις παίρνουμε απαντήσεις που λένε πότε γιατί ανατίθεται το θέμα της μελέτης, πότε γιατί δεν υπάρχει η συγκεκριμένη πίστωση, αναμένουμε το 2005. Αλλά όμως, κύριε Υπουργέ, για όλα αυτά τα φράγματα που γίνεται η επερώτηση, παρήλθε πλέον ενάμισης χρόνος από τότε που έχουμε πάρει τις δικές σας απαντήσεις για ένταξη. Ήδη είμαστε στο 2006 και κανένα απ’ αυτά τα έργα δεν έχει ενταχθεί. Και δεν είναι μόνον ότι δεν έχει ενταχθεί κανένα απ’ αυτά τα έργα σε κανένα από τα προγράμματα της περιφέρειας είτε του Υπουργείου είτε οπουδήποτε αλλού. Αλλά το κυριότερο είναι ότι και πιστώσεις που είχαν εγκριθεί για το 2004 δεν έχουν αξιοποιηθεί. Δεν ξέρω εάν οι σκοπιμότητες έλεγαν και λένε ότι πρέπει να πάνε τα χρήματα κάπου αλλού, αλλά εν πάση περιπτώσει εμείς αυτό διαπιστώνουμε στην πράξη πλέον. Διότι, για παράδειγμα, λέτε εσείς στις απαντήσεις σας ότι ναι, υπήρχε η πίστωση των είκοσι έξι και πλέον εκατομμυρίων ευρώ προκειμένου να γίνει το έργο της Πλακιώτισσας και κάπου 3.000.000 ευρώ για τις απαλλοτριώσεις και όμως δεν προχώρησε τίποτε απ’ όλα αυτά. Και η μεθοδολογία της επικαιροποίησης των μελετών, είναι μια μεθοδολογία, την οποία πρώτη φορά συναντούμε. Διότι, πρέπει να σας ομολογήσω, ότι πριν εγκριθούν αυτά τα τριάντα περίπου εκατομμύρια ευρώ για το φράγμα της Πλακιώτισσας, έγινε από το δικό σας Υπουργείο η επικαιροποίηση της μελέτης του συγκεκριμένου φράγματος. Αυτό σημαίνει στην πράξη ότι μέσα σε ένα εξάμηνο εσείς ζητήσατε δεύτερη επικαιροποίηση για ένα φράγμα που είχε μελετηθεί, που μελετιέται πενήντα χρόνια, για ένα φράγμα που επικαιροποιήθηκαν όλοι οι όροι των τευχών δημοπράτησης και όμως δεν προχωρήσατε στη δημοπράτηση αυτού του έργου. Αυτό γιατί ενδεχομένως εσείς θα πρέπει να μας πείτε, τα χρήματα θα θέλατε να τα πάτε κάπου αλλού ή τα πήγατε κάπου αλλού, τη στιγμή μάλιστα που είναι γνωστό ότι υπάρχει μεγάλο πρόβλημα στην απορρόφηση των κονδυλίων του Γ΄ Κοινοτικού Πλαισίου Στήριξης. Και αντί να αξιοποιήσετε αυτήν τη μεγάλη εμπειρία που είχαμε εμείς ως Κρήτη, που πολλοί δήμοι ή αρκετοί τουλάχιστον, δημιουργούσαν με δικές τους υπηρεσίες, με δικούς τους φορείς, φράγματα, τα οποία δίνουν τεράστια θετικά αποτελέσματα και να ενισχύσετε αυτούς τους δήμους να κάνουν τα φράγματα  που εσείς δεν μπορείτε να κάνετε, σταματήσατε και αυτά τα προγράμματα.
      Έχουμε σωρεία περιπτώσεων που θα μπορούσαν πράγματι να γίνουν τέτοια μικρά φράγματα ή λιμνοδεξαμενές και να λύσουν το μεγάλο πρόβλημα της Κρήτης, που όπως ξέρουμε όλοι μας, η Κρήτη, ως ένα νησί με μεγάλο μήκος και μικρό πλάτος, αντιμετωπίζει τεράστιο πρόβλημα. Το πρόβλημα είναι ότι τα τελευταία πενήντα χρόνια που οι νέες τεχνολογίες αξιοποιήθηκαν, ουσιαστικά εξαντλήθηκε το πρώτο επίπεδο των υδροφορέων και φθάνουμε να εξαντλούμε τώρα ή είμαστε σε ένα στάδιο πλήρους αξιοποίησης του υδροφορέα που είναι στα πεντακόσια μέτρα, που σημαίνει ότι σε λίγα χρόνια η Κρήτη θα είναι μια ερημωμένη περιοχή, θα έχει τεράστιο πρόβλημα νερού. Και δεν σκύβει κανείς σ’ αυτό το πρόβλημα, κύριε Υπουργέ. 
      Εμείς, πράγματι, κατά τη διάρκεια των χρόνων της διακυβερνήσεως του ΠΑ.ΣΟ.Κ., όλα τα όργανα δημοκρατικού προγραμματισμού της Κρήτης και του Νομού Ηρακλείου ιδιαίτερα, που είναι μαζί με το Νομό Λασιθίου αυτοί που έχουν περισσότερα προβλήματα σε σχέση με το νερό, σε αντίθεση ενδεχομένως με τη δυτική Κρήτη όπου υπάρχει επάρκεια νερού λόγω πηγών επί της στεριάς, αντιμετωπίζουμε τεράστιο πρόβλημα. Και είχαμε κάνει ένα σχεδιασμό, που αυτός ο σχεδιασμός λέει όλα αυτά τα οποία αναφέρθηκαν προηγουμένως. Λέει ότι πρέπει να δημιουργηθούν και άλλα μικρότερα έργα σε όλο το μήκος και πλάτος του νομού, ακριβώς για να μπορέσουμε, πρώτον, να δώσουμε τη δυνατότητα στον αγροτικό τομέα που είναι από τους κυριότερους τομείς της Κρήτης, να αναπτυχθεί με ανταγωνιστικούς όρους, που είναι το σημαντικότερο. 
      Δεύτερον, να εξασφαλίσουμε ποσότητες νερού ύδρευσης, αφού οι ανάγκες μεγιστοποιούνται από χρόνο σε χρόνο, λόγω και της ανάπτυξης του τουρισμού. Και βέβαια κυρίως, για να δώσουμε τη δυνατότητα εμπλουτισμού στους υδροφορείς που έχουν εξαντληθεί τα τελευταία χρόνια. Και βλέπουμε ότι, με ένα μικρό έργο που κάναμε στη δυτική Μεσαρά, μικρού σχετικά κόστους, ανεβάσαμε τη στάθμη του υδροφορέα στα τριάντα μέτρα, σε σχέση με την προηγούμενη κατάσταση.
      Όλα αυτά, κύριε Υπουργέ, είναι στοιχεία τα οποία μιλούν από μόνα τους. Και αντί η Κυβέρνηση να συνεχίσει αυτόν τον πραγματικά πλούσιο προγραμματισμό που μπορεί να μην επαρκεί –εμείς δεν λέμε ότι λύναμε συνολικά τα προβλήματα αυτού του τομέα μ’ αυτόν τον προγραμματισμό- αντί να σκύψει σ’ αυτόν τον προγραμματισμό και να δει πώς μπορεί να τον υλοποιήσει με πιο γρήγορους ρυθμούς, πώς μπορεί να καλύψει το κενό που υπάρχει λόγω των εξελίξεων που διαμορφώθηκαν συνολικά, έρχεται και μας λέει ότι χρειάζεται επικαιροποίηση  νέων μελετών, χρειάζεται παράταση χρόνου και δεν εντάσσει κανένα έργο σε κανένα πρόγραμμα.
      Όλο αυτό αποδεικνύει, κύριε Υπουργέ, ότι το ενδιαφέρον της Κυβέρνησης είναι ανύπαρκτο σε σχέση με το τεράστιο αυτό θέμα που έχει να κάνει με την ερήμωση μιας ολόκληρης περιοχής. Και γνωρίζετε πάρα πολύ καλά ότι το ζήτημα του αρδευτικού και υδρευτικού νερού είναι τεράστιας σημασίας και πρέπει να σκύψουμε όλοι και ως χώρα και ως περιοχές του nότου κυρίως που αντιμετωπίζουμε πρώτες αυτό το πρόβλημα, γιατί στο μέλλον θα το βρούμε μπροστά μας και θα είμαστε επίορκοι των εξελίξεων, επίορκοι στα παιδιά μας, γιατί δεν μπορέσαμε να λύσουμε αυτό το πολύ σημαντικό πρόβλημα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Στρατάκη.
      Το λόγο έχει η κ. Σχοιναράκη.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, διαβάζω στο πρόγραμμα της Νέας Δημοκρατίας με τίτλο «το κυβερνητικό πρόγραμμα για την αγροτική ανάπτυξη» ότι: η χώρα μας χρειάζεται επειγόντως μια νέα αγροτική πολιτική που θα δημιουργήσει μια δυνατή παραγωγική βάση στον αγροτικό χώρο ικανή να τροφοδοτήσει την επιθυμητή περιφερειακή ανάπτυξη, τη διαφοροποίηση της οικονομίας και την κοινωνική συνοχή και ταυτόχρονα σε ό,τι αφορά το υδατικό δυναμικό και την αξιοποίηση του, τη διαχείρισή του, ότι η γεωργική ανάπτυξη είναι άριστα συνδεδεμένη με την άρδευση και γενικά τη διαχείριση των υδατικών πόρων. Γι’ αυτόν ακριβώς το λόγο αναγνωρίζοντας τον κρίσιμο ρόλο του νερού το πρόγραμμά μας -αναφέρει η Νέα Δημοκρατία ως αντιπολίτευση, βεβαίως- δίνει άμέση προτεραιότητα στον παράγοντα υδατικοί πόροι λαμβάνοντας όλα τα αναγκαία μέτρα για την ορθή διαχείριση.
      Δεν λέμε, κυρίες και κύριοι συνάδελφοι, κάτι διαφορετικό. Αυτό ακριβώς θέλουμε. Μόνο που εμείς δεν θέλουμε εκείνα τα μεγαλόπνοα, που είναι στην σφαίρα του ιδεατού αλλά δεν είναι στη σφαίρα του εφικτού, κατά πως γράφονταν εκεί μέσα. Απλώς, θέλουμε να συνεχιστεί ένα δυναμικό πρόγραμμα που είχε ξεκινήσει το ΠΑ.ΣΟ.Κ. , υλοποιούνταν και είχε ως στόχο τη λύση και την καλύτερη διαχείριση του υδατικού δυναμικού.
      Εδώ και δύο χρόνια, από τότε που ανέλαβε η Νέα Δημοκρατία, αγωνιζόμαστε εγώ και οι συνάδελφοί μου και πιέζουμε την Κυβέρνηση, όχι για να κάνει κάτι που είναι πολύ δύσκολο, αλλά απλώς, για να συνεχίσει, όπως είπα και προηγουμένως, το έργο του ΠΑ.ΣΟ.Κ. σε μια σειρά από τομείς. Ένας απ’ αυτούς είναι βεβαίως και η περιφερειακή ανάπτυξη. 
      Έχω εδώ, όπως ανέφεραν και οι υπόλοιποι συνάδελφοί μου, ένα βαρύ πακέτο με ερωτήσεις και απαντήσεις στα πλαίσια του κοινοβουλευτικού ελέγχου σχετικά με τα φράγματα και τα αρδευτικά έργα του Νομού Ηρακλείου. Και φαντάζομαι πως η παρουσία του Κώστα Μπαντουβά εδώ μέσα στη συζήτηση της επερώτησης επικυρώνει αυτά που λέμε, ότι υπάρχει πρόβλημα και ότι εσείς πραγματικά έχετε βαλτώσει ένα μεγάλο αριθμό αρδευτικών έργων που είχε ξεκινήσει την περίοδο του ΠΑ.ΣΟ.Κ..
      Και οφείλουμε να τονίσουμε ότι δεν ζητάμε και δεν πιέζουμε για κάτι που δεν γίνετε ούτε έχουμε παράλογες απαιτήσεις. Αυτό που λέμε εδώ και δύο χρόνια είναι ότι υπάρχουν έτοιμες μελέτες και αδειοδοτήσεις, είχαν αρχίσει να δρομολογούνται πολλά έργα, όπως ακριβώς καταγράφονται στην επίκαιρη επερώτησή μας, και η Κυβέρνηση έχει παγώσει όλες τις διαδικασίες και δεν υλοποιεί κανένα έργο. Το ΠΑ.ΣΟ.Κ. είχε διαμορφώσει ένα δυναμικό πρόγραμμα για τη διαχείριση και αξιοποίηση του υδατικού δυναμικού της Κρήτης με την κατασκευή φραγμάτων, λιμνοδεξαμενών και άλλων αρδευτικών έργων που είχε ανάγκη το νησί.
      Κυρίες και κύριοι συνάδελφοι, αυτό που εμείς ζητούμε τώρα είναι να συνεχιστεί αυτό το έργο. Γιατί τελικά τι έχει γίνει; Έχει ανοίξει μία βιομηχανία, επιτρέψτε μου να πω, επικαιροποιήσεων των μελετών έτσι, όπως ακριβώς τα λέτε. Άλλα λέγατε και άλλα υλοποιείτε. 
      Και ας δούμε τις απαντήσεις σας. Φράγμα Πλακιώτισσας. Οι ίδιοι παραδέχεστε μέσα στις απαντήσεις διά μέσου του κοινοβουλευτικού ελέγχου ότι είχε προϋπολογισμό περίπου 30.000.000 ευρώ και μπήκε η πίστωση για το 2004 επί ΠΑ.ΣΟ.Κ., 6.350.000 ευρώ, για την υλοποίηση του έργου. Τι κάνετε εσείς τώρα; Όπως απαντάτε στη συνέχεια, στέλνετε ξανά για επικαιροποίηση το έργο.  
      Σε ό,τι αφορά τα έργα για την αξιοποίηση του υδάτινου δυναμικού του φράγματος της Φανερωμένης, την κατασκευή, δηλαδή, του αγωγού για την σύνδεση του αγωγού του φράγματος με δίκτυα άρδευσης, στέλνονται και αυτά για επικαιροποίηση και κοιτάζετε να βρείτε πόρους γι’ αυτά χωρίς να έχετε καταλήξει τι ακριβώς θα κάνετε.
      Φράγμα Αμιρών-Αγίου Βασιλείου-Καλαμίου; Και αυτά για επικαιροποίηση ξανά της μελέτης. Φράγμα Ασιτών-Πρινιά; Το ίδιο: Ξανά επικαιροποίηση. 
      Πείτε μας, επιτέλους, τι ακριβώς θα γίνει; Οι πολίτες του Ηρακλείου αυτό περιμένουν: την απάντησή σας. Θα είμαστε ευχαριστημένοι, αν μας δώσετε θετική απάντηση. Η λειτουργία της επερώτησης δεν γίνεται στα πλαίσια μιας στείρας αντιπολιτευτικής τακτικής, αλλά μιας λειτουργίας κοινοβουλευτικού ελέγχου, ούτως ώστε να ενεργοποιήσει τις υπηρεσίες σας να λειτουργήσουν στην κατεύθυνση της υλοποίησης. Και πρέπει να τονίσουμε ότι εν όψει της νέας Κοινής Αγροτικής Πολιτικής και της αποδέσμευσης των επιδοτήσεων από την παραγωγή, ο παράγοντας πλέον «υποδομές» παίζει καθοριστικό ρόλο για την ανταγωνιστικότητα της ελληνικής γεωργίας και την ανάπτυξη της υπαίθρου, κάτι που εκτός των άλλων σημαίνει ότι δημιουργούνται σοβαρές προϋποθέσεις για τη συγκράτηση του πληθυσμού στην ύπαιθρο. Αποτελεί όμως αντικειμενικό γεγονός ότι έργα υποδομών στην Κρήτη τελικά, αλλά και σε όλη την Ελλάδα, μόνο επί κυβέρνησης ΠΑ.ΣΟ.Κ. είδαν οι αγρότες. Κανένα έργο δεν έχει συντελεστεί ούτε έχει δρομολογηθεί σε όλο το διάστημα των δύο περίπου χρόνων της διακυβέρνησης της Νέας Δημοκρατίας.
      Ο λαός του Ηρακλείου, κύριε Υπουργέ, ο λαός της Κρήτης ζητά να μάθει τι και πότε ακριβώς θα γίνει με όλα αυτά τα έργα που έχουν βαλτώσει ή ορθότερα, που έχετε βαλτώσει. Υπάρχει μεγάλη αγωνία και δυστυχώς δεν διαφαίνεται καμία προοπτική. 
      Εμείς καταθέσαμε αυτή την επίκαιρη επερώτηση, καθώς και πολλές άλλες σχετικές ερωτήσεις, διότι εκφράζουμε την αγωνία και τη δική μας και των αγροτών του νομού και της Κρήτης συνολικά και όχι για να κάνουμε αντιπολίτευση για την αντιπολίτευση. Μακάρι να μας αποδείξετε στην πράξη ότι τα πράγματα θα αλλάξουν για το καλό του νομού, της Κρήτης και της ελληνικής περιφέρειας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Σχοιναράκη.
      Το λόγο έχει ο κ. Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, η Νέα Δημοκρατία, ως αντιπολίτευση, είχε δεσμευθεί, είχε υποσχεθεί ότι με την ανάληψη της διακυβέρνησης της χώρας θα επικέντρωνε το ενδιαφέρον της πολιτικής της σε δύο κύριες παραμέτρους στον αγροτικό τομέα: στη μείωση του κόστους παραγωγής των αγροτικών προϊόντων και στη δημιουργία συνθηκών ανταγωνιστικότητας με ένα άλλο εργαλείο: την επέμβασή της στις υποδομές, στη βελτίωση των υποδομών στα εγγειοβελτιωτικά έργα, στη διαχείριση του υδάτινου δυναμικού.
      Δύο χρόνια τώρα τι παρατηρούμε; Παρατηρούμε ότι η Νέα Δημοκρατία επικαλείται γενικά την ανταγωνιστικότητα, στην πράξη όμως αποφεύγει να αναφερθεί στο αν έχουν προαχθεί τα έργα υποδομής. Και φυσικά, απόλυτη σιωπή επικρατεί αναφορικά με τις τιμές των εφοδίων και την έκρηξη του κόστους παραγωγής που βιώνουν οι αγρότες.
      Είναι αλήθεια, κυρίες και κύριοι συνάδελφοι, ότι τα εγγειοβελτιωτικά έργα , τα έργα υποδομής, τα αρδευτικά έργα, οι λιμνοδεξαμενές, συμβάλλουν στη δημιουργία προϋποθέσεων και συνθηκών ανταγωνιστικότητας του αγροτικού τομέα, όπως και το ύψος των τιμών των εφοδίων. Τι διαπιστώνουμε όμως πιο συγκεκριμένα; Το περιέγραψαν με απόλυτα γλαφυρό τρόπο οι συνάδελφοι του Ηρακλείου: Δεν έχει γίνει τίποτα στις υποδομές, δεν έχει γίνει τίποτα στη μεταποίηση και εμπορία ή στη διεύρυνση της δυνατότητας μεταποίησης και εμπορίας των αγροτικών προϊόντων. 
      Εκεί όμως που, τα πράγματα είναι τραγικά είναι στην έκρηξη του κόστους παραγωγής, στην έκρηξη των τιμών των εφοδίων. Η Στατιστική Υπηρεσία καταγράφει ετήσια αύξηση 7% με πληθωρισμό 3%. Αυτό σημαίνει ότι κατατρώγεται η ανταγωνιστικότητα, αλλά και το εισόδημα του αγρότη.
      Δεν πρέπει όμως να μας ξεφεύγει, το γεγονός ότι η Κυβέρνηση είχε υποσχεθεί και συγκεκριμένα πράγματα: Είχε υποσχεθεί ότι θα μείωνε το Φ.Π.Α. στα εφόδια από 18% σε 8%. Το πήγε όμως στο 19%. Ανακολουθία και αναντιστοιχία έργων και πράξεων. Πώς, λοιπόν, θα μιλήσουμε για ανταγωνιστικότητα και κόστος παραγωγής στον αγροτικό τομέα;
      Πώς έχουμε την απαίτηση, κυρίες και κύριοι συνάδελφοι, να υπάρξει αγροτικός τομέας στη χώρα μας κάτω απ’ αυτές τις αρνητικές προϋποθέσεις; Πώς μπορούμε, αλήθεια, να προσδοκούμε ότι τα παραδοσιακά προϊόντα της Κρήτης στο νέο ανταγωνιστικό, και σκληρό περιβάλλον μπορεί να επιβιώσουν; Πώς μπορούμε να διατηρήσουμε το παραδοσιακό προϊόν της σταφίδας στο νέο ανταγωνιστικό πλαίσιο; Εξαφανίζεται η σταφίδα της Κρήτης, αυτό το περίφημο προϊόν.
      Πώς μπορούν τα λεμονοπορτόκαλα, ιδιαίτερα των Χανίων, να βρουν τύχη στο νέο περιβάλλον; Πώς μπορούν τα κηπευτικά προϊόντα της Μεσαράς με τα συγκριτικά μειονεκτήματα του μεγάλου κόστους μεταφοράς και τις αδυναμίες προσπέλασης όχι μόνο στην αγορά των Αθηνών, αλλά και στις αγορές της Βορείου Ευρώπης να επιβιώσουν;
      Δεν μπορούν να επιβιώσουν, κυρίες και κύριοι συνάδελφοι. Γι’ αυτό και οι αγρότες της Μεσαράς βλέπουν τις τιμές παραγωγού και καταναλωτή καθημερινά να διευρύνονται. Βλέπουν την ψαλίδα να διευρύνεται. Βλέπουν τις τιμές να καθηλώνονται. Ενώ τα προϊόντα στις αγορές έχουν υψηλότατη τιμή, οι καταναλωτές απολαμβάνουν προϊόντα με σχέση ένα στους παραγωγούς, εξίμισι στους καταναλωτές.
      Κύριε Υπουργέ, εγώ θέλω να σας αναγνωρίσω ευαισθησία. Δεν είναι, όμως, μόνο η Κρήτη. Με την ευκαιρία αυτή θέλω να πω ότι δεν έχει συνειδητοποιήσει η Κυβέρνηση αυτό που συντελείται στην άλλη μισή Ελλάδα, πέραν της Κρήτης, με την Κρήτη μαζί, από τη Θεσσαλία και πάνω. Καταρρέει η αγροτική οικονομία και ο αγροτικός τομέας της μισής Ελλάδας, γιατί τα τρία βασικά εθνικά προϊόντα που στήριζαν την οικονομία της Ελλάδας καταρρέουν, εξαιτίας των χειρισμών που κάνατε στη διαχείριση της πολιτικής, στη διαπραγμάτευση για τα μεσογειακά προϊόντα, με την απώλεια του 50% μετά το 2009 για τον καπνό, τη σύνδεση του βαμβακιού με την τύχη των επισαχάριων προϊόντων βαμβακιού. Ήδη το βαμβάκι είναι το μόνο προϊόν που τέθηκε σε διαπραγμάτευση στον Π.Ο.Ε. και φοβάμαι ότι θα απολέσουμε -εύχομαι να μη συμβεί- το 35% της συνδεδεμένης τιμής. Δεν μας ακούγατε, όταν λέγαμε ότι πρέπει να δεχθείτε την πλήρη αποσύνδεση.
      Και φυσικά ήρθε το τραγικότερο των γεγονότων στη ζάχαρη. Η διαπραγμάτευσή σας ήταν τραγική, κύριε Υπουργέ. Αυτό που ζει η βόρειος Ελλάδα, αυτό που ζουν οι βιομηχανίες, ζουν οι περιοχές της βορείου Ελλάδας, είναι μία τραγωδία. Ξέρω πάρα πολύ καλά πώς σταθήκατε στο πρόβλημα του κλεισίματος του εργοστασίου της Ξάνθης και καλά κάνατε. Τι θα γίνει, όμως; Από σήμερα καλείστε να δώσετε συμβόλαια στους παραγωγούς τεύτλου. Τι θα πείτε στους παραγωγούς του τεύτλου; Ότι δεν πήρατε ένα μεσοδιάστημα προσαρμογής της βιομηχανίας; Ότι δεν πήρατε τίποτε, ενώ όλες οι άλλες χώρες από τη διαπραγμάτευση πήραν αντισταθμίσματα;
      Οι αγρότες της χώρας μας, κύριε Υπουργέ, παρακολουθούν τις εξελίξεις εμβρόντητοι. Ζουν σε μία πρωτοφανή ανασφάλεια και αβεβαιότητα και φυσικά δεν μπορούν να κατανοήσουν πώς τους έχετε διαψεύσει τόσο τραγικά. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαγεωργίου.
      Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κυρία και κύριοι συνάδελφοι, στα πλαίσια της συζήτησης της επερώτησης που έχει κατατεθεί για τη διαχείριση των υδάτινων πόρων στο Νομό Ηρακλείου και στην Κρήτη, μας δίνετε η δυνατότητα να κάνουμε μία συζήτηση γύρω από θέματα που αφορούν την αγροτική πολιτική της Κυβέρνησης.
      Και άκουσα προηγουμένως, πραγματικά με μεγάλη έκπληξη, να καταγγέλλεται η Κυβέρνηση ότι εξαιτίας των χειρισμών της, καταρρέουν τα αγροτικά προϊόντα της χώρας. Προφανώς υπάρχει πολύ μεγάλη έλλειψη πληροφόρησης ή υπάρχει πολύ μεγάλη έλλειψη επαφής με τους αγρότες της χώρας μας, διότι εάν κάποιος παρακολουθεί στενά τα αγροτικά δρώμενα, τότε δεν μπορεί να μιλά για κατάρρευση, όταν στα βασικά αγροτικά προϊόντα δεν έχουμε μείωση τιμών, αλλά η κατάσταση διαμορφώνεται κατά πολύ καλύτερη από τα προηγούμενα χρόνια. 
      Τι θέλω να πω; Τα τρία βασικά μας προϊόντα, το βαμβάκι, ο καπνός και το λάδι, αποτελούν το 75% της ελληνικής αγροτικής παραγωγής. Όσον αφορά στο ελαιόλαδο όλοι οι ελαιοπαραγωγοί και κυρίως της Κρήτης γνωρίζουν ότι έγινε μία εξαιρετική διαχείριση και την προηγούμενη χρονιά και τη χρονιά αυτή, με αποτέλεσμα η επιδότηση κατά κιλό να είναι στα υψηλότερα δυνατά επίπεδα και η εμπορική αξία να είναι πολύ ψηλά, διότι γίνεται μία επιθετική αγροτική πολιτική, διότι προβάλλεται και προωθείται το ελληνικό ελαιόλαδο με ικανοποιητικούς όρους και απολαμβάνουν οι Έλληνες ελαιοπαραγωγοί πολύ καλύτερες τιμές από τα προηγούμενα χρόνια.
      Όσον αφορά το βαμβάκι, ένα σημαντικό αγροτικό προϊόν, όπου πρόσφατα στο Μπόε η Ελλάδα είχε μια πολύ μεγάλη επιτυχία με το να μην εξαιρεθεί το βαμβάκι από το γενικότερο γεωργικό πακέτο, θέλω να πω ότι η διαχείριση που έγινε τη χρονιά αυτή θεωρείται από τους παραγωγούς η καλύτερη των τελευταίων ετών. Αποτέλεσμα, θα έχουμε τις μεγαλύτερες δυνατές εισροές από την Ευρωπαϊκή Ένωση και έχουμε πολύ καλές εμπορικές τιμές, με αποτέλεσμα οι βαμβακοπαραγωγοί να εκφράζουν την ικανοποίησή τους. 
      Όσον αφορά τον καπνό, πρέπει να πούμε ότι θα υπάρχει μια δραστική συρρίκνωση της παραγωγής καπνού στη χώρα. Αυτό είναι αποτέλεσμα της ολικής αποσύνδεσης που οι ίδιοι οι παραγωγοί επεδίωξαν και στην οποία οι περισσότεροι από εμάς συμφωνήσαμε. Θέλω όμως να πω ότι οι προοπτικές της ποικιλίας «Κατερίνη», όπου εκλέγεται και ο κ. Παπαγεωργίου, είναι πολύ καλές. Οι τιμές πέρυσι κυμάνθηκαν σε ικανοποιητικά επίπεδα και το ίδιο προβλέπεται και για τη χρονιά αυτή. 
      Ακούστηκε ότι κλείνουν οι αγορές της Ευρώπης. Μα, δεν γνωρίζουμε ότι το πρώτο δεκάμηνο που έχουμε στοιχεία του 2005 είχαμε μία αύξηση των εξαγωγών αγροτικών προϊόντων, η οποία αγγίζει το 20% και μία μείωση των εισαγωγών αγροτικών προϊόντων που ξεπερνά το 3%; Μιλήσατε για εισαγωγές αγροτικών προϊόντων και για το τι κάνει η κυβέρνηση. Μα, υπήρξε ποτέ πιο οργανωμένη προσπάθεια ελέγχου των εισαγόμενων αγροτικών προϊόντων από τρίτες χώρες, με εξαιρετικά αποτελέσματα τα οποία αναγνωρίζουν οι Έλληνες αγρότες; 
      Μιλήσαμε για κόστος παραγωγής αγροτικών προϊόντων. Μπορείτε να μου πείτε ένα μέτρο που έχουν πάρει οι Κυβερνήσεις του ΠΑ.ΣΟ.Κ. για να μειώσουν το κόστος παραγωγής των αγροτικών προϊόντων, ενώ εμείς παίρνουμε συνεχώς μέτρα για να μειωθεί το κόστος παραγωγής των αγροτικών προϊόντων, εκδίδουμε αποφάσεις, τονώνουμε τον υγιή ανταγωνισμό και λέμε ότι είναι 7% που είναι η μικρότερη αύξηση του κόστους παραγωγής των αγροτικών μας προϊόντων απ’ όλες τις χώρες της Ευρωπαϊκής Ένωσης; 
      Θα μπορούσα να μιλώ πολλή ώρα για τις οργανωμένες προσπάθειες που γίνονται από το Υπουργείο Αγροτικής Ανάπτυξης και Τροφίμων για τη στήριξη της αγροτικής οικονομίας. Όμως, πρέπει να πούμε ότι το θέμα της σημερινής επερώτησης που συζητούμε δεν είναι η αγροτική πολιτική της Κυβέρνησης, είναι τα έργα που έχουν γίνει και που γίνονται στο Νομό Ηρακλείου.
      Κυρίες και κύριοι συνάδελφοι, η κριτική που πριν λίγο ανέπτυξαν οι συνάδελφοι της Αξιωματικής Αντιπολίτευσης από το Νομό Ηρακλείου για τη διαχείριση των υδάτινων πόρων από τη σημερινή Κυβέρνηση οφείλουμε να πούμε ότι βρίσκεται στη σωστή κατεύθυνση, έχει όμως λανθασμένους αποδέκτες. Διότι, αντί να κατηγορούν τις κυβερνήσεις του ΠΑ.ΣΟ.Κ., που όχι μόνο ολοκληρωμένα έργα δεν κατασκεύασαν, που όχι μόνο μελέτες με ωριμότητα δεν μας κληροδότησαν, έρχονται και κατηγορούν εμάς που κάνουμε έναν αγώνα δρόμου να επικαιροποιήσουμε μελέτες που δεν είναι ώριμες, να κατασκευάσουμε έργα και να διαχειριστούμε με τον καλύτερο τρόπο τους υδάτινους πόρους της περιοχής. 
      Απαντώντας στις ερωτήσεις που ετέθησαν με την επίκαιρη επερώτηση, όσον αφορά το πρώτο ερώτημα, κατηγορηματικά δηλώνουμε ότι δεν υπάρχει καμία εγκατάλειψη στη διαχείριση των υδάτινων πόρων στην Κρήτη και αυτό αποδεικνύεται από το γεγονός ότι μια σειρά έργων προγραμματίζονται και εκτελούνται από το Υπουργείο Αγροτικής Ανάπτυξης και Τροφίμων σε συνεργασία με τα συναρμόδια Υπουργεία, το Υ.ΠΕ.ΧΩ.Δ.Ε. και το ΥΠ.ΕΣ.Δ.Α., τόσο στην Κρήτη γενικότερα όσο και στο Ηράκλειο ειδικότερα.
      Δεύτερον, για το Νομό Ηρακλείου όχι μόνο δεν υπάρχει βάλτωμα του προγράμματος υλοποίησης των φραγμάτων, λιμνοδεξαμενών και αρδευτικών έργων, αλλά υπάρχει επιτάχυνσή τους με την ένταξη νέων έργων, όπως η κατασκευή σύνδεσης του αγωγού φράγματος Φανερωμένης με τα δίκτυα άρδευσης, προϋπολογισμού 27,8 εκατομμυρίων ευρώ, που είναι ένα από τα μεγαλύτερα έργα του Υπουργείου και για το οποίο, σύμφωνα με το σχεδιασμό της Κυβέρνησης του ΠΑ.ΣΟ.Κ., δεν είχαν προβλεφθεί πόροι στο περιφερειακό επιχειρησιακό πρόγραμμα Κρήτης και δεν υπήρχε δυνατότητα υλοποίησής του. Η δική μας Κυβέρνηση με έγκαιρη μεταφορά πόρων στο τομεακό πρόγραμμα κατασκευής εγγειοβελτιωτικών έργων του Υπουργείου ανέλαβε και εξασφάλισε την κατασκευή έγκαιρα και ποιοτικά του τόσο σημαντικού για την περιοχή της Μεσσαράς έργου που θα αξιοποιεί τα νερά του φράγματος Φανερωμένης.
      Τρίτον, όσον αφορά τα υπόλοιπα φράγματα, όπως το Φράγμα Πλακιώτισσας και άλλα μικρότερα φράγματα, δεν είναι αληθές ότι υπάρχει ωριμότητα μελετών, αφού οι περισσότερες από αυτές που υπάρχουν είναι τουλάχιστον εικοσαετίας.
      Αυτές που έγιναν τελευταία δεν ανταποκρίνονται στις ποιοτικές προδιαγραφές ενός τόσο μεγάλου έργου χωρίς να έχουν ληφθεί υπ’ όψιν τα νέα δεδομένα όσον αφορά την τεχνογνωσία –έτσι έγιναν οι μελέτες απλές- τους κανονισμούς ασφαλείας και τον αντισεισμικό σχεδιασμό.
      Η Κυβέρνηση της Νέας Δημοκρατίας –πρέπει να το κάνουμε σαφές- δεν ήταν δυνατόν να επιτρέψει την κατασκευή επικίνδυνων έργων και τεχνολογικά ξεπερασμένων, αφού οι κυβερνήσεις του ΠΑ.ΣΟ.Κ. δεν είχαν λάβει καμία πρόνοια μέχρι το 2004 για την επικαιροποίηση των μελετών. 
      Τέταρτον, για την εκπόνηση μελετών για άλλα αναγκαία έργα, όχι μόνο δεν υπάρχει καμία διακοπή, αλλά απεναντίας το Υπουργείο Αγροτικής Ανάπτυξης και Τροφίμων ανέθεσε μετά από διεθνή ανοικτό διαγωνισμό τη μελέτη αρδευτικού δικτύου φράγματος Πανοράματος στο νομό Ηρακλείου και η περιφέρεια ανέθεσε στον Ο.Α.Δ.Υ.Κ. την επικαιροποίηση με τα σημερινά δεδομένα του έργου του φράγματος Πλακιώτισσας συνολικού Προϋπολογισμού 27,7 εκατομμυρίων ευρώ, χωρίς το κόστος των απαλλοτριώσεων, η έκταση των οποίων εκτιμάται σε δύο χιλιάδες διακόσια περίπου στρέμματα.
      Όσον αφορά, κυρίες και κύριοι συνάδελφοι, τα μικρά έργα –και θέλω να με προσέξετε εδώ- απορούμε πως αναφέρετε ότι επί κυβερνήσεων του ΠΑ.ΣΟ.Κ. είχαν σχεδιαστεί και δρομολογηθεί πολλά από αυτά, όταν στο ολοκληρωμένο πρόγραμμα ανάπτυξης αγροτικού χώρου στο Ο.Π.Α.Α.Χ., όλα τα έργα κατασκευάζονται με προγραμματική σύμβαση του Υπουργείου και των δήμων επί κυβερνήσεως της Νέας Δημοκρατίας. Χαρακτηριστικό είναι ότι και για τα δέκα τρία έργα του Ο.Π.Α.Α.Χ. νομού Ηρακλείου που αφορούν μικρά υδραυλικά και αρδευτικά έργα, υπεγράφησαν οι συμβάσεις  και για τα δέκα τρία επί της δικής μας Κυβέρνησης, ενώ η απορρόφηση στο συγκεκριμένο πρόγραμμα Ο.Π.Α.Α.Χ. ήταν μηδενική μέχρι το Μάρτιο του 2004.
      Αναλυτικά αναφέρω ότι τα έργα αυτά είναι τα εξής:
       Δήμος Αγίας Βαρβάρας. Βελτίωση αρδευτικών δικτύων Αγίας Βαρβάρας- Αγίου Θωμά – Μεγάλης Βρύσης. Προϋπολογισμός έργου 151.000 ευρώ. Ημερομηνία προγραμματικής σύμβασης 26.7.2004.
      Δήμος Γοργολαίνη. Αντικατάσταση παλαιών αρδευτικών δικτύων –βανών στο Δήμο Γοργολανης. Προϋπολογισμός έργου 50.574 ευρώ. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Γοργολαΐνη. Είναι ο δήμος μου.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Γοργολαΐνη. Ημερομηνία προγραμματικής σύμβασης 9.8.2004.
      Δήμος Γοργολαΐνης, άλλο έργο. Κατασκευή υδρευτικού δικτύου από Άγιο Μύρωνα προς Πενταμόδι και Πετροκέφαλο, ύψους 155.000 ευρώ. Ημερομηνία προγραμματικής σύμβασης 9.9.2004. 
      Δήμος Ζάρου. Έργα αντιπλημμυρικής προστασίας ποταμού Κουτσουλίδη ύψους 388.000 ευρώ. Ημερομηνία προγραμματικής σύμβασης 25.11.2004.
      Δήμος Κρουσώνα. Κατασκευή ταμιευτήρων  άρδευσης Δήμου Κρουσώνα, ύψους 152.000 ευρώ. Ημερομηνία προγραμματικής σύμβασης 18.10.2004.
      Επίσης Δήμος Κρουσώνα. Κατασκευή δεξαμενών ομβρίων υδάτων για ύδρευση ποιμενικών ζώων στους ορεινούς όγκους στο Δήμο Κρουσώνα ύψους 235.000 ευρώ. Ημερομηνία προγραμματικής σύμβασης 28.6.2004.
      Δήμος Παλιάνης. Αξιοποίηση γεώτρησης ενιαίας χρήσης Σίβας ύψους 374.000 ευρώ. Ημερομηνία προγραμματικής σύμβασης 30.9.2004.
      Δήμος Ρούβας. Βελτίωση αρδευτικού δικτύου Πανασού ύψους 54.000 ευρώ. Ημερομηνία προγραμματικής σύμβασης 29.7.2004.
      Επίσης Δήμος Ρούβας. Αντιπλημμυρικά έργα προστασίας γεωργικών εκμεταλλεύσεων Δήμος Ρούβα, ύψους 231.000 ευρώ. Ημερομηνία προγραμματικής σύμβασης 21.7.2004.
      Δήμος Τυλίσου. Βελτίωση και κατασκευή δικτύών ύδρευσης Δήμου Τυλίσου ύψους 290.000 ευρώ. Ημερομηνία προγραμματικής σύμβασης 28.6.2004.
      Επίσης Δήμος Τυλίσου. Αξιοποίηση αρδευτικής γεώτρησης Δήμου Τυλίσου, προϋπολογισμού 32.000 ευρώ.
      Δήμος Παλιάνης. Αξιοποίηση πηγών Μέλισσας ύψους 130.000 ευρώ.
      Δήμος Ρούβα. Σχέδιο παρεμβάσεων διαχείρισης αποκατάστασης του οικοσυστήματος λιμνοδεξαμενής Γέργερης ύψους 296.000 ευρώ.
      Το κόστος των ανωτέρω έργων καλύπτεται κατά 100% από το Υπουργείο και την Ευρωπαϊκή Ένωση χωρίς την οικονομική επιβάρυνση των αναφερθέντων δήμων.
      Όσον αφορά τα μεγάλα έργα κατασκευής φραγμάτων αναλυτικά αναφέρουμε τα εξής:
      Για το φράγμα Φανερωμένης Νομού Ηρακλείου κρίθηκε απαραίτητη η σύνταξη «Μελέτης Αγωγού Σύνδεσης Φράγματος Φανερωμένης με τα δίκτυα άρδευσης», προκειμένου να μπορέσουν πλήρως να αξιοποιηθούν οι δυνατότητες του έργου αυτού.
      Αντιλαμβάνεστε, κύριοι συνάδελφοι, ότι αν κατασκευάσουμε ένα φράγμα και δεν κατασκευάσουμε τα δίκτυα άρδευσης, τότε δεν κάνουμε τίποτε απολύτως. Είναι σαν να μην έχουμε κατασκευάσει ούτε το φράγμα. Η τεχνική οριστική μελέτη έχει ήδη συνταχθεί και έχει υποβληθεί για έλεγχο από την περιφέρεια, που είναι και η αναθέτουσα αρχή. Αναμένεται η ολοκλήρωση της περιβαλλοντικής αδειοδότησης και οι περιβαλλοντικοί  όροι για την οριστικοποίηση και έγκριση της οριστικής μελέτης του έργου. Με βάση αυτήν τη μελέτη ολοκληρώθηκε από την υπηρεσία σε συνεργασία με άλλες υπηρεσίες η σύνταξη όλων των υποέργων, του τεχνικού δελτίου του έργου, η κατασκευή αγωγού σύνδεσης Φράγματος Φανερωμένης με τα δίκτυα άρδευσης το οποίο και υπεβλήθη στις 10-1-2006 για έγκριση και ένταξη του έργου στο Γ΄ Κοινοτικό Πλαίσιο Στήριξης στο μέτρο 6.2. 
      Το έργο έχει συνολικό προϋπολογισμό 27.826.000 ευρώ. Είναι ένα από τα μεγαλύτερα σε προϋπολογισμό έργα του Υπουργείου. Συνοπτικά περιλαμβάνει την κατασκευή των έργων για την ενίσχυση των αρδευτικών ζωνών α΄, β΄  και γ΄ της περιοχής Μεσσαράς που βρίσκεται στο Νοτιοδυτικό τμήμα του Νομού Ηρακλείου με την αξιοποίηση των νερών του φράγματος Φανερωμένης. Τα προτεινόμενα έργα περιλαμβάνουν τόσο τους αγωγούς μεταφοράς ή διανομής του νερού, εσωτερικά ή εξωτερικά δίκτυα όσο και τα λοιπά έργα λειτουργίας και ρύθμισης.
      Για την επικαιροποίηση της μελέτης του φράγματος Αμοιρών-Αγίου Βασιλείου, όπως ενημερωθήκαμε από την Περιφέρεια Κρήτης έχει ζητηθεί από την περιφέρεια συμπληρωματικό ποσό 32.000 ευρώ για την ολοκλήρωση των εργασιών του συμβούλου. Αναμένεται να εγκριθεί αυτό το ποσό. 
      Η επικαιροποίηση της μελέτης του φράγματος Ασητών-Κρινιά έχει ολοκληρωθεί από την Περιφέρεια Κρήτης και το έργο είναι πλέον ώριμο για δημοπράτηση. Τη μελέτη για την εκτροπή του Πλατύ Ποταμού έχει αναλάβει ο Ο.Α.Δ.Υ.Κ.. Στο πρόγραμμα της χρηματοδότησης της Περιφέρειας Κρήτης είναι ενταγμένο το έργο Αξιοποίηση Υδατικού Δυναμικού Υδρολογικής Λεκάνης Ποταμού Πλατύ α΄ φάση. Η Περιφέρεια Κρήτης είναι αρμόδια για την πορεία του έργου.
      Όσον αφορά το μεγάλο έργο το φράγμα της Πλακιώτισας η οριστική μελέτη του έργου εκπονήθηκε το 1987 και εγκρίθηκε στις 23-9-1987 με απόφαση του Υπουργείου Γεωργίας και συνολικό προϋπολογισμό 2.373.000.000 δραχμές με τιμές α΄ τριμήνου 1986. Εδώ υπάρχει ένα ερωτηματικό. Γιατί από το 1987 πέρασαν τόσες κυβερνήσεις του ΠΑ.ΣΟ.Κ. και δεν υλοποιήθηκε αυτό το πολύ μεγάλο έργο; 
      Θέλω να πω ότι το 2002 με απόφαση του γενικού διευθυντή εγγειοβελτιωτικών έργων συγκροτήθηκε ομάδα εργασίας για την επικαιροποίηση αυτής της μελέτης. Με την απόφαση της 28-6-2002 η ομάδα εργασίας διευρύνθηκε, δόθηκε παράταση στην εκπόνηση του έργου της ως το τέλος Αυγούστου 2002. Αντικείμενο της επιτροπή ήταν ο εντοπισμός και ο έλεγχος της επάρκειας των απαραίτητων υλικών για την κατασκευή του αναχώματος στην περιοχή του έργου και ο προσδιορισμός του σημερινού κόστους κατασκευής του έργου. Η επιτροπή μετά από έρευνα στην περιοχή ως προς την ποιοτική και ποσοτική επάρκεια των υλικών για την κατασκευή του φράγματος, τον έλεγχο των προμετρήσεων και την επικαιροποίηση των τιμολογίων, κατέληξε στην επανασύνταξη των τευχών τιμολογίου, προμετρήσεων, προϋπολογισμού και τεχνικών προδιαγραφών. Μετά την εκτέλεση εδαφομηχανικών εργασιών υπαίθρου και εργαστηρίου προχώρησε σε προσδιορισμό των κατάλληλων υλικών κατασκευής του φράγματος, αλλά και σε προσδιορισμό και οριοθέτηση των κατάλληλων δανειοθαλάμων εκτός της λεκάνης κατάκλυσης. 
      Ο επικαιροποιημένος προϋπολογισμός του έργου ανέρχεται σε 27.907.000 ευρώ χωρίς το κόστος των απαλλοτριώσεων. Αυτός ο προϋπολογισμός δεν εγκρίθηκε καθόσον δεν  υπήρχαν εγκεκριμένοι περιβαλλοντικοί όροι. Η προς απαλλοτρίωση έκταση εκτιμάται σε δύο χιλιάδες διακόσια στρέμματα λεκάνη κατάκλυσης και δανειοθάλαμο υλικών εκτός αυτής. Αποτελείται από αρδευόμενους ελαιώνες και αμπελώνες. Προς το παρόν δεν μπορεί να γίνει χωρίς την ύπαρξη κτηματολογίου, οικονομικός προσδιορισμός της σχετικής αποζημίωσης. 
      Η μελέτη περιβαλλοντικών επιπτώσεων ανατέθηκε από την Περιφέρεια Κρήτης στον Οργανισμό Ανάπτυξης Δυτικής Κρήτης. Σ’ αυτό το στάδιο η αρμόδια υπηρεσία χορήγησε όλα τα τεχνικά στοιχεία στον Ο.Α.Δ.Υ.Κ.. Δεν έχει κοινοποιηθεί στην υπηρεσία μας η μελέτη περιβαλλοντικών επιπτώσεων και δεν γνωρίζουμε αν αυτή επιβάλλει την εκπόνηση συμπληρωματικών μελετών ή εργασιών οι οποίες πρέπει να ενταχθούν στον προϋπολογισμό του έργου. Όμως η Περιφέρεια Κρήτης μας πληροφόρησε ότι θα εξασφαλιστεί η χρηματοδότηση αυτού του μεγάλου έργου.
      Κυρίες και κύριοι συνάδελφοι, από τα ανωτέρω συνάγεται ότι το Υπουργείο Αγροτικής Ανάπτυξης και Τροφίμων προχωρεί συστηματικά στην υλοποίηση των έργων αρμοδιότητάς του και δεν υπάρχει κανένα βάλτωμα του προγράμματος των εγγειοβελτιωτικών έργων στο Νομό Ηρακλείου παρά μόνον προσαρμογή στους διαθέσιμους οικονομικούς πόρους και στις νέες συνθήκες που διαμορφώνονται.
      Κυρίες και κύριοι συνάδελφοι, το θέμα της αξιοποίησης των υδάτινων πόρων είναι ένα μείζον θέμα για την ελληνική γεωργία, είναι ένα μείζον θέμα για τη χώρα μας. Οι υδάτινοι πόροι θεωρούνται ότι είναι ένα κοινωνικό αγαθό και χρησιμοποιούνται για την ικανοποίηση των αναγκών της γεωργίας και της κτηνοτροφίας κατά 85%, των αστικών και τουριστικών περιοχών, της βιομηχανίας και βιοτεχνίας και των φυσικών και ημιφυσικών οικοσυστημάτων. 
      Η αύξηση των αρδευομένων εκτάσεων συνέβαλε και συμβάλλει αποφασιστικά στην ανάπτυξη των αγροτικών περιοχών. Ωστόσο, η αύξηση αυτή σε συνδυασμό με την σπατάλη και τη χρήση αδόκιμων πρακτικών καλλιέργειας και άρδευσης δημιούργησε αρκετά προβλήματα στη βάση των οποίων είναι η υπεράντληση των υπόγειων υδροφορέων με αποτέλεσμα ο κίνδυνος υφαλμύρωσής τους να είναι ορατός, η υποβάθμιση του εδάφους λόγω της προσθήκης αλάτων που είναι η πηγή ερημοποίησης και διάβρωσης με αδόκιμες πρακτικές. Η ρύπανση υπόγειων και επιφανειακών νερών συνέπεια κυρίως των χρησιμοποιούμενων πρακτικών παραγωγής και διαχείρισης των αποβλήτων και καταστροφής των υδροβιότοπων. 
      Προκειμένου να κάνουμε την καλύτερη δυνατή αξιοποίηση των υδάτινων πόρων έχουμε πάρει μια σειρά από μέτρα και έχουμε ξεκάθαρες στρατηγικές, οι οποίες αποσκοπούν στη βελτίωση του υδάτινου ισοζυγίου μέσω της μείωσης της σπατάλης με δράσεις που αφορούν τον εκσυγχρονισμό των αρδευτικών δικτύων σε όλη τη χώρα και τη μετάβαση σε βελτιωμένες πρακτικές άρδευσης.
      Επίσης, προχωρούμε στον εμπλουτισμό των υπόγειων υδροφορέων με μικρά έργα ορεινής και πεδινής υδρονομίας, προχωρούμε στη στήριξη της καλλιέργειας ξερικών ή λιγότερο υδρόφυλλων καλλιεργειών καθώς επίσης και στην υιοθέτηση των πρακτικών αγρανάπαυσης πέραν των υποχρεωτικών. Ακόμα στη βελτίωση της δασοκάλυψης ιδίως στις επικλινείς εκτάσεις και στην απορρύπανση των νερών που γίνεται κυρίως σε περιοχές που εμφανίζουν έντονα προβλήματα.
      Κυρίες και κύριοι συνάδελφοι, στη χώρα μας πρέπει να πούμε ότι υπάρχει ένα παράδοξο φαινόμενο. Αυτό το φαινόμενο είναι ότι από τη μια πλευρά ο υδροφόρος ορίζοντας συνεχώς να χαμηλώνει και από την άλλη μεριά πολύ μεγάλες ποσότητες νερού να χύνονται στη θάλασσα και να μην αξιοπιούνται. Αυτό συμβαίνει γιατί επί σειρά ετών δεν φροντίσαμε να αξιοποιήσουμε τους υδάτινους πόρους της χώρας, δεν φροντίσαμε να δημιουργήσουμε όλα εκείνα τα έργα υποδομής τα οποία απαιτούνται, έτσι ώστε να συλλέγουμε το νερό και να το χρησιμοποιούμε στη γεωργία.
      Θέλω να σας πω ότι σε όλη τη χώρα κατασκευάζονται φράγματα και μικρές δεξαμενές έτσι ώστε να αξιοποιηθούν με τον καλύτερο τρόπο οι υδάτινοι πόροι της χώρας. 
      Πέρα από αυτό θέλω να σας πω ότι προγράμματα τα οποία βρήκαμε στην κυριολεξία στη «ναφθαλίνη» όπως είναι τα προγράμματα της απονιτρορύπανσης, όπως είναι το πρόγραμμα «NATURA» που είναι μια σειρά προγραμμάτων τα οποία προφυλάσσουν το περιβάλλον και αξιοποιούν τους υδάτινους πόρους της χώρας, όλα αυτά τα έχουμε αξιοποιήσει με τον καλύτερο τρόπο και αυτό το γνωρίζουν οι Έλληνες αγρότες. 
      Αξιοποιούμε, κύριοι συνάδελφοι, με τον καλύτερο τρόπο τις δυνατότητες που διαθέτουμε έτσι ώστε να προστατεύσουμε το περιβάλλον, να αξιοποιήσουμε τους υδάτινους πόρους της χώρας μας αλλά και να πάμε σε καλλιέργειες οι οποίες να είναι φιλικές στο περιβάλλον και παράλληλα ανταγωνιστικές στα νέα ευρωπαϊκά και διεθνή δεδομένα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Υπουργέ.
      Πριν δώσω το λόγο στον κ. Αργύρη, κυρίες και κύριοι συνάδελφοι, ήθελα να παρακαλέσω και να ρωτήσω τη Βουλή για ένα αίτημα το οποίο δεν είναι σύμφωνο απόλυτα με τον Κανονισμό. Ο συνάδελφος εκ Κρήτης κ. Μπαντουβάς έχει ζητήσει το λόγο για δύο τρία λεπτά λόγω εντοπιότητας και παρακαλώ να του δοθεί η δυνατότητα να παρέμβει για τρία λεπτά όπως προείπα.
      Συναινείτε, κύριοι συνάδελφοι;
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Να τον βάλετε Κοινοβουλευτικό Εκπρόσωπο, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Άρα, δεν συμφωνείτε.
      Λυπούμαι, κύριε Μπαντουβά.
      Ορίστε, κύριε Αργύρη, έχετε το λόγο.
      ΕΥΑΓΓΕΛΟΣ ΑΡΓΥΡΗΣ: Ευχαριστώ, κύριε Πρόεδρε.
      Με τη σημερινή επερώτηση εγκαλούμε την Κυβέρνηση γιατί με τον τρόπο που διαπραγματεύεται τα αγροτικά θέματα και με την αδιαφορία και αναξιοπιστία που έχει δημιουργήσει ήδη και συν τα ανέξοδα προεκλογικά της λόγια έχουν φέρει τους αγρότες σε πάρα πολύ μεγάλη απόγνωση.
      Είναι γνωστό ότι η ελληνική γεωργία κινείται σε ένα περιβάλλον που επηρεάζεται από τρεις βασικούς παράγοντες. Ο ένας είναι ο εξωτερικός παράγοντας. Είναι οι διαπραγματεύσεις που γίνονται στον Π.Ο.Ε.. Δεν έχουμε την τελική απόφαση από τη συμφωνία που έγινε πρόσφατα, αλλά εκτιμούμε ότι τα αποτελέσματα για την ελληνική γεωργία και ιδιαίτερα για το ελληνικό βαμβάκι θα είναι δυσμενή. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Ο δεύτερος παράγοντας είναι η Κοινή Αγροτική Πολιτική. Αυτόν θα μπορούσαμε να τον ονομάσουμε «εξωτερικό παράγοντα», αλλά είμαστε στην Ευρωπαϊκή Ένωση και αποτελεί πολιτική της Ευρωπαϊκής Ένωσης. 
      Πρόκειται, λοιπόν, για μία συνεχή διεργασία, για μία καινούργια πολιτική που διαμορφώνεται και ενώ είχαν εξασφαλιστεί τα κονδύλια μέχρι το 2013, είδαμε στην πρώτη συζήτηση που έγινε στη Σύνοδο Κορυφής, την Κυβέρνηση να πανηγυρίζει γι’ αυτήν τη μεγάλη δημοσιονομική επιτυχία των 20.000.000.000, λες και δεν είναι αποτέλεσμα διαίρεσης των πόρων που έχουν εξασφαλιστεί σε επίπεδο Ευρωπαϊκής Ένωσης. Ήθελαν μόνο να αναπτερώσουν το ηθικό όλων και να πουν ότι πρόκειται για μια μεγάλη επιτυχία της Νέας Δημοκρατίας και ιδιαίτερα του κ. Πρωθυπουργού.
      Όμως, μια και μιλάμε για την αγροτική ανάπτυξη, θα πρέπει να πούμε  ότι τα κονδύλια για την αγροτική ανάπτυξη είναι μειωμένα. Όμως, το χειρότερο απ’ όλα είναι ότι ενώ είχαμε εξασφαλίσει τους πόρους μέχρι το 2013, «επιτυχία» για τη νέα Δημοκρατία και τον κ. Πρωθυπουργό βαφτίζεται το γεγονός ότι οι συζητήσεις για τη μεταρρύθμιση της Κ.Α.Π. θα αρχίσουν από το 2009. 
      Μάλιστα, κάποιοι γράφουν και λένε ότι ήταν μεγάλη η αποτυχία του κ. Μπλερ ως Προεδρεύοντος της Ευρωπαϊκής Ένωσης. Όμως, έχω την εντύπωση ότι ο κερδισμένος από αυτήν την υπόθεση είναι ο Μπλερ και η Αγγλία, γιατί μπορεί να μην εξασφάλισε άμεσα τα τσεκ επιστροφών από την Κοινή Αγροτική Πολιτική ως συνεισφέρουσα χώρα στον Προϋπολογισμό της Κοινότητας, αλλά από τη στιγμή που ανοίγει το θέμα της αναμόρφωσης, αναδιατύπωσης από την αρχή του δημοσιονομικού της Κοινής Αγροτικής Πολιτικής, αποτελεί ένα από τα μεγάλα ζητήματα που πρέπει να μας απασχολούν και εμάς τους Έλληνες πολύ περισσότερο.  
      Τώρα όσον αφορά τα δικά μας, όσον αφορά δηλαδή το τι κάνουμε εμείς, εκτιμώ ότι σ’ αυτές τις διαπραγματεύσεις όπου είμαστε μέλη, υπάρχει μία δική μας παρέμβαση με τη συμμετοχή της ελληνικής Κυβέρνησης, η οποία όσον αφορά αυτά τα ζητήματα θα μπορούσε να χαρακτηριστεί ως «φιάσκο». 
      Το πρώτο και αυτό που αποκαλύπτεται καθημερινά είναι η διαπραγμάτευση του 2004. Ενώ εμείς λέμε ότι εξασφαλίσαμε τα μεσογειακά προϊόντα, εσείς λέτε ότι η προηγούμενη κυβέρνηση δεν είχε εξασφαλίσει τίποτα και τα εξασφαλίσαμε εμείς και ο κ.  Καραμανλής, έτσι λέει το Υπουργείο Αγροτικής Ανάπτυξης. Θα πρέπει να πούμε, λοιπόν, ότι αυτό αποτελεί το πρώτο φιάσκο, γιατί όποιος παρακολουθεί τώρα τις εξελίξεις βλέπει ότι ήταν πολύ σωστές οι παρατηρήσεις που κάναμε από την αρχή. 
      Πανηγυρίζει πάλι η Κυβέρνηση και σε μία σημερινή ερώτηση προς τον Υπουργό, είπε ότι δεν έγινε τίποτε με το βαμβάκι, αλλά ίσα – ίσα θα παραμείνει στο ενιαίο πακέτο. Αφού θα παραμείνει στο ενιαίο πακέτο, γιατί έκανε υποεπιτροπή για το βαμβάκι η Ευρωπαϊκή Ένωση, χωρίς να το γνωρίζετε; 
      Σας πληροφορώ, κύριε Υφυπουργέ της Γεωργίας, ότι δεν είχατε σκοπό ούτε να πάτε –όπως άλλωστε και ο Υπουργός- στην Ευρωπαϊκή Ένωση. Όμως, όταν κάναμε την επίκαιρη ερώτηση και είδε ότι πράγματι έγινε η υποεπιτροπή χωρίς να το γνωρίζετε, τότε αλλάξατε γνώμη και μας λέτε ότι δεν υπάρχει κανένα πρόβλημα. Θα δούμε στη συνέχεια, αν υπάρχει κάποιο πρόβλημα. 
      Πάντως, εμείς σας προειδοποιούμε από τώρα -μια και το 2008 είναι πολύ κοντά- να ξεκινήσετε τις διαπραγματεύσεις και να δώσετε εντολή. Δεν θα είστε Κυβέρνηση τότε, αλλά επειδή οι υπηρεσίες πρέπει να δουλεύουν, είναι προτιμότερο να προετοιμαστείτε από τώρα, μπας και σώσουμε το 35% της ενίσχυσης στο βαμβάκι, ώστε να πάει και αυτό στην πλήρη αποδέσμευση.
      Όσον αφορά τον καπνό, δεν είναι φιάσκο, κύριε Υπουργέ; Εσείς κατάγεστε και από μια περιοχή, η οποία είναι καθαρά καπνοπαραγωγική. Άλλωστε, πολύ καλά σας είπε πριν και ο συνάδελφος κ. Παπαγεωργίου ότι κάνατε καλή διαπραγμάτευση με την Κυβέρνηση για να μην κλείσει το εργοστάσιο –δεν ξέρω μέχρι πότε θα το πετύχετε- αλλά είναι σίγουρο ότι τα εργοστάσια τα έκλεισε ο κ. Μπασιάκος με τον τσαμπουκά που πούλησε στην Ευρωπαϊκή Ένωση, γιατί από τη μια μεριά είχε το άλλοθι ότι αυτός δεν ψήφισε και άρα ήταν πολύ μεγάλη επιτυχία για τη χώρα.
      Αυτό που κέρδισε είναι να ψηφιστεί στο τέλος στην Ευρωπαϊκή Ένωση ένας κανονισμός ο οποίος είναι χειρότερος και από την πρόταση της επιτροπής, δηλαδή  μία μείωση της τιμής στα τεύτλα που ξεπερνά το 40%. Βιάστηκε βέβαια η Αγροτική Τράπεζα να προλάβει τα πράγματα, αλλά σημασία έχει ότι θα τις δούμε αυτές τις παρενέργειες από αυτήν τη συγκεκριμένη πολιτική σας για τη ζάχαρη.
      Πάμε τώρα στα καθαρά δικά μας ζητήματα. Αυτά τα ζητήματα είναι το περιβάλλον που κινείται η ελληνική γεωργία με τις δικές μας παρεμβάσεις. Για να δούμε λοιπόν, κύριοι του Υπουργείου Αγροτικής Ανάπτυξης, γιατί εσείς εδώ λίγο πολύ μας είπατε ότι όλα είναι καλά. Μα όποιον και αν ρωτήσετε, ό,τι και να κάνετε, ό,τι και να πείτε, πλέον δεν γίνεστε πιστευτοί, διότι τώρα διαμορφώνεται ένα γκρίζο περιβάλλον για τον αγροτικό τομέα και σ’ αυτό το γκρίζο περιβάλλον έχετε πολύ μεγάλη συμμετοχή. 
      Κατ’ αρχάς απογοητεύσατε τον κόσμο και του δημιουργήσατε ανασφάλεια. Είναι φραστικό πυροτέχνημα αυτό που λέμε ότι είναι γκρίζο το περιβάλλον και δημιουργήθηκε στους αγρότες η ανασφάλεια; Πώς να μην δημιουργηθεί η ανασφάλεια, αφού τώρα πλέον έχετε δύο χρόνια της δικής σας πολιτικής και δεν απαντάτε ούτε σε αυτά στα οποία είχατε προεκλογικά δεσμευτεί! Και δεσμευτήκατε και δια στόματος του σημερινού Πρωθυπουργού, του κυρίου Καραμανλή. Όταν λοιπόν δεν απαντάτε σε αυτά, καταλαβαίνετε πόσο τεράστιο είναι το πρόβλημα το οποίο δημιουργείτε στους Έλληνες αγρότες.
       Βέβαια, τώρα έχουμε κάτι καινούριο και το άκουσα σήμερα από έναν Υπουργό της Κυβέρνησης. Κάποιος ρώτησε τον κ. Στυλιανίδη για τις διαπραγματεύσεις και του είπε, κοιτάξτε να δείτε, για τη ζάχαρη δεν φταίμε εμείς, και ότι αυτές είναι ευρωπαϊκές πολιτικές. Μα, εσείς εδώ μας έχετε τρελάνει, κύριε Υπουργέ! Ό,τι και να γινόταν, εσείς λέγατε για τους κανονισμούς του ΠΑ.ΣΟ.Κ.. Και σας λέγαμε ότι οι κανονισμοί δεν γίνονται από το ΠΑ.ΣΟ.Κ. αλλά από την Ευρωπαϊκή Ένωση και τώρα ξαφνικά οι κανονισμοί όταν είναι δυσμενείς είναι πολιτική της Ευρωπαϊκής Ένωσης, δεν είναι της Νέας Δημοκρατίας! Βέβαια, αυτά ακούγονται καλά σαν πυροτεχνήματα στην αρχή, όπως φάνηκε και από τον προϋπολογισμό. Ο προϋπολογισμός δεσμεύει την πολιτική της Νέας Δημοκρατίας για τρίτο χρόνο. Έχουν καμία σχέση αυτά τα οποία λέγατε πριν με αυτά που λέτε στον προϋπολογισμό; Γιατί είναι μειωμένο το πρόγραμμα των δημοσίων επενδύσεων και είναι μειωμένες και όλες οι πολιτικές οι οποίες θα διασφάλιζαν μια ανταγωνιστική γεωργία.
      Υπάρχει αυτή η ανασφάλεια και η απογοήτευση, κύριε Υπουργέ, γιατί υπάρχει και κάτι που πρέπει να το λάβουμε σοβαρά υπόψη μας. Έχουμε μπει στην εφαρμογή της Κοινής Αγροτικής Πολιτικής. Είναι δυνατόν να έχουμε μπει στην περίοδο της εφαρμογής της νέας Κοινής Αγροτικής Πολιτικής και εσείς να έχετε σε ομηρία εκατοντάδες χιλιάδες αγρότες με τις ενστάσεις και με τα προβλήματα τα οποία δημιουργούνται; Γιατί σας άκουσα πριν, ότι για ορισμένες πολιτικές έχετε μάλιστα υπογράψει και αποφάσεις. Θα δούμε στη συνέχεια αν πράγματι τώρα φτάσαμε στο σημείο να υπογράφουμε αποφάσεις για το κόστος, για την ανταγωνιστικότητα. Αυτά είναι πράγματα τα οποία μπορεί να τα λέμε στο καφενείο για να περάσει η ώρα, αλλά όταν φεύγουμε από το καφενείο δεν έχουν καμία σημασία γιατί δεν έχουν αποτέλεσμα. 
      Για να δούμε λοιπόν γιατί είναι σε ανασφάλεια και απογοήτευση οι Έλληνες αγρότες; Γιατί ο Πρωθυπουργός τους έλεγε και είχαν δημιουργήσει μια μεγάλη προσδοκία ότι θα έρθει η Νέα Δημοκρατία και θα τους αυξήσει το εισόδημα. 
      Πείτε μου, κύριε Υπουργέ, αυξήσατε το εισόδημα των αγροτών και εμείς δεν το ξέρουμε; Δηλαδή εμείς ζούμε σε άλλη χώρα και δεν ξέρουμε αν πράγματι αυξήθηκε; Και αυτοί που έχουν τα στατιστικά στοιχεία, η EUROSTAT και οι υπόλοιποι, ακόμα και η Ε.Σ.Υ.Ε. γιατί μιλάει για μείωση του αγροτικού εισοδήματος; Μα εδώ έχουμε και αύξηση των εισροών στην γεωργία, δηλαδή το κόστος των παραγόμενων προϊόντων έχει αυξηθεί σημαντικά. 
      Να λοιπόν γιατί κοροϊδεύατε τους αγρότες. Τους λέγατε ότι θα βελτιώσετε το εισόδημα και τώρα αυτό που βιώνουν οι αγρότες είναι η μείωση του εισοδήματος. Από την άλλη μεριά είναι χαμηλές οι τιμές, ενώ πολλά από τα προϊόντα είναι ακόμα απούλητα. Τώρα επαίρεστε, κύριε Υπουργέ. Είναι δυνατόν να το κάνετε αυτό; Είναι δυνατόν να μιλάτε εσείς για το ακριβό λάδι; Μα, εδώ έχετε μηδέν απορρόφηση απ’ ό,τι είδα. Η απορρόφηση είναι περίπου 7% για το πρόγραμμα των εξαγωγών. Ποια είναι αυτή η πολιτική σας που ξαφνικά είναι σωστή και οδηγεί στην αύξηση της τιμής του λαδιού;
      Είναι συγκυρία. Και προσέξτε εδώ μπορεί να μιλάμε για το Χρηματιστήριο να μην έχει τα αποτελέσματα του 1999, αλλά να μην έχουμε κανένα φιάσκο στο λάδι, να αυξηθεί υπέρμετρα η τιμή και από την άλλη μεριά να βλέπετε να περνάνε από κάτω όλα αυτά τα τυποποιημένα προϊόντα, τα προϊόντα που δεν είναι, αν θέλετε, τα ποιοτικά προϊόντα όπως είναι το ελληνικό λάδι. Προσέξτε γιατί ίσως θα έχουμε αυτό το πρόβλημα. 
      Μπορεί να διαφημίζατε καλά το πρόγραμμά σας για τους αγρότες, αλλά κοροϊδέψατε ακόμη και τους απόμαχους της αγροτικής εργασίας. Όταν το ΠΑ.ΣΟ.Κ. τους έδινε 30 ευρώ, λέγατε «Τι ψίχουλα είναι αυτά, τους κοροϊδεύετε». Μα, είναι δυνατόν να βγαίνετε τώρα στον κόσμο να τους δίνετε 12 ευρώ και να λέτε ότι αυξήσατε τις συντάξεις; Είναι, λοιπόν, αυτή πολιτική η οποία σέβεται όλους αυτούς τους ανθρώπους πράγματι με τις χαμηλές συντάξεις και τους δίνει αύξηση 12 ευρώ; 
      Και λέγατε επίσης –το άκουσα από τον κ. Δούκα σε μια ερώτηση του Κ.Κ.Ε. απαντώντας στον κ. Σκυλλάκο- ότι ρυθμίσατε τα πανωτόκια. Πόσο καλά τα ρυθμίσατε τα πανωτόκια; Και γιατί στην Έκθεση της Θεσσαλονίκης ο κ. Καραμανλής είπε ότι θα ξαναδούμε το θέμα; Γιατί ξέρετε πολύ καλά ότι από τους εκατόν είκοσι-εκατόν τριάντα χιλιάδες που είχαν πρόβλημα, δεν ξεπέρασαν τις είκοσι πέντε χιλιάδες οι άνθρωποι που μπορούν να τα ρυθμίσουν. Οι υπόλοιποι τι γίνεται; Ο κ. Καραμανλής είπε τότε: «Θα το δούμε». Αλλά τι σημαίνει το «θα το δούμε» του κ. Δούκα; Εδώ έφθασαν οι Υφυπουργοί να διαψεύδουν όχι τον Υπουργό τους, αλλά όπως ο κ. Δούκας διέψευσε και τον Πρωθυπουργό του. Τώρα, λέει σήμερα στον κ. Σκυλλάκο δεν μπορούμε να κάνουμε τίποτα. 
      Λέγατε και άλλα πράγματα. Εγώ, τουλάχιστον, είχα απαντήσει σε πάνω από εκατόν πενήντα ερωτήσεις μόνο και μόνο γιατί καθυστερούμε τις επιδοτήσεις. Είστε ευχαριστημένοι για τις επιδοτήσεις, κύριε Υπουργέ; Είστε ευχαριστημένοι που πληρώνετε από εθνικούς πόρους; Είστε ευχαριστημένοι που πληρώνετε με δάνεια από την Αγροτική Τράπεζα χωρίς να ακολουθείτε τη διαδικασία των κοινοτικών υποχρεώσεων; Και όταν θα έρθουν τα πρόστιμα, τι θα λέτε στον κόσμο; Τα πρόστιμα αυτά, όμως, δεν πληρώνονται από την τσέπη σας, ούτε από τη δική μου, πληρώνονται από την τσέπη των Ελλήνων φορολογουμένων. Θα είναι από τα χρήματα των ίδιων των αγροτών. Να, λοιπόν, γιατί δεν πρέπει να είστε χαρούμενοι. 
      Επίσης, τους λέγατε: «Σας κοροϊδεύουν, δεν σας δίνουν αποζημιώσεις, δεν κάνουν τίποτα». Σε πόσους μήνες δίνονται οι αποζημιώσεις, κύριε Υπουργέ; Δώσατε πουθενά αποζημιώσεις γρηγορότερα από έξι-επτά μήνες; Λέγατε τρεις μήνες στον κόσμο, τον κοροϊδεύατε. Βέβαια, αλλάξατε το πρόγραμμά σας και το βάλατε στα ψιλά γράμματα τρεις μήνες μετά τη συγκομιδή, γιατί ξέρετε πολύ καλά εσείς και όσοι γνωρίζουμε τον αγροτικό τομέα, ότι δεν γίνεται αποζημίωση ΕΛΓΑΣΕ σε τρεις μήνες άρα είναι έξι ή επτά μήνες. Γιατί, λοιπόν, τους κοροϊδεύατε; Να, λοιπόν, γιατί δημιουργήσατε ανασφάλεια και τεράστιο πρόβλημα στους αγρότες.
      Και πάμε τώρα στο πολύ σημαντικό θέμα: χρονιά της περιφέρειας. Εγκατέλειψε το ΠΑ.ΣΟ.Κ. την περιφέρεια, δεν έκανε κανένα έργο. Σας το είπαν οι συνάδελφοι του ΠΑ.ΣΟ.Κ. πριν, όλοι οι συνάδελφοι της Κρήτης: «Μα, κανένα έργο δεν προχωράει!». Πώς θα προχωρήσουν τα έργα, κύριε Υπουργέ, αφού η απορρόφηση στο πρόγραμμα των εγγειοβελτιωτικών έργων είναι 12,7%; Πώς, λοιπόν, όλα αυτά που λέγατε πριν γίνονται σωστά και ωραία με τόσο χαμηλή απορροφητικότητα; 
      Επίσης, μιλήσατε για την ανταγωνιστικότητα της ελληνικής γεωργίας. Με ποια πολιτική θα κάνετε την ανταγωνιστικότητα; Αυτό που είπατε πριν ότι υπογράφουμε αποφάσεις; Ποιες αποφάσεις υπογράψατε για την ανταγωνιστικότητα; Τι κάνατε, λοιπόν; Το πρώτο που κάνατε είναι να δημιουργείτε καθημερινά φιάσκο. Και οι παρενέργειες από το πρώτο φιάσκο που δημιούργησε ο κ. Μπασιάκος, δεν έχουν τελειώσει και πάμε στη δεύτερη περίοδο. Ξέρετε πολύ καλά ότι είχαμε συζήτηση στη Βουλή γιατί το θέμα είναι επίκαιρο και θα δημιουργήσει αλυσιδωτές αντιδράσεις. Μπορεί σήμερα να λέει η Κρήτη ότι έχει τεράστιο πρόβλημα με τα αρδευτικά, για να παράγει προϊόντα, για να δεχθεί τον τουρισμό, αλλά υπάρχει ο κίνδυνος σε λίγο να μη μπορούμε να έχουμε και τουρισμό. Όπως εμείς απαγορεύουμε και λέμε να μην έρθουν από την Τουρκία, σε λίγο μπορεί να υπάρξει και για μας ταξιδιωτική οδηγία γιατί δεν είναι δύσκολο να έχουμε και κάποιο κρούσμα στην Ελλάδα. Τότε σίγουρα δεν θα είναι μόνο η πτηνοτροφία που θα καταστραφεί, θα είναι και όλος ο ελληνικός τουρισμός και η ελληνική οικονομία. Λέγαμε ότι το πρόβλημα που δημιουργείται είναι από την εκτροφή οικόσιτων πουλερικών. Είναι πάρα πολλοί αυτοί οι οποίοι έχουν οικόσιτη πτηνοτροφία, αλλά ίσως είναι η πρώτη πηγή κινδύνου. Πρέπει να λάβουμε διακομματικό μέτρο και αν χρειασθεί να αποζημιώσουμε. Όσοι δεν μπορούν να ενσταβλίσουν, να αποζημιωθούν για να σφάξουν. Ξέρετε τι απάντησε ο κ. Μπασιάκος; Σας καταγγέλλω ως επικίνδυνους, μας είπε στην επιτροπή. Τώρα, παίρνει μέτρα αυτά που προτείναμε και μας κατήγγειλε εμάς ότι είμαστε επικίνδυνοι. Αν, κύριε Υπουργέ, παίρνετε τα μέτρα με τόσο μεγάλη καθυστέρηση για ένα τόσο μεγάλο θέμα, γίνεστε πάρα πολύ επικίνδυνοι εσείς και μάλιστα για πολύ σοβαρά θέματα και είναι η ανθρώπινη ζωή. Γι’ αυτό όσο γίνεται γρηγορότερα πάρτε μέτρα και μην τα φορτώνετε στις νομαρχίες.
      Γιατί τώρα δεν έχετε ούτε ψεκαστήρες να δώσετε στις Νομαρχίες! Μα είναι δυνατόν; 
      Εδώ και δυο χρόνια ξέρουμε ποιο είναι το πρόβλημα και δεν δώσατε καθόλου χρήματα; Πού θα βρείτε τους κτηνιάτρους τώρα, που ήδη είναι στην πόρτα μας η νόσος των πτηνών; Θα βγάλετε προκήρυξη; Πώς θα γίνουν όλα αυτά τα πράγματα; Υπάρχει έλλειμμα προγραμματισμού και σεβασμού στα μεγάλα προβλήματα και στις λύσεις που πρέπει να δοθούν.
      Άρα, για ποια ανταγωνιστικότητα μιλάτε; Έχω εδώ τον πίνακα με τα προγράμματα του Γ΄ Κοινοτικού Πλαισίου Στήριξης. Ξέρετε ότι η ποιοτική και ανταγωνιστική γεωργία χρηματοδοτείται από το Γ΄ Κοινοτικό Πλαίσιο Στήριξης. Να δούμε ορισμένα πράγματα: 
      Ολοκληρωμένη βιολογική καταπολέμηση. Μηδέν απορρόφηση. Πώς προωθείτε εσείς την ολοκληρωμένη και ποιοτική γεωργία, όταν έχετε μηδέν απορρόφηση; Όταν το πρόγραμμα εγκαθίδρυσης για την ποιότητα έχει απορρόφηση μηδέν; Όταν το πρόγραμμα διαπίστευσης εργαστηρίων -γιατί τώρα λέμε ότι θα στείλουμε τα δείγματα στην Αγγλία, ενώ κάναμε ολόκληρη προσπάθεια να διαπιστεύσουμε εργαστήρια- έχει 1,5% απορροφητικότητα; Πώς θα δημιουργήσετε, κύριε Υπουργέ, την ποιότητα; Με τι; Με το μαγικό ραβδάκι; Είναι ένα ζήτημα που πρέπει και σε μας να το εξηγήσετε.
      Λέγατε και πριν για τις εξαγωγές. Η προώθηση των εξαγωγών και η απορροφητικότητά τους είναι 7,2%, γιατί υπήρχαν προκηρύξεις και νομικές δεσμεύσεις από την κυβέρνηση του ΠΑ.ΣΟ.Κ. Όταν μιλάτε για απορροφητικότητα, θα πρέπει να μας λέτε από ποιες νομικές δεσμεύσεις έγινε αυτή η απορροφητικότητα. Να μας πείτε: Εμείς βρήκαμε νομικές δεσμεύσεις 30%-40%-50% και προχωρήσαμε σε άλλο 20%.
      Όμως, ότι δεν το κάνετε αυτό, φαίνεται από ένα απλό πράγμα: Παρ’ ότι μειώσατε τα χρήματα από τα σχέδια βελτίωσης, η απορροφητικότητα ήταν 52,1% με το ΠΑ.ΣΟ.Κ. και τώρα την έχετε στο 54,8%. Δυο χρόνια, λοιπόν, σε σχέδια βελτίωσης έχετε αυξήσει την απορροφητικότητα -το πιο σημαντικό εργαλείο, για να γίνουν βιώσιμες οι εκμεταλλεύσεις- μόνο κατά 2,7%. Πώς θα κάνετε πολιτική; 
      Κόψατε από τους νέους αγρότες τα χρήματα. Όταν βρήκατε έτοιμες προκηρύξεις, τι κάνατε εσείς; Όταν εμείς κάναμε τις προκηρύξεις, νομίζατε ότι βάζουμε τα «πράσινα παιδιά» -γιατί το μυαλό σας είναι εκεί- και ακυρώσατε τις προκηρύξεις. Τώρα θέλετε να επικαιροποιήσατε τις μελέτες. Με ποιους θα επικαιροποιήσατε τις μελέτες; 
      Το κακό με σας είναι ότι τις επικαιροποιείτε και με τους ίδιους μελετητές. Δεν αλλάζετε ούτε τους μελετητές, τουλάχιστον για να καλύψετε το φιάσκο αυτό. Μπορώ να σας πω όσες τέτοιες περιπτώσεις θέλετε.
      Γι’ αυτό, κύριε Υπουργέ, είναι πάρα πολύ δύσκολο να συνεχίσετε με αυτό τον τρόπο. Θέλει πάρα πολύ μεγάλη προσοχή. Να σας πω γιατί; Όλα αυτά που κάνετε τώρα φαίνονται και από την κουτοπονηριά σας. Συγγνώμη για τη λέξη, αλλά είναι κουτοπονηριά. Η απορρόφηση στα Π.Σ.Ε.Α. ήταν 25% και έφθασε στο 95%. Θέλετε απλώς να δείξετε απορροφητικότητα, για να ανεβάσετε το «ν+2». Αυτή είναι όλη σας η αγωνία. Δεν είναι κακό να το κάνετε αυτό, για να μη χαθούν πόροι. Όμως, δεν μπορείτε να το κάνετε σε βάρος όλων εκείνων των υποδομών που χρειαζόμαστε! 
      Πάμε τώρα στο κόστος παραγωγής. Είπατε προηγουμένως, κύριε Υπουργέ, κάτι που άκουσα με μεγάλη προσοχή και αν μου δώσει ένα λεπτό ο κύριος Πρόεδρος, θα σας πω κάτι που ειπώθηκε σε μια συζήτηση σε ένα καφενείο. 
      Κάποτε μιλούσε ένας συνάδελφος Βουλευτής σε ένα καφενείο και του λέει κάποιος: «Καλά είναι αυτά που μου λες, αλλά βλέπω ότι πουλούσα το γάλα τόσο και τώρα το πουλάω λιγότερο». Ο Βουλευτής επέμενε να του εξηγεί ότι αυτό δεν είναι δικό του θέμα, αλλά είναι θέμα της αγοράς, μέχρι που αναγκάστηκε και ο γεροντάκος που τον ρωτούσε να του πει: Καλά, ρε παιδί μου! Εγώ παρακολουθώ τη Βουλή, ανελλιπώς. Πότε ψηφίσατε αυτό το «διάολο» νόμο της αγοράς; Τώρα εσείς ξαφνικά μας λέτε εδώ ότι υπογράφετε αποφάσεις, για να μειώσετε το κόστος; Από πότε με τέτοια φιρμάνια δημιουργείς ανταγωνιστικότητα; Μήπως κοροϊδεύουμε ξανά τον κόσμο; Μήπως ακούει ο κόσμος και λέει ότι δεν έχουμε καταλάβει τι ακριβώς γίνεται; 
      Γι’ αυτό, κύριε Υπουργέ, σεις, για να μειώσετε το κόστος, το 18% στα μηχανήματα το πήγατε στο 19%. Δεν μπορούσε το ΠΑ.ΣΟ.Κ. να το πάει στο 8%. Εσείς, όμως, μπορούσατε και το πήγατε στο 19%. 
      Επίσης, πρέπει να σας πω -και κλείνω με αυτό- πως μας λέτε ότι δεν έχετε προτάσεις. Θέλουμε να σας πούμε ότι δίνουμε έμφαση στα ζητήματα που πρέπει να κεντράρουμε, για να έχουμε εθνική πολιτική. Σήμερα κάνουν πολύ σοβαρή δουλειά οι συνάδελφοί μας από το Νομό Ηρακλείου. Και κάνουν σοβαρή δουλειά, γιατί έθιξαν ζητήματα υποδομών, για να παράγουμε προϊόντα ποιοτικά.
      Και ξέρετε πολύ καλά ότι ο πυρήνας που μπορεί πράγματι να ανορθώσει την ελληνική γεωργία είναι η μεσογειακή διατροφή. Τα κρητικά προϊόντα είναι πυρήνας αυτής της μεσογειακής διατροφής. Πρέπει, λοιπόν, να ρίξουμε πολύ μεγάλο βάρος, αφού αναδείξουμε ότι πράγματι αυτού του είδους η διατροφή, αυτός ο πολιτισμός μάς ταιριάζει.
      Και επίσης, επειδή γίνεται μεγάλη κουβέντα, μη δημιουργείτε προσδοκία στους αγρότες. Το τι θα παράγουν οι αγρότες –γιατί κοροϊδεύατε όταν έλεγε κάτι ανάλογο κάποιος άλλος Υπουργός- το λέει ο καταναλωτής πλέον και το λέει και η αγορά. Γιατί μπορεί να λέμε εμείς ότι η πτηνοτροφία δεν έχει πρόβλημα, αλλά ο καταναλωτής σήμερα διαμορφώνει από μόνος του την αγορά.
      Και πώς να μην την διαμορφώσει την αγορά; Αντί να κάνετε εσείς πολιτική, κάνουν τα Μέσα Μαζικής Ενημέρωσης. Γιατί καλύπτουν το δικό σας πολιτικό κενό. Αντί να βάλετε εσείς τους επιστήμονες να σας προτείνουν και εσείς να παράγετε πολιτική, καλούν τα κανάλια τους επιστήμονες και ο καθένας, ανάλογα με το γνωστικό του αντικείμενο, λέει ακριβώς ό,τι θέλει. Λέει για την οργανωμένη πτηνοτροφία και δείχνει εικόνες από την Τουρκία. Μιλάει για τα προβλήματα οικόσιτης πτηνοτροφίας και δείχνει την οργανωμένη πτηνοτροφία.
      Αυτά είναι ζητήματα, λοιπόν, και είναι έλλειμμα πολιτικής. Γιατί οι διατροφικές κρίσεις, κύριε Υπουργέ, έχουν δύο συμμάχους: από τη μια μεριά είναι ο πανικός, που διαχειρίζονται αρκετά καλά κάποιοι, και από την άλλη μεριά είναι η αδιαφορία. Εσείς και δημιουργείτε τον πανικό, αλλά και οι ίδιοι είστε αδιάφοροι στα προβλήματα. Δεν πάτε μπροστά. Το μόνο που κάνετε κάθε μέρα είναι να διαμορφώνετε κύκλους με ακτίνα την αδιαφορία σας και την αναξιοπιστία σας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αργύρη.
      Κύριε Αργύρη, θέλω να σας πω ότι μόνο ένα λεπτό έχει μείνει από τη δευτερολογία σας. Εξαντλήσατε το χρόνο.
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, το κάνετε συστηματικά αυτό σε μένα.
      ΠΡΟΕΔΡΕΥΩΝ (Γεώργιος Σούρλας): Όχι, δεν το κάνω συστηματικά. Σας διευκολύνω, να μην κόψω τον ειρμό των σκέψεών σας. Και πρέπει να ευχαριστείτε το Προεδρείο και όχι να δυσανασχετείτε. Αν θέλετε όμως άλλη εφαρμογή, θα την έχουμε και αυτή, στα δεκαπέντε λεπτά. Εγώ όμως πιστεύω ότι έτσι διευκολύνονται και οι συνάδελφοι Βουλευτές, όταν θέλουν να πάρουν το χρόνο της δευτερολογίας τους – δικός τους είναι ο χρόνος.
      Το λόγο έχει η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Νικολαϊδου.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κυρίες και κύριοι Βουλευτές, πρέπει να πούμε ότι όντως επί κυβερνήσεων του ΠΑ.ΣΟ.Κ. συζητήθηκαν στα αρμόδια νομαρχιακά όργανα, στην επιτροπή Περιβάλλοντος, στο Νομαρχιακό Συμβούλιο, κατά την περίοδο 1998-2002, τα θέματα των περιβαλλοντικών επιπτώσεων των φραγμάτων Ασιτών και Καλαμίου Βιάνου. Όντως, την ίδια περίοδο άρχισε να κατασκευάζεται το φράγμα Φανερωμένης. Επίσης, επί κυβερνήσεων ΠΑ.ΣΟ.Κ. κατά τις περιόδους 1981-1989 και 1993-2004 έγιναν πολλές συζητήσεις για το φράγμα Πλακιώτισσας, όπως άλλωστε γινόταν και επί όλων των κυβερνήσεων από τη δεκαετία του 1950.
      Επίσης, είναι όντως αναγκαίο να ολοκληρωθούν τα έργα κατασκευής φραγμάτων, τα οποία, αν μη τι άλλο, θα εμπλουτίσουν τον υδροφόρο ορίζοντα και θα συμβάλλουν στην ποιότητα και την ελάττωση του κόστους παραγωγής. Η αλήθεια είναι ότι στην Κρήτη υπάρχει πρόβλημα λειψυδρίας, αποδιδόμενο βέβαια όχι μόνο στις κακές καιρικές συνθήκες και στην πολιτική επιλογή για συρρίκνωση του πρωτογενή τομέα, αλλά και στην αδυναμία σχεδιασμού και ελέγχου.
      Να σημειώσουμε ότι η αρμόδια υπηρεσία εγγείων βελτιώσεων διαθέτει ελάχιστο προσωπικό και ανύπαρκτα μέσα. Ένα αυτοκίνητο έχω την πληροφορία ότι υπάρχει όλο κι όλο για τον έλεγχο των παράνομων γεωτρήσεων, της υπεράντλησης κλπ. Να ληφθεί επίσης υπ’ όψιν ότι αυτή η κατάσταση καταλαβαίνουμε ότι εξυπηρετεί ιδιαίτερα αυτούς που θέλουν τους αγρότες εξαρτημένους από ιδιωτικές μετοχικές γεωτρήσεις, οι οποίες αποφέρουν κέρδη στους πρώτους ιδιοκτήτες, στους επικεφαλής κλπ.
      Η έλλειψη όμως σχεδιασμού κατά κύριο λόγο, κατά την άποψή μας, συνίσταται πρώτον στην ανυπαρξία μελέτης και φορέα διαχείρισης του υδατικού δυναμικού, δεύτερον στον προσανατολισμό στη στρατηγική χρήσης του νερού και τρίτον στις τεράστιες υπηρεσιακές ελλείψεις σε προσωπικό και μέσα ελέγχου. Γι’ αυτή την κατάσταση ευθύνονται εξίσου ΠΑ.ΣΟ.Κ. και Νέα Δημοκρατία, μια και δεν έχουν πραγματικά στον προσανατολισμό τους την πρόοδο της γεωργίας στην Κρήτη και γενικότερα, αλλά μάλλον τη χρήση κάθε φυσικού πόρου για τον τριτογενή τομέα, όπως έχει γίνει η χρήση του νερού «Αλοσελέμι» για τον τουρισμό στη βόρεια Κρήτη.
      Χαρακτηριστικό της έλλειψης αυτής είναι το γεγονός ότι κατά την κατασκευή του φράγματος Φανερωμένης διαπιστώθηκε η έλλειψη νερού και η ανάγκη εκτροπής του Πλατύ ποταμού από το Νομό Ρεθύμνης περίπου είκοσι πέντε χιλιόμετρα σε μία απόσταση, ώστε το φράγμα να γεμίζει με ό,τι αυτό σημαίνει για τις αντιδράσεις των παρόχθιων του Πλατύ Δήμων για την αξιοποίηση του νερού και από αυτούς. 
      Χαρακτηριστικό επίσης είναι ότι στη Φανερωμένη κατασκευάστηκε φράγμα χωρίς σχεδιασμό χρήσης του νερού, κατασκευή καναλιών, άρδευσης κλπ. Να ληφθεί υπ’ όψιν ότι  δεδομένης αυτής της κατάστασης του φράγματος, δημιουργήθηκε θύλακας του Δήμου Μοιρών μέσα στο Δήμο Τυμπακίου –αυτό είναι πρωτάκουστο- μέσα στο οποίο κατασκευάζεται το φράγμα, γεγονός που ήδη έχει δημιουργήσει αντιπαραθέσεις για την ιδιοκτησία, άρα και για τη χρήση του νερού ανάμεσα στους δύο Δήμους, η οποία προφανώς θα ενταθεί εν όψει του κουκουλώματος της ουσιαστικής ανεπάρκειας, έλλειψης νερού. Να τονιστεί ότι το φράγμα της Πλακιώτισσας μία δύο φορές το χρόνο βγαίνει από τα συρτάρια, συζητιέται, δεν έχει όμως ουσιαστικά υλοποιηθεί τίποτα και χωρίς να υπάρχει άμεσα κάτι το ουσιαστικό από αυτά που ακούσαμε και σήμερα, ακόμα. 
      Με την ίδια παραπάνω ανευθυνότητα αντιμετωπίζονται οι ανάγκες εμπλουτισμού του υδροφόρου ορίζοντα χωρίς κανένα σχεδιασμό μικρών έργων απορρόφησης των νερών των ρυακιών και των χειμάρρων στους ορεινούς όγκους του νερού του Ηρακλείου. 
      Είναι πραγματικά πολύ σοβαρό το θέμα υλοποίησης των αρδευτικών φραγμάτων και έργων στο Νομό Ηρακλείου, αλλά και γενικότερα σε όλη την περιφέρεια. 
      Πολλά ακούστηκαν και σήμερα εδώ για τη νέα Κ.Α.Π.. Φαίνεστε πολύ αισιόδοξοι. Δεν νομίζω όμως να συμμερίζονται αυτή την αισιοδοξία σας οι αγρότες που το ζουν στο πετσί τους καθημερινά. Αν  τα αποτελέσματα των μέχρι σήμερα Κ.Α.Π. της Ευρωπαϊκής Ένωσης που  υπερψήφισαν οι ελληνικές κυβερνήσεις, πράσινες και μπλε, ήταν καταστροφικά,  μπορούν να φανταστούν τι τους περιμένει από την εφαρμογή της νέας ΚΑΠ. Και μη νομίζετε ότι θέλουμε να καταστροφολογήσουμε, αλλά φαίνεται ότι θα φθάσουμε στο σημείο της επιστροφής της μικρομεσαίας αγροτιάς σε εποχές κολλίγων, να ζητούν να κάνουν κάποιο μεροκάματο σε δικές τους παλιές εκτάσεις. 
      Μέσα σε αυτό το πλαίσιο οι αγρότες, επειδή ακριβώς το ζουν στο πετσί τους, φαίνεται ότι συστρατεύονται, κινητοποιούνται και είναι σίγουρο ότι θα καταδικάσουν την πολιτική και των ελληνικών κυβερνήσεων και της Ευρωπαϊκής Ένωσης και του Παγκόσμιου Οργανισμού Εμπορίου. Σε συνεργασία με τα υπόλοιπα λαϊκά στρώματα θα καταδικάσουν και θα αντισταθούν σε αυτή την αντιλαϊκή πολιτική. Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Νικολαϊδου. 
      Το λόγο έχει ο επερωτών κ. Κεγκέρογλου, για να δευτερολογήσει. Σας έχουν μείνει δύο λεπτά, αλλά θα έχετε μία δυνατότητα παραπάνω. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ πολύ, κύριε Πρόεδρε. 
      Αν ήσασταν εδώ, προηγουμένως να ακούγατε τον Υπουργό, θα καταλαβαίνατε και εσείς ότι ο κύριος Υπουργός μάλλον ήλθε από άλλη χώρα σε σχέση τουλάχιστον με ορισμένα ζητήματα τα οποία ζει ο ίδιος.  Θα ήθελα να του θυμίσω ότι τις προηγούμενες μέρες ο ίδιος προσωπικά έδωσε μια μάχη να ανατρέψει μία απόφαση που λήφθηκε στο διοικητικό συμβούλιο της Αγροτικής Τράπεζας. Είναι συντονισμός αυτό, να προλαμβάνει το διοικητικό συμβούλιο της Αγροτικής Τράπεζας την πολιτική του Υπουργείου; 
      Οι αγορές της Ευρώπης -είπα προηγουμένως- κλείνουν η μία μετά την άλλη. Δεν έχετε ακούσει για την απαίτηση για το EUREP GAP στην Ευρώπη, στην Γερμανία ιδιαίτερα, για το BRC τα προηγούμενα χρόνια στην Αγγλία; Ασφαλώς και το ακούσατε, γιατί μετά τις διαμαρτυρίες και το πρόβλημα που υπήρχε με τα προϊόντα πιεστήκατε και πρέπει να πάτε να διαπραγματευθείτε τα εθνικά πρότυπα να γίνουν αποδεκτά, να εξομοιωθούν με το EUREP GAP, γιατί πιστοποιούν πολύ περισσότερο αυστηρά πρότυπα, απ’ ό,τι άλλα ευρωπαϊκά. 
      Αποφύγατε να μας μιλήσετε για το πρόγραμμα πιστοποίησης της ποιότητας και προώθησης των εξαγωγών. Εδώ και είκοσι δύο μήνες δεν έχετε ακόμα ορίσει την επιτροπή. Αν την έχετε ορίσει, να μου πείτε τα ονόματα από το Υπουργείο που θα εξετάσουν τους φακέλους.
      Η διαδικασία αυτή στην πρώτη προκήρυξη του μέτρου είχε γίνει μέσα σε τρεις μήνες και τώρα χρειάζονται είκοσι δύο μήνες.
      Επί είκοσι δύο μήνες επίσης, δεν δίνετε τις αποζημιώσεις για τις ζημιές που υπέστησαν οι αγρότες στο Νομό Ηρακλείου από το χιονιά το Φεβρουάριο του 2004. 
      Με τα έργα υποδομής -το κύριο αντικείμενο της επερώτησης- ανοίξατε πράγματι μια «βιομηχανία» επικαιροποιήσεων. Πολλά χρήματα για επικαιροποιήσεις ονομαστικές! Σε ορισμένες περιπτώσεις χρειάζονταν συμπληρώσεις των μελετών -αλλάζουν τα τεχνικά δεδομένα- όμως ανοίξατε ανεξέλεγκτα μια διαδικασία και θα πρέπει να την ελέγξετε από το Υπουργείο γιατί, όπως πολύ καλά ξέρετε, εάν αφεθεί να προχωρήσει έτσι, όλα τα χρήματα που είναι για την κατασκευή των έργων θα πάνε στις επικαιροποιήσεις των μελετών. 
      Αναφέρατε μια σειρά από μικρά έργα και τις ημερομηνίες στις οποίες υπογράψατε τις άδειες δημοπράτησης, τις προγραμματικές συμβάσεις. Δύο-τρεις μήνες μετά που αναλάβατε το Υπουργείο, -καλά καλά δεν είχατε ενημερωθεί- υπογράψατε αυτές τις συμβάσεις. Και πράγματι έπρεπε να υπογραφούν, για να προχωρήσει η υλοποίηση αυτών των έργων. Όμως παραλείψατε να μας πείτε ότι μέχρι να φθάσουμε στην υπογραφή, τα Ο.Π.Α.A.Χ., τα Ολοκληρωμένα Προγράμματα Ανάπτυξης Αγροτικού Χώρου, σχεδιάστηκαν στο πλαίσιο του Γ΄ Κοινοτικού Πλαισίου Στήριξης από το ΠΑ.ΣΟ.Κ. Οι μελέτες από τους δήμους, την περιφέρεια και το Υπουργείο έγιναν επί κυβερνήσεων ΠΑ.ΣΟ.Κ. Όλη η προετοιμασία είχε γίνει. Και καλά κάνατε και υπογράψατε στη συνέχεια. Διότι αν θέλετε να μας πείσετε ότι μέσα σε τρεις μήνες μπορείτε να φτιάξετε πρόγραμμα, να βρείτε χρηματοδότηση, να κάνετε τις μελέτες, τότε γιατί επί είκοσι δύο μήνες δεν τα κάνατε στα υπόλοιπα έργα  που δεν αναφέρατε; Επί είκοσι δύο μήνες δεν δημοπρατείτε έργα που είναι χρηματοδοτημένα, όπως η Πλακιώτισσα. Η Πλακιώτισσα, επιτέλους, έχει χρηματοδότηση από το 2003, είναι έτοιμη για δημοπράτηση. Δεν υπάρχει πλέον καμία αιτία για να μην δημοπρατείται. Το ίδιο ισχύει και για το Φράγμα του Χαλαβριανού ποταμού, το ίδιο και για τη λιμνοδεξαμενή των Δαμανίων, να μη συνεχίζεται το ίδιο για  μια σειρά από έργα.
      Δεν έχετε εντάξει κανένα νέο έργο, καμία νέα χρηματοδότηση δεν έχετε εξασφαλίσει, ούτε έργο, ούτε μελέτη. Το ένα Υπουργείο, όπως σας απέδειξα στην πρωτολογία μου, μεταθέτει τις ευθύνες στο άλλο και όλοι μαζί οι υπουργοί τις μεταθέτουν στην περιφέρεια, στη Νομαρχία και στους δήμους. Αυτό δεν είναι συντονισμός. Πρέπει να αλλάξετε τακτική, γιατί οδηγείτε την ελληνική Περιφέρεια στο περιθώριο. Η περιφερειακή ανάπτυξη έχει πέσει θύμα κατά κύριο λόγο της αδιέξοδης οικονομικής πολιτικής, αλλά φαίνεται ότι πέφτει θύμα και του αναποτελεσματικού συντονισμού , που δεν έχετε, σε επίπεδο Κυβέρνησης.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, ακούσαμε τον Υπουργό εδώ να μιλάει για έκπληξη σχετικά με τις καταγγελίες και την επερώτηση που κάναμε. Είναι πραγματικά απορίας άξιον τι είπε στη συνέχεια. Είπε -και ήθελε να επικαλεστεί την αύξηση των τιμών- για την αύξηση του αγροτικού εισοδήματος, τον έλεγχο των εισαγωγών, την αύξηση των εξαγωγών, πράγματα δηλαδή που, αν τα δει κανείς, είναι εντελώς εκτός πραγματικότητας. Κύριε Υπουργέ, ελάτε λίγο στο Τυμπάκι να δείτε ποια τιμή έχουν οι ντομάτες και αν πουλιούνται καν. Ελάτε να δείτε τι γίνεται με τα αγγούρια και με τις μελιτζάνες και με τα άλλα προϊόντα που εξάγονται, που δεν μπορούν να εξαχθούν γιατί ακριβώς δεν δώσατε τη σημασία που έπρεπε ώστε να έχουν τα αναγκαία πιστοποιητικά. Ατονήσατε και δεν εγκρίνατε τα AGRO 1 και AGRO 2, δεν τα προσαρμόσατε στα πρότυπα τα ευρωπαϊκά, ώστε να μπορούν οι παραγωγοί, που έχουν πιστοποιήσει τα προϊόντα τους με βάση τις προδιαγραφές του δικού σας Υπουργείου να εξάγουν.
      Τι κάνατε λοιπόν και τι μας λέτε εδώ; Μας λέτε ότι κάνατε πολιτική; Τον εαυτό σας κοροϊδεύετε, αλλά πιο πολύ κοροϊδεύετε τον ελληνικό λαό και πρέπει να το αντιληφθείτε και να σταματήσει επιτέλους αυτή η κοροϊδία. 
      Δεν είναι όμως μόνο αυτό. Επικαλείστε την αύξηση της τιμής του λαδιού. Μα, ποια θα ήταν η τιμή εάν δεν υπήρχε η έλλειψη παραγωγής στην Ισπανία και στην Ιταλία; Μπορείτε να μας πείτε; Και δεν φθάνει μόνο αυτό, αλλά είχαμε με ερώτησή μας φροντίσει να πιαστεί ένα πλοίο με λαθραία λάδια και βρήκατε τώρα να κάνετε τη δημοπρασία μετά από ένα χρόνο; Γιατί; Για να πέσουν οι τιμές μέσα σε δύο μέρες, από τα 4 ευρώ στα 3,5 και δεν ξέρω πόσο. Αυτή την πολιτική εφαρμόζετε και αυτή την υποστήριξη στο αγροτικό εισόδημα κάνετε; Για πείτε μας εδώ: ποιους ελέγχους κάνετε στις εισαγωγές της ντομάτας και των άλλων αγροτικών προϊόντων που έχουν κατακλύσει τις ελληνικές αγορές και τις μεγάλες αλυσίδες σούπερ μάρκετ, όταν δεν εφαρμόζετε γι’ αυτά τις προδιαγραφές που απαιτεί για μας η Ευρωπαϊκή Ένωση -και μπορείτε να τις εφαρμόσετε-, με αποτέλεσμα να σταματήσουν εντελώς οι εξαγωγές από το Τυμπάκι και από τις άλλες περιοχές της Κρήτης, όπως Ιεράπετρα, Κουτσουρά και δεν ξέρω από πού αλλού; 
      Άρα λοιπόν, κύριε Υπουργέ,  δεν μας λέτε τα πράγματα όπως ακριβώς έχουν, αλλά μας τα λέτε όπως νομίζετε ότι πρέπει να ακουστούν, για να μην σας πουν κάποιοι ότι δεν κάνετε καμία πολιτική. Εμείς λοιπόν σας λέμε ότι δεν κάνετε καμία επί της ουσίας πολιτική σε σχέση με τα αγροτικά προϊόντα και πρέπει να το αντιληφθείτε, γιατί όσο κρατάτε αυτή τη στάση ζημιώνετε ακόμη περισσότερο τον αγροτικό τομέα.
      Θα έλθουμε, όμως, και σε κάτι άλλο: Επικαλεσθήκατε το ότι κάνατε έργα και είδαμε τις δεκατρείς περίπου συμβάσεις. Γρουσούζικος αριθμός, απ’ ό,τι λένε. Είναι περίπου δεκατρείς συμβάσεις που υπογράψατε μέσα στο 2004 από τα Ο.Π.Α.Α.Χ. που είναι ύψους περίπου 2,5 εκατομμυρίων ευρώ, δηλαδή περίπου όσο οι απαλλοτριώσεις στο φράγμα Πλακιώτισσας, τις οποίες δε μας λέτε πού τις πήγατε. Δε μας λέτε πού πήγατε και την πίστωση των 6,5 εκατομμυρίων ευρώ από τα 26.000.000 ευρώ του συνολικού κόστους που είχε βγει, ως πίστωση. Πού πήγατε τα χρήματα αυτά, σε ποιο άλλο έργο και δεν τα διαθέσατε στο συγκεκριμένο φράγμα; Μας λέτε ότι δεν είχε επικαιροποιημένη μελέτη. Μα, το Υπουργείο σας, κύριε Υπουργέ, επικαιροποίησε τη μελέτη πριν από τρεις-τέσσερις μήνες. Και ήλθε το δικό σας Υπουργείο και τη ζήτησε την τελευταία στιγμή. Λέτε ότι δεν υπήρχε εγκεκριμένη μελέτη περιβαλλοντικών όρων. Είχε εγκριθεί το Μάιο του 2004 και ζητήθηκε απλά μία μελέτη που δε ζητείται για άλλα έργα σε σχέση με την αντισεισμικότητα του φράγματος και αυτό μας λέτε ότι είναι καινούργια μελέτη. Για 300.000 ευρώ δεν την προχωρήσατε. 
      Όταν, λοιπόν, όλα είναι έτοιμα, δε δικαιολογείστε να λέτε ότι δε σας δίνεται η δυνατότητα να κάνετε έργα που υποτίθεται ότι θέλετε να κάνετε, αλλά δεν μπορείτε να τα κάνετε γιατί δεν υπάρχουν μελέτες. Να μας πείτε για τις μελέτες που κάνει το Υπουργείο σας ποιους τιμωρείτε όταν οι μελέτες, όπως διατείνεστε, είναι άχρηστες. 
      Εμείς πιστεύουμε ότι οι μελέτες είναι σωστές, απλά είναι η πρόφαση για να μη γίνουν τα έργα, απλά είναι η πρόφαση για να μην προχωρήσει τίποτα, όπως δεν προχωράει τίποτα το υπόλοιπο διάστημα πέραν απ’ αυτές τις εγκρίσεις που είχαν όντως προγραμματιστεί από την περίοδο του ΠΑ.ΣΟ.Κ..
      Έρχομαι να ρωτήσω και κάτι άλλο: Δεν μας είπατε τι θα γίνει με τα συγκεκριμένα φράγματα που έχουν επικαιροποιημένες μελέτες, είτε είναι το φράγμα Αμιρών-Αγίου Βασιλείου, το φράγμα Πρινιά-Ασιτών είτε το φράγμα Καλαμίου είτε το φράγμα του Λιμπισιμιού είτε τα άλλα φράγματα που αναφέρθηκαν συγκεκριμένα –για να μην αναφέρομαι σε λεπτομέρειες- και οι μικρές λιμνοδεξαμενές που μπορείτε να τις χρηματοδοτήσετε χωρίς αυτές τις διαδικασίες, για να δούμε πραγματικά πώς μπορούν να προχωρήσουν κάποια πράγματα σε σχέση με το μείζον αυτό πρόβλημα.
       Θέλετε να το αντιληφθείτε; Απαντήστε συγκεκριμένα τι θα κάνετε μ’ αυτά τα ερωτήματα που σας θέτουμε. Εμείς σας επερωτάμε γιατί ακριβώς διαπιστώσαμε μετά από ενάμισι χρόνο –σχεδόν δύο χρόνια- ότι δεν έχετε κάνει καμία απολύτως κίνηση προς την κατεύθυνση του να υλοποιηθούν οργανωμένα, προγραμματισμένα, μελετημένα, ώριμα έργα που όμως εσείς δεν έχετε καμία πρόθεση να τα υλοποιήσετε, όταν είναι γνωστό ότι για 300.000 ευρώ σταματούν έργα για τα οποία είναι διατεθειμένες ακόμα και οι πιστώσεις.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Η κ. Σχοιναράκη-Ηλιάκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.
      Κύριε Υπουργέ, άθελά σας ήσασταν ο έκτος υποστηρικτής της επερώτησής μας και θα εξηγήσω γιατί. Πρώτα-πρώτα, γνωρίζετε και μας είπατε ότι οι συμβάσεις υπογράφηκαν περί τον Αύγουστο του 2004 και προφανώς γνωρίζετε όλοι ότι ο προϋπολογισμός του 2004 ψηφίστηκε και διαμορφώθηκε επί ΠΑΣΟΚ. Η κυβέρνηση ΠΑΣΟΚ, λοιπόν, διαμόρφωσε τον προϋπολογισμό. 
      Πριν από περίπου ένα χρόνο σ’ αυτήν εδώ την Αίθουσα συζητούσαμε για το πρόβλημα της σχολικής στέγης και για την ελλιπή χρηματοδότηση από τη σημερινή νέα διακυβέρνηση. Γιατί επί κυβέρνησης ΠΑ.ΣΟ.Κ. σ’ ό,τι αφορά τη σχολική στέγη η «ροή» ήταν περίπου 6.000.000 ευρώ ετησίως, ενώ με σας δόθηκαν 900.000 ευρώ για το 2004; Μας είπατε ότι αυτόν τον προϋπολογισμό τον είχε διαμορφώσει το ΠΑ.ΣΟ.Κ., ότι τόσα σας δώσαμε. Αυτό το είπατε για να δικαιολογηθείτε. Σήμερα «το γυρίζετε» αλλιώς, γι’ αυτό τονίζω ότι ήσασταν ο έκτος υποστηρικτής της επερώτησής μας, γιατί πραγματικά όλα αυτά τα έργα ήταν διαμορφωμένα και δρομολογημένα επί ΠΑ.ΣΟ.Κ.. Βρήκατε έτοιμη δουλειά και ούτε αυτήν, κύριε Υπουργέ, ξέρετε τελικά να διαχειριστείτε, όπως έχετε κάνει και με τόσα άλλα έργα.
      Κύριε Υπουργέ, όπως είπαν και οι προηγούμενοι συνάδελφοι, στις απαντήσεις σας, εσείς οι ίδιοι αυτό μας δίνετε, ότι δηλαδή το 2002 για την αξιοποίηση του υδατικού δυναμικού, της υδρολογικής «λεκάνης» του ποταμού Πλατύ -πρώτη φάση αναγνωριστική μελέτη- είχε μπει το έργο με προϋπολογισμό 234.776 ευρώ. Εσείς τι έχετε κάνει πάνω σ’ αυτό; Δεν μας απαντήσατε.
      Σ’ ό,τι αφορά το φράγμα Αμιρών-Αγίου Βασιλείου και Καλαμίου, μας λέτε ότι θα βρείτε τα 30.000 ευρώ -47.000 λέει το Υπουργείο Οικονομικών- που χρειάζονται για την επικαιροποίηση της μελέτης. Η απάντηση του κυρίου Μπασιάκου σε μας, γραπτώς είναι ότι η πρόταση προς το Υπουργείο Οικονομικών δεν έγινε αποδεκτή. Άρα, κύριε Υπουργέ, μας λέτε εντελώς διαφορετικά πράγματα, αλλιώς πείτε στις υπηρεσίες σας να σας ενημερώσουν σωστά. 
      Το τρίτο; Φράγμα Πλακιώτισσας. Κύριε Υπουργέ, μη μας πείτε ότι κι εδώ δεν υπήρχε εξασφαλισμένη πίστωση, γιατί από τα 30.000.000 ευρώ, πίστωση για το έτος 2004 –ο κ. Μπασιάκος δίνει την απάντηση- ήταν 6.350.000 ευρώ. Μπορείτε να μας πείτε τι έγιναν αυτά τα χρήματα και πού πήγαν, χρήματα που ήταν εξασφαλισμένα για το φράγμα της Πλακιώτισσας που ήταν έτοιμο για δημοπράτηση; Ανοίγοντας εσείς τη «βιομηχανία» των επικαιροποιήσεων, πάτε πίσω πάλι για επικαιροποίηση και, όπως μας λέτε εδώ, θα πάρει πάρα πολύ χρόνο για να γίνει όλο αυτό.
      Κύριε Υπουργέ, υποσχεθήκατε φρούδες ελπίδες στον ελληνικό λαό, συνεχίζετε όμως και από το Βήμα της Βουλής να λέτε ψέματα στους εκπροσώπους του ελληνικού λαού, όπως κάνατε σε τόσα άλλα. Για τα πανωτόκια είχε προηγουμένως μία ερώτηση ο συνάδελφος από το Κομμουνιστικό Κόμμα και του απαντήσατε –εσείς λέγατε και ο Πρωθυπουργός ότι έχουν λυθεί- θα δούμε τι θα γίνει στη συνέχεια. Να ξαναφέρουμε όσα υποσχεθήκατε για τις συντάξεις του Ο.Γ.Α. και τη μηνιαία αύξηση που δώσατε τελικά 7 ή 10 ευρώ μηνιαίως; Να πούμε για το Φ.Π.Α. στα αγροτικά μηχανήματα και τη μείωσή τους που τελικά εσείς τον αυξήσατε; Να αναφερθούμε για τη μείωση στο κόστος παραγωγής των αγροτικών προϊόντων; Πού είναι αυτή κύριε Υπουργέ; Οι αποζημιώσεις σε τρεις μήνες; Και τελικά όπως και οι προηγούμενοι συνάδελφοι σας είπαν δύο χρόνια έχουν περάσει από το Φλεβάρη του 2004 και δεν έχουν πάρει ακόμη οι αγρότες τις αποζημιώσεις από τις ζημιές που είχαν από τα χιόνια εκείνης της περιόδου. 
      Πείτε μας ειλικρινά ποιο είναι το πρόγραμμά σας σε ό,τι αφορά την αξιοποίηση του υδατικού δυναμικού στο Νομό Ηρακλείου, στην Κρήτη γενικότερα, γιατί όσα μας έχετε πει μέχρι τώρα είναι κενά περιεχομένου.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ο κ. Αθανάσιος Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριοι συνάδελφοι, ο κ. Υφυπουργός οφείλω να ομολογήσω ότι περιέγραψε με καλό τρόπο θα έλεγα την υφιστάμενη κατάσταση των υποδομών στη γεωργία, στον αγροτικό τομέα όπως και τις αναγκαίουσες πολιτικές για τη θεραπεία των ελλειμμάτων και των προβλημάτων. Είναι αλήθεια όμως, ότι η μέθοδος αυτή της περιγραφής ή και η μέθοδος των εξαγγελιών δύο χρόνια μετά την ανάληψη της ευθύνης της διακυβέρνησης από τη Νέα Δημοκρατία, δεν αποδίδει πλέον. Είναι η προσφιλής μέθοδος που ακολουθεί ο κ. Πρωθυπουργός, που ακολουθούν οι Υπουργοί και την ακολουθήσατε κατά λανθασμένο τρόπο και εσείς σήμερα.
      Είστε στο δεύτερο χρόνο διακυβέρνησης, κύριε Υπουργέ, και δεν μπορείτε ακόμη να κάνετε προγραμματικές εξαγγελίες. Πρέπει να μας πείτε εδώ σήμερα πόσο έχουν προαχθεί τα έργα των υποδομών, τα εγγειοβελτιωτικά, τα έργα στις λιμενοδεξαμενές. Δεν μας δώσατε κανένα στοιχείο. Περιγραφή και συνέχεια περιγραφή μόνο.
      Δεύτερον, πρέπει να μας πείτε όχι ότι βγάζετε αποφάσεις, αλλά συγκεκριμένα τι γίνεται με το κόστος παραγωγής. Βγάζετε αποφάσεις, αλλά φαίνεται ότι το «τέρας» της αύξησης των τιμών των εφοδίων δεν υπακούει στις αποφάσεις, για να μην προσφύγουμε σε εκείνο το ανέκδοτο που λέει ότι αφού δεν υπακούει τόσο, κακό για τον εαυτό του κάνει. Δεν είναι έτσι τα πράγματα όμως. Με αποφάσεις δε γίνεται κύριε Υπουργέ. Αν θέλετε να είστε συνεπείς με τις εξαγγελίες και τις προεκλογικές δεσμεύσεις, θα έπρεπε να βγάλετε δύο αποφάσεις. Μία αυτή που λέγατε ότι θα μειωθεί ο Φ.Π.Α. στο 8% και όχι στο 19% στα εφόδια και μία άλλη, που δεν την επεσήμαναν οι κύριοι συνάδελφοι και θα το κάνω εγώ τώρα, να μη μειώσετε την επιστροφή του Φ.Π.Α. κατά 2 ποσοστιαίες μονάδες στους αγρότες, γιατί το κάνατε και αυτό. Βγάλτε λοιπόν αυτές τις αποφάσεις για να σας χειροκροτήσουμε, για να επαινέσουμε και εμείς και τη συνέπεια, αλλά και την απόδοση της πολιτικής σας στο γεωργικό χώρο. 
      Έρχομαι στο τρίτο που σας είπα και είναι πέραν της Κρήτης. Αφορά τη μισή Ελλάδα, τη Θεσσαλία και την Μακεδονία. Τα  τρία βασικά προϊόντα οδηγούν σε κατάρρευση τη μισή γεωργική παραγωγή της χώρας μας. Το δράμα του κλεισίματος των εργοστασίων από τα λιπάσματα έως τα ζαχαρουργεία είναι ένα δράμα, το οποίο δεν έχει τέλος και όρια. Έμαθα, ότι σήμερα θα βγάλουν τα συμβόλαια οι βιομηχανίες ζάχαρης με τους τευτλοπαραγωγούς με 32 αντί 52. Ποιος θα παράξει, κύριε Υπουργέ, από τους είκοσι χιλιάδες τευτλοπαραγωγούς με 32 το τεύτλο; Γιατί δεν απαντάτε με ειλικρίνεια ότι η διαπραγμάτευση που κάνατε χωρίς αντισταθμίσματα για την αναθεώρηση της Κοινής Αγροτικής Πολιτικής  του τεύτλου ήταν καταστροφική; Είμαστε η μόνη χώρα μαζί με την Πολωνία που δεν πήραμε τίποτα ούτε στη γλυκόζη ούτε μεταβατική περίοδο, ούτε αντισταθμιστικά ούτε στρεμματικά. Δεν πήραμε τίποτε υπό το μανδύα μιας σκληρής, δήθεν, διαπραγμάτευσης. Δεν είναι σοβαρά πράγματα αυτά.
      Το δράμα στο βαμβάκι: Παραδίδονται αυτήν τη στιγμή, τα θεωρούμενα μη επιλέξιμα, βαμβάκια με 30 λεπτά. Είναι δυνατόν να υπάρχει προϊόν βαμβακιού με 30, 20 και 10 λεπτά. Είναι σε απόγνωση οι παραγωγοί. Μιλάμε για τεράστιες ποσότητες πάνω από εκατόν πενήντα χιλιάδες τόνους. Στην Πιερία, την πατρίδα μου, έχουμε τουλάχιστον δέκα χιλιάδες τόνους «μη επιλέξιμα» και παραδίδονται στα εργοστάσια με 5, 10 και 30 λεπτά.
      Είναι δυνατόν να μην αντιλαμβάνεστε, κύριε Υπουργέ, την αβεβαιότητα που έχουν οι αγρότες εσείς που έχετε την ευαισθησία; Εγώ οφείλω να την ομολογήσω γιατί υπηρετήσαμε και χώρους κοινούς π.χ. τον καπνό. Με τι συμβόλαια θα προχωρήσουν την παραγωγή οι αγρότες του χρόνου; Ποιος θα τα βαθμολογεί; Τι τιμές θα δοθούν; Μπαίνουν στην παραγωγή, καλούνται να ενοικιάσουν χωράφια. Τους ενημέρωσε κανείς; 
      Αυτή είναι η δραματική πραγματικότητα, και θα πρέπει γρήγορα να τη συνειδητοποιήσετε. Δεν τη συνειδητοποιείτε όμως και αυτό είναι το δυστύχημα. Οι αγρότες έχουν μεγάλο πρόβλημα, αβεβαιότητα, ανασφάλεια, είναι ανημέρωτοι και δεν κάνετε τίποτε, νιώθουν ότι τους έχετε εξαπατήσει.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου.
      Ολοκληρώθηκε ο κατάλογος των επερωτώντων.
      Κύριε Υπουργέ, έχετε το λόγο για να δευτερολογήσετε.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, άκουσα τους συναδέλφους να λένε ότι η Κυβέρνηση λέει ψέματα στους αγρότες και στη Βουλή, ότι λέει αναλήθειες. Εκείνο που έχω να πω είναι ότι εξ ιδίων κρίνουν τα αλλότρια. Και θα αποδείξω γιατί το λέω αυτό.
      Στην πρόσφατη Σύνοδο Κορυφής περιμέναμε να δείξετε μεγαλοψυχία και να πείτε «μπράβο, ο Έλληνας Πρωθυπουργός έδωσε τη μάχη και τα κατάφερε». Ο κ. Παπανδρέου έβαλε τον πήχη όσο ψηλά μπορούσε και περίμενε η ελληνική Κυβέρνηση να περάσει κάτω από τον πήχη. Εξεπλάγη όταν η ελληνική Κυβέρνηση πέρασε πάνω από τον πήχη και είναι βέβαιο ότι επέπληξε τους συνεργάτες του που τον συνεβούλευσαν να μιλήσει για 20.000.000.000 ευρώ, διότι όλοι στο ΠΑ.ΣΟ.Κ. πίστευαν ότι δεν επρόκειτο να φτάσουμε στα νούμερα αυτά.
      Γιατί δεν λέτε αλήθεια για τα υπόλοιπα, όσον αφορά τη διαπραγμάτευση; Λέτε αναλήθεια, λέτε ψέματα στους Έλληνες αγρότες ότι δεν διασφαλίστηκαν τα κονδύλια μέχρι το 2013 και ότι το 2009 θα έχουμε μείωση των κονδυλίων. Θα έπρεπε να γνωρίζετε ότι τα κονδύλια είναι πλήρως διασφαλισμένα μέχρι το 2013, διότι για να υπάρξει οποιαδήποτε αλλαγή πρέπει να υπάρχει ομοφωνία. Έχει κάθε χώρα το δικαίωμα του βέτο και είναι βέβαιο, όπως είπα προηγουμένως, ότι καμία χώρα που έχει υψηλό αγροτικό πληθυσμό, που έχει ενδιαφέρον για τη γεωργία, δεν πρόκειται να συμφωνήσει για να υπάρξει μείωση των κονδυλίων για τη γεωργία. 
      Κατά συνέπεια, πείτε αλήθεια στους Έλληνες αγρότες ότι πέτυχε ο Έλληνας Πρωθυπουργός να διασφαλίσει τα κονδύλια για την Κ.Α.Π. μέχρι το 2013 και μη τους λέτε ότι θα υπάρξει αλλαγή το 2009. Το 2009 είναι αλήθεια ότι θα γίνει μια συζήτηση, θα γίνει μία διαπραγμάτευση, αλλά για την περίοδο μετά το 2013.
      Λέτε –το είπε ο κ. Αργύρης- ότι ο νέος προϋπολογισμός του Υπουργείου Γεωργίας είναι μειωμένος. Αυτό είναι αναλήθεια, δεν είναι πραγματικότητα. Για το συνολικό προϋπολογισμό της χρονιάς 2006 πρέπει να πούμε ότι οι αυξήσεις για το Υπουργείο Γεωργίας είναι από τις υψηλότερες αυξήσεις σε σύγκριση με τα άλλα Υπουργεία και αυτό δείχνει το ιδιαίτερο ενδιαφέρον της ελληνικής Κυβέρνησης για την ελληνική περιφέρεια, για την ελληνική ύπαιθρο. 
      Λέτε για τη ζάχαρη ότι κακώς κάναμε και καταψηφίσαμε. Τι θα έπρεπε να κάνουμε, λοιπόν; Έναν κακό κανονισμό, όπως έκανε ο κ. Ανωμερίτης με το βαμβάκι, να τον υπερψηφίσουμε, όταν είχαμε διαβουλευτεί ήδη με τους Έλληνες αγρότες, με την ΠΑ.Σ.Ε.ΓΕ.Σ., τη ΣΥ.Δ.Α.Σ.Ε., τη ΓΕ.Σ.Α.Σ.Ε. και μας είπαν ότι μειώσεις πάνω από 25% να μην τις αποδεχθούμε; Δώσαμε τη μάχη και καταψηφίσαμε –και πολύ καλά κάναμε- στέλνοντας ένα μήνυμα στους ευρωπαίους εταίρους μας ότι εμείς δεν πρόκειται ποτέ να υπερψηφίσουμε, όπως έκανε το ΠΑ.ΣΟ.Κ., κανονισμούς που θίγουν τους Έλληνες αγρότες.
      Είπατε για τα δικαιώματα και ότι υπάρχουν ενστάσεις και δεν λέτε την αλήθεια στους Έλληνες αγρότες ότι πολύ σύντομα με υπερβολικά γρήγορους ρυθμούς υπολογίσαμε τα προσωρινά δικαιώματα για ένα εκατομμύριο εκατό χιλιάδες αγρότες, στηριζόμενοι σε δικά σας στοιχεία και όσες ενστάσεις γίνονται, γίνονται διότι εσείς δεν είχατε καταγράψει σωστά τα στοιχεία των αγροτών της περιόδου 2000-2002.
      Εμείς διαβεβαιώνουμε τους Έλληνες αγρότες ότι όταν έχουμε τα οριστικά δικαιώματα –και θα τα έχουμε πολύ σύντομα- ουδείς αγρότης πρόκειται να αδικηθεί, αλλά θα παίρνουν όλοι οι Έλληνες αγρότες αυτά τα οποία τους αναλογούν.
      Μιλήσατε για αυξήσεις και για μειώσεις τιμών των αγροτικών προϊόντων και μου έκανε εντύπωση ότι είπατε ότι οι τιμές όταν αυξάνονται είναι συγκυριακό, δεν οφείλεται στην Κυβέρνηση, ενώ όταν οι τιμές μειώνονται, τότε αυτό οφείλεται σε λανθασμένους χειρισμούς της Κυβέρνησης. Η αγορά είναι αυτή που διαμορφώνει τις τιμές σε ένα πολύ μεγάλο ποσοστό. Από εκεί και πέρα όμως θα πρέπει να σας καταλογίσουμε ότι ο κυριότερος λόγος θα έλεγα, που δεν έχουν τα αγροτικά προϊόντα ικανοποιητικές τιμές στην αγορά είναι διότι εσείς κομματικοποιήσατε και διαλύσατε το συνεταιριστικό κίνημα στη χώρα. Διότι εάν είχαμε συνεταιρισμούς και στην Κρήτη και στην υπόλοιπη Ελλάδα, διαφορετική θα ήταν η τύχη και οι τιμές των αγροτικών μας προϊόντων. Εκεί οφείλεται και η ψαλίδα, ότι δυστυχώς υπάρχουν πολλοί οι οποίοι μεσολαβούν μεταξύ του παραγωγού και του καταναλωτή και εκεί υπάρχει ένα άνοιγμα στις τιμές των προϊόντων.
      Πάντως θέλω να σας πω ότι κάνουμε σημαντικότατες προσπάθειες με την ΠΑ.Σ.Ε.ΓΕ.Σ. και τις άλλες συνεταιριστικές οργανώσεις, έτσι ώστε να αναδιοργανώσουμε το συνεταιριστικό κίνημα της χώρας για να μπορούν οι αγρότες να προμηθεύονται φθηνότερα τα αγροτικά εφόδια και να διαθέτουν σε καλύτερες τιμές τα αγροτικά τους προϊόντα.
      Μου κάνει ιδιαίτερη εντύπωση ότι καταλογίζεται στην Κυβέρνηση ότι δεν εφαρμόζει σωστά το νόμο για τα πανωτόκια. Θέλω να σας  θυμίσω ότι στην προηγούμενη θητεία της Βουλής σαράντα πέντε φορές φέραμε με ερωτήσεις, με επερωτήσεις το θέμα των πανωτοκίων στη Βουλή. Και όποτε ψηφιζόταν ένα καινούργιο σχέδιο νόμου αυτό γινόταν μόνο και μόνο για να νομιμοποιήσει τις παρανομίες των τραπεζών. Και δεν είναι είκοσι τέσσερις χιλιάδες –άλλη αναλήθεια και ανακρίβεια- οι αγροτικές οικογένειες που ωφελήθηκαν από τις ρυθμίσεις των πανωτοκίων. Είναι εβδομήντα πέντε χιλιάδες αγροτικές οικογένειες. Και αν για σας το μισό τρισεκατομμύριο δραχμές είναι ένα αμελητέο ποσό που ωφελήθηκαν οι αγρότες, για μας είναι ένα πολύ μεγάλο ποσό και αυτό το γνωρίζουν οι αγρότες. 
      Και δεν είπε ο κ. Δούκας προηγουμένως –άλλη αναλήθεια- ότι για μας έχει κλείσει το θέμα των πανωτοκίων. Επανέλαβε αυτό το οποίο είπε ο Πρωθυπουργός της χώρας ότι για μας είναι ένα θέμα ανοικτό, θα δούμε τι ρυθμίσεις και τι βελτιώσεις μπορούν να γίνουν στο νόμο, έτσι ώστε να συμπεριληφθούν και άλλοι αγρότες στο νόμο για τα πανωτόκια.
      Μας είπατε για τις επιδοτήσεις και μέμφεστε την Κυβέρνηση ότι καταβάλει πολύ σύντομα τις επιδοτήσεις γιατί –λέτε- παίρνει άτοκα δάνεια από την Αγροτική Τράπεζα. Μα, δεν επιβαρύνονται τίποτα οι αγρότες. Αν σας άκουγαν οι αγρότες θα το λέγατε αυτό; Αν σας άκουγαν δηλαδή οι αγρότες να μέμφεστε την Κυβέρνηση γιατί καταβάλει με μεγάλη ταχύτητα τις επιδοτήσεις, είναι βέβαιο ότι θα είχαν εκπλαγεί. Δεν επιβαρύνεται σε τίποτε η ελληνική Κυβέρνηση και δεν πρόκειται –γιατί και αυτό το είπατε- να υπάρξουν καταλογισμοί. Αλλά ποιος είναι ο λόγος που δεν καταβάλλονταν σύντομα οι επιδοτήσεις; Μήπως είναι η ανοργανωσιά του Ο.Π.Ε.Κ.Ε.Π.Ε. την οποία κληρονομήσαμε; 
      Και θέλω να σας πω ότι και ο Ο.Π.Ε.Κ.Ε.Π.Ε. αναδιοργανώνεται και πολύ σύντομα θα είναι σε θέση να καταβάλει τις ενισχύσεις των αγροτών χωρίς να χρειάζεται να πάρει άτοκα δάνεια από την Αγροτική Τράπεζα.
      Ακούσαμε επίσης να καταγγέλλετε την Κυβέρνηση ότι για τις αποζημιώσεις είχε υποσχεθεί ότι θα καταβάλλονται σε τρεις μήνες από τη συγκομιδή των προϊόντων ενώ κάτι τέτοιο δεν γίνεται.
      Θέλω να διαβεβαιώσω το ελληνικό Κοινοβούλιο, θέλω να διαβεβαιώσω όλους εσάς, κύριοι συνάδελφοι, και τους αγρότες –και το ξέρουν οι αγρότες- ότι πάνω από τρεις μήνες δεν έχει καθυστερήσει καμία καταβολή αποζημίωσης. Τόσο σύντομα ουδέποτε έχουν καταβληθεί αποζημιώσεις στη χώρα. Άλλο αν κάποιοι συνάδελφοι μπερδεύουν τις αποζημιώσεις του ΕΛ.Γ.Α. με τις αποζημιώσεις των Π.Σ.Ε.Α. που πληρώνονταν σε τριάμισι και τέσσερα χρόνια για τα Π.Σ.Ε.Α. και τώρα γίνεται μια προσπάθεια να πληρώνονται σε ένα και ενάμισι χρόνο.
      Και επειδή μιλούμε για την Κρήτη και για το Ηράκλειο που ετέθη το θέμα, ξέρουν πολύ καλά οι κύριοι συνάδελφοι,  ότι εκεί υπάρχουν εγγενείς αδυναμίες, διότι το ύψος των ζημιών δεν φτάνει στα επίπεδα που χρειάζεται, έτσι ώστε να πληρούν των Π.Σ.Ε.Α. για να πληρωθούν οι ελαιοπαραγωγοί της περιοχής. Και ξέρουν πολύ καλά, γιατί κάναμε επανειλημμένες συσκέψεις στο Υπουργείο, ότι καταβάλλουμε προσπάθειες, ζητούμε εγκρίσεις από την Ευρωπαϊκή Ένωση, έτσι ώστε να συμπεριληφθούν και οι εκεί αγρότες του Νομού Ηρακλείου και να αποζημιωθούν το ταχύτερο δυνατόν.
      Θέλω να πω επίσης, ότι ακούστηκε εδώ ότι οι επενδύσεις στη γεωργία κωλυσιεργούν. Δεν γίνονται δηλαδή επενδύσεις στον αγροτικό τομέα.
      Θέλω να σας πω, κύριοι συνάδελφοι, ότι χιλιάδες σχέδια έχουν υποβληθεί και χιλιάδες αιτήματα για τα σχέδια βελτίωσης και της φυτικής και της ζωικής παραγωγής. Όταν αναλάβαμε το Μάρτιο του 2004 υπήρχαν χιλιάδες σχέδια βελτίωσης της ζωικής παραγωγής στο Υπουργείο, τα οποία δεν είχαν αξιολογηθεί. Έκαναν δυόμισι και τρία χρόνια για να αξιολογηθούν τα σχέδια βελτίωσης της ζωικής παραγωγής. Σας λέω, λοιπόν, ότι τα νέα σχέδια βελτίωσης που προκηρύξαμε –και έχουμε πολλές αιτήσεις- μέσα σε έξι μήνες αξιολογούνται και καταβάλλονται οι προβλεπόμενες ενισχύσεις στους κτηνοτρόφους μας.
       Για δε τη βιολογική γεωργία είναι πολύ σημαντικό -και θα έπρεπε να το χειροκροτείτε αυτό- ότι χιλιάδες νέοι αγρότες έχουν υπαχθεί στα προγράμματα της βιολογικής γεωργίας, ότι έχουμε εκδώσει κοινή υπουργική απόφαση, έτσι ώστε να εντείνουμε τους ελέγχους και  ότι δίνουμε τη δυνατότητα και ήδη έχουν μπεί και νέοι πιστοποιητικοί οργανισμοί στο θέμα των ελέγχων και της πιστοποίησης της βιολογικής γεωργίας, για να μειωθεί το κόστος πιστοποίησης των βιολογικών προϊόντων στη χώρα μας.
      Αναφερθήκατε στο θέμα του ιού της γρίπης των πτηνών. Πρέπει να πούμε ότι όντως είναι ένα μείζον θέμα για την υγεία των πολιτών. Ένα μείζον θέμα, όμως, είναι και για την ελληνική πτηνοτροφία. Ο κ. Μπασιάκος πολύ σωστά σας κατηγόρησε, όταν έγινε η συζήτηση στην Επιτροπή Παραγωγής και Εμπορίου και είπε ότι είναι ιδιαίτερα επικίνδυνο να προχωρήσουμε σε θανατώσεις των οικόσιτων ζώων. Έχουμε περιορίσει τα οικόσιτα πτηνά. 
      Και επειδή αναφερθήκατε στο θέμα της Κτηνιατρικής Υπηρεσίας, πρέπει να γνωρίζουν οι συνάδελφοι, πρέπει να γνωρίζει ο ελληνικός λαός ότι όταν αναλάβαμε στο Υπουργείο Αγροτικής Ανάπτυξης και Τροφίμων υπήρχαν τριακόσιες πενήντα κενές οργανικές θέσεις κτηνιάτρων στην κεντρική υπηρεσία και στις νομαρχιακές αυτοδιοικήσεις και έχουν καλυφθεί οι θέσεις αυτές, με επανειλημμένες προκηρύξεις που κάναμε και με επανειλημμένες προσλήψεις που έγιναν στην κεντρική υπηρεσία και στις νομαρχιακές αυτοδιοικήσεις.
      Θέλω να διαβεβαιώσω τους Έλληνες πολίτες ότι η χώρα είναι θωρακισμένη, ότι έχουμε πάρει όλα τα αναγκαία μέτρα, έτσι ώστε να αποτρέψουμε τη μετάδοση του ιού της γρίπης των πτηνών στη χώρα, ότι έχουμε συστήσει όλες εκείνες τις ομάδες, τις επιτροπές, έχουμε άριστη συνεργασία με τις Ένοπλες Δυνάμεις, έτσι ώστε εάν –κάτι που απευχόμεθα –μεταδοθεί ο ιός της γρίπης των πτηνών, να γίνει άμεση αντιμετώπιση του προβλήματος. Σήμερα δε, είχαμε μια πολύ σημαντική σύσκεψη στο Υπουργείο Απασχόλησης και ελήφθησαν σημαντικότατα μέτρα για να στηριχθεί ένας από τους πλέον δυναμικούς κλάδους της ελληνικής κτηνοτροφίας, η πτηνοτροφία μας, η οποία δέχεται πλήγματα και η οποία χειμάζεται. 
      Κύριοι συνάδελφοι, θα μπορούσαμε να μιλάμε για πολλή ώρα για τις πραγματικά μεγάλες προσπάθειες που καταβάλλονται στο Υπουργείο Αγροτικής Ανάπτυξης και Τροφίμων, έτσι ώστε για πρώτη φορά στη χώρα να χαράξουμε αγροτική πολιτική, έτσι ώστε για πρώτη φορά στη χώρα να βάλουμε στόχους, έτσι  ώστε για πρώτη φορά στη χώρα να προδιαγράψουμε την πορεία και την υλοποίηση των στόχων αυτών.
      Οι Έλληνες αγρότες γνωρίζουν ότι τους μιλούμε με ειλικρίνεια, οι Έλληνες αγρότες γνωρίζουν ότι καταβάλλουμε μια πολύ σημαντική προσπάθεια για να ξεπεράσουμε τα μεγάλα διαρθρωτικά προβλήματα που αντιμετωπίζει η ελληνική γεωργία, προβλήματα τα οποία είναι κληρονομιά των κυβερνήσεων του ΠΑ.ΣΟ.Κ. Διαβεβαιώνουμε τους Έλληνες πολίτες ότι συνεχίζουμε μια προσπάθεια την οποία αρχίσαμε, όταν αναλάβαμε τη διακυβέρνηση της χώρας. 
      Είναι όντως η κατάσταση δύσκολη. Είμαστε σε μια περίοδο προσαρμογής, είμαστε σε μια περίοδο που περνάμε από μία εποχή σε μία άλλη εποχή. Γίνεται, λοιπόν, μια ουσιαστική προσπάθεια, έτσι ώστε να πάμε σε μια ομαλή προσαρμογή, γίνεται μια προσπάθεια, έτσι ώστε να δώσουμε μια καινούργια δυνατότητα στην αγροτική ανάπτυξη της χώρας, γίνεται μια ουσιαστική προσπάθεια, έτσι ώστε να διαμορφώσουμε ένα πολύ καλύτερο μέλλον για την ελληνική περιφέρεια, ένα πολύ καλύτερο μέλλον για τους Έλληνες αγρότες, ένα πολύ καλύτερο μέλλον για την πατρίδα μας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Αργύρης, ο οποίος μπορεί να κάνει και χρήση της τριτολογίας του πεντάλεπτου, δηλαδή μπορεί να μιλήσει συνολικά επτά λεπτά και θα κλείσουμε με την τριτολογία του κυρίου Υπουργού.
      ΕΥΑΓΓΕΛΟΣ ΑΡΓΥΡΗΣ: Ευχαριστώ, κύριε Πρόεδρε.
      Κύριε Υπουργέ, θα έλεγα ότι με πολύ καλή προσπάθεια αποφύγατε όλες τις ερωτήσεις των συναδέλφων. Εμείς εδώ με αυτήν την επερώτηση ζητούσαμε συγκεκριμένα πράγματα.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ο κ. Πολύζος…
      ΕΥΑΓΓΕΛΟΣ ΑΡΓΥΡΗΣ: Ο κ. Πολύζος, μετά την ανεξαρτητοποίησή του μπορεί να κάνει ό,τι θέλει.
      Δεν απαντήσατε σε καμία από τις παρατηρήσεις τις οποίες κάναμε. Οι κύριοι συνάδελφοι σάς μίλησαν για τα αρδευτικά έργα του Νομού Ηρακλείου. Σας αποδείξαμε ότι η απορροφητικότητα στα αρδευτικά δεν ξεπερνάει το 7% από εκεί που το παραλάβατε. Άρα, λοιπόν, ποια έργα έχουν κατασκευαστεί στα δύο χρόνια; Επίσης ορισμένα από αυτά είχαν και νομικές δεσμεύσεις, χωρίς να προχωρήσετε παραπέρα. Μιλάτε για ωρίμανση έργων. Κανένα έργο δεν μπορεί να ενταχθεί στο Γ΄ Κοινοτικό Πλαίσιο Στήριξης εάν δεν είναι ώριμο. Δεν μπορεί να υπάρξει καμία νομική δέσμευση χωρίς να έχει προηγηθεί δημοπράτηση γιατί η νομική δέσμευση σημαίνει ότι έχει δημοπρατηθεί το έργο και υπάρχουν συμβάσεις. Είναι δυνατόν να μιλάτε γι’ αυτά τα ζητήματα;
      Σας είπαμε για τους νέους αγρότες και τα σχέδια βελτίωσης, ότι έχετε κάνει περικοπές, ότι τα ζητήματα της ποιότητας που είναι σημαντικά για την ελληνική γεωργία, για την ανταγωνιστικότητά της έμειναν στάσιμα, κανένα από τα προγράμματα δεν έχει προχωρήσει. Εσείς δεν απαντήσατε σε αυτά, γιατί δεν έχετε να απαντήσετε, δεν έχετε να πείτε τίποτα. Δεν είναι κακό να μην έχετε κάνει κάτι, αλλά όσο αυτό δεν το λέτε ή αδιαφορείτε να απαντήσετε στο ελληνικό Κοινοβούλιο, τα πράγματα γίνονται σοβαρά. Δεν συμπεριφέρεσθε με σοβαρότητα απέναντι στο ελληνικό Κοινοβούλιο. Και μη μας λέτε «εξ ιδίων κρίνετε τα αλλότρια». Για ποια «εξ ιδίων» μιλάτε, κύριε Υπουργέ; Γι’ αυτά που κάνετε τώρα; Για τους πανηγυρισμούς που κάνετε για τα 20.000.000.000 και λέτε ότι ο κ. Παπανδρέου έβαλε ψηλά τον πήχη, που είναι μία απλή διαίρεση ότι τα 20.000.000.000 αναλογούσαν στην Ελλάδα με αυτόν τον κοινοτικό προϋπολογισμό; Απαντήσατε τίποτα στο ότι τα κονδύλια που είναι για την αγροτική ανάπτυξη, είναι μειωμένα; Απαντήσατε τίποτα στο ότι έχετε βάλει υποθήκη το ελληνικό βαμβάκι; 
      Σας είπα και πριν –εσείς κατάγεσθε από την Ξάνθη, καπνοπαραγωγική περιοχή- ότι από τα χρήματα των καπνοπαραγωγών της Ξάνθης και όλων των άλλων καπνοπαραγωγών της Ελλάδας θα πληρώνεται το 50% της αγροτικής ανάπτυξης. Δεν είναι δική σας διαπραγμάτευση; 
      Μιλάτε για τον προϋπολογισμό. Εγώ θα καταθέσω έναν πίνακα που δείχνει τι ακριβώς κάνετε στον προϋπολογισμό. Δείχνει ότι μειώνετε στους τρεις τομείς, γεωργία, αλιεία, δάση, εγγειοβελτιωτικά, κατά πολύ τις δαπάνες των χρηματοδοτούμενων από εθνικούς πόρους. 
      Επίσης, κύριε Υπουργέ, κάνετε και κάτι άλλο. Όπου σας βολεύει κάνετε σύγκριση προϋπολογισμό με προϋπολογισμό, όπου δεν σας συμφέρει υπολογίζετε την απορρόφηση του προηγούμενου προϋπολογισμού και τη συγκρίνετε με το νέο προϋπολογισμό. Αν δηλαδή ήταν 100 ευρώ ο προϋπολογισμός και δαπανήθηκαν 70, τώρα που βάζετε 75 λέτε ότι έχουμε και αύξηση, αντί να πείτε ότι έχουμε μείωση 20%. Καταλαβαίνετε λοιπόν ότι αυτά μπορεί εύκολα να ακούγονται, αλλά όταν βάζεις κάτω τους αριθμούς αποδεικνύονται. Και η πολιτική σας αποδεικνύεται καθημερινά ότι είναι κούφια μεγάλα λόγια.
      Εμείς τι σας είπαμε, κύριε Υπουργέ, και μας είπατε ξανά «εξ ιδίων»; Γιατί ξαφνικά εκεί που μας χρώσταγαν μας πήραν και το βόδι, όπως λένε και στην πατρίδα μου. Γιατί κρίνουμε εξ ιδίων, κύριε Υπουργέ; Γιατί εμείς είχαμε αύξηση στο αγροτικό εισόδημα και εμείς δεν λέμε ότι εμείς το αυξήσαμε το αγροτικό εισόδημα, αλλά οι υποδομές, η προσπάθεια των αγροτών, η βελτίωση των προϊόντων, η αγορά δημιουργούσε προϋποθέσεις αύξησης του αγροτικού εισοδήματος. Εσείς είπατε ότι θα αυξήσετε το εισόδημα των αγροτών και το λέει ο κ. Καραμανλής. Το αυξήσατε αυτά τα δύο χρόνια, κύριε Υπουργέ; Αυξήσατε το εισόδημα;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ναι. 
      ΕΥΑΓΓΕΛΟΣ ΑΡΓΥΡΗΣ: Μα, γιατί η EUROSTAT μιλάει για μείωση του αγροτικού εισοδήματος; Λέει ψέματα; Όλοι εκτός από σας λένε ψέματα; 
      Είναι λοιπόν πολύ εύκολα να λέτε κάποια πράγματα, όμως δεν μπορείτε να πάτε να τα πείτε αυτά στους αγρότες. Σας είχα πει και την άλλη φορά ότι ο κ. Μπασιάκος θα πάει στους αγρότες μαζί με την αγροφυλακή. Γι’ αυτό και δεν έχει πάει μέχρι τώρα. Και σεις μου λέτε ότι έκανε σωστά ο κ. Μπασιάκος και σωστά μου απάντησε για τη διατροφική κρίση, όταν είπαμε ότι η πηγή μόλυνσης, που ακούμε κάθε μέρα στην τηλεόραση από όλους τους επιστήμονες, είναι τα οικόσιτα και μου λέτε ότι είμαστε επικίνδυνοι; Όπου δεν μπορούν να εσταβλιστούν  θα πρέπει να σφαγούν. Το λέω εγώ που είμαι από μία περιοχή που έχει οργανωμένη πτηνοτροφία. Το λέω εγώ γιατί το λένε οι ίδιοι του κλάδου της πτηνοτροφίας. 
      Να σας πω και κάτι άλλο. Το πιο εύκολο πράγμα να αναπαράγεις, κύριε Υπουργέ, είναι δέκα κότες στο χωριό. Αλλά το να βάλεις σε κίνδυνο το σύνολο της ελληνικής πτηνοτροφίας; Και αν ήταν μόνο η πτηνοτροφία πάει στα κομμάτια, αλλά είναι όλη η ελληνική οικονομία.
      Γιατί σας είπα ότι όπως εμείς λέμε σήμερα να μην πάει κανένας στην Τουρκία, έτσι τόσο εύκολα θα μπορεί και κάποιος άλλος να πει «μην πάτε στην Ελλάδα». Και αυτό σημαίνει καταστροφή. Γιατί εμείς ζούμε από τον τουρισμό. Και καταλαβαίνετε ότι μια τέτοια οδηγία θα δημιουργήσει τεράστια προβλήματα. 
      Είμαστε επικίνδυνοι όταν τα λέμε αυτά, κύριε Υπουργέ; Είμαστε επικίνδυνοι όταν λέμε ότι οι επιστήμονες σήμερα σας προτείνουν αυτά που είπαμε πριν από τέσσερις μήνες; Και λέτε ότι εφαρμόζουμε μέτρα; Και κάνετε σύσκεψη; Για ποιο πράγμα κάνετε σύσκεψη; Είναι γενναίο μέτρο για την κτηνοτροφία να παγώσουν οι εισφορές στα ασφαλιστικά ταμεία; Σε λίγο δεν θα έχουν να ταΐζουν τα κοτόπουλα οι παραγωγοί, γιατί αυτό που κάνατε σήμερα είναι κάποιες απλές ενέργειες για να διευκολύνετε. Δεν διευκολύνετε ακόμα, γιατί οι τράπεζες δεν χρηματοδοτούν. Είναι επικίνδυνη η χρηματοδότηση γι’ αυτού του είδους τη δραστηριότητα της πτηνοτροφίας. Και σε λίγο θα έχουμε κανιβαλισμούς. Θα έχουμε φαινόμενα που όταν θα τα βλέπουν οι καταναλωτές δεν θα ζυγώνουν σε κοτόπουλο. 
      Αυτά πρέπει να λάβετε υπ’ όψιν σας, κύριε Υπουργέ. Γι’ αυτό σας είπαμε ότι πρέπει να θωρακίσουμε τη χώρα. Δεν ξέρετε –και το ξέρετε πολύ καλά εσείς- ότι η χώρα είναι ένοχη; Δεν είναι ένοχη η χώρα επειδή δεν βρήκαμε τη γαλοπούλα την οποία εσείς ενοχοποιήσατε χωρίς να έχει πρόβλημα; Το ακούσατε απ’ όλα τα ξένα Μέσα Μαζικής Ενημέρωσης. Λένε ότι είναι ένοχη η χώρα μας ως προς τη γαλοπούλα που χάθηκε. Άρα λοιπόν, αν συνεχίσετε να δημιουργείτε αυτές τις «παρενέργειες» θα υπάρξει τεράστιο πρόβλημα. Γι’ αυτό έχουμε το θάρρος και να σας ελέγχουμε αλλά και να προτείνουμε ταυτόχρονα. Γιατί η πολιτική θέλει και θάρρος, κύριε Υπουργέ. Θέλει ενέργειες οι οποίες θα έχουν αποτελέσματα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αν μου επιτρέπετε, θα ήθελα δυο λεπτά.
      Ποιος έβαλε σε επιτήρηση το βαμβάκι, κύριε Υπουργέ; Δεν το βάλατε εσείς όταν λέτε στην απόφαση που υπογράψατε ότι από το 2009 και μετά θα ανοίξει η συζήτηση και ότι το ελληνικό και το ευρωπαϊκό βαμβάκι θα λαμβάνει υπ’ όψιν τι γίνεται με το βαμβάκι των αφρικανικών χωρών; Δεν το βάλατε εσείς όταν η Ευρωπαϊκή Ένωση έκανε υποεπιτροπή για τη γεωργία και είχε το βαμβάκι; Εμείς το βάλαμε; Γιατί λοιπόν μιλάτε για πράγματα για τα οποία δεν έχουμε καμία ευθύνη; 
      Υπάρχει μεγάλο θέμα όταν διαπραγματεύεστε στην Ευρωπαϊκή Ένωση. Δεν είμαστε μόνοι μας. Είναι άλλες δεκατέσσερις χώρες. Και τώρα είναι άλλες είκοσι τέσσερις χώρες. Και όταν γίνεται κάποιος κανονισμός είναι ευρωπαϊκή νομοθεσία. Εσείς λοιπόν διατείνεστε και λέτε τώρα «καλά κάναμε και δεν ψηφίσαμε τη ζάχαρη». Και καλά που κάνατε αυτή την ενέργεια και είπατε ότι θα παραιτηθείτε, κύριε Υπουργέ, και δεν έκλεισε η Ξάνθη. Αύριο που δεν θα είστε εσείς Υπουργός και δεν μπορείτε να παραιτηθείτε και θα κλείσει το εργοστάσιο τι θα γίνει; 
      Είπατε να ψηφίσουμε έναν κακό κανονισμό σαν αυτόν που ψήφισε ο κ. Ανωμερίτης για το βαμβάκι; Μα, εσείς πανηγυρίζετε για τα χρήματα που παίρνετε από αυτόν τον κακό κανονισμό. Αλλά γι’ αυτόν τον καλό κανονισμό, τον δικό σας, που δεν τον ψηφίσατε, αυτόν της ζάχαρης, κλείνουν τα εργοστάσια και οι τευτλοπαραγωγοί δεν έχουν σήμερα να κάνουν συμβάσεις, γιατί δεν μπορούν να κάνουν συμβάσεις με 40% μείωση της τιμής. Καταλαβαίνετε λοιπόν, πόση μεγάλη διαφορά έχει το να ψηφίζεις έναν κακό κανονισμό και να επαίρεσαι ότι φέρνεις πολλά χρήματα στη χώρα και να λες δεν ψηφίζω έναν κανονισμό και να κλείνεις εργοστάσια και να θέτεις σε κίνδυνο τους τευτλοπαραγωγούς, τους εργαζόμενους, την οικονομία των περιφερειών; 
      Γιατί είπατε ότι θα παραιτηθείτε, κύριε Υπουργέ; Για να μην κλείσει το εργοστάσιο. Τίνος πολιτική είναι αυτή που το έφερε σε κλείσιμο το εργοστάσιο; Του ΠΑ.ΣΟ.Κ.; Το ΠΑ.ΣΟ.Κ. φταίει δηλαδή; Αλλά εδώ δεν υπάρχουν απαντήσεις. Μπορούσατε να τα λέτε μέχρι πριν από λίγο καιρό. Τώρα δεν έχετε μόνο παρόν. Έχετε και παρελθόν. Γι’ αυτό σας είπα ότι το μόνο που κάνετε είναι να κάνετε κύκλους. Και αυτοί οι κύκλοι γίνονται με ακτίνα την αδιαφορία, την αναξιοπιστία σας και τα μεγάλα ψέματα τα οποία είπατε στον ελληνικό λαό. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Αργύρη. 
      Κύριε Υπουργέ, έχετε το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, επειδή και ο κ. Αργύρης και άλλοι συνάδελφοι αναφέρθηκαν σε δήλωσή μου η οποία δεν έγινε, θέλω να ξεκαθαρίσω ότι ουδέποτε απείλησα ότι εγώ πρόκειται να παραιτηθώ. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Στις εφημερίδες…
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Οι εφημερίδες μπορούν να γράφουν οτιδήποτε. Αν υπάρχει οποιαδήποτε δική μου δήλωση, οποιοδήποτε δελτίο Τύπου ότι παραιτούμαι διότι δεν συμφωνώ με πολιτική της Κυβέρνησης να μου το φέρετε και σε μένα. Θα παρακαλούσα λοιπόν να μη βασίζεστε στα λόγια ή στα γραφόμενα των εφημερίδων αλλά όταν βρίσκεται ο Υφυπουργός εδώ να βασίζεστε στα δικά μου λόγια. 
      Είπατε σχετικά με τη ζάχαρη ότι δεν θα κάνουν οι τευτλοπαραγωγοί συμβάσεις.
      Προφανώς δεν έχετε διαβάσει το νέο κανονισμό. Διότι, αν τον είχατε διαβάσει, δεν θα μιλούσατε για μειώσεις των τιμών των τεύτλων κατά 40%. Θα ξέρατε πολύ καλά ότι οι μειώσεις που είναι πολύ χαμηλότερες έχουν ένα σημαντικότατο αντιστάθμισμα που δίνει τη δυνατότητα στον παραγωγό με τις νέες τιμές να καλλιεργήσει καλύπτοντας το κόστος παραγωγής και έχοντας και ένα σημαντικό κέρδος.
      Κατά συνέπεια καλό θα είναι να μην καταστροφολογούμε, αλλά να πληροφορούμεθα σωστά τους κανονισμούς, έτσι ώστε να μπορούμε να ενημερώνουμε αντικειμενικά και σωστά τους Έλληνες αγρότες.
      Επανειλημμένα, αναφερθήκατε στο θέμα του βαμβακιού, όταν γνωρίζετε ότι το αποτέλεσμα της Συνόδου του Π.Ο.Ε. δεν άφηνε εκτός γεωργικής διαπραγμάτευσης το βαμβάκι. Και αυτό ήταν μια πολύ μεγάλη επιτυχία της ελληνικής Κυβέρνησης. Και επειδή μιλάμε για τα τρία μεσογειακά προϊόντα και τις διαπραγματεύσεις που έκανε μόλις ανέλαβε η νέα Κυβέρνηση, που ήταν επιτυχέστατες διαπραγματεύσεις, διότι μέχρι το 2013 διασφαλίστηκαν οι επιδοτήσεις των αγροτικών προϊόντων, εγώ θέλω να ρωτήσω: Ξεκινήσαμε ή δεν ξεκινήσαμε από αρνητικό σημείο, όταν τον Οκτώβριο του 2003 δεχθήκατε να κλείσει η αναθεώρηση αφήνοντας έξω τα τρία βασικά μεσογειακά προϊόντα που αποτελούν τα 2/3 της ελληνικής αγροτικής παραγωγής; 
      Γιατί τον Οκτώβριο του 2003, όταν έκλεισε με δική σας σύμφωνη γνώμη η διαπραγμάτευση για τη νέα Κ.Α.Π. δεν είπατε ότι εμείς δεν πρόκειται να συμφωνήσουμε αν δεν συμπεριληφθούν και τα τρία βασικά ελληνικά αγροτικά προϊόντα; 
      Μας αφήσατε λοιπόν να πάμε κάτω από δυσμενέστατη θέση σε μια διαπραγμάτευση. Και το γνωρίζουν πολύ καλά αυτό οι ‘Ελληνες αγρότες ότι η νέα Κυβέρνηση έδωσε μάχη, διαπραγματεύτηκε και πέτυχε να διατηρηθούν οι επιδοτήσεις μέχρι το 2013. 
      Συζητούμε και αναφέρθηκε ξανά ο κ. Αργύρης στο θέμα του ιού της γρίπης των πτηνών. Ξέρετε πολύ καλά λοιπόν ότι εμείς ακολουθούμε ένα σχέδιο δράσης το οποίο είναι εγκεκριμένο από την Ευρωπαϊκή Ένωση. Ξέρετε επίσης, πολύ καλά, ότι το σχέδιο δράσης δεν προβλέπει όταν δεν υπάρχει ούτε καν υποψία γρίπης των πτηνών θανάτους των οικόσιτων πτηνών. Το γνωρίζουν και όλοι οι Έλληνες πτηνοτρόφοι. Σας λέω λοιπόν ότι τελικά εμείς αποφασίζουμε, κάνουμε μια διαπαραταξιακή συμφωνία και παίρνουμε έγκριση από την Ευρωπαϊκή Ένωση.
      Μπορεί να μου πείτε, κύριε Αργύρη, εσείς που γνωρίζετε πολύ καλά την πτηνοτροφία, τι σκηνές πανικού θα δουν οι ‘Ελληνες πολίτες στις τηλεοράσεις, αν αρχίσουν και σκοτώνονται τα οικόσιτα πουλιά; Μπορείτε να μου πείτε ποια θα είναι η ζημιά που θα πάθει η πτηνοτροφία, εφόσον εμφανιστεί στις τηλεοράσεις ένα τέτοιο γεγονός, όταν δεν υπάρχει ούτε καν υποψία της γρίπης των πτηνών; 
      Αναφέρατε επίσης ότι παίρνουμε λίγα μέτρα για τη στήριξη των πτηνοτρόφων. Σας πληροφορώ ότι δεν είναι μόνο το μέτρο αυτό. Είναι και άλλα που έχουν ληφθεί αλλά και άλλα που θα ληφθούν. Διότι εμείς είμαστε σε μια καθημερινή διαβούλευση με τους Έλληνες πτηνοτρόφους και γνωρίζουν πολύ καλά ότι το Υπουργείο Αγροτικής Ανάπτυξης αλλά και όλη η Κυβέρνηση είναι δίπλα τους και ότι τους στηρίζει.
      Για το θέμα του προϋπολογισμού αναφέρθηκα προηγουμένως και νομίζω ότι σας κάλυψα. 
      Θα ήθελα τώρα να πω κάποια πράγματα και για το αντικείμενο της σημερινής συζήτησης, για τα φράγματα. 
      ΕΛΠΙΔΑ ΣΧΟΙΝΑΡΑΚΗ-ΗΛΙΑΚΗ: Επιτέλους!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μη λέτε επιτέλους, διότι ο Κοινοβουλευτικός Εκπρόσωπος και εσείς αναλώσατε τα 2/3 των τοποθετήσεών σας σε γενικά αγροτικά θέματα και ξεχάσατε σε ένα πολύ μεγάλο ποσοστό και το Ηράκλειο της Κρήτης και την Κρήτη. Το ξεχάσατε, διότι δεν ήρθατε να συζητήσετε εδώ τα προβλήματα που υπάρχουν, διότι δεν υπάρχουν προβλήματα, γιατί εμείς τρέχουμε με πολύ γρήγορους ρυθμούς αυτά που εσείς αφήσατε ημιτελή, έτσι ώστε να γίνει η καλύτερη δυνατή διαχείριση των υδάτινων πόρων στην Κρήτη.
      Και βέβαια πρέπει να πούμε εδώ και να γίνει γνωστό, ότι είχε μετατραπεί επί κυβερνήσεων ΠΑ.ΣΟ.Κ. η χώρα σε μία βιομηχανία παραγωγής μελετών. Παντού γίνονταν μελέτες. Μελέτες οι οποίες έγιναν στο πόδι και οι οποίες ήταν αδύνατο να υλοποιηθούν. Γι’ αυτό χρειάζονται και επιστημονική και οικονομική επικαιροποίηση, έτσι ώστε να μπορέσουμε να δημοπρατήσουμε και να κάνουμε τα έργα. 
      Για τα μεγάλα έργα, το ένα μεγάλο έργο της Φανερωμένης το αφήσατε ημιτελές. Κάνατε το φράγμα, δεν κάνατε τα δίκτυα. Το άλλο από το 1987 που τελείωσαν οι μελέτες, δεν μπορέσατε να το ολοκληρώσετε. 
      Σας λέω, λοιπόν, ότι εμείς τρέχουμε με πολύ γρήγορους ρυθμούς όλες τις διαδικασίες, έτσι ώστε να ενταχθούν στα προγράμματα και να υλοποιηθούν. Όμως, θα επαναλάβω για άλλη μια φορά -γιατί αναφερθήκατε και σ’ αυτό, είπατε ότι έγινε η προεργασία από το ΠΑ.ΣΟ.Κ.- ότι για τα Ο.Π.Α.Χ. του Ηρακλείου καμία απορροφητικότητα δεν βρήκαμε. Μηδέν απορροφητικότητα. Και δεκατρία έργα τώρα προχωρούν και μάλιστα με πολύ γρήγορους ρυθμούς. Είναι έργα που γίνονται και μπορεί οποιοσδήποτε συνάδελφος να πάει στο Ηράκλειο και να διαπιστώσει ότι πραγματικά γίνονται σωστές κατασκευές. 
      Τελειώνοντας, θέλω να πω ότι πολλά κενά βρήκαμε, πολλά προβλήματα μας κληροδοτήσατε. Και πολλή προσπάθεια χρειάζεται, έτσι ώστε να πάρουν τα πράγματα στον αγροτικό τομέα το δρόμο τους. Οι Έλληνες αγρότες με τους οποίους έχουμε μία συνεχή επικοινωνία, το συνεταιριστικό κίνημα, το οποίο ομολογεί ότι ουδέποτε είχε τέτοιο επίπεδο συνεργασίας, όπως έχει με τη δική μας Κυβέρνηση, γνωρίζουν πολύ καλά ότι είμαστε σε καλό δρόμο. Αντί να κάνετε, θα έλεγα, μία άτυχη αντιπολίτευση, αντί να κάνετε μία στείρα αντιπολίτευση, ελάτε μαζί μας, εμείς απλώνουμε το χέρι, να περπατήσουμε μαζί, γιατί πραγματικά η ανόρθωση της ελληνικής γεωργίας, η στήριξη της ελληνικής υπαίθρου χρειάζεται να υπάρχει μία διαπαραταξιακή συμφωνία. Εμείς σας καλούμε σ’ αυτό και όποτε έχετε χτυπήσει την πόρτα μας στο Υπουργείο Αγροτικής Ανάπτυξης και Τροφίμων για θέματα που αφορούν τις περιοχές σας, ξέρετε ότι τη βρήκατε ανοιχτή. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, παρακαλώ το λόγο για ένα λεπτό. 
      Αυτή η επερώτηση αποτελεί πιστό αντίγραφο δικής μας που είχαμε καταθέσει το 2003 εμείς…
      ΠΡΟΕΔΡΕΥΩΝ (Γεώργιος Σούρλας): Αγαπητέ συνάδελφε, δεν μπορείτε να πάρετε το λόγο. 
      ΓΕΩΡΓΙΟΣ ΔΕΙΚΤΑΚΗΣ: Ακόμη, κύριοι συνάδελφοι, είπατε για συγκυρία και σύμπτωση που το λάδι το ανέβηκε στις 1.300 δραχμές το 1990-1993. 
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, σας παρακαλώ!
      ΓΕΩΡΓΙΟΣ ΔΕΙΚΤΑΚΗΣ: Και σήμερα πάλι σύμπτωση και συγκυρία που το λάδι σε αντίστοιχες τιμές έχει 1.400 δραχμές; Ναι, σύμπτωση και συγκυρία αλλά ευτυχής σύμπτωση και συγκυρία και τότε και σήμερα!
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε συνάδελφε!
      Κηρύσσεται περαιωμένη η συζήτηση επί της υπ’ αριθμόν 32/19/12.12.2005 επερώτησης Βουλευτών του ΠΑ.ΣΟ.Κ. προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με το πρόγραμμα υλοποίησης των αρδευτικών φραγμάτων και έργων του Νομού Ηρακλείου. 
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.40΄ λύεται η συνεδρίαση για αύριο ημέρα Τρίτη 17 Ιανουαρίου 2006 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερησία διάταξη που έχει διανεμηθεί.
      Η ΠΡΟΕΔΡΟΣ                                                  ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 16-1-06	ΣΕΛ. 2

