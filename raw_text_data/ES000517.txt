ΣΥΝΕΔΡΙΑΣΗ ΙΒ'
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΙΒ'
Τετάρτη 17 Μαϊου 2000
ΘΕΜΑΤΑ 
ΕΙΔΙΚΑ ΘΕΜΑΤΑ 
1. Ανακοινώνεται ότι τη συνεδρίαση παρακολουθούν μέλη του Κέντρου Ανοικτής Περίθαλψης Ηλικωμένων Σερρών και φοιτητές του Οικονομικού Πανεπιστημίου,  
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών,  
2. Ανακοίνωση του δελτίου επικαίρων ερωτήσεων της Πέμπτης 18 Μαϊου 2000,  
3. Συζήτηση επικαίρων ερωτήσεων: α) Προς τον Πρωθυπουργό: i) σχετικά με τη λήψη των απαραίτητων μέτρων για την πάταξη του εγκλήματος,  
ii) σχετικά με τη διατήρηση του σημερινού Αρχηγού της Ελληνικής Αστυνομίας στη θέση του, παρά τις εναντίον του ποινικές διώξεις κλπ.,  
β) Προς τον Υπουργό Δικαιοσύνης: i) σχετικά με τις προϋποθέσεις της Κυβέρνησης για κατάργηση της Πράξης Νομοθετικού Περιεχομένου για τις μαθητικές κινητοποιήσεις κλπ.,  
ii) σχετικά με τις προθέσεις του Υπουργείου να προχωρήσει σε νομοθετικές ρυθμίσεις για την αντιμετώπιση του οργανωμένου εγκλήματος,  
γ) Προς τον Υπουργό Μεταφορών και Επικοινωνιών σχετικά με τις διαδικασίες εξυγίανσης της Ολυμπιακής Αεροπορίας,  
δ) Προς τον Υπουργό Γεωργίας, σχετικά με την ένταξη του έργου άρδευσης του κάμπου της Ξάνθης στο Γ' Κοινοτικό Πλαίσιο Στήριξης,   
ΟΜΙΛΗΤΕΣ 
Επί των επικαίρων ερωτήσεων: 
α) Προς τον Πρωθυπουργό 
ΛΟΒΕΡΔΟΣ Α.,  
ΠΑΥΛΟΠΟΥΛΟΣ Π.,   
ΣΗΜΙΤΗΣ Κ.,  
α) Προς τους Υπουργούς. 
ΒΕΡΕΛΗΣ Χ.,   
ΛΑΦΑΖΑΝΗΣ Π.,    
ΜΠΕΝΑΚΗ - ΨΑΡΟΥΔΑ Α.,   
ΣΓΟΥΡΙΔΗΣ Π.,   
ΣΤΑΘΟΠΟΥΛΟΣ Μ.,   
ΧΑΤΖΗΜΙΧΑΛΗΣ Ν.,   
ΧΟΥΡΜΟΥΖΙΑΔΗΣ Γ.,  

ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
Ζ' ΑΝΑΘΕΩΡΗΤΙΚΗ ΒΟΥΛΗ
ΣΥΝΟΔΟΣ Α'
ΣΥΝΕΔΡΙΑΣΗ ΙΒ'
Τετάρτη 17 Μαϊου 2000
-----------
Αθήνα, σήμερα στις 17 Μαϊου 2000, ημέρα Τετάρτη και ώρα 18.15' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ.  ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Παναγιώτη Φασούλα, Βουλευτή Πειραιά, τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 18 Μαϊου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 1. Η με αριθμό 40/15-5-2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τους Υπουργούς Γεωργίας και Οικονομικών, σχετικά με την καθυστέρηση καταβολής των πρόωρων συντάξεων στους δικαιούχους αγρότες.
2. Η με αριθμό 32/12-5-2000 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Εξωτερικών, σχετικά με τις ενέργειες της Κυβέρνησης για να αποτραπεί η κατασκευή πυρηνικού σταθμού στο Ακούγιου της Τουρκίας κλπ.
3. Η με αριθμό 35/15-5-2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικά με την καθυστέρηση πρόσληψης καθηγητών στα σχολεία Τεχνολογικής Εκπαίδευσης κλπ.
4. Η με αριθμό 39/15-5-2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τον αποκλεισμό των κινητικά ανάπηρων πολιτών από το διαγωνισμό του Ανώτατου Συμβουλίου Επιλογής Προσωπικού (ΑΣΕΠ) κλπ.
Β. ΕΠΙΚΑΙΡΕΣ ΕΡΩΤΗΣΗΣΕΙΣ Δεύτερου Κύκλου ('Αρθρο 130 παρ. 4 Καν. Βουλής)  1. Η με αριθμό 25/10-5-2000 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τους Υπουργούς Εθνικής Οικονομίας, Οικονομικών, Γεωργίας, σχετικά με την εφαρμογή των εξαγγελιών για πρόωρη συνταξιοδότηση των αγροτών κλπ.
2. Η με αριθμό 41/15-5-2000 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε' Αντιπροέδρου της Βουλής κ.                   Παναγιώτη Κοσιώνη προς τον Υπουργό Υγείας-Πρόνοιας, σχετικά με την κάλυψη των κενών θέσεων υγειονομικού προσωπικού στα Δημόσια Νοσοκομεία.
3. Η με αριθμό 38/15-5-2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη Αικατερινάρη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με το χρόνο υπογραφής της Σύμβασης παραχώρησης και την έναρξη των εργασιών κατασκευής του Μετρό Θεσσαλονίκης κλπ.
ΠΡΟΕΔΡΟΣ (Απόστολος Κακλαμάνης): Εισερχόμεθα στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου: Οι δύο πρώτες επίκαιρες ερωτήσεις θα κρατηθούν έως ότου να έρθει ο κύριος Πρωθυπουργός. Θα συζητηθεί η με αριθμό 34/15-5-2000 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Δικαιοσύνης, Εθνικής Παιδείας και Θρησκευμάτων, σχετικά με τις προθέσεις της Κυβέρνησης για κατάργηση της Πράξης Νομοθετικού Περιεχομένου για τις μαθητικές κινητοποιήσεις κλπ.
Η επίκαιρη ερώτηση του κ. Χουρμουζιάδη έχει ως εξής: "Οι δίκες των μαθητών που κατηγορούνται για τη συμμετοχή τους στις μαθητικές κινητοποιήσεις ενάντια στη λεγόμενη "εκπαιδευτική μεταρρύθμιση" συνεχίζονται σ' όλη τη χώρα. Σήμερα εκατοντάδες τέτοιες υποθέσεις εκκρεμούν στα δικαστήρια.
Το πιο πρόσφατο περιστατικό αφορά δώδεκα μαθητές μέλη του δεκαπενταμελούς Μαθητικού Συμβουλίου του ΤΕΕ Λευκάδας, οι οποίοι συμμετείχαν στις μαθητικές καταλήψεις το Γενάρη του 1999 και κατηγορούνται για "διατάραξη οικιακής ειρήνης" κ.α. Επίσης και στον Πειραιά οδηγούνται σε δίκη εννέα μαθητές.
Η άκρως ανησυχητική τακτική της Κυβέρνησης να ποινικοποιεί θεμελιώδη δικαιώματα της πολιτικής και κοινωνικής μας ζωής, λειτουργεί στο πλαίσιο των εκπαιδευτικών μας πραγμάτων ως μηχανισμός τρομοκράτησης μέσω των δικαστικών διώξεων των μικρών μαθητών με άμεση συνέπεια τον επικίνδυνο αφοπλισμό της διάθεσής τους να αντιδράσουν δυναμικά σε πολιτικές που τους αφαιρεί το δικαίωμα της δυναμικής τους συμμετοχής στην εκπαιδευτική διαδικασία που τους αφορά άμεσα.
Ερωτώνται οι κύριοι Υπουργοί εάν σκοπεύει η Κυβέρνηση να επιλύσει το πρόβλημα που έχει δημιουργηθεί και αν θα προχωρήσει στην κατάργηση της Πράξης Νομοθετικού Περιεχομένου που καθιέρωσε ένα ασφυχτικό, αυταρχικό καθεστώς στα σχολειά;" Ο Υπουργός Δικαιοσύνης κ. Μιχαήλ Σταθόπουλος έχει το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κύριοι Βουλευτές, ο κ. Χουρμουζιάδης ρωτά αν θα προχωρήσει η Κυβέρνηση στην κατάργηση της Πράξης Νομοθετικού Περιεχομένου, που καθιέρωσε, κατά τη διατύπωσή του, ένα ασφυκτικό, αυταρχικό καθεστώς στα σχολεία, γιατί προφανώς θεωρεί -αυτό γράφει λίγο πιο πριν στην ερώτησή του- ότι η Πράξη αυτή Νομοθετικού Περιεχομένου ποινικοποίησε θεμελιώδη δικαιώματα των μικρών μαθητών κλπ.  'Ηθελα να ενημερώσω τον κ. Χουρμουζιάδη και τη Βουλή ότι οι δύο δίκες, στις οποίες αναφέρεται και οι οποίες πράγματι πρόκειται να διεξαχθούν τις προσεχείς ημέρες ή εβδομάδες αφ' ενός στο Πλημμελειοδικείο Πειραιώς και αφ' ετέρου στο Πλημμελειοδικείο Λευκάδας, έχουν κινηθεί με ποινική δίωξη, η οποία στηρίχθηκε στον Ποινικό Κώδικα, όπως ίσχυε και ισχύει, ανεξάρτητα από τη ρύθμιση της Πράξης Νομοθετικού Περιεχομένου.  Πρόκειται, δηλαδή, για αξιόποινες πράξεις, όπως είναι η διακεκριμένη περίπτωση φθοράς ξένης περιουσίας, κλοπή, χρήση ναρκωτικών ουσιών και διατάραξη οικιακής ειρήνης. 'Ολες αυτές οι πράξεις και στις δύο δίκες διώκονται με βάση τον Ποινικό Κώδικα, όπως ίσχυε και πριν από την Πράξη Νομοθετικού Περιεχομένου.
Oι δίκες αυτές τώρα είναι σε εξέλιξη και ο Υπουργός Δικαιοσύνης, όπως καταλαβαίνετε -και είμαι βέβαιος ότι θα συμφωνεί ο κ. Χουρμουζιάδης-δεν μπορεί να κάνει την οποιαδήποτε παρέμβαση στην ανεξάρτητη δικαιοσύνη.  'Ηθελα να πω ότι συμμερίζομαι την ευαισθησία του κ. Χουρμουζιάδη έναντι της νεολαίας. Νομίζω ότι πρέπει να υπάρχει κατανόηση, ακόμη και όταν παραβιάζεται ο Ποινικός Κώδικας, όπως εδώ στην περίπτωσή μας. Και θέλω να πω γενικότερα, όχι με αναφορά στη συγκεκριμένη δίκη, ότι και οι δικαστές μας συνηθίζουν να δείχουν αυτήν την επιείκεια έναντι των νέων και μάλιστα των ανηλίκων, οι οποίοι παραβιάζουν τον Ποινικό Κώδικα.  Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Χουρμουζιάδης έχει το λόγο. ΓΕΩΡΓΙΟΣ ΧΟΥΡΜΟΥΖΙΑΔΗΣ: Ασφαλώς και με την ερώτησή μου δεν θα ήθελα, ούτε θα ζητούσα, παρέμβαση σε μία εξέλιξη δικανικού χαρακτήρα, που αυτήν τη στιγμή βρίσκεται σε ανάπτυξη. Αλλά έστω και έτσι ας θεωρήσουμε αυτές τις δίκες ως αφορμή να αναφερθούμε στην Πράξη Νομοθετικού Περιεχομένου, που ισχύει. Δηλαδή, αν θελήσει κανείς να την αντιμετωπίσει ως συνέπεια κατάστασης ανάγκης, θα ήθελα να ρωτήσω και τον Υπουργό της Παιδείας και εσάς, κύριε Υπουργέ της Δικαιοσύνης, αν πιστεύετε ότι αυτήν τη στιγμή η εκπαίδευσή μας βρίσκεται σε κατάσταση ανάγκης, οπότε θα πρέπει να την προστατεύσουμε με Πράξεις Νομοθετικού Περιεχομένου.
Θα ήθελα επίσης στον Υπουργό της Παιδείας να υπογραμμίσω την αντιεκπαιδευτικότητα -συγγνώμη για τη λέξη, δεν είναι δόκιμη- μιας τέτοιας πράξης. Είναι δυνατόν να πιστεύουμε πως ένα σύγχρονο σχολείο, ένα  δημοκρατικό, όπως το είχε αποκαλέσει ο πρώην Υφυπουργός Παιδείας κ.                 Ανθόπουλος, θα βρει το σωστό του δρόμο, έχοντας -επιτρέψτε μου μία λογοτεχνική φράση- βυθισμένο στα ταλαιπωρημένα πλευρά του ένα στιλέτο μιας Πράξης Νομοθετικού Περιεχομένου; Επίσης, θα ήθελα να πω ότι οι εκπαιδευτικές πολιτικές της Κυβέρνησης δεν πρέπει να προστατεύονται από τα δικαστήρια και από την Αστυνομία, αλλά πρέπει να αναπτύσσονται κάτω από ένα δημιουργικό κέλυφος συναίνεσης και συνεργασίας όλων των υποκειμένων της εκπαίδευσης.
Τέλος, θα ήθελα να υπενθυμίσω ότι οποιαδήποτε τέτοια απόφαση που αφορά το χώρο της παιδείας, αυτόν τον τόσο ευαίσθητο χώρο, δεν θα πρέπει να δομείται -η απόφαση αυτή- και να λειτουργεί στο χώρο ως μηχανισμός καταστολής -αν θέλετε- φρονηματισμού έστω, αλλά σε τελευταία ανάλυση και τρομοκράτησης. Γιατί τέτοιες αποφάσεις πρέπει να λειτουργούν πιο πολύ ως προκλήσεις παραγωγής μιας δίκαιης, δημοκρατικής και αταξικής, για το σύνολο του ελληνικού λαού, παιδείας.
Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Είμαι βέβαιος ότι ο κ.
Χουρμουζιάδης, με όλη την ευαισθησία την οποία έχει και την οποία συμμερίζομαι, έναντι της νεολαίας, θα συμφωνεί και με κάποιες βασικές διατάξεις του Ποινικού μας Κώδικα που υπάρχουν σε όλους τους ποινικούς κώδικες και υπήρχαν ανέκαθεν στην ελληνική πολιτεία. Τα αδικήματα τα οποία ανέγνωσα, δεν είναι δυνατόν με οποιαδήποτε νέα νομοθετική ρύθμιση να απαλειφθούν από τους ποινικούς κώδικες.
Η Πράξη Νομοθετικού Περιεχομένου, η οποία φαίνεται, κύριε Χουρμουζιάδη, να σας ενοχλεί, δεν διηύρηνε τις αξιόποινες πράξεις. Απλώς προέβλεψε ότι αντί για τη δήλωση του διευθυντή του σχολείου, ότι είναι αντίθετος με την κατάληψη, με αυτήν την παράνομη πράξη, μπορεί να ασκηθεί αυτεπαγγέλτως ποινική δίωξη και είμαι βέβαιος ότι η ουσία βρίσκεται στο αν είναι αξιόποινη ή δεν είναι αξιόποινη μια πράξη του μαθητή και όχι τόσο στη διαδικασία.
Ευχαριστώ.
ΠΡΟΕΔΡΟΣ (Απόστολος Κακλαμάνης): Επανερχόμαστε στην πρώτη με αριθμό 42/3/15-5-2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς τον κύριο Πρωθυπουργό, σχετικά με τη λήψη των απαραίτητων μέτρων για την πάταξη της εγκληματικότητας.
Η επίκαιρη ερώτηση του κυρίου συναδέλφου έχει ως εξής: "Η ασφάλεια των πολιτών είναι κυρίαρχο θέμα στην ελληνική κοινωνία.  Συνεπώς η πάταξη της εγκληματικότητας αναδεικνύεται σε πρωταρχικό μέλημα και υποχρέωση της πολιτείας.
Ερωτάται ο κύριος Πρωθυπουργός Εν όψει της νέας κυβερνητικής θητείας ποια μέτρα προγραμματίζονται για την ασφαλέστερη διαβίωση των συμπολιτών μας; " Ο Πρωθυπουργός κ. Κώστας Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, οι οικονομικές και κοινωνικές εξελίξεις των τελευταίων ετών έχουν αλλάξει με ριζικό τρόπο την εξέλιξη σε σχέση με την εγκληματικότητα.
Η κατάργηση των συνόρων, η λαθρομετανάστευση, οι οικονομικοί μετανάστες, το γεγονός ότι η οικογένεια δεν αποτελεί πια ένα συνεκτικό δεσμό όπως άλλοτε, η αύξηση του πληθυσμού των πόλεων, η λειτουργία των πόλεων, έχουν οδηγήσει σε μια αύξηση της εγκληματικότητας και σε μια διαφορετική μορφή εγκληματικότητας.
Η Ελλάδα στην εξέλιξη αυτή μέχρι στιγμής έχει αντιμετωπίσει ικανοποιητικά την κατάσταση. Είναι, ανάμεσα στις χώρες της Ευρωπαϊκής 'Ενωσης, μια από τις χώρες που έχουν τη μικρότερη εγκληματικότητα. Η Πορτογαλία και η Ισπανία είναι σε χαμηλότερο επίπεδο ή στο ίδιο επίπεδο με εμάς. Οι άλλες χώρες είναι υψηλότερα ή αρκετά υψηλότερα όσον αφορά την εγκληματικότητα.
Για να αντιμετωπίσουμε όμως τα προβλήματα έχουμε ξεκινήσει και θα συνεχίσουμε ένα εκτεταμένο πρόγραμμα, γιατί εμείς πιστεύουμε ότι η ασφάλεια των πολιτών είναι καθοριστικό στοιχείο της ποιότητας της ζωής.  Και είναι ιδίως καθοριστικό στοιχείο της ποιότητας της ζωής των στρωμάτων εκείνων που είναι ασθενέστερα οικονομικά, γιατί αυτοί δεν έχουν τα μέσα να οργανώσουν την άμυνά τους ή να οργανώσουν την αντιμετώπιση μιας τέτοιας κατάστασης.
Τα μέτρα τα οποία έχουμε ξεκινήσει είναι η λειτουργία του Αρχηγείου της Ελληνικής Αστυνομίας, η ενίσχυση της αποκεντρωτικής δράσης της Αστυνομίας, με τη λειτουργία γενικών αστυνομικών διευθύνσεων περιφέρειας, η αναδιοργάνωση όλων των υπηρεσιών της Αστυνομίας, με ανακατανομή των αστυνομικών δυνάμεων, ο εκσυγχρονισμός και η ενίσχυση της υλικοτεχνικής υποδομής.
Θέλω να αναφέρω ενδεικτικά ότι υπάρχει ένα πρόγραμμα σε εξέλιξη εξήντα τριών δισεκατομμυρίων δραχμών περίπου και ήδη δύο χιλιάδες περιπολικά και τζιπ παρεδόθησαν τις τελευταίες ημέρες.
Επιδιώκουμε και τη διεύρυνση της αξιοκρατίας, την καλύτερη εκπαίδευση, την προαγωγή με βάση τα πραγματικά προσόντα και την ανταπόκριση στα καθήκοντα της υπηρεσίας, συνεργαζόμαστε με τα συμβούλια πρόληψης της εγκληματικότητας στους δήμους και θα επεκτείνουμε τις δράσεις της Δημοτικής Αστυνομίας.
Συνεχίζουμε δραστηριότητες όπως το μέτρο της πεζής αστυνόμευσης που ήταν πολύ πετυχημένο, επεκτείνουμε τη φύλαξη των συνόρων, προωθούμε την εκπαίδευση για την καταπολέμηση του οργανωμένου εγκλήματος κι έχουμε επιτυχία - μπορούμε να δούμε τα αποτελέσματα παραδείγματος χάρη σε μια περιοχή όπως η Κέρκυρα η οποία γειτνιάζει με την Αλβανία- και νομίζω ότι η αντιμετώπιση είναι σε καλή εξέλιξη. Θέλω να επαναλάβω ότι η ασφάλεια των πολιτών είναι το κύριο μέλημά μας.
ΠΡΟΕΔΡΟΣ (Απόστολος Κακλαμάνης): Ο κ. Λοβέρδος έχει το λόγο.
ΑΝΔΡΕΑΣ ΛΟΒΕΡΔΟΣ: Κύριε Πρόεδρε, εκτιμώ ότι τον τελευταίο καιρό, περίπου από το 1999, είχαμε από το Υπουργείο Δημόσιας Τάξης και προσωπικώς από τον Υπουργό, τον κ. Χρυσοχοϊδη, μια αρκετά καλή πορεία στα μεγάλα ζητήματα, που έχουν να κάνουν με την ασφάλεια του πολίτη.
Για να μην πολυλογώ, έχει καταγραφεί η προετοιμασία σημαντικών θεσμικών αλλαγών, αλλά και μια σειρά από μέτρα που αφορούν το προσωπικό, τους εξοπλισμούς και την καθημερινή δραστηριότητα των οργάνων της δημόσιας τάξης, που δημιουργούν μια καλή εντύπωση, ένα καλό κλίμα, μια καλή τάση για προοπτικές βαθέων αλλαγών. Ωστόσο, έχουμε πολλά πράγματα να κάνουμε ακόμη.
Με ιδιαίτερη ικανοποίηση προεκλογικώς άκουσα τον Πρόεδρο του κόμματός μου και Πρωθυπουργό, τον κ. Σημίτη, να αναφέρεται στο θέμα της δημόσιας τάξης ανάγοντάς το σε ζήτημα που σχετίζεται και άπτεται με την ποιότητα ζωής του πολίτη. Μάλιστα, αν δεν κάνω λάθος, παραμονές των εκλογών, δεσμεύθηκε ο ίδιος και ως προς την παρακολούθηση του κρίσιμου αυτού θέματος για την ποιότητα ζωής των Ελλήνων πολιτών.
Θα έλεγε κανείς ότι εν όψει του Συντάγματος που καθορίζει τον Πρωθυπουργό ως αρμόδιο να ελέγχει και να συντονίζει το σύνολο του κυβερνητικού έργου η ερώτησή μου δεν έχει και τόσο νόημα.  'Η πως θα μπορούσε να απευθυνθεί στον αρμόδιο Υπουργό. Εγώ όμως πιστεύω ότι είναι χρήσιμη απευθυνόμενη στον Πρωθυπουργό διότι, κύριε Πρόεδρε, έτσι δίνεται η ευκαιρία στην Εθνική Αντιπροσωπεία αλλά και στον ελληνικό λαό, να αντιληφθούμε την έμφαση που δίνει η Κυβέρνηση στο ζήτημα της δημόσιας τάξης και το ειδικό βάρος που ο ίδιος ο Πρωθυπουργός θα δώσει στο ζήτημα αυτό.  Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, για να συμπληρώσω τα όσα είπα πριν αλλά και τα όσα είπε ο συνάδελφος ο κ.Λοβέρδος, θέλω να αναφέρω ότι τα στατιστικά στοιχεία σε σχέση με βασικές εγκληματικές ενέργειες δείχνουν ότι έχει μειωθεί η εγκληματικότητα το 1999 σε σχέση με το 1998 και το πρώτο τετράμηνο του 2000 σε σχέση με το πρώτο τετράμηνο του 1999. Για παράδειγμα, όσον αφορά τις ληστείες, το 1999 μειώθηκαν κατά 8% περίπου σε σχέση με το 1998 και το 2000 28% περίπου σε σχέση με το πρώτο τετράμηνο του 1999.
Μείωση υπάρχει σε μεγάλα ποσοστά και στις κλοπές και διαρρήξεις το 1999 24% και το 2000 σε σχέση με το 1999 11%. Μείωση υπάρχει και σε κλοπές ιδιωτικής χρήσεως αυτοκινήτων κ.ο.κ. Δεν θέλω να απαριθμήσω άλλους αριθμούς, νομίζω όμως ότι η πεζή αστυνόμευση στις πόλεις, η φρούρηση των συνόρων, όπως την πραγματοποίησαμε και με δυνάμεις αστυνομικές και με δυνάμεις του στρατού και η καλύτερη οργάνωση της Αστυνομίας έχουν αποδώσει και θα συνεχίσουμε σε αυτήν την κατεύθυνση.
ΠΡΟΕΔΡΟΣ (Απόστολος Κακλαμάνης): 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Πεντακόσια χρόνια έντυπης παράδοσης του Νεοελληνισμού", τριάντα εννέα μέλη του Κέντρου Ανοικτής Περίθαλψης Ηλικιωμένων Σερρών.
Η Βουλή τους καλωσορίζει.
(Χειροκροτήματα απ'όλες τις πτέρυγες της Βουλής) Ακολουθεί η δεύτερη με αριθμό 36/2/15.5.2000 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς τον κύριο Πρωθυπουργό, σχετικά με τη διατήρηση του σημερινού Αρχηγού της Ελληνικής Αστυνομίας στη θέση του, παρά τις εναντίον του ποινικές διώξεις κλπ.
Η επίκαιρη ερώτηση του κ. Παυλόπουλου έχει ως εξής: "Πολιτικώς επώδυνα ερωτηματικά δημιουργεί η στάση του Πρωθυπουργού και της Κυβέρνησης γενικότερα -και όχι μόνο του Υπουργού Δημόσιας Τάξηςνα επιμένουν στη διατήρηση του σημερινού Αρχηγού της Ελληνικής Αστυνομίας στην καίρια και τόσο ευαίσθητη αυτή θέση, την ίδια στιγμή κατά την οποία  έχει ασκηθεί εναντίον του σειρά ποινικών διώξεων για βαρύτατα αδικήματα.  Τα ερωτηματικά αυτά πολλαπλασιάζονται αφού όπως προκύπτει από την ως τώρα πρακτική και για ήσσονος σημασίας ποινικές διώξεις αποφασίζεται συνήθως η απομάκρυνση από το Σώμα ή τουλάχιστον η διαθεσιμότητα ακόμη και κατώτερων αξιωματικών. Πέραν του ότι η στάση αυτή αποτελεί έμμεση πλην σαφή πολιτική παρέμβαση στο έργο των αρμόδιων για τις διώξεις δικαστικών λειτουργών -αφού έτσι τους αποστέλλεται το "μήνυμα" της αμέριστης κυβερνητικής στήριξης στον Αρχηγό της Ελληνικής Αστυνομίας- η διατήρησή του στην κορυφή της αστυνομικής ιεραρχίας πλήττει κυρίως το Σώμα και δίνει σαφώς το στίγμα αφ'ενός για το πώς αντιλαμβάνονται ο Πρωθυπουργός και η Κυβέρνηση την αξιοκρατία σε αυτό και αφ' ετέρου για την πρόθεσή τους να συντηρούν το απαράδεκτο καθεστώς κομματικού ελέγχου και άλωσής του.
Υπό τα δεδομένα αυτά ερωτάται ο Πρωθυπουργός: 1. Γιατί εμμένει στη διατήρηση του νυν Αρχηγού της Ελληνικής Αστυνομίας παρά τις εναντίον του ποινικές διώξεις; Δεν αντιλαμβάνεται ότι έτσι πλήττεται το κύρος της Ελληνικής Αστυνομίας αλλά και το κύρος της δικαιοσύνης; 2. Τι άραγε εμποδίζει την έστω και προσωρινή απομάκρυνση του ως άνω Αρχηγού ως τη λήξη της ποινικής εκκρεμότητας και την επάνοδό του στο Σώμα μετά το πέρας της όλης ποινικής δίωξης, εφόσον αυτή καταλήξει σε αθωωτικές αποφάσεις; 3. Δεν υπάρχουν στην Ελληνική Αστυνομία σήμερα στελέχη ικανά να αναλάβουν την κορυφαία αυτή θέση στο πλαίσιο της αστυνομικής ιεραρχίας;" Ο κύριος Πρωθυπουργός έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, ο Αρχηγός της Αστυνομίας έχει μακρά θητεία στο Σώμα. Και  καθ' όλη τη διάρκεια αυτής της θητείας δεν αμφισβητήθηκε ούτε η ικανότητά του ούτε η εντιμότητά του. Είναι αξιωματικός σοβαρός, σεμνός, εργατικός,  ο οποίος έχει μεγάλη αίσθηση ευθύνης και το έχει δείξει στη δουλειά του.  Το έχει δείξει στη δουλειά του διότι έχει ασχοληθεί με την αναδιοργάνωση της Αστυνομίας με τον καλύτερο σχεδιασμό και αυτή η αναδιοργάνωση της Αστυνομίας και ο καλύτερος σχεδιασμός είχαν αποτελέσματα.
Μιλήσαμε πριν και σας ανέφερα ορισμένα στατιστικά στοιχεία. Μπορεί να δει κανείς από την εξέλιξη της καταπολέμησης του εγκλήματος ότι η Αστυνομία λειτουργεί υπό την αρχηγία του πολύ καλύτερα από ό,τι πριν. Δεν έχουμε λοιπόν κανένα λόγο να απομακρύνουμε ικανούς αξιωματικούς και να αποστρατεύσουμε κάποιον ο οποίος πετυχαίνει στο έργο του, εάν δεν υπάρχουν ιδιαίτερα περιστατικά. Για το περιστατικό της οδού Νιόβης, όπως ξέρετε όλοι, υπήρξε ένα απαλλακτικό βούλευμα. Για μία άλλη υπόθεση υπεξαγωγής εγγράφων υπάρχει απαλλακτική εισαγγελική πρόταση και ασκήθηκε δίωξη μονάχα για ηθική αυτουργία σε παράβαση καθήκοντος, έκδοση αδείας σε έναν Αλβανό, η οποία όμως έγινε με τις νόμιμες διαδικασίες.
Η υπόθεση είναι στη δικαιοσύνη και θα κρίνει η δικαιοσύνη. Εμείς πιστεύουμε ότι από τα γεγονότα αυτά, από τη λειτουργία του Αρχηγού της Αστυνομίας και από τη μέχρι τώρα αποτελεσματικότητά τους προκύπτει ότι και εδώ πρέπει να ισχύσει η αρχή ότι όποιος είναι υπό κατηγορία, είναι αθώος έως ότου αποδειχθεί η ενοχή του. Δεν έχουμε κανένα λόγο να προδικάσουμε την απόφαση της δικαιοσύνης και να θεωρήσουμε ότι υπάρχει ενοχή, όταν από τα πράγματα το θέμα είναι ακόμη ανοικτό.
Η δικαιοσύνη θα κάνει το έργο της, αυτό θέλουμε, και με βάση τις αποφάσεις της δικαιοσύνης θα κρίνουμε στο μέλλον.
ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Πρώτα-πρώτα, κύριε Πρωθυπουργέ, δεν μπορώ να μην επισημάνω το γεγονός ότι τη στιγμή κατά την οποία γίνεται αυτή η επίκαιρη ερώτηση, που αφορά τον Αρχηγό της Ελληνικής Αστυνομίας, έρχεται μία άλλη επίκαιρη ερώτηση -κατατεθημένη μετά τη δική μου φυσικά- που αφορά την αντεγκληματική πολιτική της Κυβέρνησης.
Διερωτώμαι το εξής απλό πράγμα: Δύο τινά συμβαίνουν, κύριε Πρωθυπουργέ: 'Η εσείς και ο Υπουργός σας εξαγγείλατε αντεγκληματική πολιτική στις προγραμματικές δηλώσεις της Κυβέρνησης αλλιώς δεν είχαν νόημα αυτά που θα λέγατε ειδικά για το Υπουργείο Δημόσιας Τάξης, οπότε μάλλον ο Βουλευτής σας δεν άκουσε τι είπατε. 'Η δεν είπατε τότε τίποτε και τα λέτε τώρα. Γιατί είναι πρωτόγνωρο να μιλάμε για αντεγκληματική πολιτική απ' αυτό το Βήμα λίγες ημέρες μετά την έναρξη των εργασιών αυτής της Κυβέρνησης.
Ο καθένας ας βγάλει τα συμπεράσματά του.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, παρακαλώ, μπείτε στο θέμα σας. Σας βάζω το χρόνο σας από την αρχή.
ΠΡΟΚΟΠΗΣ ΠΑΥΛΟΠΟΥΛΟΣ: Χαίρομαι για το γεγονός ότι εν πάση περιπτώσει, θέτετε αρκετά από τα θέματα που η Νέα Δημοκρατία είχε στο πρόγραμμά της προ των εκλογών για την αντιεγκληματική πολιτική. Και ελπίζω να τα εφαρμόσετε.
Για τον Αρχηγό της Ελληνικής Αστυνομίας: Πρώτα απ' όλα, θέλω να σας τονίσω ότι ουδείς από μας και μακράν εμού -υπό τη διπλή μου μάλιστα ιδιότητα- να βγάλω το συμπέρασμα ότι ο Αρχηγός της Ελληνικής Αστυνομίας, επειδή διώκεται, γι' αυτόν το λόγο είναι  ένοχος εκ προοιμίου. Ισχύει το τεκμήριο αθωότητας του καθενός. Το ερώτημα, όμως, το οποίο σας θέτω, είναι απλό και μας προβληματίζει όλους.
Ποια είναι η πρακτική ως τώρα στην Ελληνική Αστυνομία; Και ο παρών Υπουργός τη γνωρίζει. Ο τελευταίος αξιωματικός, εάν ασκηθεί εναντίον του ποινική δίωξη, κυρίες και κύριοι συνάδελφοι, τίθεται σε διαθεσιμότητα.  Και όχι μόνον αυτό. 'Εχουμε παράδειγμα αξιωματικού από την Κρήτη που αθωώθηκε -είχε τεθεί σε διαθεσιμότητα- και αρνείται ακόμα και τώρα το Υπουργείο να τον επαναφέρει στην υπηρεσία. Και βρισκόμαστε μπροστά στο φαινόμενο του Αρχηγού της Ελληνικής Αστυνομίας, που ασκούνται τρεις ποινικές διώξεις εναντίον του, δεν τίθεται σε καμιά διαθεσιμότητα, αλλά αντιθέτως τον στηρίζετε. Και ερωτώ ευθέως τον κύριο Πρωθυπουργό και τον παριστάμενο Υπουργό Δημόσιας Τάξης: Θα ακολουθήσετε την ίδια τακτική και με τους υπόλοιπους αξιωματικούς; 'Οταν από δω και πέρα θα τίθεται θέμα ποινικής δίωξης, θα τους κρατάτε ή θα τους θέτετε σε διαθεσιμότητα; Εγώ πιστεύω ότι το να τον κρατάτε, τον υποτιμάτε. Και ξέρετε γιατί; Γιατί και τώρα που αθωώνεται -σε όσες αθωώθηκε- το ερώτημα είναι -και δεν αθωώθηκε για όλες, και εγώ δεν περίμενα να βγάλει το συμπέρασμα ο Πρωθυπουργός ότι όλα έγιναν νόμιμα, μακάρι να έγιναν νόμιμα, θα μας τα πει όμως αυτά όλα η ελληνική δικαιοσύνη για την τρίτη ποινική δίωξη- το ερώτημα, επαναλαμβάνω, είναι: Δεν καταλαβαίνετε ότι με το να τον κρατάτε, πλανιέται στον ορίζοντα η υποψία ότι και οι αθωώσεις που στο μεταξύ επέρχονται και αυτές είναι προϊόν του γεγονότος ότι επειδή παραμένει στη θέση του, γι' αυτόν το λόγο έχει αυτήν την ποινική μεταχείριση; Πιστεύω ότι στην κορυφή της ιεραρχίας της Ελληνικής Αστυνομίας είναι ανάγκη πάντοτε να υπάρχουν πρόσωπα που δεν δημιουργούν το οποιοδήποτε πρόβλημα. Και για το λόγο αυτό θεωρώ ότι στη συγκεκριμένη περίπτωση η στάση της Κυβέρνησης έθιξε όχι μόνο το κύρος της Κυβέρνησης αλλά το ίδιο το κύρος της Ελληνικής Αστυνομίας. Ευχαριστώ πολύ, κύριε Πρόεδρε.  ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, ο συνάδελφος στην επίκαιρη ερώτησή του αναφέρεται σε περισσότερες ποινικές διώξεις. Και όπως σας ανέφερα, η εξέλιξη στις δύο είναι μία εξέλιξη, η οποία οδηγεί στη μη ύπαρξη ποινικής δίωξης και αφορά μόνο ένα θέμα. Αυτό με σκοπιμότητα υποβαθμίζεται. 'Οπως με σκοπιμότητα τίθεται αυτό το ερώτημα, διότι δεν είναι κανόνας στην Αστυνομία ότι για όποιον υπάρχει κάποια δίωξη, υπάρχει η απομάκρυνση. Υπάρχει πάντα μία εκτίμηση των γεγονότων. Και σωστά η Αστυνομία είναι πολύ αυστηρή. Αλλά σωστά επίσης πρέπει να έχουμε μία κρίση και όχι μία αυτοματοποιημένη αντίδραση, γιατί η όποια αυτοματοποιημένη αντίδραση μπορεί να ανοίγει στον οποιονδήποτε τη δυνατότητα να επιδιώξει την απομάκρυνση ενός αξιωματικού.
Εγώ πιστεύω ότι η επίκαιρη ερώτηση ένα σκοπό μονάχα έχει. Να κομματικοποιήσει όλο αυτό το θέμα, να παρουσιάσει την Αστυνομία κομματικοποιημένη. 'Αλλωστε αναφέρεται και μέσα στην επίκαιρη ερώτηση ότι είναι υπό ένα στυγνό καθεστώς κομματικών οδηγιών, ενώ δεν είναι καθόλου έτσι. Και θέλω να τονίσω με ιδιαίτερη έμφαση ότι ο Αρχηγός της Αστυνομίας ήταν και είναι μακράν από κομματικές εντάξεις και αυτό είναι προς τιμήν του. Εντάσσεται λοιπόν η επίκαιρη ερώτηση στο σύνηθες τρόπο με τον οποίον εξετάζει η Νέα Δημοκρατία τα γεγονότα, να δημιουργήσουμε εικόνες για τα πρόσωπα. Ας περιμένουμε τη δικαιοσύνη, να δούμε τι θα αποφανθεί.
ΠΡΟΕΔΡΟΣ (Απόστολος Κακλαμάνης): Τέταρτη είναι η με αριθμό 37/15.5.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Μεταφορών και Επικοινωνιών, Εθνικής Οικονομίας, σχετικώς με τις διαδικασίες εξυγίανσης της Ολυμπιακής Αεροπορίας κλπ.
Η επίκαιρη ερώτηση του κυρίου συναδέλφου έχει ως εξής: (Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) "Τα προβλήματα της Ολυμπιακής Αεροπορίας είναι τεράστια και χρόνια όπως και οι πολιτικές και διοικητικές ευθύνες για την αποτυχία των προγραμμάτων εξυγίανσης και τη γενικότερη πορεία της.
Τα οξύτατα ζητήματα που αφορούν τόσο το επιχειρησιακό πρόγραμμα, που χαρακτηρίστηκε ανεπαρκές από την Κοινότητα, το σχεδιασμό του δικτύου με την οικονομική ευμάρεια που θα προέκυπτε λόγω της αναμόρφωσης της εμπορικής, τιμολογιακής πολιτικής που απέτυχε, οι καθυστερήσεις στη μετεγκατάσταση, η οικονομική διάσταση αυτής της καθυστέρησης και οι πληροφορίες που φέρνουν την Ο.Α. να "σπάει" σε διάφορες θυγατρικές, προκειμένου να εξυπηρετηθούν 'Ελληνες επιχειρηματίες σε συνεργασία με τη "BRITISH AIRWAYS" με ξεχωριστές διαπραγατεύσεις και, τέλος, η εκποίηση των περιουσιακών της στοιχείων, απαξιώνουν συνολικά τον εθνικό μας αερομεταφορέα.
Με βάση τα παραπάνω, Ερωτώνται οι κύριοι Υπουργοί: Σε τι ενέργειες θα προβούν, ώστε να υπάρξει αντιστροφή στο χρόνιο κατήφορο που οδηγεί η ακολουθούμενη πολιτική στην Ο.Α.
Με ποιον τρόπο θα ελεγχθούν οι διαδικασίες και το αποτέλεσμα της εκποίησης των περιουσιακών στοιχείων της Ο.Α., που η "SPEEDWING" υλοποίησε και αν σκοπεύουν να προχωρήσουν αντί της εξυγίανσης της Ο.Α. ως δημόσιας επιχείρησης στη μερική ή ολική ιδιωτικοποίησή της και τέλος:  Μετά την πλήρη αποτυχία της "SPEEDWING" θα επανεκτικηθεί η παραχώρηση του μάνατζμεντ των ΔΕΚΟ σε ιδιώτες;" Ο κύριος συνάδελφος έχει μακριές, πολύπλοκες φράσεις στην ερώτησή του.
Ο Υπουργός Μεταφορών και Επικοινωνιών  κ. Βερελής  έχει το λόγο για τρία λεπτά.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, είναι η τρίτη φορά μέσα σε λίγες μέρες που συζητείται -είτε στις προγραμματικές είτε υπό μορφή επικαίρων ερωτήσεων- το θέμα της Ολυμπιακής Αεροπορίας. Ειδικότερα δε, πριν από μία εβδομάδα αντιστοίχου περιεχομένου ερώτηση υπεβλήθη από συνάδελφο και υπήρξε απάντηση στα θέματα που τίθενται και στη σημερινή επίκαιρη ερώτηση.
Πολύ συνοπτικά λοιπόν -θα καταθέσω στα Πρακτικά και τα πρακτικά της επίκαιρης ερώτησης, για να ενημερωθεί ο κύριος συνάδελφος- ήθελα να παρατηρήσω τα εξής: 'Οπως ήδη έχω αναφέρει, κύριε συνάδελφε, και στις προγραμματικές δηλώσεις της Κυβέρνησης, η Ολυμπιακή Αεροπορία βρίσκεται αυτή τη στιγμή σε ένα καθεστώς το οποίο χαρακτηρίζεται από οικονομική καχεξία. Και από επιτήρηση την οποία κάνει η Ευρωπαϊκή 'Ενωση, με δεδομένο ότι στο παρελθόν τα διάφορα προγράμματα εξυγίανσης δεν απέδωσαν τα αναμενόμενα. Αυτά οδηγούν στην απόλυτη αναγκαιότητα εισόδου στην εταιρεία ιδιωτικών κεφαλαίων.
Υπάρχει μία σύμβαση η οποία διέπει τη σχέση της Ολυμπιακής Αεροπορίας με την εταιρεία "SPEEDWING" -θυγατρική της "BRITISH AIRWAYS"- και η οποία είναι σε εξέλιξη. Η σύμβαση αυτή, όπως είπα και στις προγραμματικές δηλώσεις, δίνει τη δυνατότητα στη "BRITISH AIRWAYS" μέχρι το τέλος Ιουνίου να εφαρμόσει τη δυνατότητά της και να κάνει μία προσφορά για ένα ποσοστό μέχρι 20%, προκειμένου να αποκτήσει αντίστοιχο ποσοστό της εταιρείας.
Είπα στην Εθνική Αντιπροσωπεία την τελευταία φορά ότι αυτή η προσφορά θα αξιολογηθεί. Είπαμε και με τον κ. Παπαντωνίου, σε κοινή δήλωση την οποία κάναμε χθες το πρωί, ότι εφόσον αυτή η προσφορά κριθεί ως ανεπαρκής και δεν γίνει αποδεκτή από το ελληνικό δημόσιο, αμέσως θα προχωρήσουμε σε διεθνή ανοιχτό διαγωνισμό, προκειμένου να προσφέρουμε ποσοστό αντίστοιχο, μέχρι δηλαδή και 20% και τη  διοίκηση της εταιρείας.
Ο κύριος συνάδελφος στην επίκαιρη ερώτησή του ρωτά αν θα προσπαθήσουμε να εξυγιάνουμε την Ολυμπιακή Αεροπορία σαν δημόσια επιχείρηση κι εγώ απαντώ ότι η εταιρεία χρειάζεται επειγόντως την εισροή ιδιωτικών κεφαλαίων. Η εταιρεία πρέπει να χρηματοδοτήσει με τα χρήματα αυτά τόσο τα ελλείμματά της όσο και τη μεταφορά της από το αεροδρόμιο του Ελληνικού στο αεροδρόμιο των Σπάτων. Μετά τη μεταφορά αυτή πιστεύουμε ότι θα υπάρχουν καλές προϋποθέσεις για την εταιρεία.
(Στο σημείο αυτό ο Υπουργός Μεταφορών και Επικοινωνιών κ. Χρήστος Βερελής καταθέτει στα Πρακτικά το κείμενο των προαναφερθέντων πρακτικών, που βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης έχει το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, άκουσα με προσοχή τον κύριο Υπουργό. Περίμενα να εκτιμήσει τη  μέχρι τώρα πολιτική της Κυβέρνησης απέναντι στην Ολυμπιακή και ειδικά την εγκαθίδρυση μάνατζμεντ από τη "SPEEDWING" -θυγατρική της "BRITISH AIRWAYS"- εδώ και ένα χρόνο περίπου στην Ολυμπιακή με ευθύνη της Κυβέρνησης.
Δυστυχώς δεν άκουσα ούτε μία εκτίμηση του τι έκανε η "SPEEDWING" στην Ολυμπιακή εδώ και ένα χρόνο. Διότι παρουσιάστηκε, κύριε Υπουργέ -όχι από εσάς, διότι δεν είχατε την ευθύνη, αλλά από τον προηγούμενο Υπουργό και συνολικά από την Κυβέρνηση- η "SPEEDWING" ως σωτήρας της Ολυμπιακής: ότι αυτή θα την αναμορφώσει, θα την εξυγιάνει, θα εφαρμόσει πρόγραμμα αναμόρφωσης και ανάπτυξης της εταιρείας.
Σήμερα όμως, μετά από ένα χρόνο, με τρόπο γενικό πλέον -το γράφουν όλες οι εφημερίδες και θα σας κάνουν δριμύτατη κριτική- η "SPEEDWING" απέτυχε. Απέτυχε το ιδιωτικό μάνατζμεντ, μία χαρακτηριστική δηλαδή πλευρά της συνολικής πολιτικής που έχετε: μετοχοποιήσεων και ιδιωτικοποιήσεων.  Αυτήν την αποτυχία εσείς δεν την εκτιμάτε. Τη συγκαλύπτετε και αναλαμβάνετε πολιτικές ευθύνες. Και οι ευθύνες είναι τεράστιες.
Η Κυβέρνηση του κ. Σημίτη δυστυχώς έχει κάνει πολιτικό έγκλημα σε βάρος της Ολυμπιακής Αεροπορίας. Πολιτικό, εθνικό έγκλημα. Κάθε χρόνο σχεδόν αλλάζουν οι Υπουργοί. Κάθε χρόνο σχεδόν αλλάζουν οι διοικήσεις. Πειράματα επί πειραμάτων. Προγράμματα εξυγίανσης το ένα μετά το άλλο, τα οποία δεν εφαρμόζονται, κρατούνται στα μισά. Και μετά έρχονται οι διοικήσεις να αλλάξουν, να αλλάξουν και οι Υπουργοί, χωρίς κανένας να λογοδοτεί πάνω σε μία Ολυμπιακή που απαξιώνεται και οδηγείται έτσι στην ιδιωτικοποίηση, που εμείς δεν την υπερασπίζουμε.
Κακώς προχωρείτε σε μία ιδιωτικοποίηση, η οποία κινδυνεύει να γίνει κάτω από τους χειρότερους όρους. Και λυπάμαι πάρα πολύ που θα πω ότι η "SPEEDWING" αποτυγχάνει, ότι η θυγατρική της "BRITISH AIRWAYS" αποτυγχάνει.  Και εσείς μελετάτε ακόμα να παραδώσετε όχι μόνο το μάνατζμεντ στην "BRITISH AIRWAYS", αλλά να της δώσετε και το 20%.
Εδώ υπάρχουν πολιτικές ευθύνες. Και φοβάμαι ότι δεν είναι μόνο πολιτικές οι ευθύνες, διότι δεν μας λέτε ποιο είναι περίπου το τίμημα με το οποίο έχετε αναλάβει δεσμεύσεις, να δώσετε στην "ΒRITISH AIRWAYS" την Ολυμπιακή κατά το 20%.
Και, εν πάση περιπτώσει, λέτε ότι θα το δείτε το ....
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
ΠΡΟΕΔΡΕΥΩΝ (Κωνσταντίνος Γείτονας): Τελειώνετε, κύριε συνάδελφε.
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε.
Λέτε, λοιπόν, ότι θα το δείτε το τίμημα και με αυτό θα σταθμίσετε την πολιτική σας.
Δεν αντιλαμβάνεστε ότι η ιδιωτικοποίηση δεν είναι απάντηση; Η μερική ιδιωτικοποίηση  μέσω του μάνατζμεντ, που κάνατε, απέτυχε. Δεν αντιλαμβάνεστε ότι πρέπει επιτέλους να αλλάξετε πολιτική; 'Εχει δυνατότητα η Ολυμπιακή να παραμείνει ως δημόσια επιχείρηση και να εξυγιανθεί. Αυτή είναι η πρότασή μας. Να κάνει στρατηγικές συμμαχίες και όχι να παίζει περιφερειακό δορυφορικό ρόλο.
ΠΡΟΕΔΡΕΥΩΝ (Κωνσταντίνος Γείτονας): Τελειώνετε, κύριε συνάδελφε.
ΠΑΝΑΓΙΩΤΗΣ ΛΑΦΑΖΑΝΗΣ: Τελείωσα, κύριε Πρόεδρε, ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Πεντακόσια χρόνια έντυπης παράδοσης του Νέου ελληνισμού", πενήντα τρεις φοιτητές του Οικονομικού Πανεπιστημίου.  (Χειροκροτήματα από όλες τις πτέρυγες της Βουλής) Το λόγο έχει ο Υπουργός Μεταφορών και Επικοινωνιών κ. Χρήστος Βερελής για δύο λεπτά.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, στην ερώτησή του ο κύριος Βουλευτής αναφέρει -τώρα το προσέχω πιο καλάκαι πληροφορίες του που θέλουν την Ολυμπιακή Αεροπορία να σπάει σε διάφορες θυγατρικές προκειμένου να εξυπηρετηθούν 'Ελληνες επιχειρηματίες σε συνεργασία με την "BRITISH AIRWAYS" σε ξεχωριστές διαπραγματεύσεις.  'Ηθελα να ρωτήσω, κύριε συνάδελφε, αυτές οι πληροφορίες από πού είναι; Το Υπουργείο δεν τις έχει.
ΠΡΟΕΔΡΕΥΩΝ (Κωνσταντίνος Γείτονας): Ρητορικό το ερώτημα ασφαλώς.
ΠΑΝΑΓΙΩΤΗΣ ΛΑΦΑΖΑΝΗΣ: Μη ρωτάτε, κύριε Υπουργέ ...
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Εσείς μας μιλήσατε εδώ, κύριε συνάδελφε, σύμφωνα με αυτά τα οποία διαβάζετε στις εφημερίδες. Η πολιτική δεν γίνεται μέσα στις εφημερίδες, κύριε συνάδελφε.  Την πολιτική την ασκεί υπεύθυνα η Κυβέρνηση και η Κυβέρνηση σας απάντησε ήδη: Θα γίνει δημόσιος διαγωνισμός και το τίμημα το οποίο θα προσφέρει η "SPEEDWING", εάν κριθεί ότι δεν είναι συμφέρον, τότε θα προχωρήσουμε σε αυτήν τη διαδικασία.
Σε ό,τι αφορά στην αποτίμηση, υπάρχει οίκος στον οποίο έχει ανατεθεί από το Υπουργείο Εθνικής Οικονομίας για να κάνει την αποτίμηση. 'Ετσι είναι δυνατόν να γίνει και δεν υπάρχει άλλος δρόμος. Εάν ο Συνασπισμός, πέραν των γενικόλογων ευχολόγιων, γνωρίζει άλλο δρόμο να τον υποδείξει με σαφήνεια, να τον υποδείξει με ευθύνη.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου: Πρώτη είναι η με αριθμό 30/12-5-2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β' Αντιπροέδρου της Βουλής κ.  Παναγιώτη Σγουρίδη προς τον Υπουργό Γεωργίας, σχετικά με την ένταξη του έργου άρδευσης του κάμπου της Ξάνθης στο τρίτο Κοινοτικό Πλαίσιο Στήριξης.
Η επίκαιρη ερώτηση έχει ως εξής: "Ο Νομός Ξάνθης, πλην πολύ μικρού μέρους του κάμπου του, στερείται παντελώς αρδευτικών έργων υποδομής. Η ανάγκη αύξησης του όγκου παραγωγής οδηγεί τους αγρότες του νομού σε υπερβολική άντληση των υπογείων υδάτων με αποτέλεσμα την εξάντληση του υπόγειου υδροφόρου ορίζοντος και σε πολλές περιπτώσεις την υφαλμύρωση των εδαφών με απρόβλεπτες περιβαλλοντικές συνέπειες.
Για το λόγο αυτό ο Πρωθυπουργός Κώστας Σημίτης στην τελευταία επίσκεψή του, το  Φεβρουάριο του 2000, εξήγγειλε έργα μεγάλης αρδευτικής κλίμακας.
Κατόπιν τούτου η Πολυτεχνική Σχολή του Δημοκρίτειου Πανεπιστημίου Θράκης κατ' εντολή της Νομαρχίας Ξάνθης και συνεπικουρία του Υπουργείου Γεωργίας συνέταξε προμελέτη σε επίπεδο τευχών δημοπράτησης με το σύστημα μελέτης κατασκευής αυτού του πιλοτικού έργου άρδευσης του κάμπου της Ξάνθης με κλειστούς αγωγούς από το φράγμα των Τοξοτών του ποταμού Νέστου.  Ερωτάσθε, κύριε Υπουργέ: 1. Αν θα ενταχθεί το έργο αυτό στο τρίτο Κοινοτικό Πλαίσιο Στήριξης, στο εθνικό σκέλος και με ποιο ύψος προϋπολογισμού.
2. Αν το υπόλοιπο του προϋπολογισμού χρηματοδοτηθεί από άλλους εθνικούς πόρους του Υπουργείου Γεωργίας.
3. Εφόσον υπάρξει ωριμότητα προτίθεσθε να το συμπεριλάβετε στην πρώτη φάση του τρίτου Κοινοτικού Πλαισίου Στήριξης 2000-2004;" Ο Υφυπουργός Γεωργίας κ. Χατζημιχάλης έχει το λόγο για τρία λεπτά. 
ΝΙΚΟΛΑΟΣ-ΦΩΤΙΟΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, είναι γνωστό ότι η χώρα μας αντιμετωπίζει σημαντικό πρόβλημα των υδάτινων πόρων. Είναι ένα πρόβλημα το οποίο θα αντιμετωπίσουμε στην επόμενη δεκαετία με ιδιαίτερη ένταση. Και νομίζω, όχι μόνο η Ελλάδα αλλά πάρα πολλές περιοχές του πλανήτη.
Είναι αλήθεια ότι ανάμεσα στις περιοχές της Ελλάδας, οι οποίες πλήττονται από το σημαντικό έλλειμμα των υδάτινων πόρων, είναι και η πεδιάδα ανατολικά του Νέστου. Υπάρχει πρόβλημα υφαλμύρωσης και υπάρχει και πρόβλημα άρδευσης των καλλιεργούμενων εκτάσεων.
Η Κυβέρνηση για να αντιμετωπίσει αυτό το πρόβλημα ανέθεσε μια μελέτη -την ενέταξε στη συλλογική απόφαση μελετών 081 του Υπουργείου Γεωργίας με προϋπολογισμό εκατόν δέκα εκατομμύρια (110.000.000) δραχμές- στο Δημοκρίτειο Πανεπιστήμιο της Θράκης. Η μελέτη αυτή ολοκληρώθηκε και προβλέπει τον εμπλουτισμό του υπόγειου υδροφορέα με ποσότητες νερού στο βαθμό που αυτό είναι δυνατόν να γίνει.
Αυτό ήταν μια προσπάθεια για να αντιμετωπισθεί το πρόβλημα. 'Ομως αυτό δεν αρκεί. Χρειάζονται επιπλέον έργα. Και αυτά τα έργα τα αναζητά το Υπουργείο όχι μόνο στην περιοχή αυτή, αλλά και σε άλλες περιοχές σε ολόκληρη την Ελλάδα. Μπορώ να αναφέρω τη Δράμα, μπορώ να αναφέρω περιοχές του Θεσσαλικού κάμπου ή άλλες περιοχές.
Ο κύριος συνάδελφος προτείνει την ένταξη ενός έργου, την προμελέτη του οποίου έχει αναλάβει με ευθύνη της Νομαρχίας το Δημοκρίτειο Πανεπιστήμιο Θράκης. Πρόθεσή μας είναι να εντάξουμε αυτό το έργο στο τρίτο Κοινοτικό Πλαίσιο Στήριξης εν όλω ή εν μέρει. Εάν δεν καταφέρουμε εν όλω, το υπόλοιπο ποσό που θα χρειασθεί θα φροντίσουμε να καλυφθεί από τους εθνικούς πόρους.
Είναι αλήθεια ότι ένα τέτοιο έργο φαίνεται ότι είναι αναγκαίο, αρκεί όμως να ολοκληρωθούν οι μελέτες για να ξέρουμε και το ύψος του αναγκαίου ποσού για τη χρηματοδότηση, αλλά και την αποτελεσματικότητα που θα έχει αυτό το έργο.
ΠΡΟΕΔΡΕΥΩΝ (Κωνσταντίνος Γείτονας): Ο Β' Αντιπρόεδρος της Βουλής κ. Παναγιώτης Σγουρίδης έχει το λόγο για δύο λεπτά.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κύριε Πρόεδρε, κύριε Υπουργέ, θεωρώ θετικό ότι με την τοποθέτησή σας δεσμευθήκατε να εντάξετε το έργο αυτό εν μέρει ή εν όλω στο τρίτο Κοινοτικό Πλαίσιο Στήριξης. Και το θεωρώ θετικό για τους εξής λόγους: Πρώτον, διότι έτσι επιλύεται οριστικά το πρόβλημα της υφαλμύρωσης του κάμπου της Ξάνθης, της πεδιάδας ανατολικά του Νέστου όπως είπατε και εσείς και γλιτώνει αφ' ενός το περιβάλλον και αφ' ετέρου δίδεται το δικαίωμα στους αγρότες να ανακουφισθούν, γιατί θα έχουν αρδευόμενες τις εκτάσεις τους και θα πάρουν μεγαλύτερο όγκο παραγωγής.
Δεύτερον, διότι το έργο αυτό είναι φθηνότερο από απόψεως κόστους άρδευσης ανά στρέμμα γιατί έχει τα πλεονεκτήματα του ότι δεν γίνονται γέφυρες. Στους ανοιχτούς αγωγούς χρειάζεται να γίνουν γέφυρες. Οι κλειστοί αγωγοί περνούν από κάτω, σε βάθος τριών μέτρων. Παράλληλα, έχουμε μικρότερο κόστος συντήρησης. Υπάρχουν πάρα πολλά πλεονεκτήματα.  Παράλληλα, η διαφορά πιεζομετρικού φορτίου που θα υπάρξει δίνει το δικαίωμα να παράγεται ηλεκτρική ενέργεια σε δύο σημεία που με τη σειρά της θα αξιοποιείται για να μπορούν να στέλνονται τα νερά και στο υψηλότερο σημείο.
Θεωρώ επίσης θετικό ότι τα έργα τα οποία υπάρχουν στο δικό σας προϋπολογισμό για το τρίτο Κοινοτικό Πλαίσιο Στήριξης για την άρδευση του κάμπου της Ξάνθης είναι ενδεικτικά και όχι δεσμευτικά. Τα έχετε βάλει για να μπορέσετε να καταρτίσετε το πρόγραμμα και να δείτε σε ποιο ύψος θα χρηματοδοτηθείτε στο δικό σας Υπουργείο για το τρίτο Κοινοτικό Πλαίσιο Στήριξης από το Υπουργείο Εθνικής Οικονομίας. Αυτό μας δίνει το δικαίωμα να πούμε ότι εκ των υστέρων μπορούμε να δούμε ποια έργα είναι εκείνα τα σημαντικά που μπορούν να ενταχθούν, εφόσον πλέον καθοριστεί οριστικά το ύψος του ποσού που το Υπουργείο Γεωργίας θα πάρει από το Υπουργείο Εθνικής Οικονομίας για το τρίτο Κοινοτικό Πλαίστιο Στήριξης.
Τέλος, θεωρώ θετικό ότι είπατε πως θα χρηματοδοτηθεί το έργο αυτό και από άλλους εθνικούς πόρους του Υπουργείου Γεωργίας και όχι μόνο από τα χρήματα του τρίτου Κοινοτικού Πλαισίου Στήριξης.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ τον κ. Σγουρίδη ο οποίος πραγματικά ετήρησε χωρίς υπέρβαση δευτερολέπτου του χρόνου του Κανονισμού.
Ο Υφυπουργός Γεωργίας κ. Χατζημιχάλης έχει το λόγο για δύο λεπτά. 
ΝΙΚΟΛΑΟΣ-ΦΩΤΙΟΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν θα χρειαστώ τα δύο λεπτά, κύριε Πρόεδρε. Θέλω να πω ότι όλα αυτά τα έργα σε κάθε περιοχή της χώρας πρέπει να είναι έργα που αλληλοσυμπληρώνονται και που δεν υπονομεύει το ένα το άλλο, ούτε ως προς την οικονομία των χρημάτων ούτε ως προς την οικονομία των υδάτινων πόρων.
Χρειάζεται, λοιπόν, ένας συνδυασμός. Αυτό το συνδυασμό θα τον κάνουμε όταν ολοκληρώσουμε τη διαδικασία, προσδιοριστεί το πλαφόν των οικονομικών δυνατοτήτων του Υπουργείου Γεωργίας και στη συνέχεια αναλάβει το έργο της η επιτροπή παρακολούθησης που θα εντάξει και τα αντίστοιχα έργα.
Δεν είμαστε ακόμα τώρα σε θέση να ολοκληρώσουμε αυτήν την ένταξη γιατί όπως αναφέρατε και εσείς, κύριε συνάδελφε, αυτή η διαδικασία δεν έχει ολοκληρωθεί. Εμείς εκδηλώνουμε την πρόθεσή μας και στη συνέχεια θα είμαστε σε θέση να δεσμευθούμε για το ύψος των κονδυλίων και για τον τρόπο που θα προχωρήσουμε στη διαδικασία. Γιατί πρέπει να επισημάνω ότι η προμελέτη που αναφέρεται στην ερώτηση είναι διαδικασία που κίνησε η Νομαρχιακή Αυτοδιοίκηση και αυτή η μελέτη θα πρέπει να ταυτίζεται με κάποιες προϋποθέσεις που θέτει το Υπουργείο Γεωργίας για την ένταξη έργων, ακολουθώντας τα όσα αυτές οι μελέτες προβλέπουν.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Υπουργέ. Η συντομία σας ήταν χαρακτηριστική.
Τελευταία είναι η με αριθμό 27/11.5.2000 επίκαιρη ερώτηση της Βουλευτού της Νέας Δημοκρατίας και Δ' Αντιπροέδρου της Βουλής κ. 'Αννας Μπενάκη-Ψαρούδα  προς τον Υπουργό Δικαιοσύνης, σχετικά με τις προθέσεις του Υπουργείου να προχωρήσει σε νομοθετικές ρυθμίσεις, για την αντιμετώπιση του οργανωμένου εγκλήματος.
Η ερώτηση της κ.  Μπενάκη έχει ως εξής: "Στις 7.5.2000 είδαν το φως της δημοσιότητας πληροφορίες ότι ετοιμάζονται νομοθετικές παρεμβάσεις, για την καλύτερη αντιμετώπιση του οργανωμένου εγκλήματος (ειδικές ανακριτικές μέθοδοι, ειδικοί δικονομικοί κανόνες κλπ.) σύμφωνα με τις ρυθμίσεις που έχουν υιοθετήσει όλες οι ευρωπαϊκές χώρες. Η Κυβέρνηση και ειδικά τα Υπουργεία Δικαιοσύνης και Δημόσιας Τάξης, διαπνεόμενη ακόμα από τα γνωστά αντιτρομοκρατικά σύνδρομα έσπευσε να διαψεύσει τις πληροφορίες, προφανώς ενοχλημένη και από τη σύνδεση του θέματος με αμερικανικές πιέσεις.
Επειδή το πρόβλημα του οργανωμένου εγκλήματος στο οποίο περιλαμβάνεται -αλλά όχι πρωτίστως- και η τρομοκρατία, έχει καταστεί οξύτατο για τη χώρα μας και δεν μπορεί να αντιμετωπίζεται με τους Ποινικούς Κώδικες του 1951, ερωτάται ο Υπουργός Δικαιοσύνης αν η Κυβέρνηση θα απαλλαγεί επιτέλους από τις ιδεοληψίες της περί τρομοκρατίας και θα προχωρήσει νομοθετικά στην αντιμετώπιση του πολύ μεγαλύτερου προβλήματος του οργανωμένου εγκλήματος".
Ο Υπουργός Δικαιοσύνης κ. Σταθόπουλος έχει το λόγο για τρία λεπτά.
ΜΙΧΑΗΛ- ΣΤΑΘΟΠΟΥΛΟΣ (Υπουργός Δικαιοσύνης): Θα ήθελα πρώτα να διευκρινίσω ότι διαψεύσαμε πράγματι τα δημοσιεύματα ορισμένων εφημερίδων -ή μόνο μιας εφημερίδας- ότι ετοιμάζαμε νέα νομοθετικά μέτρα για την αντιμετώπιση του οργανωμένου εγκλήματος και της τρομοκρατίας, όχι επειδή πάσχουμε, αγαπητή κ. Μπενάκη, από αντιτρομοκρατικό σύνδρομο, αλλά απλούστατα γιατί δεν ήταν ακριβείς αυτές οι πληροφορίες. Δεν ετοιμάζαμε τέτοια μέτρα.
Τώρα επί της ουσίας. 'Εχει δώσει προκαταβολικά κάποια απάντηση στην ερώτηση της κ. Μπενάκη ο κύριος Πρωθυπουργός όταν απαντούσε σε συγγενή ερώτηση για την εγκληματικότητα. Από πλευράς μας ήθελα να πω το εξής. Νομίζω ότι η ποινική μας νομοθεσία, ο Ποινικός Κώδικας και οι ειδικοί ποινικοί νόμοι περιέχουν επαρκέστατη σε γενικές γραμμές ρύθμιση, για την αντιμετώπιση της εγκληματικότητας και δεν υστερεί καθόλου νομίζω η ποινική νομοθεσία μας σε σύγκριση με τις ποινικές νομοθεσίες άλλων χωρών στις οποίες αναφέρεται η κ. Μπενάκη. Εκεί που ίσως υπάρχει κάποιο πρόβλημα και όπου χωρεί βελτίωση σημαντική είναι στην εφαρμογή των νόμων αν θέλετε και στη διαδικασία, στη δικονομία, όχι στο ουσιαστικό Ποινικό Δίκαιο. Αυτό είναι ένα γενικότερο αρνητικό φαινόμενο θα έλεγα στην Ελλάδα από καταβολής του νέου ελληνικού κράτους. Καλοί οι νόμοι πολλές φορές, αλλά ατελής η εφαρμογή τους.
Θα ήθελα να ενημερώσω και την κ. Μπενάκη και το Σώμα ότι εργαζόμαστε πάνω σ'αυτό στο Υπουργείο Δικαιοσύνης σε εκπόνηση μέτρων θεσμικών και άλλων μέτρων, που έχουν στόχο να πετύχουμε ταχύτερη και  αποτελεσματικότερη απονομή της δικαιοσύνης και της ποινικής δικαιοσύνης.  Και αυτό θα συμβάλει στην αποτελεσματικότερη πάταξη του εγκλήματος συμπεριλαμβανομένου και του οργανωμένου εγκλήματος. Αυτός ο τομέας είναι μαζί ίσως και με το πρόβλημα των σωφρονιστικών καταστημάτων, πρώτη προτεραιότητα του Υπουργείου Δικαιοσύνης και όχι κάποια άλλα προβλήματα τα οποία όχι ο ομιλών, αλλά άλλες πλευρές και ίσως ορισμένα Μέσα Μαζικής Ενημέρωσης τα έχουν αναγάγει σε μέγα πρόβλημα ενώ δεν είναι.
Θα ήθελα όμως να παρακαλέσω την κ. Μπενάκη, γιατί όλα επιδέχονται βελτίωση, ακόμα και το ουσιαστικό Ποινικό Δίκαιο, ότι εάν νομίζει ότι μπορεί να εξειδικεύσει τα γενικώς αναφερόμενα μέτρα, γιατί μιλάει για ειδικές ανακριτικές μεθόδους ή ειδικούς δικονομικούς κανόνες οι οποίοι θα μπορούσαν να θεσπιστούν αν μπορεί να τα εξειδικεύσει, είναι και διακεκριμένη καθηγήτρια του Ποινικού Δικαίου θα ήμουν υπόχρεος και τη διαβεβαιώνω ότι θα μελετούσαμε τις τυχόν ειδικές προτάσεις για νέα νομοθετικά μέτρα, για να κρίνουμε αν πρέπει να αναληφθεί σχετική νομοθετική πρωτοβουλία.
ΠΡΟΕΔΡΕΥΩΝ (Κωνσταντίνος Γείτονας): Η κ. 'Αννα Μπενάκη Ψαρούδα έχει το λόγο.
ΑΝΝΑ ΜΠΕΝΑΚΗ-ΨΑΡΟΥΔΑ (Δ' Αντιπρόεδρος της Βουλής): Κύριε Πρόεδρε, κατ'αρχήν δυσκολεύομαι να πιστέψω ότι οι πληροφορίες που δημοσιεύτηκαν τόσο εκτενώς σε συγκεκριμένη κυβερνητική εφημερίδα δεν προέρχονται από πηγές του Υπουργείου Δικαιοσύνης. Μπορεί ο κύριος Υπουργός να μην ευθύνεται γι' αυτές, μπορεί να είναι προετοιμασία του προκατόχου του. Και σπεύδω να δηλώσω ότι εμένα προσωπικά με έβρισκαν απολύτως σύμφωνη οι ειδήσεις αυτές που δημοσιεύτηκαν στην εφημερίδα "ΤΟ ΒΗΜΑ" στις 7.5.2000 διότι λίγο-πολύ ευθυγραμμίζονται με όλες τις ρυθμίσεις που ισχύουν σχεδόν σε όλες τις ευρωπαϊκές χώρες. Βρίσκεται σε πλάνη ο κύριος Υπουργός αν υποστηρίζει ότι η νομοθεσία που διαθέτουμε είναι επαρκής ειδικά για το οργανωμένο έγκλημα και ότι το ίδιο συμβαίνει στην Ευρώπη.
Θα πρέπει να πληροφορηθείτε, κύριε Υπουργέ, διότι δεν είσθε ειδικός, είσθε διακεκριμένος στο Αστικό Δίκαιο, αλλά όχι στο Ποινικό, ότι οι ευρωπαϊκές χώρες διαθέτουν από τινων ετών ειδική νομοθεσία ουσιαστική και δικονομική για το οργανωμένο έγκλημα, στο οποίο περιλαμβάνεται και η τρομοκρατία, αλλά όχι απαραιτήτως (και η έμφασή μου δεν είναι εκεί, αλλά περιλαμβάνεται και η τρομοκρατία). Αυτήν τη στιγμή βλέπω ότι χαμογελάτε, κύριε Πρόεδρε, αλλά εκείνο που μας απασχολεί στην Ελλάδα είναι ειδικότερα το οργανωμένο έγκλημα...
ΠΡΟΕΔΡΕΥΩΝ (Κωνσταντίνος Γείτονας): Μη ξεχνάτε ότι έχω διατελέσει Υπουργός Δημόσιας Τάξης, γνωρίζω καλά το θέμα.
ΑΝΝΑ ΜΠΕΝΑΚΗ-ΨΑΡΟΥΔΑ (Δ'Αντιπρόεδρος της Βουλής): Ακριβώς. Τότε μπορείτε να εκτιμήσετε ακόμη περισσότερο την τοποθέτησή μου και την ανάγκη να επέμβουμε αμέσως. Το οργανωμένο έγκλημα δεν είναι ένα κοινό έγκλημα, είναι ένα σύνολο κοινών εγκλημάτων που τελούνται με ειδικό τρόπο από οργανώσεις που διαθέτουν επιχειρηματική οργάνωση, είτε ανώνυμες εταιρείες θα τις πείτε είτε απλές εταιρείες είτε συνδικάτα, πάντως έχουν επιχειρηματική οργάνωση που δεν μπορεί να καταπολεμηθεί με τη διάταξη του Ποινικού Κώδικα για σύσταση και συμμορία.
Ξέρετε τι λένε αυτές οι διατάξεις; Είναι πλημμεληματάκια για τους κλέφτες ποδηλάτων και θα πάμε με αυτές τις διατάξεις να αντιμετωπίσουμε το οργανωμένο έγκλημα; Εκτός αυτού επειδή μου ζήτησε και μία διαφώτιση ο κύριος Υπουργός, πρόκειται και για ειδικές ανακριτικές πράξεις, οι οποίες ειδικά στο νόμο το γερμανικό αν διαβάσετε απαριθμούνται. Αυτήν τη στιγμή εφαρμόζονται εδώ από την αστυνομία χωρίς δικονομική κάλυψη, και ο κάθε πολίτης είναι ανυπεράσπιστος απέναντι στην αστυνομική προανάκριση, που κρατάει δεν ξέρω πόσο στην Ελλάδα, που επιβάλλει ανωμοτί καταθέσεις χωρίς παράσταση συνηγόρου.  'Ολα αυτά επιβάλλονται διότι πρέπει να καταπολεμήσουμε το οργανωμένο έγκλημα με σύγχρονες μεθόδους τις οποίες αρνούμεθα να τις θεσμοθετήσουμε και να τις οριοθετήσουμε.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Δικαιοσύνης κ.
Σταθόπουλος έχει το λόγο για δύο λεπτά.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Εν πρώτοις θα ήθελα να παρακαλέσω την κ. Μπενάκη να έχουμε τουλάχιστον αμοιβαία εμπιστοσύνη στο ότι δεν λέμε ψέματα.
'Οταν σας είπα ότι στο Υπουργείο -και ξέρω τί γίνεται στο Υπουργείοδεν ετοιμάζονται τέτοια νομοθετικά μέτρα, παρακαλώ να με πιστέψετε. Αυτό είναι το πρώτο.
Το δεύτερο θέμα τώρα.
Εγώ ξέρετε, δεν είμαι οπαδός της πυθαγόρειας αρχής αυτός έφα, ο ειδικός, ο εμπειρογνώμονας η αυθεντία ομιλεί και οι άλλοι δεν πρέπει να έχουν λόγο. Εάν κάποιος ξέρει κάτι καλύτερα διότι είναι ειδικός, θα το δείξει με επιχειρήματα το λέω αυτό, επειδή επικαλεσθήκατε την ειδικότητά σας στο Ποινικό Δίκαιο και την ειδικότητά μου σε άλλο κλάδο, στο Αστικό Δίκαιο.
Μίλησα ότι έχει επάρκεια το ουσιαστικό Ποινικό Δίκαιο και αυτό μάλλον το επιβεβαιώνετε και εσείς, αφού αυτά τα οποία προτείνετε σαν μέτρα στην παρένθεσή σας, κυρία Μπενάκη, είναι δικονομικοί κανόνες. Και εκεί ακριβώς εγώ σας τόνισα ότι υπάρχει περιθώριο για βελτίωση. Λέτε ειδικές ανακριτικές μέθοδοι, ειδικοί δικονομικοί κανόνες. Αυτά είναι δικονομικά, αυτά δεν είναι ουσιαστικό Ποινικό Δίκαιο.
'Αρα να μην υπάρχει παρεξήγηση. Το ουσιαστικό Ποινικό Δίκαιο είπα ότι έχει επάρκεια. Αυτό βέβαια δεν σημαίνει ότι υπάρχει οποιοσδήποτε χώρος που δεν επιδέχεται βελτίωση. 'Ολα επιδέχονται βελτίωση.
Επιπλέον δεν σας ζήτησα να διαφωτίσετε, αλλά να εξειδικεύσετε -να αναλάβετε την ευθύνη εάν θέλετε- αυτά τα οποία προτείνετε. Και εάν κρίνουμε ότι πρέπει να αναληφθεί κάποια νομοθετική πρωτοβουλία, είτε η Κυβέρνηση είτε οι Βουλευτές, που και εσείς μπορείτε να αναλάβετε νομοθετική πρωτοβουλία, αυτά θα τα θέσουμε ενώπιον του Σώματος, γιατί η Βουλή των Ελλήνων τελικά θα κρίνει εάν χρειάζονται νέα μέτρα ή δεν χρειάζονται νέα μέτρα. Και εάν υπάρχουν κάποιες διαφορές, που το δέχομαι και εγώ ότι υπάρχουν κάποιες διαφορές με ξένες έννομες τάξεις, δεν σημαίνει ότι είναι καλύτερες οι ξένες έννομες τάξεις και ότι πρέπει πάντοτε να αντιγράφουμε ό,τι έχουν οι ξένοι. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
Δέχεστε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 19.15' λύεται η συνεδρίαση για αύριο ημέρα Πέμπτη 18 Μαϊου 2000 και ώρα 10.00' με αντικείμενο εργασιών του Σώματος: κοινοβουλευτικό έλεγχο, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                                 ΟΙ ΓΡΑΜΜΑΤΕΙΣ 

