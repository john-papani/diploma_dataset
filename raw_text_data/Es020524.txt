

ΣΥΝΕΔΡΙΑΣΗ ΡΛΗ΄
Παρασκευή, 24 Μαΐου 2002
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή Ε. Παπαγεωργόπουλου, σελ.
3. Ανακοινώνεται ότι τη συνεδρίαση παρακολουθούν μαθητές, από το 12ο Δημοτικό σχολείο Περιστερίου, το Δημοτικό Σχολείο Βραχνέικων Αχαΐας και το 31ο Δημοτικό Σχολείο Βόλου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 27 Μαΐου 2002, σελ.
4. Συζήτηση επικαίρων ερωτήσεων:
α) Προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις του Υπουργείου να εξυπηρετούνται οι ασφαλισμένοι του Ιδρύματος Κοινωνικών Ασφαλίσεων από κέντρα αποθεραπείας και αποκατάστασης κλπ., σελ.
β) Προς τον Υπουργό Περιβάλλοντος, Χωροταξίας και Δημοσίων Έργων,
i) σχετικά με το ύψος της τιμής των διοδίων στην Αττική οδό, σελ.
ιι) σχετικά με την καθυστέρηση κατάθεσης του νομοσχεδίου για τον Εθνικό Χωροταξικό Σχεδιασμό κ.λπ., σελ.
γ) Προς τον Υπουργό Εμπορικής Ναυτιλίας, σχετικά με τις αποφάσεις της κυβέρνησης για το ασφαλιστικό των ναυτικών, σελ.
δ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την αντικατάσταση των Γενικών Γραμματέων και Περιφερειών με μέλη του Υπουργικού Συμβουλίου, όπως ορίζεται από το άρθρο 81 του Συντάγματος, σελ.
5) Συζήτηση επερώτησης προς τον Υπουργό Αιγαίου, σχετικά με την ανάπτυξη των νησιών του Αιγαίου, σελ.
Γ΄ ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίου νόμου:
Οι Υπουργοί Γεωργίας, Εξωτερικών και Εθνικής Οικονομίας και Οικονομικών κατέθεσαν σχέδιο νόμου "Κύρωση συμφωνίας για τη σύσταση της Γενικής Επιτροπής Αλιείας για τη Μεσόγειο", σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΝΩΜΕΡΙΤΗΣ Γ., σελ.
ΒΑΡΙΝΟΣ Α., σελ.
ΓΡΗΓΟΡΑΚΟΣ Λ., σελ.
ΖΗΣΗ Ρ., σελ.
ΚΕΔΙΚΟΓΛΟΥ Β., σελ.
ΚΩΣΤΟΠΟΥΛΟΣ Δ., σελ.
ΜΠΕΝΟΣ Σ., σελ.
ΞΗΡΟΤΥΡΗ Α., σελ.
ΣΠΥΡΟΠΟΥΛΟΣ Ρ., σελ.
ΤΣΑΚΛΙΔΗΣ Ι., σελ.
Β. Επί της επερώτησης:
ΒΑΡΒΙΤΣΙΩΤΗΣ Μ., σελ.
ΒΑΡΙΝΟΣ Α., σελ.
ΔΕΙΚΤΑΚΗΣ Γ., σελ.
ΜΠΑΚΟΓΙΑΝΝΗ Θ., σελ.
ΝΕΡΑΝΤΖΗΣ Α., σελ.
ΠΑΥΛΙΔΗΣ Α., σελ.
ΣΗΦΟΥΝΑΚΗΣ Ν., σελ.
ΣΚΟΠΕΛΙΤΗΣ Σ., σελ.


ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΛΗ΄
Παρασκευή 24 Μαΐου 2002


Αθήνα, σήμερα στις 24 Μαΐου 2002, ημέρα Παρασκευή και ώρα 10:48' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρία και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Λεωνίδα Γρηγοράκο, Βουλευτή Λακωνίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η 'Ενωση Αποστράτων Αξιωματικών Αεροπορίας Θεσσαλονίκης ζητεί την ικανοποίηση συνταξιοδοτικών αιτημάτων των μελών της.

2) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Σύλλογος Συνταξιούχων ΤΕΒΕ Αγρινίου και Περιχώρων ζητεί την εφαρμογή του θεσμού του οικογενειακού γιατρού για τους ασφαλισμένους και συνταξιούχους του ΙΚΑ.
3) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία το Επιμελητήριο Αιτωλ/νίας ζητεί την ίδρυση και λειτουργία του τοπικού τμήματος Κοινωνικής Επιθεώρησης Αγρινίου.
4) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία το Επιμελητήριο Αιτωλ/νίας ζητεί την άμεση λειτουργία του τοπικού τμήματος Κοινωνικής Επιθεώρησης Αγρινίου.
5) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Γενικό Νομαρχιακό Νοσοκομείο Καλαμάτας Μεσσηνίας ζητεί την έγκριση προκήρυξης μιας θέσης Επιμελητή Β' Αιματολογίας του κλάδου ιατρών ΕΣΥ για την κάλυψη αναγκών του πιο πάνω νοσοκομείου.
6) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Σταύρος Καραμπέτσας διαμαρτύρεται για την καθυστέρηση αναγνώρισης του πτυχίου του από το ΔΙΚΑΤΣΑ.
7) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία το Επιμελητήριο Αιτωλ/νίας ζητεί την ίδρυση και λειτουργία του Τοπικού Τμήματος Κοινωνικής Επιθεώρησης Αγρινίου.
8) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Επαγγελματιών Τουριστικού Τομέα Αγ. Κηρύκου Ικαρίας ζητεί την επισκευή της επαρχιακής οδού Αγ.Κηρύκου - Λουτρόπολης Θερμών Ικαρίας.
9) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Επαγγελματιών Τουριστικού Τομέα Αγ. Κηρύκου Ικαρίας ζητεί την ασφαλτόστρωση του χώρου που δημιουργήθηκε με την κατασκευή του λιμενοβραχίονα στον Αγ. Κήρυκο.
10) Ο Βουλευτής Πειραιώς κ. ΠΑΝΑΓΙΩΤΗΣ ΛΑΦΑΖΑΝΗΣ κατέθεσε αναφορά με την οποία ο Σύλλογος Εκτάκτων Αρχαιολόγων του ΥΠ.ΠΟ ζητεί τη στελέχωση της αρχαιολογικής υπηρεσίας του ΥΠ. Πολιτισμού με προσλήψεις μελών του.
11) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία το Σωματείο Εργατοϋπαλλήλων της Αθηναϊκής Χαρτοποιίας "SOFTEX" ζητεί άμεση παρέμβαση ώστε να αποφευχθεί το κλείσιμο της εταιρείας και να βρεθεί μία κοινά αποδεκτή λύση όπου θα διασφαλίζονται οι θέσεις εργασίας και η εταιρεία να είναι βιώσιμη.
12) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Αυτοδυτών Υπαλλήλων του Υπουργείου Πολιτισμού ζητεί την επίλυση θεσμικών και εργασιακών αιτημάτων του.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1667/27-9-01 ερώτηση δόθηκε με το υπ' αριθμ. 2052/15-10-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1667/27-9-01 που κατέθεσε ο Βουλευτής κ. Γ. Β. Γαρουφαλιάς, πληροφορούμε τα εξής:
Το πιλοτικό πρόγραμμα αύξησης βροχής στην ευρύτερη περιοχή της Θεσσαλίας ολοκληρώθηκε την 23η Ιουλίου 2001 .
Η εκπόνηση του προγράμματος έγινε σύμφωνα με τον προγραμματισμένο σχεδιασμό του, χωρίς να λάβει χώρα κανένα επεισόδιο ή ατύχημα.
Το πρόγραμμα εκπονήθηκε για σαράντα (40) ημέρες με ημερομηνία έναρξης τη 14η Ιουνίου.
Ο αντικειμενικός σκοπός του προγράμματος, που ήταν ο εντοπισμός των καταλλήλων νεφικών σχηματισμών και η σπορά αυτών για πρόκληση βροχής στην περιοχή ενδιαφέροντος, επετεύχθη κατά τον καλύτερο δυνατό τρόπο. Παρά το γεγονός ότι κατά την καλοκαιρινή περίοδο (ξηρή περίοδο) οι περιπτώσεις εμφάνισης κατάλληλων για σπορά νεφών είναι ελάχιστες, εν τούτοις έγιναν τρεις (3) πτήσεις περιπολίας (με απώτερο σκοπό, εάν δημιουργηθούν κατάλληλα για σπορά νέφη, το προσωπικό να είναι έτοιμο για επέμβαση) και τέσσερις (4) πτήσεις σποράς.
Στον παρακάτω πίνακα απεικονίζονται αναλυτικά όλες οι επιχειρήσεις που πραγματοποιήθηκαν, οι ώρες επέμβασης και η διάρκεια, το είδος πτήσης και η ποσότητα σποράς που χρησιμοποιήθηκε.
α/α Ημερομηνία Ώρα πτήσης (Τοπ. ώρα) Είδος πτήσης Agl
(γραμμάρια)
1. 14 Ιουνίου 09:43-12:01 (138 min) Περιπολία 0
2. 19 Ιουνίου 09: 57-12: 00 (123min) Περιπολία 0
3. 20 Ιουνίου 15:00-17:20 (140 min) Σπορά 800
4. 30 Ιουνίου 15:45-18:12 (147 min) Σπορά 750
5. 01 Ιουλίου 17:08-19:28 (140min) Σπορά 390
6. 04 Ιουλίου 16:54-19:20 (146min) Σπορά 280
7. 05 Ιουλίου 18:18-20:08 (110 min) Περιπολία 0
Σύνολο 15 ώρες και 40 min 2.220
(944 min)
Οι περιπτώσεις, όπως αναμενόταν, ήταν σχετικά περιορισμένες, οι επιχειρήσεις όμως φαίνονται να ήταν επιτυχείς. Χαρακτηριστικά τονίζεται η εσπευσμένη περάτωση της επιχείρησης σποράς κατά την 1 η Ιουλίου, όταν οι ενδείξεις για έντονη βροχόπτωση ήταν εμφανείς.
Το πιλοτικό πρόγραμμα αύξησης βροχής πραγματοποιήθηκε από το μετεωρολογικό και πτητικό προσωπικό του Κέντρου Μετεωρολογικών Εφαρμογών του ΕΛ.Γ,Α. και το πτητικό προσωπικό της προμηθεύτριας εταιρείας 3Δ Α.Ε.
Η μη δυνατότητα, λόγω έλλειψης χρόνου, εγκατάστασης στα Ραντάρ καιρού στο αεροδρόμιο Λάρισας, ενός συστήματος ψηφιακής καταγραφής και ανάλυσης δεδομένων, είχε ως αποτέλεσμα την αναγκαστική χρησιμοποίηση του ραντάρ του αεροδρομίου ΜΑΚΕΔΟΝΙΑ της Θεσ/νίκης. Η λύση αυτή είχε ως αποτέλεσμα, λόγω της παρεμβολής του ορεινού όγκου του Ολύμπου, να μην καταστεί δυνατόν να καταγραφούν, κατά τη διάρκεια των επιχειρήσεων τα χαρακτηριστικά των νεφών, καθώς και οι τροχιές των πτήσεων των αεροσκαφών του προγράμματος. Η χρησιμοποίηση πάντως του παραπάνω ραντάρ σε καμία περίπτωση, κατέστησε ανασφαλείς τις συνθήκες πτήσης των αεροσκαφών με κάποια μόνο περιορισμένα προβλήματα επικοινωνίας, λόγω της μεγάλης απόστασης.
Η σπορά των νεφών υλοποιήθηκε με τη χρήση του ίδιου υλικού σποράς που χρησιμοποιείται και στις επιχειρήσεις καταστολής του χαλαζιού, δηλαδή του Ιωδιούχου Αργύρου.
Με βάση τα παραπάνω και λαμβάνοντας υπόψη:
α) Τις επικρατούσες καιρικές συνθήκες, δηλαδή την ύπαρξη ελάχιστων μόνο περιπτώσεων νεφικών σχηματισμών που θα μπορούσαν να δώσουν συνθήκες βροχής, ύστερα από κατάλληλη επέμβαση του ανθρώπου και
β) Τις παραπάνω αναφερθείσες συνθήκες εφαρμογής του πιλοτικού μέρους του προγράμματος αύξησης της βροχής, στην ευρύτερη περιοχή της Θεσσαλίας, μπορεί προκαταρκτικά να ειπωθεί ότι το πιλοτικό αυτό πρόγραμμα αύξησης βροχής ήταν επιτυχές για τους παρακάτω λόγους:
Ο σχεδιασμός και η προετοιμασία του προγράμματος έγινε βιαστικά, όχι όμως βεβιασμένα και ένα τέτοιου επιπέδου πρόγραμμα, μ ΄ ένα επιστημονικά αποδεκτό σχεδιασμό, μια θεμελιωμένη μεθοδολογία και μια μοντέρνα τεχνολογία, τέθηκε σ΄ εφαρμογή σε χρόνο ρεκόρ και εκπονήθηκε απρόσκοπτα, παρά τα αναφερθέντα παραπάνω προβλήματα, χωρίς καμιά ουσιαστική συνέπεια στην υλοποίησή του.
Κατά το χρονικό διάστημα εφαρμογής του προγράμματος όλες οι περιπτώσεις νεφικών σχηματισμών, με ευνοϊκές δυνητικές συνθήκες δημιουργίας βροχής, που παρουσιάστηκαν στην περιοχή ενδιαφέροντος, υπέστησαν την κατάλληλη "επέμβαση" από το ειδικευμένο μετεωρολογικό και πτητικό προσωπικό του προγράμματος και δημιούργησαν βροχή και
Προκαταρκτική επεξεργασία των δεδομένων του ραντάρ δείχνουν τη θεωρητικά αναμενόμενη ακολουθία και αλληλουχία διεργασιών που λαμβάνουν χώρα στους νεφικούς σχηματισμούς, υποδηλώνοντας έτσι την τουλάχιστον ικανοποιητική "επέμβαση" του ανθρώπου στη φύση.
Όσον αφορά τους σχεδιασμούς για τα επόμενα χρόνια, η έλλειψη νερού που παρατηρείται ολοένα και πιο έντονα τα τελευταία χρόνια στον ελληνικό χώρο, ως συνέπεια της μείωσης των βροχοπτώσεων, σε συνδυασμό με τα ενθαρρυντικά
Αποτελέσματα που έδωσε το πιλοτικό πρόγραμμα αύξησης βροχής που πραγματοποιήθηκε πρόσφατα στο χώρο της Θεσσαλίας, οδηγούν στον ΕΛ.Γ.Α. στην πρόταση ανάπτυξης από το 2002, ενός πολυετούς συντονισμένου προγράμματος αύξησης βροχής στον Ελλαδικό χώρο, με τη συνεργασία και άλλων φορέων εκτός του Υπουργείου Γεωργίας (π.χ. ΕΥΔΑΠ, κλπ.). ΄Αλλωστε ένα τέτοιο πρόγραμμα δεν μπορεί παρά να αποτελέσει μια συμπληρωματική παρέμβαση στο σχεδιασμό του Υπουργείου Γεωργίας για την αντιμετώπιση της λειψυδρίας και της διαχείρισης του υδατικού δυναμικού (φράγματα, αρδευτικά έργα, υδατοδεξαμενές, κλπ.), ώστε να αντιμετωπισθεί το μείζον αυτό πρόβλημα της Ελληνικής Γεωργίας, με ό,τι μέσο διαθέτει σήμερα η επιστήμη και η τεχνολογία.
Ο Υπουργός
Γ. ΑΝΩΜΕΡΙΤΗΣ"
2. Στην με αριθμό 1675/2001 ερώτηση δόθηκε με το υπ' αριθμ. 35/17-10-01 έγγραφο από τον Υπουργό Τύπου και ΜΜΕ η ακόλουθη απάντηση:
"Σε απάντηση της ερώτησης 1675/01 που κατέθεσε ο Βουλευτής κ. Κ. Τσιπλάκης επισυνάπτουμε το υπ' αριθμ. 1626/10.10.2001 έγγραφο της ΕΡΤ- 3 (απευθύνεται στο Υπουργείο Τύπου και ΜΜΕ), στο οποίο αναλύονται διεξοδικώς οι λόγοι που επέβαλαν την δημιουργία του Περιφερειακού ραδιοφωνικού δικτύου Κεντρικής Μακεδονίας.
Ο Υπουργός
ΔΗΜΗΤΡΗΣ ΡΕΠΠΑΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
3. Στην με αριθμό 1665/27-9-2001 ερώτηση δόθηκε με το υπ' αριθμ. 985/17-10-2001 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1665/27-9-2001 στην οποία κατέθεσε ο Βουλευτής κ. Γεώργιος Γαρουφαλιάς και αφορά στην Ιατρική Σχολή Πανεπιστημίου Θεσσαλίας, σας γνωρίζουμε τα ακόλουθα:
Όπως μας πληροφόρησε ο Πρύτανης του Πανεπιστημίου Θεσσαλίας το Πρυτανικό Συμβούλιο στην αριθμ. 47/15-6-2001 συνεδρίαση, μετά από εκχώρηση αρμοδιοτήτων της Συγκλήτου, εξέδωσε πράξη κατακύρωσης του διαγωνισμού υπό τον όρο ότι θα αποβεί θετικός ο έλεγχος νομιμότητας της οικείας συμβάσεως που διενεργείται από το Ελεγκτικό Συνέδριο σύμφωνα με το ν. 2741/99. Για τη διαδικασία της επιλογής αναδόχου εφαρμόσθηκαν τα αναφερόμενα στην απόφαση του κ. Υπουργού ΠΕ.ΧΩ.Δ.Ε. Δ8/500/Φ135/30-10-2000 που εκδόθηκε επί προσφυγής του άρθρου 16 του ν. 2576/98.
Επί της ανωτέρω αποφάσεως εκκρεμεί η αριθμ. 7356/19-2-2000 αίτηση ακυρώσεως της εταιρείας ΕΡΓΟΔΟΜΗ ΜΑΚΕΔΟΝΙΑΣ Α.Τ.Ε. ενώπιον του Σ.τ.Ε.
Κατά της ίδιας απόφασης του κ. Υπουργού ΠΕ.ΧΩ.Δ.Ε. υποβλήθηκε στο πλαίσιο της προσωρινής δικαστικής προστασίας, ν. 2522/97, αίτηση ασφαλιστικών μέτρων (αριθμ. 1614/23-3-2001) ενώπιον του Σ.τ.Ε. της εταιρείας ΕΡΓΟΔΟΜΗ ΜΑΚΕΔΟΝΙΑΣ Α.Τ.Ε. και η Επιτροπή Αναστολών του Σ.τ.Ε. εξέδωσε την αριθμ. 171/2001 απόφαση που απορρίπτει την αίτηση ασφαλιστικών μέτρων.
2. Το Ελεγκτικό Συνέδριο μετά τη διενέργεια ελέγχου νομιμότητας της διαδικασίας αναδείξεως αναδόχου και της οικείας συμβάσεως σύμφωνα με το άρθρο 8 του ν. 2741/1999 εξέδωσε το αριθμ. 125/2001 (30-8-2001) πρακτικό από το οποίο προκύπτει αρνητικός ο έλεγχος και κυρίως για τους εξής λόγους:
Επειδή δεν υπάρχει εγκεκριμένο τοπικό ρυμοτομικό σχέδιο πόλεως στην εκτός σχεδίου περιοχή του Δήμου Λάρισας όπου πρόκειται να ανεγερθούν οι εγκαταστάσεις και επειδή η απόφαση Δ8/500/Φ/135/30-10-2000 του κ. Υπουργού ΠΕΧΩΔΕ που εφαρμόσθηκε για την ανάδειξη αναδόχου θεωρήθηκε μη σύννομη και αντίθετη με προηγούμενη εγκύκλιο ΠΕΧΩΔΕ.
3. Στην παρούσα χρονική περίοδο και ύστερα από το αριθμ. πρωτ. Δ17α/96/5/Φ.1.3./27-9-2001 έγγραφο της Γ.Γ.Δ.Ε. ΥΠΕΧΩΔΕ το Παν/μιο βρίσκεται σε στάδιο αναμονής εκδόσεως της αποφάσεως του Σ.τ.Ε. επί της αιτήσεως ακυρώσεως (αριθμ. 7356/19-12-2000 της εταιρείας ΕΡΓΟΔΟΜΗ ΜΑΚΕΔΟΝΙΑΣ Α.Τ.Ε.) κατά της αποφάσεως αριθμ. Δ8/500/Φ.135/30-10-2000 του κ. Υπουργού ΠΕΧΩΔΕ όπου κρίνονται οι διαδικασίες δημοπράτησης του έργου κατ' ουσίαν. (Δικάσιμος μετά από αναβολές έχει ορισθεί η 9-10-2001).
4. Το θέμα του ρυμοτομικού σχεδίου στην εκτός σχεδίου πόλεως της περιοχής Λάρισας βρίσκεται προς επεξεργασία στο Σ.τ.Ε. Τμήμα Ε' (αριθμ. πρωτ. Σ.τ.Ε. 426/26-7-2001) ύστερα από την επανυποβολή από το ΥΠΕΧΩΔΕ του φακέλου με τη συμπλήρωση των ζητηθέντων παρατηρήσεων - στοιχείων. Οι ενέργειες για την έγκριση του υπόψη ρυμοτομικού σχεδίου άρχισαν με το αριθμ. πρωτ. 2696/549 Τ.Υ./4-5-98 έγγραφο του Παν/μίου προς το Δήμο Λάρισας.
Οι φάκελοι των μελετών για την έκδοση της οικοδομικής άδειας έχουν κατατεθεί με την αριθμ. πρωτ. 3112/10-4-2001 αίτηση στο αρμόδιο Πολεοδομικό Γραφείο Λάρισας όπου και βρίσκονται στο στάδιο ελέγχου. Για την έκδοσή της προϋπόθεση είναι η αρμόδια έγκριση του τοπικού ρυμοτομικού σχεδίου.
5. Το έργο σύμφωνα με τους όρους της διακήρυξης έχει προθεσμία περαίωσης 1.000 ημερολογιακές ημέρες από την υπογραφή της Σύμβασης. Προβλέπεται να ολοκληρωθεί στο σχέδιο ανάπτυξης κτιριακών υποδομών του ΥΠΕΠΘ στην τετραετία 2001-2004 με ολικό προϋπολογισμό 8 δισ. και χορήγηση για το 2001 πεντακόσια (500) εκατομμύρια από το Π.Δ.Ε. (ΣΑΕ 046/24-8-2001 ΚΑ 9346033).
Τέλος, σας γνωρίζουμε ότι προς το παρόν το Παν/μιο δεν είναι σε θέση να εκτιμήσει την απορρόφηση για το 2001 διότι πρέπει να προηγηθεί η επίλυση των εκκρεμοτήτων που σημειώνονται στις ανωτέρω παραγρ. 3 και 4, ώστε στη συνέχεια η Διοίκηση να προσαρμόσει ανάλογα τις ενέργειες για την εξασφάλιση των προϋποθέσεων υπογραφής της συμβάσεως.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
4. Στην με αριθμό 1677/28-9-01 ερώτηση δόθηκε με το υπ' αριθμ. 989/17-10-01 έγγραφο από τον Υπουργό Εθνικής Παιδείας και Θρησκευμάτων ακόλουθη απάντηση:
"Απαντώντας στην ερώτηση με αριθμό 1677/28-9-2001 την οποία κατέθεσε ο Βουλευτής κ. Κωνσταντίνος Τσιπλάκης και η οποία αναφέρεται στον τρόπο βαθμολόγησης και αναβαθμολόγησης των γραπτών των Πανελλαδικών εξεταζομένων μαθημάτων σας γνωρίζουμε τα ακόλουθα:
Σύμφωνα με το άρθρο 13 του Π.Δ. 86/2001 (ΦΕΚ 73 - Α΄) η Κεντρική Επιτροπή Εξετάσεων είναι αποκλειστικά υπεύθυνη να παρέχει, όταν αυτή το κρίνει απαραίτητος τις αναγκαίες διευκρινίσεις και οδηγίες προς τα Βαθμολογικά Κέντρα για την ομαλή και απρόσκοπτη βαθμολόγηση των γραπτών δοκιμίων και τη διασφάλιση ενιαίων κριτηρίων αξιολόγησης.
Αμέσως μετά την παραλαβή των γραπτών κάθε μαθήματος συγκεντρώνονται οι βαθμολογητές και υπό την καθοδήγηση των συντονιστών διενεργούν πειραματική βαθμολόγηση αριθμού γραπτών δοκιμίων, διεξάγουν διάλογο μεταξύ τους σχετικά με τα διάφορα θέματα που προκύπτουν κατά τη διαδικασία αυτή.
Αν τελικά υπάρξουν θέματα τα οποία χρήζουν διευκρίνισης από την ΚΕΕΛ, απευθύνουν σχετικό ερώτημα στο οποίο η ΚΕΕΛ απαντά την επομένη το πρωί.
Η βαθμολόγηση αρχίζει μετά την παραλαβή αυτών των απαντήσεων, οι οποίες αποστέλλονται σε όλα τα Βαθμολογικά Κέντρα για ενιαία αντιμετώπιση.
Τέλος, όσον αφορά στις βαθμολογήσεις σας ενημερώνουμε ότι από τα στοιχεία του ΥΠΕΠΘ, που εμφανίζονται στο επισυναπτόμενο πίνακα, προκύπτει ότι οι αναβαθμολογήσεις φέτος ήταν γενικώς σε ποσοστά χαμηλότερα από τα συνήθη, ακόμη και απ' αυτά των γενικών εξετάσεων (δεσμών).
Ο Υπουργός
ΠΕΤΡΟΣ ΕΥΘΥΜΙΟΥ"
5. Στην με αριθμό 1690/28-9-01 ερώτηση δόθηκε με το υπ' αριθμ. 2058/18-10-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1690/28-9-01 που κατέθεσε ο Βουλευτής κ. Κ. Τσιπλάκης, σας πληροφορύμε τα εξής:
Κατά την επίσκεψη των Κοινοτικών Επιθεωρητών στην χώρα μας με σκοπό την αξιολόγηση της εφαρμογής των υγειονομικών κανόνων που εφαρμόζονται για την παραγωγή και εμπορία γάλακτος και προϊόντων με βάση το γάλα, διατυπώθηκε στην Τελική Έκθεσή τους ως γενικό συμπέρασμα ότι οι Ελληνικές αρχές ανταποκρίθηκαν θετικά στις Συστάσεις της Προηγούμενης Αποστολής (του έτους 2000).
Στη συνέχεια η Γενική Διεύθυνση Κτηνιατρικής του ΥΠ.ΓΕ. απέστειλε συγκεκριμένο Σχέδιο Δράσης με Χρονοδιάγραμμα, προς τις αρμόδιες Υπηρεσίες της Ε.Ε., με το οποίο δηλώνεται ο τρόπος με τον οποίο σχεδιάζει η χώρα μας να υλοποιήσει τις Συστάσεις που αναφέρονται στην Τελική Έκθεση των Κοινοτικών Επιθεωρητών για το έτος 2001.
Αναλυτικότερα επισημαίνει ότι:
Σχετικά με τη βελτίωση των προτύπων παραγωγής γάλακτος και της ποιότητας του νωπού γάλακτος, έχει θεσπιστεί το νομικό πλαίσιο για την ανάπτυξη του συστήματος ελέγχου ποιότητας νωπού γάλακτος μέσω του ΕΛΟΓ με τα διεπαγγελματικά εργαστήρια. 
Με την αριθμ. 387967/22/10/99 απόφαση του Υπουργού Γεωργίας όπως τροποποιήθηκε με την αριθμ. 338952/7/3/2001 απόφαση του ίδιου Υπουργού, παραχωρήθηκε η χρηματοδότηση και λειτουργία των 7 εργαστηρίων ελέγχου ποιότητας γάλακτος στον ΕΛΟΓ ενώ στις 16/2/2001 δόθηκε από το Υπουργικό Συμβούλιο η έγκριση της στελέχωσή τους με 125 υπαλλήλους με (κατ' αρχήν) σύμβαση ορισμένου χρόνου.
Στο Τα εν λόγω εργαστήρια τα οποία έχουν έδρες στην Αλεξανδρούπολη, Δράμα, Γιαννιτσά, Λάρισα, Ιωάννινα, Μυτιλήνη και Ρέθυμνο, έχουν ήδη στελεχωθεί από τον ΕΛΟΓ με (αρχικά) 3 άτομα προσωπικό ενώ σύντομα θα προσληφθούν άλλα 2 στο κάθε εργαστήριο. Ταυτόχρονα ο ΕΛΟΓ έχει προβεί στην αποκατάσταση των ζημιών των κτιρίων του εξοπλισμού και του περιβάλλοντος χώρου, ενώ σύντομα θα έχει ολοκληρωθεί όχι μόνο η συντήρηση αλλά και η αναβάθμιση του εξοπλισμού τους.
Ταυτόχρονα έχει δρομολογηθεί η πλήρης εκπαίδευση του προσωπικού τους και έχει προγραμματισθεί και η σταδιακή διαπίστευσή του ώστε να είναι τα πρώτα στην Ελλάδα που θα διαπιστευτούν στον χώρο αυτό. Έτσι αναμένεται η έναρξη λειτουργίας τους μέσα στον Οκτώβριο του 2001. Επίσης το Υπουργείο Γεωργίας έχει προγραμματίσει (INTERREG II) την δημιουργία και δύο νέων εργαστηρίων στην Πάτρα και στην Κοζάνη για την καλύτερη κάλυψη των αναγκών των περιοχών αυτών.
Η λειτουργία των εργαστηρίων θα ωφελήσει όχι μόνο την παραγωγή και την μεταποίηση αλλά και το εμπόριο των γαλακτοκομικών μας προϊόντων θεμελιώνοντας και ισχυροποιώντας την ταυτότητα τους και διασφαλίζοντας ακόμη περισσότερο την υγεία των καταναλωτών.
Οι προσλήψεις των κτηνιατρικού προσωπικού βρίσκονται στο τελικό τους στάδιο. Πρόκειται να προσληφθούν 51 κτηνίατροι στο Υπουργείο Γεωργίας και 143 στις Νομαρχιακές Αυτοδιοικήσεις.
Βρίσκεται σε επεξεργασία σχέδιο προεδρικού διατάγματος, στο οποίο καταργούνται οι επίμαχες διατάξεις των άρθρων του Β.Δ. 2/1959, το οποίο όταν εκδοθεί, θα αποσταλεί στην αρμόδια Υπηρεσία της Ε.Ε. για ενημέρωσή της.
Σύμφωνα με την οδηγία 92/46/ΕΟΚ (Π.Δ. 56/95) επιτρέπεται η παραγωγή γάλακτος και γαλακτοκομικών προϊόντων μετά τη θερμική επεξεργασία του νωπού γάλακτος το οποίο δύναται να προέρχεται από εκτροφές οι οποίες δεν είναι απαλλαγμένες ή επίσημα απαλλαγμένες από βρουκέλλωση.
Όλα τα γαλακτοκομικά προϊόντα που παράγονται στη χώρα μας στις εγκεκριμένες εγκαταστάσεις, υπόκεινται στην θερμική επεξεργασία της Παστερίωσης και της Ωρίμανσης (τυριά) ή της οξύνισης (γιαούρτια), ώστε κατά τη διάθεσή τους στον τελικό καταναλωτή, να είναι ασφαλή από πλευράς Δημόσιας Υγείας.
Ο Υφυπουργός
Φ. ΧΑΤΖΗΜΙΧΑΛΗΣ"
6. Στην με αριθμό 1786/3-10-01 ερώτηση δόθηκε με το υπ' αριθμ. 1017/17-10-01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση 1786/3-10-01 την οποία κατέθεσε ο Βουλευτής κ. Σπήλιος Π. Σπηλιωτόπουλος, σχετικά με τα προβλήματα που παρουσιάστηκαν στη μεταφορά των μαθητών της επαρχίας Καλαβρύτων και άλλων περιοχών του Νομού Αχαϊας με ταξί, σας γνωρίζουμε τα εξής:
Η μεταφορά μαθητών Π/θμιας και Δ/θμιας Εκπαίδευσης που κατοικούν μακριά από την έδρα του σχολείου τους πραγματοποιείται σύμφωνα με την αριθμ. ΙΒ/6071/98 ΦΕΚ 932/98 τ. Β΄ Κ.Υ.Α. των Υπουργών Εσωτερικών, Δημόσιας Διοίκησης και Αποκέντρωσης, Οικονομικών, Εθνικής Παιδείας και Θρησκευμάτων, Μεταφορών και Επικοινωνιών.
Με το Π.Δ. 161/2000 (ΦΕΚ 145 Α') η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις.
Σύμφωνα με τη διάταξη της παραγράφου 24 του άρθρου 2 του ν. 2621/98 οι πιστώσεις για τη μεταφορά μαθητών εγγράφονται στους προϋπολογισμους εξόδων κάθε περιφέρειας και με απόφαση του Γραμματέα της Περιφέρειας επιχορηγούνται οι Νομαρχιακές Αυτ/σεις για την αντιμετώπιση των δαπανών μεταφοράς μαθητών.
Στον προϋπολογισμό του ΥΠΕΠΘ δεν εγγράφονται πλέον πιστώσεις για μεταφορά μαθητών.
Το ΥΠ.Ε.Π.Θ. ωστόσο βρίσκεται σε συνεργασία με το Υπουργείο Οικονομικών (Γ.Λ.Κ.) για την αντιμετώπιση του θέματος. Συγκεκριμένα, έχει ζητηθεί η διάθεση του 100% της εγκεκριμένης πίστωσης, ώστε να πληρωθούν οι οφειλές της προηγούμενης σχολικής χρονιάς, καθώς και η ενίσχυση του προϋπολογισμού των Περιφερειών, προκειμένου να καλυφθούν οι υφιστάμενες οφειλές και οι νέες συμβατικές υποχρεώσεις των Νομαρχιακών Αυτοδιοικήσεων.
'Όπως μας πληροφόρησε η Διεύθυνση Δευτεροβάθμας Εκπαίδευσης Αχαϊας, τα οφειλόμενα χρήματα έχουν ήδη καταβληθεί και τα ταξί μεταφέρουν τους μαθητές κανονικά.
Ο Υπουργός
ΠΕΤΡΟΣ ΕΥΘΥΜΙΟΥ"
ΠΡΟΕΔΡΟΣ (Απόστολος Κακλαμάνης): Kύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 27 Μαϊου 2002. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
1.- Η με αριθμό 617/20-5-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή των συμπληρωματικών έργων στο φράγμα Μπραμιανών Ιεράπετρας Κρήτης. 
2.- Η με αριθμό 628/21-5-2002 επίκαιρη ερώτηση του Βουλευτή της Νέας Δημοκρατίας κ. Παναγιώτη Μελά προς τον Υπουργό Εμπορικής Ναυτιλίας, σχετικώς με το χρονοδιάγραμμα υλοποίησης των εξαγγελιών της Κυβέρνησης για αύξηση των συντάξεων των ναυτικών. 
3.- Η με αριθμό 631/21-5-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Εμπορικής Ναυτιλίας, Εργασίας και Κοινωνικών Ασφαλίσεων, σχετικώς με τις απολύσεις συνδικαλιστών ναυτικών της πορθμειακής γραμμής Καβάλας-Θάσου κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
1.- Η με αριθμό 614/20-5-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φραγκλίνου Παπαδέλλη προς τον Υπουργό Γεωργίας, σχετικώς με την κατασκευή φράγματος στον ποταμό Τσικνιά, στην περιοχή Καλλονής Λέσβου. 
2.- Η με αριθμό 626/21-5-2002 επίκαιρη ερώτηση του Βουλευτή της Νέας Δημοκρατίας κ. Νικολάου Τσιαρτσιώνη προς τον Υπουργό Ανάπτυξης, σχετικώς με την πώληση των ναυπηγείων Σκαραμαγκά. 
Κύριες και κύριοι συνάδελφοι, έχω την τιμή να ανακοινώσω στο Σώμα ότι την Τετάρτη 29-5-2002 και ώρα 18.30' θα διεξαχθεί προ ημερησίας διατάξεως συζήτηση, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή, με θέμα: "Η κατάσταση της οικονομίας και οι επιπτώσεις της".
Επίσης, θα ήθελα να σας προτείνω, με τη σύμφωνη γνώμη της Διάσκεψης των Προέδρων και παρακαλώ να συναινέσετε με τη μεταφορά της συζήτησης πρότασης νόμου της επόμενης Πέμπτης, σε άλλη συνεδρίαση. (Η συνεδρίαση της Πέμπτης θα διατεθεί για τη συζήτηση του Πρωτοκόλλου του Κιότο για το περιβάλλον και της πράξης νομοθετικού περιεχομένου του Υπουργείου Παιδείας).
Συμφωνεί το Σώμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα συμφωνεί.
Επίσης, οι Υπουργοί Γεωργίας, Εξωτερικών και Εθνικής Οικονομίας και Οικονομικών κατέθεσαν σχέδιο νόμου "Κύρωση συμφωνίας για τη σύσταση της Γενικής Επιτροπής Αλιείας για τη Μεσόγειο" παραπέμπεται στην αρμόδια Διαρκή Επιτροπή.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτη κύκλου:
Πρώτη είναι η με αριθμό 624/21-5-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Εργασίας και Κοινωνικών Ασφαλίσεων, σχετικώς με τις προθέσεις του Υπουργείου να εξυπηρετούνται οι ασφαλισμένοι του Ιδρύματος Κοινωνικών Ασφαλίσεων, από κέντρα αποθεραπείας και αποκατάστασης κλπ.
Η επίκαιρη ερώτηση του κ. Γρηγοράκου έχει ως εξής:
"Στο Νομό Λακωνίας και στο Δήμο Μυστρά λειτουργεί από το Νοέμβριο του 2001, νεόδμητο διεθνών προδιαγραφών, Kέντρo Aποθεραπείας και Aποκατάστασης ημερήσιας νοσηλείας που ίδρυσε και διευθύνει η Ιερά Μητρόπολη Μονεμβασίας και Σπάρτης.
Το Κέντρο είναι μία υπερσύγχρονη μονάδα που αποτελείται από επιμέρους τμήματα όπως: Ιατρικό, Φυσικοθεραπείας (Κινησιοθεραπεία, Υδροθεραπεία με πισίνα αυξομειούμενου βάθους και δινόλουτρα, Ηλεκτροθεραπεία), Λογοθεραπείας, Εργοθεραπείας, Ψυχολογικής Υποστήριξης και Κοινωνική Υπηρεσία.
Επιστημονικός προϊστάμενος του κέντρου είναι ιατρός φυσικής ιατρικής και αποκατάστασης. Το κέντρο είναι πλήρως εξοπλισμένο με τα τελευταίας τεχνολογίας ειδικά μηχανήματα.
Παρά την επιθυμία του ιδρύματος να κάνει σύμβαση με το ΙΚΑ για την προσφορά των υπηρεσιών του στους ασφαλισμένους, μέχρι σήμερα δεν έχει καταστεί αυτό εφικτό λόγω νομοθετικού κενού στην υπογραφή σύμβασης του ΙΚΑ με κέντρα αποθεραπείας.
Ερωτάται ο κύριος Υπουργός:
- Τι προτίθεται να κάνει για την αντιμετώπιση αυτού του προβλήματος πού ταλαιπωρεί χιλιάδες ασφαλισμένους του ΙΚΑ με προβλήματα αποκατάστασης;
- Προτίθεται να δώσει άμεση νομοθετική ρύθμιση σ΄ ένα τέτοιων υψηλών προδιαγραφών κέντρο, που να δίνει την ευκαιρία σε ασθενείς απομακρυσμένων περιοχών να απολαμβάνουν υψηλής ποιότητας υπηρεσιών, όπως αυτές πού παρέχει το Κέντρο Αποθεραπείας και Αποκατάστασης της Ιεράς Μητρόπολης Μονεμβασίας και Σπάρτης;".
Ο Υφυπουργός κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Απαντώντας στην ερώτηση του κυρίου συναδέλφου, έχω να δηλώσω το εξής: Πράγματι, με το ν. 2072/92 και ειδικότερα με το άρθρο 10, προβλέπεται ότι φυσικά και νομικά πρόσωπα μπορούν να ιδρύουν Κέντρα Αποθεραπείας και Αποκατάστασης. ΄Ενα τέτοιο κέντρο είναι και το κέντρο της Ιεράς Μητρόπολης Μονεμβασίας και Σπάρτης.
Ποιο πρόβλημα υπάρχει αυτήν τη στιγμή; Με βάση εκείνο το νόμο, υπήρξε εξουσιοδοτική διάταξη, η οποία καθόριζε στο άρθρο 14 του νόμου εκείνου ότι με ένα άλλο προεδρικό διάταγμα θα καθορίζονταν τα νοσήλια, οι όροι και οι προϋποθέσεις λειτουργίας αυτών των κέντρων αποθεραπείας.
Το Υπουργείο Υγείας και Πρόνοιας κατάρτισε τέτοιο σχέδιο προεδρικού διατάγματος, στο οποίο καθιερώνονται ειδικά πακέτα νοσηλείας για τα εν λόγω κέντρα, με προβλεπόμενα ποσά όμως πολύ πιο μεγάλα από τα ως αυτήν τη στιγμή καταβαλλόμενα από τους ασφαλιστικούς οργανισμούς.
Σε μία κοινή σύσκεψη των δύο Υπουργείων, του Υπουργείου Υγείας και Πρόνοιας και του Υπουργείου Κοινωνικών Ασφαλίσεων, με τη συμμετοχή των ταμείων έχουμε προχωρήσει και έχουμε ήδη εξισορροπήσει αυτήν τη διαφορά, προκειμένου το προεδρικό διάταγμα, το οποίο θα εκδοθεί, να καθορίσει τα νοσήλεια, τα οποία θα πληρώνουν ουσιαστικά τα ασφαλιστικά ταμεία για τη συμμετοχή των ασφαλισμένων στα κέντρα αποθεραπείας και τα οποία θα είναι τέτοια, που και τα κέντρα αποθεραπείας να μπορούν να τα ικανοποιούν, αλλά κυρίως να αντικατοπτρίζουν τα νοσήλια αυτά τις πραγματικές ανάγκες, τις πραγματικές δυνατότητες των ασφαλιστικών ταμείων.
Αρκεί να σας πω ενδεικτικά ότι ως τώρα τα νοσήλια, τα οποία πληρώνονται για ιατρικές πράξεις, είναι παραδείγματος χάρη 8.000 έως 9.500 δραχμές και το προτεινόμενο από το προεδρικό διάταγμα του Υπουργείου Υγείας τότε ήταν σχεδόν διπλάσιο. 
΄Εχουμε, λοιπόν, βρει ένα συμβιβασμό. Σήμερα το προεδρικό διάταγμα έχει υπογραφεί, από το Υπουργείο Κοινωνικών Ασφαλίσεων και έχει σταλεί στο Υπουργείο Υγείας. Θα έχουμε μία σύσκεψη την επόμενη εβδομάδα και θεωρώ ότι μέχρι το τέλος αυτού του μήνα, το προεδρικό διάταγμα υπογεγραμμένο και από το Υπουργείο Κοινωνικών Ασφαλίσεων και από το Υπουργείο Υγείας θα πάρει το δρόμο για την τελική έκδοσή του.
Στο χρόνο που μου απομένει -και βέβαια επιφυλάσσομαι και στη δευτερολογία μου- θα ήθελα να τονίσω ότι με το ν. 2072 δόθηκε αυτή η δυνατότητα για τη δημιουργία των κέντρων αποθεραπείας, που είναι σίγουρο ότι θα αναβαθμίσουν τις παροχές προς τους ασφαλισμένους. Ωστόσο όμως, αυτό που έχει δημιουργήσει την καθυστέρηση, είναι να υπάρξει ένα συμβιβασμός, προκειμένου τα ασφαλιστικά ταμεία να μπορούν πραγματικά να ανταποκρίνονται στα αναβαθμισμένα νοσήλια, που ούτως ή άλλως θα υπάρχουν στα κέντρα αποθεραπείας. Αυτή είναι η ουσία και νομίζω ότι μέχρι το τέλος του μήνα αυτό θα το έχουμε ολοκληρώσει. 
ΠΡΟΕΔΡΟΣ (Απόστολος Κακλαμάνης): Ο κ. Γρηγοράκος έχει το λόγο.
ΛΕΩΝΙΔΑΣ ΓΡΗΓΟΡΑΚΟΣ: Κύριοι συνάδελφοι, μου δίνεται η ευκαιρία να πω δυο λόγια για το κράτος -πρόνοιας στο Νομό Λακωνίας, το οποίο εξ ολοκλήρου το έχει η Εκκλησία, οι δύο Μητροπόλεις, Οιτύλου, Μονεμβασίας και Σπάρτης.
Θα πρέπει να πούμε δύο καλά λόγια, γιατί πραγματικά έχει γίνει ένα πολύ μεγάλο έργο με τη βοήθεια του κράτους. Στη Μητρόπολη Μονεμβασίας και Σπάρτης έχει φτιαχτεί ένα από τα καλύτερα κέντρα αποκατάστασης στην Ελλάδα. Σας το λέω σαν ειδικός γιατρός μονάδας εντατικής θεραπείας που μετά από τη μονάδα ψάχνουμε να βρούμε ένα κέντρο να αποκαταστήσει αυτούς τους ασθενείς. Να αποκαταστήσει την ισορροπία νέων πιθανών ανθρώπων και τις περισσότερες φορές λόγω τροχαίων ατυχημάτων που ένα ξαφνικό αίτιο της ζωής τους τους έφερε σε δυσαρμονία με το φυσικό περιβάλλον. Και το λέω αυτό, γιατί σε παγκόσμιο επίπεδο τα τροχαία ατυχήματα και ειδικά στην Αμερική οι τελευταίες μελέτες δείχνουν, ότι κοστίζουν 150 δισεκατομμύρια δολάρια το χρόνο μόνο για αποκατάσταση. Αυτήν τη στιγμή, λοιπόν, μας δίνεται στην Ελλάδα η ευκαιρία με το ν. 2072 να φτιάξουμε τέτοια κέντρα αποκατάστασης, ούτως ώστε να βρίσκουν καλύτερες συνθήκες νοσηλείας οι συνάνθρωποί μας, οι οποίοι κάποια στιγμή από ένα απότομο ξαφνικό γεγονός της ζωής τους τέθηκε η υγεία τους σε μεγάλη περιπέτεια.
Θέλω να πω, λοιπόν, ότι πραγματικά υπάρχει στην Ελλάδα αυτήν τη στιγμή μια σοβαρή υποδομή. Στην Αθήνα ειδικά υπάρχουν αρκετά κέντρα αποκατάστασης, αλλά πιστεύω, κύριε Υπουργέ, κύριε Πρόεδρε και κύριοι συνάδελφοι, ότι έχουμε ανάγκη και από καλά υψηλών προδιαγραφών κέντρα αποκατάστασης στην περιφέρεια και αυτήν τη στιγμή μας δίνεται η δυνατότητα να έχουμε ένα στη Σπάρτη με τη συμβολή της Ιεράς Μητρόπολης. Ευχαριστώ πολύ.
ΠΡΟΕΔΡΟΣ (Απόστολος Κακλαμάνης): Νομίζω ότι θα πρέπει να συγχαρούμε την Εκκλησία στο Νομό Λακωνίας, διότι προχωρεί σε συγκεκριμένο έργο, πράγματι θεάρεστο. 
Ο κύριος Υφυπουργός έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε Πρόεδρε, συμφωνώ και θέλω να επισημάνω ότι δεν είναι το μοναδικό παράδειγμα. Η Εκκλησία σε όλη την Ελλάδα είχε δημιουργήσει κέντρα χρονίως πασχόντων, τα οποία στη συνέχεια αξιοποιώντας το ν. 2072, αλλά και το Β' Κοινοτικό Πλαίσιο Στήριξης, τα μετέτρεψε σε κέντρα αποθεραπείας και αποκατάστασης με αναβαθμισμένες υποδομές. Είναι λογικό, λοιπόν, οι αναβαθμισμένες υποδομές να απαιτούν αναβαθμισμένα νοσήλια και το θέμα είναι, ότι θα πρέπει να εξισορροπήσουμε την προτεραιότητα την οποία έχουμε και εμείς και η κοινωνία συνολικά για την αναβάθμιση των υπηρεσιών αποθεραπείας και αποκατάστασης με τις πραγματικές δυνατότητες των ασφαλιστικών ταμείων, να χρηματοδοτήσουμε αυτήν την αναγκαιότητα. Βρισκόμαστε σε καλό δρόμο και λίγο πριν από την ολοκλήρωση για την έκδοση αυτού του προεδρικού διατάγματος.
Κύριοι συνάδελφοι, μπορείτε να ενημερώσετε την Ιερά Μητρόπολη ότι μέχρι το τέλος του μηνός θα έχει ολοκληρωθεί η διαδικασία των υπογραφών από τα δύο συναρμόδια Υπουργεία και θα πάρει τον τελικό δρόμο για την έκδοσή του. 
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 627/21.5.2002 επίκαιρη ερώτηση του Βουλευτή της Νέας Δημοκρατίας κ. Δημητρίου Κωστόπουλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με το ύψος της τιμής των διοδίων στην Αττική οδό κλπ.. 
Η επίκαιρη ερώτηση του κυρίου συναδέλφου έχει ως εξής:
"Σύμφωνα με τη σύμβαση, η οποία υπογράφηκε μεταξύ του ελληνικού δημοσίου και του ανάδοχου εργολάβου για την κατασκευή της Αττικής Οδού το ανώτατο προβλεπόμενο ύψος των διοδίων ήταν 1.56 ευρώ για τα επιβατικά αυτοκίνητα το οποίο θα αναπροσαρμοζόταν σύμφωνα με τον πληθωρισμό του ευρώ.
Το παραπάνω αυτό ποσό των διοδίων αναφερόταν στο σύνολο της Αττικής Οδού μήκους εβδομήντα δύο χιλιομέτρων.
Σήμερα τα διόδια που πληρώνονται για τη χρήση δεκαπέντε χιλιομέτρων δηλαδή του 20% του συνολικού μήκους ανέρχονται, σε 1 ευρώ.
Κατόπιν των ανωτέρω ερωτάται η κυρία Υπουργός:
Βάσει ποιας διατάξεως πληρώνονται σήμερα διόδια και μάλιστα σε ποσοστό 60% της συνολικής προβλεπόμενης τιμής για το 20% χρήσης της Αττικής Οδού;"
Ο κύριος Υφυπουργός έχει το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι η Αττική Οδός, αυτό το τόσο σημαντικό έργο για το Λεκανοπέδιο και όχι μόνο θα τελειώσει τέλος του 2003. Σταδιακά βεβαίως έχουν παραδοθεί και θα παραδίδονται κάποια τμήματα.
Η σύμβαση παραχώρησης η οποία κυρώθηκε με νόμο το 1996 προέβλεπε ως ανώτατο συμβατικό όριο διοδίων 1.56 ευρώ, αλλά σε τιμές του 1994. Αυτό προβλέπει η σύμβαση.
Επίσης η σύμβαση προβλέπει ότι το ποσό αυτό αναπροσαρμόζεται ανά εξάμηνο σύμφωνα με το δείκτη τιμών καταναλωτή της Ελλάδος. Στο ποσό αυτό επίσης δεν περιλαμβάνεται ΦΠΑ. 
Με βάση, λοιπόν, την συμβατική ρήτρα αναπροσαρμογής το σημερινό άνω συμβατικό όριο διοδίων έπρεπε να είναι 2,4 ευρώ χωρίς ΦΠΑ. Σήμερα είναι για το κομμάτι Γέρακας-Αεροδρόμιο 0,84 ευρώ χωρίς ΦΠΑ. Άρα λοιπόν, αν συγκρίνει κανείς το 0,84 με το 2,4, μιλάμε για 35% του άνω συμβατικού ορίου διοδίων και όχι για 60% όπως λέτε εσείς στην ερώτησή σας.
Επίσης θέλω να τονίσω ότι η Αττική Οδός έχει ένα ανοικτό σύστημα διοδίων. Δηλαδή για όλο το δρόμο έχει ένα ανώτερο όριο. Το αν θα το βάλει σ΄ ένα κομμάτι ή σε δύο κομμάτια ή σε πολλά κομμάτια είναι θέμα δικό του. Το μόνο για το οποίο δεσμεύεται είναι ότι το ύψος των διοδίων στην Αττική Οδό δεν μπορεί να ξεπερνά το ανώτερο όριο που είναι, όπως σας είπα σε σημερινές τιμές 2,4 ευρώ χωρίς ΦΠΑ. Τα 0,84 ευρώ σήμερα είναι ένα εύλογο όριο.
Ακόμη θέλω να τονίσω ότι αυτό δεν μπαίνει τυχαία. Μπαίνει με βάση σύγχρονες μεθόδους υπολογισμού που κάνει η εταιρεία, με έρευνα της αγοράς, υπολογισμό αξίας του χρόνου που εξοικονομεί ο χρήστης γιατί, αν ανεβάσει πολύ τα διόδια, δεν θα τα χρησιμοποιούν. Θα πάνε από άλλους δρόμους γιατί υπάρχει και αυτή η δυνατότητα. Πάντως από τη σύμβαση, εκτός από το ανώτερο όριο, δεν προβλέπεται να μπορεί να παρεμβαίνει το δημόσιο και να τους λέει: Παραδώσατε ένα τμήμα; Δεν μπορείτε να υπερβείτε αυτό το όριο. 
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Και ακόμη θέλω να τονίσω ότι το άνω συμβατικό όριο διοδίων, ο τρόπος καθορισμού και όλα αυτά που είπα προβλεπόταν στα τεύχη δημοπράτησης τα οποία έγιναν το 1992 και δημοσιεύτηκαν. Επίσης στα τεύχη δημοπράτησης προβλεπόταν ως άνω όριο 3,4 ευρώ. Και εμείς στη σύμβαση το κατεβάσαμε στο 1,56 ευρώ, κάτω από το μισό.
Αν χρειαστεί, κύριε Πρόεδρε, θα επανέλθω στη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, φοβάμαι ότι δεν το ξέρετε καλά το θέμα. Κατ' αρχήν τα 3,4 ευρώ που ήταν στα τεύχη δημοπράτησης έγιναν επί ΠΑΣΟΚ και μάλιστα επί Υπουργίας του κ. Γείτονα.
ΠΡΟΕΔΡΕΥΩΝ (Κωνσταντίνος Γείτονας): Μην με βάζετε απ' αυτήν τη θέση να τοποθετηθώ επί της ουσίας. Πέστε το αυτό σε μια επερώτηση και να κατέβω από την Έδρα στα έδρανα για να σας απαντήσω. Προχωρήστε παρακαλώ.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Εγώ, κύριε Πρόεδρε, διαβάζω κείμενα. Και ήταν το μάξιμουμ του μελετητού. Και μου κάνει εντύπωση που λέτε και σήμερα, κύριε Υπουργέ, ότι το έδωσε και η Υπουργός σε απάντηση. Το θεωρώ απαράδεκτο. Τουλάχιστον τα στελέχη σας θα έπρεπε να είναι ενημερωμένα.
Δεύτερον. Όταν η σύμβαση, κύριε Υπουργέ, λέγει 1,56 ευρώ το μάξιμουμ αναπροσαρμοζόμενο όχι σύμφωνα με το δείκτη τιμών καταναλωτή αλλά του ευρώ -προσέξτε το αυτό- θα μπορούσε να έχει σήμερα όπως λέτε -εγώ το παίρνω ως δεδομένο- 84 λεπτά. Εσείς έχετε 100 λεπτά. Αναγγέλλετε ήδη δια του Τύπου αύξηση 20 λεπτών για τα υπόλοιπα τρία χιλιόμετρα. Δεκαπέντε είναι όλα-όλα, συν 3, δηλαδή περίπου το 20% του συνόλου. Και θα πρέπει εδώ να σας πω το εξής. Και αν αυτό ακόμα ήταν δεδομένο τα υπόλοιπα γιατί εισπράττονται; 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Ποια υπόλοιπα;
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Το υπόλοιπο των 30 λεπτών. Γιατί εισπράττεται; Πού πάνε; Σε ποια θέση και σε ποια τσέπη; 
Επίσης εντυπωσιάζομαι και από την έγγραφη απάντηση που πήρα -γι' αυτό και ήρθα εδώ- για το αμελέτητο της συμβάσεως από τις υπηρεσίες και για το γεγονός ότι η κυρία Υπουργός έβαλε μια υπογραφή.
Όταν η σύμβαση μιλάει για μάξιμουμ 1,56 ευρώ αναπροσαρμοζόμενο τιμαριθμικά, ομιλεί για το σύνολο του δρόμου όταν παραδοθεί στην κυκλοφορία. Ουδαμού δεν αναφέρεται στη σύμβαση ότι υπάρχει περίπτωση να εισπραχθούν διόδια πριν από το τέλος της συμβάσεως. Αναφέρω εδώ ότι στη Γαλλία δρόμος τετρακοσίων χιλιομέτρων δεν εισπράττει διόδια διότι ακόμα δεν έχουν δοθεί στην κυκλοφορία τα τελευταία τριάντα χιλιόμετρα. 
Στο σημείο αυτό σημειώνω το εξής. Προσέξτε διότι δεν υπάρχουν μόνο συμβατικές ευθύνες. Υπάρχουν και άλλες ευθύνες γιατί ο κόσμος πληρώνει και δεν μου είπατε βάση ποίας διατάξεως της συμβάσεως πληρώνει ο κόσμος, σε ποιο κωδικό πάνε και τι εξυπηρετούν. Το αυτοχρηματοδοτούμενο έργο εξυπηρετείται, σύμφωνα με τις μελέτες, όταν τελειώσει για να πάρει τα λεφτά του πίσω ο εργολάβος με ετήσια απόδοση 11,6.
Είναι ένα θέμα σοβαρό. Αντιμετωπίστε το σαν Υπουργείο. 
Εγώ πέρα από τον κοινοβουλευτικό έλεγχο, επιφυλάσσομαι των δικαιωμάτων και των δικών μου και του ελληνικού λαού, τον οποίο εκπροσωπώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κατ' αρχάς το ανώτερο όριο είναι 1,56 ευρώ σε τιμές του 1994. Δεν καταλαβαίνω, τι θα πει αναπροσαρμογή του ευρώ; Η σύμβαση λέει ρητά ότι η αναπροσαρμογή γίνεται σύμφωνα με το δείκτη τιμών καταναλωτή της χώρας μας. Στην τιμή αυτή δεν συμπεριλαμβάνεται το 18% Φ.Π.Α. Η τιμή αυτή σήμερα είναι 2,4 ευρώ χωρίς Φ.Π.Α. Εμείς πληρώνουμε 0,84 χωρίς Φ.Π.Α. Άρα, είναι το 35%. Εσείς λέτε το 60%, κύριε Κωστόπουλε. Μπορείτε να μου πείτε από πού το βγάζετε αυτό; Το ένα είναι αυτό.
Δεύτερον, στη σύμβαση προβλέπεται ότι το ανώτερο όριο διοδίων πράγματι θα είναι 1,56 ευρώ σε τιμές του 1994, για να συνεννοούμαστε ή για όλο το έργο ή για τμήματα. Δεν υπάρχει διαχωρισμός.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κάνετε μεγάλο λάθος.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Είναι ανοιχτό το σύστημα διοδίων.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Αν διαβάζατε τη σύμβαση και τη μελέτη…
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Την έχω διαβάσει.
ΠΡΟΕΔΡΕΥΩΝ (Κωνσταντίνος Γείτονας): Κύριε Κωστόπουλε, μην διακόπτετε. Ζητήσατε απάντηση.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Προσπαθώ να βοηθήσω σ΄ ένα δύσκολο θέμα.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Επίσης, κύριε Κωστόπουλε, στη σύμβαση παραχώρησης προβλέπεται ότι εάν δοθεί κάποιο τμήμα του δρόμου νωρίτερα, ως μπόνους τα διόδια μπορεί να τα βάλει ο ανάδοχος και τα εισπράττει ο ίδιος. Μπορείτε να μου πείτε πώς θα λειτουργήσει ο δρόμος; Έχει έξοδα λειτουργίας και συντήρησης. 
Μάλιστα, το καθεστώς το οποίο υπάρχει λέει ότι από τα έσοδα των διοδίων το 50%, όπως φαίνεται μέχρι τώρα, πάει στα έξοδα λειτουργίας. Aπό την πρακτική που υπάρχει μέχρι σήμερα. Από το υπόλοιπο 50%, το 25% παρακρατείται υπέρ των δανειστριών τραπεζών ως εγγύηση και το 25% το παίρνει η κατασκευαστική κοινοπραξία ως μπόνους γιατί έδωσε κάποια κομμάτια γρηγορότερα από το συμβατικό χρόνο.
Αυτό ψηφίσαμε στη Βουλή και αυτό περίπου προβλεπόταν και στα τεύχη δημοπράτησης τα οποία δημοσιεύθηκαν το 1992 για να γίνει μετά ο διαγωνισμός.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Το 1994, κύριε Υπουργέ.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Το 1992 δημοσιεύθηκαν τα τεύχη δημοπράτησης.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Όχι, κύριε Υπουργέ, κάνετε λάθος.
ΠΡΟΕΔΡΕΥΩΝ (Κωνσταντίνος Γείτονας): Μην πάμε σε αυτό τώρα.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Επίσης, θέλω να τονίσω, κύριε Πρόεδρε -και τελειώνω- ότι από τη στιγμή που θα τελειώσει όλος ο δρόμος, από το τέλος του 2003, τότε ισχύει ότι δεν μπορούν να ξεπεράσουν, για όλο το δρόμο, το ανώτερο όριο διοδίων που έχει καθοριστεί. 
Αυτή η σύμβαση ισχύει για δεκαοκτώ χρόνια. Μετά τα δεκαοκτώ χρόνια οπωσδήποτε το έργο έρχεται στο δημόσιο. Εάν νωρίτερα από τα δεκαοκτώ χρόνια με τα διόδια εισπράξουν τα κεφάλαιά τους και την απόδοση των κεφαλαίων τους, τότε αν αυτό γίνει στα δεκαπέντε χρόνια, στα δεκαπέντε χρόνια θα έρθει ο δρόμος στο δημόσιο. Απλώς για την ενημέρωση και τη δική σας και της Βουλής. Μέχρι, όμως, να τελειώσει όλος ο δρόμος, εάν δίδονται τμηματικά τμήματα, τότε επειδή το σύστημα είναι ανοιχτό κανείς δεν μπορεί να επιβάλει παρά μόνο ισχύει ένας όρος: Το ανώτερο όριο και στα τμήματα.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Λάθος. Μεγάλο λάθος. Μελετήστε το.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Το έχω μελετήσει, κύριε Κωστόπουλε. Το έχει μελετήσει και η νομική μας υπηρεσία. Αυτό ψηφίσαμε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Μελετήστε το και θα δείτε ότι υπάρχουν μεγάλες ευθύνες.
ΠΡΟΕΔΡΕΥΩΝ (Κωνσταντίνος Γείτονας): Κύριε Κωστόπουλε, σας παρακαλώ. Δεν επιτρέπει ο Κανονισμός να σας δώσω το λόγο για δευτερολογία.
Κύριε Υπουργέ, σας παρακαλώ ολοκληρώστε.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Ολοκληρώνω, κύριε Πρόεδρε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Τέσσερα δισεκατομμύρια το χρόνο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Κωστόπουλε, έτσι όπως λειτουργεί το σύστημα μέχρι σήμερα, τον ένα χρόνο τα χρήματα τα οποία πήγαν στην κατασκευάστρια, κοινοπραξία ως μπόνους, γιατί έδωσε τα κομμάτια γρηγορότερα, είναι 300 εκατομμύρια και όχι 4 δισεκατομμύρια.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Είναι 30 χιλιάδες την ημέρα από εισιτήρια, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Κωστόπουλε. Να μην πω τώρα να μην γράφονται οι διακοπές σας στα Πρακτικά. Θεώρησα ότι η συζήτηση ήταν ωφέλιμη. Μην επεκτεινόμαστε τώρα.
Η τρίτη, η με αριθμό 633/21.5.2002 επίκαιρη ερώτηση του Βουλευτή του Κομμουνιστικού Κόμματος της Ελλάδας κ. Σταύρου Σκοπελίτη προς τον Υπουργό Γεωργίας, σχετικώς με τη δανειοδότηση των μικρομεσαίων αγροτών από την Αγροτική Τράπεζα, δεν θα συζητηθεί λόγω κωλύματος του κυρίου Βουλευτή και διαγράφεται.
Τέταρτη είναι η με αριθμό 634/21.5.2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την καθυστέρηση κατάθεσης του νομοσχεδίου για τον Εθνικό Χωροταξικό Σχεδιασμό κλπ.
Η επίκαιρη ερώτηση της κ. Ξηροτύρη - Αικατερινάρη έχει ως εξής:
"Έξι χρόνια επεξεργασίας χρειάσθηκαν (1993-1999) για να ψηφιστεί ο ν. 2742/1999 για τον "Χωροταξικό Σχεδιασμό και την Αειφόρο Ανάπτυξη". Άλλα τόσα φαίνεται ότι θα χρειασθούν για την ενεργοποίηση και εφαρμογή του, αν και τώρα δεν απέμειναν και πολλά να ρυθμίσει. Πολλές είναι οι ερωτήσεις μας για τους φορείς διαχείρισης, την οριοθέτηση περιοχών και άλλα εργαλεία ενεργοποίησης του νόμου αυτού. 
Μόλις πριν ένα χρόνο με υπουργική απόφαση συγκροτήθηκε το "Εθνικό Συμβούλιο Χωροταξικού Σχεδιασμού και Αειφόρου Ανάπτυξης" (ΕΣΧΣΑΑ). Ουσιαστικά, όμως, δεν υφίσταται. Συνεδρίασε ελάχιστες φορές και το βασικότερο αγνοείται πλήρως στις επιλογές του λεγόμενου ολυμπιακού "εκσυγχρονισμού της πρωτεύουσας", όπως και το ότι αποτελεί "Το όργανο κοινωνικού διαλόγου και διαβούλευσης για θέματα που αφορούν στην άσκηση Εθνικής Χωροταξικής και Αειφόρου Ανάπτυξης Πολιτικής".
Αιτία των παραπάνω αποτελεί η πρόσφατη παραίτηση του καθηγητή κ. Βασενχόφεν από τη θέση του Προέδρου του ΕΣΧΣΑΑ, ο οποίος ανέφερε ότι το συμβούλιο έχει περιέλθει σε αδράνεια και ότι η λειτουργία του δεν αποτελεί προτεραιότητα, αφού ούτε καν ο προγραμματισμός των συνεδριάσεων του δεν τηρείται, ούτε βέβαια υποστηρικτικό διοικητικό σχήμα έχει βρεθεί.
Όσο για τη θεσμοθέτηση μέσω νομοσχεδίου του Εθνικού Χωροταξικού Σχεδιασμού αναβάλλεται συνεχώς, ενώ οι διαδικασίες κοινωνικού διαλόγου είναι ανύπαρκτες.
Μετά από αυτά,
Ερωτάται η κυρία Υπουργός, 
1. Πώς αντιμετωπίζει την παραίτηση του καθηγητή Βασενχόφεν και τις πολύ σοβαρές αιτιάσεις του για την κατάσταση αδράνειας του Οργανισμού και κατ΄ επέκταση αδράνειας στη χάραξη χωροταξικής πολιτικής.
2. Πότε τελικά θα κατατεθεί το νομοσχέδιο του Εθνικού Χωροταξικού Σχεδιασμού ή μήπως ο σχεδιασμός αυτός, καθώς και η προσπάθεια για αειφόρο ανάπτυξη παραπέμπονται στις καλένδες;".
Θα απαντήσει η Υφυπουργός Περιβάλλοντος, Χωροταξίας και Δημοσίων ΄Εργων κα Ζήση.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
Θα περίμενα, επειδή η αγαπητή συνάδελφος γνωρίζει πολύ καλά και τις διαδικασίες και τα θέματα, να μην αναφερθεί γενικά σε αδράνεια της προσπάθειας για την ολοκλήρωση του χωροταξικού σχεδιασμού, αλλά να επισημάνει τις εσπευσμένες, αν θέλετε, διαδικασίες και τις πολύ δημοκρατικές διαδικασίες των διαβουλεύσεων που γίνονται στα πλαίσια της πορείας για την ολοκλήρωση και τη θεσμοθέτηση του χωροταξικού σχεδιασμού, τόσο του γενικού πλαισίου, όσο και των περιφερειακών πλαισίων και των ειδικών χωροταξικών μελετών. 

Το λέω αυτό, γιατί και η ίδια η συνάδελφος έχει κληθεί σε τέτοιες διαδικασίες και μέσα από την επιστημονική κοινότητα και μέσα από τις υπηρεσίες του Υπουργείου, διότι γνωρίζει ότι παρουσιάσαμε το γενικό χωροταξικό πλαίσιο και στην Αθήνα και στο Βόλο και έχει αρχίσει αυτός ο διάλογος, ο οποίος γίνεται με όλους τους συμμετέχοντες και προχωρεί βεβαίως με όλα τα θεσμοθετημένα βήματα αυτής της διαδικασίας, όπως προβλέπονται από το νόμο.
Θέλω να αναφερθώ λίγο στην απόφαση για το Εθνικό Συμβούλιο Χωροταξικού Σχεδιασμού και Αειφόρου Ανάπτυξης, το οποίο είναι πολύ σημαντικό. Το έχει συγκροτήσει το Υπουργείο Χωροταξίας και Περιβάλλοντος. Στην απόφαση αναφέρεται το εξής: "Σύμφωνα με το άρθρο 4 του ν.2742/99 το συμβούλιο αποτελεί όργανο κοινωνικού διαλόγου και διαβούλευσης για θέματα ιδιαίτερης σημασίας, που αφορούν την άσκηση εθνικής χωροταξικής πολιτικής και πολιτικής αειφόρου ανάπτυξης. Έργο του συμβουλίου είναι η υποβολή γνωμοδοτήσεων ή εγγράφων παρατηρήσεων και η διατύπωση προτάσεων σχετικά με την εθνική χωροταξική πολιτική και πολιτική αειφόρου ανάπτυξης και τα αναγκαία μέτρα και ενέργειες για την εφαρμογή τους. Ειδικά το Συμβούλιο γνωμοδοτεί για το περιεχόμενο του γενικού και των ειδικών πλαισίων χωροταξικού σχεδιασμού και συμμετέχει περιοδικώς με γνώμες και παρατηρήσεις στη διαδικασία παρακολούθησης, αξιολόγησης και αναθεώρησής του. Το Συμβούλιο συγκροτείται με απόφαση του Υπουργού ΠΕΧΩΔΕ. Με όμοια απόφαση ορίζεται ο κανονισμός λειτουργίας του Συμβουλίου, η γραμματειακή και τεχνική υποστήριξη και το Συμβούλιο συνέρχεται τακτικά μια φορά το εξάμηνο, εκτάκτως δε κατά την κρίση του προέδρου του". 
Το Συμβούλιο, κυρία συνάδελφε, από τη συγκρότησή του, που ήταν στις 28.6.2001, μέχρι σήμερα έχει συνεδριάσει τρεις φορές: 26 Ιουλίου, 6 Σεπτεμβρίου 2001 και 3 Οκτωβρίου 2001. Στη διαδικασία αυτών των πέντε μηνών, στους οποίους επισπεύδουμε όλες τις προσπάθειες ολοκλήρωσης των σχεδίων, έχει κληθεί το Εθνικό Συμβούλιο και στο Βόλο, όπου έγινε η παρουσίαση του Γενικού Χωροταξικού Σχεδιασμού και στο Πάντειο Πανεπιστήμιο στην Αθήνα και στο Πανεπιστήμιο της Θεσσαλίας. Συμμετέχουμε στις διαδικασίες και δεν υπήρξαν παράπονα για μη σωστή λειτουργία. Βεβαίως αυτόν το ρόλο του συμβουλίου το θεωρούμε πολύ σημαντικό, συμμετέχει σ΄ αυτήν τη διαβούλευση και περιμένουμε τη γνωμοδότησή του, όποτε ολοκληρωθούν αυτές οι διαδικασίες διαβούλευσης.
Σε ό,τι αφορά το θέμα της παραίτησης του προέδρου, κι εγώ θέλω να τονίσω το σημαντικό ρόλο του προέδρου. Είναι ένα πρόσωπο μεγάλου κύρους που συμμετέχει σε όλες αυτές τις διαδικασίες.
Ήρθε πρόσφατα στο Υπουργείο αυτή η παραίτηση και εμείς έχουμε εκπλαγεί, γιατί θεωρούμε ότι είναι απαραίτητη η συμβολή του και ότι είναι και στις αρμοδιότητές του να προχωρήσει σ' αυτές τις συνεδριάσεις. Εφόσον επιμένει στη θέση του ο πρόεδρος, πιστεύω ότι στις επόμενες ημέρες θα αντιμετωπιστεί το θέμα αυτό, προκειμένου να αποφευχθούν καθυστερήσεις στην προώθηση του κυβερνητικού έργου σ' αυτόν τον κρίσιμο τομέα του χωροταξικού σχεδιασμού που γνωρίζετε πάρα πολύ καλά, ότι είναι ένας σχεδιασμός που το ΥΠΕΧΩΔΕ, η Κυβέρνηση του ΠΑ.ΣΟ.Κ. έχει σαν πρώτη προτεραιότητα. 
ΑΡΙΣΤΟΤΕΛΗΣ ΠΑΥΛΙΔΗΣ: Αυτά ισχύουν και για τα νησιά, κυρία Υφυπουργέ; 
Γλιτώσαμε, δηλαδή, από τον κ. Σηφουνάκη; 
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλίδη, τι ερωτήσεις είναι αυτές; Σας παρακαλώ, κύριε Παυλίδη, μην εκμεταλλεύεστε την αδυναμία που σας έχει όλο το Προεδρείο. 
Ας προχωρήσουμε, σας παρακαλώ, στη διαδικασία. 
Η κα. Ξηροτύρη έχει το λόγο. 
ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κύριε Πρόεδρε, τα θέματα του χωροταξικού σχεδιασμού και πολύ περισσότερο της αειφόρου ανάπτυξης στη χώρα μας έχουν εγκαταλειφθεί από την εποχή του αείμνηστου Αντώνη Τρίτση. Αυτό είναι γνωστό σε όλους και πολύ περισσότερο στην κυρία Υφυπουργό. 
Από την άλλη πλευρά, η χώρα μας έπρεπε επιτέλους να συντάξει και τα χωροταξικά της σχέδια και στη συνέχεια τα γενικά πολεοδομικά κ.ο.κ. όλα τα άλλα κείμενα και εργαλεία τα οποία έπονται μετά το χωροταξικό σχεδιασμό. 
Σε όλα αυτά τα χρόνια συντάχθηκαν τα χωροταξικά σχέδια των δώδεκα περιφερειών της χώρας, πλην της Αττικής, και είναι εδώ και δυόμισι χρόνια στο Υπουργείο για να εγκριθούν. Ο νόμος για το χωροταξικό σχεδιασμό και την αειφόρο ανάπτυξη έγινε το 1999. Το συμβούλιο, όπως παραδέχθηκε η κυρία Υπουργός, συγκροτήθηκε μετά από δύο χρόνια -ο νόμος είχε ήδη καθυστερήσει να γίνει- και πολύ περισσότερο να εφαρμοσθεί και βέβαια δεν ασχολήθηκαν ακόμη τα όργανά του με την έγκριση των χωροταξικών σχεδίων. Και εδώ δεν ισχύει το ότι συνεδριάζει ανά εξάμηνο αρμόδιο Συμβούλιο κοκ. Όταν υπάρχει μία υστέρηση πλέον των δεκαπέντε ετών στο χωροταξικό σχεδιασμό της χώρας, σ' αυτές τις περιπτώσεις, το αρμόδιο όργανο και πιο γρήγορα συγκροτείται και πολύ πιο συχνά συνεδριάζει. 
Και γιατί πρέπει να συνεδριάσει; Γιατί η παραλαβή των χωροταξικών σχεδίων δημιουργεί αυτήν την ίδια τη χάραξη της χωροταξικής πολιτικής, διότι μέσα από αυτά τα σχέδια και μέσα από την προσπάθεια ομογενοποίησης αυτών των σχεδίων θα δημιουργηθούν οι κατευθύνσεις που θα δοθούν για τα γενικά πολεοδομικά σχέδια, για τα ΣΧΟΑΠ και για τα άλλα σχέδια τα οποία αφορούν την εξειδίκευση των πολεοδομικών εφαρμογών. Αυτή η διεργασία δεν γίνεται, κυρία Υφυπουργέ. Δεν παράγεται έργο στο Υπουργείο σ' αυτήν την κατεύθυνση και το γνωρίζετε πάρα πολύ καλά. Με διάφορες εκδηλώσεις στο Βόλο και κάπου αλλού, δεν γίνεται χωροταξική πολιτική και εφαρμοσμένος σχεδιασμός στην Ελλάδα. Αφήστε τα αυτά τα πράγματα και επισπεύστε τις διαδικασίες ώστε να προλάβετε να προχωρήσετε όλα αυτά τα θέματα πριν είναι πολύ αργά. 
Από την άλλη πλευρά, οι καποδιστριακοί δήμοι πρέπει να συντάξουν τα γενικά πολεοδομικά σχέδια. Είναι άμεση ανάγκη το Συμβούλιο Χωροταξικής Πολιτικής και τα υπόλοιπα όργανα του νόμου αυτού να δώσουν τις κατευθύνσεις για τα γενικά πολεοδομικά. Πότε θα τα κάνετε αυτά; Μέσω των εκδηλώσεων; Έχετε καθυστερήσει πάρα πολύ. 
Το τελευταίο που έχω να σας πω και το ξέρετε πολύ καλά είναι ότι έχουν σχεδιαστεί κατά παρέκκλιση αυτών των διατάξεων οι εγκαταστάσεις των Ολυμπιακών Αγώνων. Ποτέ δεν αναφερθήκατε αν αυτό το Συμβούλιο είπε έστω και τη γνώμη του για όλες αυτές τις εγκαταστάσεις που γίνονται κατά παρέκκλιση των νόμων στην Αττική. Βέβαια, έχουν ξεκινήσει και τα έργα του Γ' Κοινοτικό Πλαίσιο Στήριξης που και αυτά έπρεπε να εντάσσονται σε ένα χωροταξικό σχεδιασμό. Πέστε μου τι έχετε κάνει γι' αυτά τα θέματα. 
ΠΡΟΕΔΡΕΥΩΝ (Κωνσταντίνος Γείτονας): Η κυρία Υφυπουργός έχει το λόγο. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, με αφορμή το κείμενο μιας παραίτησης -γιατί δεν υπάρχουν άλλα κείμενα που να έχουμε παρατηρήσεις σε υπομνήματα- η συνάδελφος προσπαθεί να θέσει όλα τα ζητήματα. Θεωρώ, όμως, κυρία συνάδελφε, ότι υπάρχει μία στείρα αντιπολιτευτική διάθεση, αφού γνωρίζετε πάρα πολύ καλά ότι οι εκδηλώσεις στις οποίες παρουσιάζεται το γενικό πλαίσιο του χωροταξικού σχεδιασμού από το ΥΠΕΧΩΔΕ, από τα πανεπιστήμια στα πλαίσια που προβλέπει ο νόμος για τη διαβούλευση, την παρουσίαση, την ανάρτηση και τη συναίνεση δεν είναι εκδηλώσεις φιέστας. Είναι εκδηλώσεις διαλόγου, όπου συμμετέχει το Συμβούλιο της Επικρατείας και όλοι οι θεσμοί της χώρας, έτσι ώστε να κατατεθούν οι γνώμες τους και οι επεξεργασμένες προτάσεις τους για να συνθέσουμε την τελική πολιτική πρόταση.
ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κυρία Υφυπουργέ, …
ΠΡΟΕΔΡΕΥΩΝ (Κωνσταντίνος Γείτονας): Μην διακόπτετε και με αναγκάσετε να παρέμβω στο διάλογο μεταξύ δύο κυριών και θα πείτε τότε ότι είναι δάκτυλος του Προεδρείου λόγω φύλου. 
Συνεχίστε, κυρία Υφυπουργέ. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Υπάρχει δημοκρατικός προγραμματισμός και το ξέρετε πολύ καλά. Είναι πάρα πολύ εύκολο. Το ξέρετε, είμαστε μηχανικοί, έχουμε δουλέψει έξω, ξέρουμε πολύ καλά, είναι πολύ εύκολη η άρνηση όμως είναι πολύ δύσκολη η θετική πρόταση, ο εμπλουτισμός σ' αυτό το σχεδιασμό. Και θα χαιρόμουν πολύ αν είχατε να μου πείτε όχι τεχνικά ζητήματα, αν συνεδρίασε τρεις φορές ή τέσσερις ένας από τους οργανισμούς που συμμετέχουν στη διαδικασία διαβούλευσης, αλλά τι επιπλέον λέτε για την περιφέρεια της δυτικής Μακεδονίας. Τι θέλετε να πείτε για τα ειδικά πλαίσια; Ξεκίνησαν τα περιφερειακά σχέδια. Είναι ανάγκη όμως και το ξέρετε, κυρία συνάδελφε, να επικαιροποιηθούν, γιατί υπάρχει μια δυναμική στο χώρο, μια δυναμική σε σωστές παρεμβάσεις αλλά και μια δυναμική σε άναρχες παρεμβάσεις. 
Χρειάζονται λοιπόν, γρήγορες διαδικασίες. Τα έχουμε επικαιροποιήσει σε πέντε μήνες, κυρία συνάδελφε. Πέντε περιφερειακά χωροταξικά σχέδια, το γενικό πλαίσιο, το ειδικό πλαίσιο για τους νησιωτικούς χώρους και τις παράκτιες περιοχές και φιλοδοξούμε τέλος του έτους να έχουν θεσμοθετηθεί αυτά. Διότι υπάρχουν και ειδικές χωροταξικές μελέτες που γνωρίζετε καλά ότι προχωρούν για θεσμοθέτηση. Αλλά δεν θέλουμε να κάνουμε μια, με συγχωρείτε για την έκφραση, βιομηχανία παραγωγής προεδρικών διαταγμάτων αλλά θέλουμε μια δημοκρατική συναινετική διαδικασία, με την έννοια όμως της συμβατότητας και της δεσμευτικότητας που ορίζουν οι διαδικασίες και οι νόμοι. 
Θέλουμε να ακούσουμε όλους τους θεσμούς και μη μου πείτε ότι τα γενικά πολεοδομικά σχέδια και τα ΣΧΟΑΠ του 2508/97 αφορούν στο χωροταξικό σχεδιασμό και όχι σε υποχρεώσεις δήμων αφού ξέρετε ότι οι αρμοδιότητες είναι στους δήμους, στις νομαρχίες στις περιφέρειες. Και περιμένω να δω και εγώ τα αιτήματα των θεσμών της Τοπικής Αυτοδιοίκησης. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κυρία Υπουργέ. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, με συγχωρείτε, αλλά ανακατεύτηκαν όλα τα θέματα και νομίζω ότι πρέπει να υπάρξει μια απάντηση. Πρέπει να πω ότι ο γενικός χωροταξικός σχεδιασμός προχωράει με γρήγορους ρυθμούς γιατί είναι προτεραιότητα της Κυβέρνησης η χωρική παρέμβαση. Γιατί ο χωροταξικός σχεδιασμός για μας κυρία συνάδελφε, είναι ανάπτυξη, οικονομία, προστασία περιβάλλοντος, κοινωνική ανάγκη και δεν είναι απλά ένα τυπικό ή ένα τεχνικό ζήτημα. 
ΠΡΟΕΔΡΕΥΩΝ (Κωνσταντίνος Γείτονας): Θα προχωρήσουμε στις επίκαιρες ερωτήσεις δεύτερου κύκλου:
Πρώτη είναι η με αριθμό 692/21.5.2002 επίκαιρη ερώτηση του Βουλευτή της Νέας Δημοκρατίας κ. Αθανασίου Βαρίνου προς τον Υπουργό Εμπορικής Ναυτιλίας, σχετικώς με τις αποφάσεις της Κυβέρνησης για το ασφαλιστικό των ναυτικών.
Η επίκαιρη ερώτηση του κυρίου συναδέλφου έχει ως εξής:
"Το τελευταίο εξάμηνο πραγματοποιείται ένας περίεργος "διάλογος" για το ασφαλιστικό των ναυτικών όπου η Πανελλήνια Ναυτική Ομοσπονδία-ΠΝΟ καταθέτει και αναλύει τις προτάσεις των ναυτικών, όμως η Κυβέρνηση και ιδιαίτερα ο Υπουργός Εμπορικής Ναυτιλίας ακούει και δεν απαντά!
Καμιά δέσμευση των ΥΕΝ δεν έχει μέχρι τώρα κατατεθεί στο τραπέζι του διαλόγου. 
Βέβαια οι αρμόδιοι Υπουργοί για τις επικοινωνιακές ανάγκες της Κυβέρνησης δηλώνουν στα Μ.Μ.Ε. τα προβλήματα του ΝΑΤ θα τα λύσουμε μέσα στα πλαίσια των γενικότερων ασφαλιστικών μέτρων ή εξαγγέλλονται αυξήσεις στις συντάξεις μέσω της αύξησης του βασικού μισθού δια της προσθήκης του 22% των Κυριακών. 
Οι ναυτικοί και οι εκπρόσωποί τους έχουν καταγγείλει αυτήν την απαράδεκτη τακτική της Κυβέρνησης, να αναβάλλει συνεχώς τη γνωστοποίηση των αποφάσεων της (κάθε δεκαπέντε μέρες μεταθέτει την ημερομηνία)
Αυτή η τακτική οδηγεί την ΠΝΟ σε αγωνιστικές κινητοποιήσεις μέσα στο καλοκαίρι. Οι ναυτικοί ζητούν κυρίως:
Αυτοτέλεια του ΝΑΤ και Οίκου Ναύτη.
Σαφή προσδιορισμό χρονοδιαγράμματος για την αναπροσαρμογή των συντάξεων στο 80% των μισθών των εν ενεργεία ναυτικών .
Αύξηση της επικουρικής σύνταξης κατά 1,5 μονάδες.
Διπλασιασμός των εφάπαξ παροχών ΤΠΑΕΝ και ΤΠΚΠΕΝ.
Δημιουργία ειδικού ανεξάρτητου ταμείου ανεργίας.
Για τους πιο πάνω λόγους ερωτάσθε, κύριε Υπουργέ;
Πότε θα εξαγγείλετε τις αποφάσεις σας για το ασφαλιστικό των Ναυτικών;"
Θα απαντήσει ο Υπουργός Εμπορικής Ναυτιλίας κ. Ανωμερίτης.
Ορίστε, κύριε Υπουργέ, έχετε το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
Η Κυβέρνηση στην πράξη και όχι στα λόγια αναγνωρίζει πλήρως την τεράστια συμβολή των Ελλήνων ναυτικών στην πορεία ανάπτυξης της Ελληνικής Ναυτιλίας, ενός δυναμικού κλάδου για τη συνολική οικονομία, με εξαιρετικά μεγάλα μεγέθη, αλλά ενός κλάδου που προσδίδει και μεγάλο κύρος στην ίδια τη χώρα. 
Όλα τα θέματα που έχουν σχέση με τους εργαζόμενους και ιδιαίτερα τα ασφαλιστικά θέματα δεν μπορούν παρά να αποτελούν κομμάτι διαλόγου που γίνεται -και αυτήν τη στιγμή που εμείς συζητάμε συνεχίζεται- για το ασφαλιστικό πακέτο, το οποίο η Κυβέρνηση συζητά με όλους τους εταίρους, τους εργοδότες και τα συνδικάτα.
Στο πλαίσιο, λοιπόν, αυτό προωθούμε ρυθμίσεις, πέρα από αυτές που ήδη έχουν γίνει. Γιατί πρέπει να σας θυμίσω ότι τόσο τα θέματα της φορολογίας των ναυτικών, το 3% για τα κατώτερα πληρώματα και το 6% για τους αξιωματικούς, τα θέματα της ενσωμάτωσης του επιδόματος των Κυριακών στη σύνταξη-έχει υπογραφεί το προεδρικό διάταγμα- τα θέματα της αύξησης κατά 30% των επιδομάτων ανεργίας, που έγινε μόλις την περασμένη εβδομάδα, καθώς και όλα τα άλλα θέματα τα οποία έχουν σχέση με τα ταμεία πρόνοιας αξιωματικών και κατωτέρων πληρωμάτων, όλα αυτά τα έχουμε προχωρήσει.
Το κύριο, όμως, θέμα της αύξησης των συντάξεων αποτελεί μέρος του συνολικού διαλόγου που γίνεται ανάμεσα στην Κυβέρνηση και στα συνδικάτα. Η Π.Ν.Ο., η Πανελλήνια Ναυτική Ομοσπονδία, είναι δευτεροβάθμιο όργανο που ανήκει στη Γ.Σ.Ε.Ε.. Και η Γ.Σ.Ε.Ε. μέχρι και χθες συζητούσε και αυτό το θέμα, μετά και από την αποδοχή των προτάσεων και των θέσεων του Υπουργείου Εμπορικής Ναυτιλίας. Και πιστεύω ότι μέσα στο γενικότερο μέρος -γι' αυτό μιλάω πάντα για τον Ιούνιο και το συνδέω με το γενικότερο ασφαλιστικό- θα λυθούν και αυτά τα θέματα.
Εγώ, μπορώ για δύο θέματα μόνο να σας διαβεβαιώσω. Το ένα θέμα είναι σαφώς η αύξηση των συντάξεων. Το πώς, πού και γιατί, σας ξαναλέω ότι είναι κομμάτι του γενικότερου ασφαλιστικού πακέτου. Και το δεύτερο είναι ότι το Ν.Α.Τ. θα παραμείνει αυτόνομο υπό την εποπτεία του Υ.Ε.Ν. Τα ασφαλιστικά θέματα ανήκουν στις αρμοδιότητες άλλου Υπουργείου, όπως τα θέματα της υγείας ανήκουν στο Υπουργείο Υγείας, τα θέματα της οικονομίας ανήκουν στο Υπουργείο Οικονομίας. Η εποπτεία όμως θα ανήκει στο Υ.Ε.Ν. και το Ν.Α.Τ. θα είναι αυτόνομο, δεν θα ενταχθεί στο ΙΚΑ.
Εγώ πιστεύω ότι γίνεται ένας γόνιμος διάλογος και αυτόν το γόνιμο διάλογο θέλουμε να το συνεχίσουμε με τον πιο ειρηνικό τρόπο.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Βαρίνος έχει το λόγο.
ΑΘΑΝΑΣΙΟΣ ΒΑΡΙΝΟΣ: Ευχαριστώ, κύριε Πρόεδρε.
Κύριε Πρόεδρε, εδώ έχουμε μία απεργία. Η Π.Ν.Ο. έχει εξαγγείλει για τις 11 Ιουλίου απεργία. Ο Υπουργός λέει πως κάνει διάλογο μαζί τους. Τι σόι διάλογος είναι αυτός, από τη στιγμή που η Πανελλήνια Ναυτική Ομοσπονδία δεν συμφωνεί και κάνει απεργία; Είναι γόνιμος ο διάλογος, κύριε Πρόεδρε; Πώς είναι δυνατόν να ακούγονται αυτά τα πράγματα μέσα στο Κοινοβούλιο;
Εγώ περίμενα από τον Υπουργό Εμπορικής Ναυτιλίας να ανακοινώσει με σαφήνεια και να γνωστοποιήσει τις αποφάσεις της Κυβέρνησης μέσα εδώ. Ο Υπουργός, όμως, δεν είναι έτοιμος. Με εξαίρεση αυτό που είπε σχετικά με το Ν.Α.Τ., ότι θα παραμείνει αυτόνομο, τίποτε άλλο συγκεκριμένο δεν μας είπε.
Ο διάλογος με την Π.Ν.Ο. συνεχίζεται έξι μήνες. Πόσο ακόμα πρέπει να συνεχισθεί; Και το λέω αυτό, διότι εμείς οι νησιώτες δεν αντέχουμε αυτήν την απεργία. Μετά τις ανακοινώσεις που έκαναν οι σεισμολόγοι χθες και τα προβλήματα που έχουν δημιουργήσει αυτές οι ανακοινώσεις στον τουρισμό των νησιών μας…
ΠΡΟΕΔΡΕΥΩΝ (Κωνσταντίνος Γείτονας): Μην μπλέξουμε τους σεισμολόγους.
ΑΘΑΝΑΣΙΟΣ ΒΑΡΙΝΟΣ: …έρχεται τώρα η απεργία.
Σας παρακαλώ, κύριε Πρόεδρε! Μην με διακόπτετε!
ΠΡΟΕΔΡΕΥΩΝ (Κωνσταντίνος Γείτονας): Μα, δεν σας διακόπτω. Μην επεκταθούμε στους σεισμολόγους.
ΑΘΑΝΑΣΙΟΣ ΒΑΡΙΝΟΣ: Μα, εκτός από τους σεισμολόγους, είναι και η απεργία, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Δεν βρίσκουμε άκρη έτσι και ιδιαίτερα σ' αυτό το θέμα, γι' αυτό σας το λέω. Δεν βλέπετε τον πόλεμο μεταξύ τους;
ΑΘΑΝΑΣΙΟΣ ΒΑΡΙΝΟΣ: Το ξέρω πως δεν βρίσκουμε άκρη. Εγώ όμως λέω ότι έχουμε μια συγκεκριμένη απεργία, που κάθε σαράντα οκτώ ώρες ανανεώνεται. Και τι θα γίνουν οι νησιώτες; Τι θα γίνει ο τουρισμός των νησιών, αν δεν απαντήσει η Κυβέρνηση σε αυτό που ζητά η Π.Ν.Ο.;
Κύριε Υπουργέ, σας έχουν στείλει ένα εξώδικο. Όταν κάνει κάποιος απεργία, σας στέλνει ένα εξώδικο, όπου εκεί λέει ορισμένα πράγματα. Τα πράγματα που λέει στο εξώδικο είναι τα εξής: 
Πρώτον, αυτοτέλεια του ΝΑΤ. Το απαντάτε εδώ κατά τον πλέον επίσημο τρόπο και καταγράφτηκε στα Πρακτικά. Θα στείλω τη δήλωσή σας αυτή στα συνδικάτα. Δεύτερον, σαφή προσδιορισμό χρονοδιαγράμματος για την αναπροσαρμογή των συντάξεων στο 80%. Δεν απαντήσατε. Τρίτον, αύξηση της επικουρικής σύνταξης κατά 1,5 μονάδα. Τέταρτον, διπλασιασμό του εφάπαξ παροχών των ταμείων. Δεν απαντήσατε. Τέλος, δημιουργία ειδικού ανεξάρτητου ταμείου ανεργίας, που και σ' αυτό δεν απαντήσατε. 
Εάν ήσασταν εσείς πρόεδρος μιας ναυτικής ομοσπονδίας και είχατε κάνει αυτό το εξώδικο, πώς θα σταματούσατε την απεργία, με ποια στοιχεία; Σας ζητώ να βοηθήσετε τους ναυτεργάτες ώστε να σταματήσουν αυτήν την απεργία. Δεν αντέχουν οι νησιώτες. Διαφορετικά θα έχετε εσείς την αποκλειστική ευθύνη.
Έχουμε στη συνέχεια μια επερώτηση για τα νησιά του Αιγαίου. Δεν πάει άλλο! Αυτή η χρονιά θα πάει χαμένη για τα νησιά. Θα καταστραφούμε με αυτήν την πολιτική τη δική σας. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριε συνάδελφε, φαίνεται ότι αν και καπετάνιος δεν τα έχετε πληροφορηθεί καλά ή δεν σας τα έχουν πει επ' ακριβώς.
Πρώτον, δέχθηκα δύο φορές να συνομιλήσουμε με την Π.Ν.Ο. στο Υπουργείο. Πήγα εγώ στα γραφεία της Π.Ν.Ο. και συζητήσαμε για όλα αυτά τα θέματα. Στο εξώδικο που έχουν στείλει, εγώ έχω απαντήσει γραπτώς και επομένως έχω πει τις θέσεις μας. 
Πού εστιάζετε; Εστιάζετε στο ότι η Κυβέρνηση ακούει και δεν απαντά και καμία δέσμευση του Υ.Ε.Ν. δεν έχει κατατεθεί στο τραπέζι του διαλόγου. Μα, ο διάλογος δεν γίνεται στο Υ.Ε.Ν. Μπορούμε να το καταλάβουμε αυτό, να το καταλάβουν και τα στελέχη της Π.Ν.Ο. Ο διάλογος σ΄ ένα τόσο μεγάλο θέμα γίνεται με τα τριτοβάθμια όργανα στα οποία ανήκει η Π.Ν.Ο., δηλαδή τη Γ.Σ.Ε.Ε. και γίνεται αυτή τη στιγμή που συζητάμε. Εγώ πώς να δεσμευτώ; Δηλαδή συζητάει η Κυβέρνηση, η Γ.Σ.Ε.Ε. ο Σ.Ε.Β. και όλοι γι' αυτά τα θέματα και για τα θέματα των ναυτικών, κι εγώ να βγω να πω τι;
Επομένως, το να εισηγηθώ στην Κυβέρνηση τον αναγκαίο διάλογο ως Υ.Ε.Ν., το έχω κάνει. Έχουμε ολοκληρώσει τις θέσεις μας, έχουμε καταθέσει στοιχεία. Γνωρίζετε πόσο στοιχίζουν, ποιο είναι το κόστος αυτών των εναλλακτικών προτάσεων για τις οποίες συζητάμε. Γνωρίζετε ότι έχουμε λάβει σημαντικότατες αποφάσεις για τους ναυτεργάτες όλο αυτό το διάστημα και φυσικά μέσα στο συνολικό πακέτο θα είναι και το θέμα των συντάξεων των ναυτικών. Εγώ τι χρονοδιάγραμμα να δώσω σε εσάς αυτήν τη στιγμή, όταν κυριολεκτικά χθες ο Υπουργός Οικονομίας ή ο Υπουργός Εργασίας συζητούσαν αυτά τα θέματα; 
Εμείς, λοιπόν, έχουμε εκφράσει τις θέσεις μας. Αυτό σημαίνει -το έχω πει και γραπτά και προφορικά- ότι αυτήν τη στιγμή ο διάλογος για το ασφαλιστικό πλησιάζει στο τέλος του. Εγώ εκτιμώ ότι αυτές οι θέσεις που το Υ.Ε.Ν. έχει εισηγηθεί, θα γίνουν δεκτές και επομένως η πολιτική μας απέναντι στους ναυτεργάτες θα είναι αυτή που ήταν μέχρι σήμερα, δηλαδή δίκαια, ενισχυτική, σωστή, ώστε πολλών ετών αδυναμίες να καλυφθούν μέσα από το ασφαλιστικό πακέτο.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, η με αριθμό 632/21.5.2002 δεύτερη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Πρόνοιας, σχετικώς με την εκχώρηση υπηρεσιών των δημοσίων νοσοκομείων σε ιδιώτες κλπ., διαγράφεται λόγω κωλύματος του ερωτώντος Βουλευτή.
Τελευταία είναι η με αριθμό 630/21.5.2002 επίκαιρη ερώτηση του Ανεξάρτητου Βουλευτή κ. Βασίλη Κεδίκογλου προς τους Υπουργούς Επικρατείας, Εσωτερικών, Δημόσιας Διοίκησης και Αποκέντρωσης, σχετικώς με την αντικατάσταση των Γενικών Γραμματέων των Περιφερειών με μέλη του Υπουργικού Συμβουλίου, όπως ορίζεται από το άρθρο 81 του Συντάγματος.
Η επίκαιρη ερώτηση του κ. Κεδίκογλου έχει ως εξής: 
"Η εκτελεστική εξουσία αποκεντρώνεται, εκχωρούμενη προς τους Γραμματείς των Περιφερειών ακόμη και για βασικά δικαιώματα (λόγου χάριν ελευθερίας ή ιδιοκτησίας, απελαύνουν αλλοδαπούς ή καθορίζουν συντελεστή δόμησης κλπ.) έτσι ώστε ο Γραμματέας να θεωρείται "μικρός Πρωθυπουργός".
Ο Γραμματέας ακόμη προΐσταται του Περιφερειακού Συμβουλίου που συγκροτείται από αιρετούς: το Νομάρχη, την ΤΕΔΚΕ, επιμελητήρια κλπ., χωρίς όμως αυτό να έχει την παραμικρή εξουσία! Ένας μετακλητός υπάλληλος με δοτή εξουσία, εξουσιάζει δημάρχους και δημοτικά συμβούλια! 
Πρόκειται για βαθύτατα αντιδημοκρατικό γεγονός. Ο Γραμματέας στερείται δημοκρατικής νομιμοποίησης και υπάγεται μόνο στο Υπουργικό Συμβούλιο (το κέντρο της εκτελεστικής εξουσίας) το οποίο και τον διορίζει. Έχει μείζονες εξουσίες των Γενικών Γραμματέων των Υπουργείων, οι οποίοι δεν είναι φορείς εξουσίας de jure.
Η δομή του συστήματος πάσχει. Υπάρχει μια αντίφαση, δημοκρατικό έλλειμμα το οποίο ευρίσκει λύση στον αυταρχισμό, στην αυθαιρεσία ή και στην διαπλοκή με τους "υφισταμένους". Η αντίφαση πρέπει να αρθεί. Λύση θα ήταν η αντικατάσταση των Γραμματέων τουλάχιστον με Αναπληρωτές Υπουργούς, ώστε να μετέχουν του Υπουργικού Συμβουλίου, οπότε θα διέθεταν τη δημοκρατική νομιμοποίηση. Οι Υφυπουργοί, ας πληροφορηθεί το Υπουργείο Εσωτερικών, Δημόσιας Διοίκησης και Αποκέντρωσης -ώστε να μην ευτελίζονται οι θεσμοί- δεν είναι μέλη του Υπουργικού Συμβουλίου (άρθρο 81 του Συντάγματος).
Με την αποκεντρωτική λειτουργία που επιβάλλει το Σύνταγμα δεν συμβαδίζει η δομή της δικαστικής εξουσίας. Παραμένει βαθύτατα κεντρική. Η δικαιοσύνη είναι ανεξάρτητη, η εύρυθμη λειτουργία όμως αυτής, που προάγει την κοινωνία και την ανάπτυξη, είναι εκ του Συντάγματος ευθύνη της Κυβέρνησης. Οι μεταβατικές έδρες δικαστηρίων είναι ίδιον τριτοκοσμικών χωρών του περασμένου αιώνα.
Ερωτώνται οι κύριοι Υπουργοί πώς σκέπτεται να κινηθεί η Κυβέρνηση."
Θα απαντήσει στην ερώτηση ο Υφυπουργός Εσωτερικών, Δημόσιας Διοίκησης και Αποκέντρωσης κ. Μπένος.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ ακούω πάντα με προσοχή το συνάδελφο το Βασίλη Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Υφυπουργέ.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πολλές φορές μέσα από τη σκέψη του κυοφορούνται πράγματα της επόμενης δεκαετίας, εικοσαετίας.
Νομίζω ότι αν προσέξουμε την ερώτηση του Βασίλη θα δούμε ότι φαίνεται λιγάκι ασύμβατη με τις μέρες μας γιατί μάλλον έρχεται από το μέλλον. 
Αλλά σε μια χώρα που δεν είχε ένα υποτυπώδες σύστημα περιφερειακής οργάνωσης, αγαπητέ συνάδελφε, νομίζω ότι θα ήταν απαραίτητο ένα στάδιο ωρίμανσης και επώασης των θεσμών. Γιατί εκτός από το άρθρο 81 του Συντάγματος, που σωστά επικαλείστε για την οργάνωση του Υπουργικού Συμβουλίου, γνωρίζετε ότι υπάρχει και το άρθρο 101 του Συντάγματος που καθιερώνει το αποκεντρωτικό σύστημα. Υπάρχει και ο ν. 2503 για τη συγκρότηση των περιφερειών ως ενιαίων διοικητικών περιφερειακών μονάδων της χώρας και υπάρχει και ο ν. 1622/86 για το δημοκρατικό προγραμματισμό. Σ' αυτήν τη διάταξη του Συντάγματος, που σας είπα, και σ' αυτούς τους δύο νόμους στηρίζεται η σημερινή περιφέρεια.
Συνεπώς η διαφωνία μου μόνο μαζί σας είναι ως προς τη νομική υπόστασή της. Κατά τα άλλα ως προς το πολιτικό σκέλος που λέτε αν είναι επαρκές αυτό το διοικητικό σύστημα για τη σημερινή χώρα εδώ που έχουμε φθάσει, αυτό που έχω να σας πω, αγαπητέ συνάδελφε, είναι ότι εμείς έχουμε δεσμευθεί ως Κυβέρνηση και ως πολιτική ηγεσία του Υπουργείου Εσωτερικών, Δημόσιας Διοίκησης και Αποκέντρωσης, ότι μετά τις δημοτικές και νομαρχιακές εκλογές να ανοίξουμε ένα διάλογο που θα τεθούν στο τραπέζι όλα αυτά τα ζητήματα που βάζετε τώρα για το διοικητικό σύστημα της χώρας και το μέλλον του. 
Νομίζω ότι μπορούν να αξιοποιηθούν πολλές από τις ιδέες που έχετε και καταγεγραμμένες στην ερώτησή σας, γιατί πράγματι μπορεί να περάσαμε από ένα στάδιο μετάβασης των αποκεντρωμένων θεσμών της χώρας, είναι όμως η στιγμή να κάνουμε το επόμενο βήμα.
Με την άδειά σας και την άδεια του Προεδρείου θα ήθελα να χαιρετίσω και τους αγαπημένους μου Αιγαιοπελαγίτες που τους βλέπω εδώ στα θεωρεία. Γιατί εγώ πέρασα πολύ ωραίες στιγμές στο Αιγαίο και εύχομαι να διεξαχθεί και ένας πολύ ωραίος διάλογος μετά για τα ζητήματα του Αρχιπελάγους. 
ΑΡΙΣΤΟΤΕΛΗΣ ΠΑΥΛΙΔΗΣ: Πρόγνωση: ελαφρώς τρικυμιώδης!
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Είστε όρθιος, παίρνεται και αυθαιρέτως το λόγο, δεν προσφέρετε έτσι στην ομαλή διεξαγωγή της συνεδρίασης.
Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε ευχαριστώ.
Και βέβαια δεν θα μπορούσα να εκφράσω τη διαφωνία μου με όσα είπε ο Υφυπουργός αφού κατ' αρχήν δέχεται τη δομή της ερώτησης. Βέβαια ως εκ της θέσεώς του δεν προχώρησε στη δεύτερη παράγραφο που αφορά τη δικαστική εξουσία και η οποία καταταλαιπωρεί, διότι είναι απαράδεκτα αυτά τα μεταβατικά πρωτοδικεία, είναι απαράδεκτο ότι στην Ιστιαία ή στην Κάρυστο να μην υπάρχει ένα μεταβατικό μονομελές πρωτοδικείο διότι έτσι έδοξε τω Αρείω Πάγω, τω Υπουργώ Δικαιοσύνης, κάπου-κάπου χρειάζεται και η δοτική. 
Βέβαια είδαμε τελευταία, κύριε Πρόεδρε, το Ελεγκτικό Συνέδριο μ΄ αυτήν την επιδερμική έκθεση που έφερε που θέλουν οι άνθρωποι να φαίνονται ότι δεν είναι δικαστές αντάξιοι της σημερινής δομής, αφού δεν εισήλθαν σε καμία νομιμότητα ροής δαπάνης. 
Κατ' αρχήν, λοιπόν, δεν θα μπορούσα να διαφωνήσω. Όμως το θέμα είναι επίκαιρο και ομολογώ ότι αφορμή ήταν δηλώσεις του Υπουργού Εσωτερικών και Δημόσιας Διοίκησης γι' αυτό το ζήτημα. 
Θα ήθελα, κύριε Υφυπουργέ, τώρα να σας ευχαριστήσω για τα καλά σας λόγια. Γνωρίζω ότι έχετε ανησυχίες και ότι έχετε προσφέρει πολλά στους Αιγαιοπελαγίτες. Το θέμα της ερώτησης είναι μείζονος σημασίας, το γνωρίζετε. Είναι ένα θέμα της εκτελεστικής εξουσίας, της διοίκησης, και αντανακλά σ΄αυτό που λέμε ποιότητα στη Δημόσια Διοίκηση. Σήμερα υπάρχει μια κακή περιρρέουσα εντύπωση περί τη Δημόσια Διοίκηση και για όσα συμβαίνουν. Δυστυχώς στελεχώνεται με το σύστημα της σειράς κατάταξης. Δηλαδή καλούμε να διορίσουμε με το νόμο 2190 του ΑΣΕΠ. Προηγούνται αυτοί που έχουν πτυχίο με βαθμό εννέα, μετά με βαθμό οκτώ, μετά με βαθμό επτά. Το αν το πτυχίο τους είναι από το Χάρβαρτ ή από κάποιο Πανεπιστήμιο της Ρουμανίας δεν έχει καμιά σημασία. Ισχύει μόνο η σειρά κατάταξης. Έτσι η ποιότητα δεν μπορεί να έλθει ποτέ στη διοίκηση εάν δεν καθιερωθούν διαγωνισμοί και αν δεν μπουν αντικειμενικά κριτήρια ποιοτικής μορφής. 
Ναι μεν εδραιώθηκε η δημοκρατική νομιμότητα, αλλά με σειρά κατάταξης και με κοινωνικά κριτήρια διοίκηση δεν γίνεται. Συνέπεια αυτού είναι η ερώτηση που φέρνω σήμερα. Αντιλαμβάνεστε τι σημαίνει ένας γραμματέας με δοτή εξουσία να προΐσταται περιφερειακού συμβουλίου αιρετών οργάνων και να έχει στην υπηρεσία του αυτής της ποιότητας υπαλλήλους. 
Πέραν αυτού γνωρίζετε, κύριε Υφυπουργέ, ότι η διοίκηση στην περιφέρεια είναι ελλιπέστατη, δηλαδή στερείται στοιχειωδών υπηρεσιών. Σας ευχαριστώ γι' αυτά που είπατε, αλλά υπάρχει μία περιρρέουσα ατμόσφαιρα και πρέπει να ληφθεί υπόψη η ηθική σε μείζονα κλίμακα. 
Θα κλείσω διαβάζοντας ένα απόσπασμα από άρθρο του γνωστού αρθρογράφου κ. Καρκαγιάννη: "Η πολιτική στην ουσία της είναι ηθική λειτουργία. Αυτός που κάνει πολιτική πρέπει να είναι το πρότυπο της ηθικής συμπεριφοράς. Ας μην κρυβόμαστε πίσω από το δάκτυλό μας. Σήμερα ο λαός έχει εικόνα διαφθοράς και σήψης". Γι' αυτό έκανα αυτήν την ερώτηση, κύριε Υφυπουργέ. Πρέπει να λάβετε τα μέτρα σας, διότι πρόκειται για ένα σοβαρό θέμα που αφορά την πορεία μας μέσα στην Ευρώπη. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Για μένα είναι καλοδεχούμενες και οι αιτίες που προκαλούν τον κύριο συνάδελφο να μας προκαλεί καθώς και οι ιδέες του. Συμφωνώ και στο δεύτερο σκέλος των παρατηρήσεών του ότι το μείζον θέμα σήμερα για τη χώρα είναι η αξιοκρατία και η ποιότητα. Θα προσπαθήσουμε και σε αυτό, αγαπητέ συνάδελφε.
ΒΑΣΙΛΗΣ ΚΕΔΙΚΟΓΛΟΥ: Το εύχομαι.
ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ πάντως σας καλώ να μην πτοείσθε και να συνεχίσετε να πυροδοτείτε το πολιτικό σύστημα με τις ιδέες σας. Αυτό σας εύχομαι. 
ΠΡΟΕΔΡΕΥΩΝ (Κωνσταντίνος Γείτονας): Μάλιστα…Ολοκληρώθηκε η συζήτηση των επικαίρων ερωτήσεων. 
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η με αριθμό 61/17-4-2002 επερώτηση των Βουλευτών της Νέας Δημοκρατίας Αθανασίου Βαρίνου, Γεωργίου Δεικτάκη, Αριστοτέλη Παυλίδη, Ιωάννη Χωματά, Μιλτιάδη Βαρβιτσιώτη, Νικολάου Γκελεστάθη, Αθανασίου Νεράντζη και Θεοδώρας Μπακογιάννη, προς τους Υπουργούς Αιγαίου, Οικονομίας και Οικονομικών, Ανάπτυξης και Εμπορικής Ναυτιλίας σχετικά με την ανάπτυξη των νησιών του Αιγαίου. 
Από τη Νέα Δημοκρατία για τη συζήτηση αυτής της επερώτησης ορίζεται ως Κοινοβουλευτικός Εκπρόσωπος η Βουλευτής κα Θεοδώρα Μπακογιάννη. 
Το λόγο έχει ο πρώτος των επερωτώντων κ. Βαρίνος. 
ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, κυρίες και κύριοι συνάδελφοι, έχει αναγνωριστεί απ' όλους τους Έλληνες η ανάγκη εφαρμογής εθνικής αναπτυξιακής στρατηγικής για τα νησιά του Αιγαίου. Γι' αυτό το Νοέμβριο του 1990 με πρωτοβουλία της Κυβέρνησης της Νέας Δημοκρατίας, η Βουλή αποφάσισε τη συγκρότηση διακομματικής κοινοβουλευτικής επιτροπής για να μελετήσει τα προβλήματα και να υποβάλει προτάσεις για την ανάπτυξη της Θράκης και των νησιών του Αιγαίου. 
Το πόρισμα της επιτροπής κατατέθηκε στη Βουλή το Φεβρουάριο του 1992. Στο πόρισμα μεταξύ άλλων αναφέρεται ότι απαιτείται όλοι οι Έλληνες οι πολιτικοί φορείς και το Εθνικό Κοινοβούλιο να ενστερνιστούμε τη θέση ότι η ανάπτυξη των κρίσιμων παραμεθόριων περιοχών της χώρας και ιδιαίτερα αυτών που βρίσκονται στο ανατολικό μας σύνορο αποτελεί όρο εθνικής επιβίωσης. 
Το φθινόπωρο του 1994 παραμονές των νομαρχιακών και δημοτικών εκλογών, ο τότε Υπουργός Αιγαίου ο κ. Σκανδαλίδης ανακοίνωσε το ολοκληρωμένο επιχειρησιακό σχέδιο ανάπτυξης του Αιγαίου συνολικού ύψους 637 δισεκατομμυρίων δραχμών. Απ' αυτό μας έμεινε μόνο το βιβλιαράκι που μοιράστηκε στα νησιά κατά χιλιάδες.
Τον Ιούνιο του 1996 ο Πρωθυπουργός κ. Σημίτης εξήγγειλε προεκλογικά μέτρα για το Αιγαίο μετά από σχετική απόφαση του Υπουργικού Συμβουλίου. Τα μέτρα ξεχάστηκαν γρήγορα μετά τις βουλευτικές εκλογές του Σεπτεμβρίου του 1996.
Κυρίες και κύριοι συνάδελφοι, σήμερα δέκα χρόνια μετά το ομόφωνο πόρισμα της Βουλής, από τα οποία τα εννέα κυβερνάει τη χώρα συνεχώς το ΠΑΣΟΚ και έξι χρόνια μετά την ανακοίνωση των μέτρων για το Αιγαίο από τον Πρωθυπουργό, η ανάπτυξη στο Αιγαίο έχει μείνει στα χαρτιά και τις εξαγγελίες της Κυβέρνησης. Η Κυβέρνηση δεν έχει και δεν εφαρμόζει καμιά μα καμιά νησιώτικη πολιτική και το αποτέλεσμα αυτής της αδυναμίας είναι η υποβάθμιση και η απομόνωση των ακριτικών νησιών του Αιγαίου.
Δυστυχώς, κύριοι συνάδελφοι, η πραγματικότητα είναι τραγική. Η περιφέρεια βορείου Αιγαίου είναι μια από τις πιο φτωχές περιφέρειες της Ευρωπαϊκής Ένωσης. Η ανεργία, η υποαπασχόληση και η φτώχεια είναι τα κύρια χαρακτηριστικά της σημερινής κατάστασης στα νησιά του βόρειου Αιγαίου. Η καταγεγραμμένη ανεργία υπερβαίνει το 16% επί εργατικού δυναμικού συνολικά δεκαεννέα χιλιάδων διακοσίων πενήντα τριών, οι καταγεγραμμένοι άνεργοι -σύμφωνα με στοιχεία που μου έδωσε ο ΟΑΕΔ- είναι τρεις χιλιάδες εβδομήντα επτά δηλαδή παραπάνω από 16%, ενώ η ανεργία στους νέους υπερβαίνει το 30%. Δηλαδή στην ουσία ένας από τους τρεις νέους στα ακριτικά μας νησιά είναι άνεργος. Η απροθυμία των νέων να ακολουθήσουν το ναυτικό επάγγελμα διογκώνει την ανεργία στα νησιά. Παρ΄ όλα αυτά η Κυβέρνηση δεν παίρνει μέτρα και δεν δίνει κίνητρα στους νησιώτες για να ακολουθήσουν ένα επάγγελμα, όπως είναι το ναυτικό, με το οποίο έχουν εξοικειωθεί. 
Χαρακτηριστικά αναφέρω ότι σύμφωνα με τα στοιχεία του Υπουργείου Εμπορικής Ναυτιλίας που κατατέθηκαν στη Βουλή το 1993 εκδόθηκαν από τα λιμεναρχεία των νησιών πεντακόσια εβδομήντα δύο ναυτικά φυλλάδια και το 2000 μόνο εκατόν είκοσι δύο. Δηλαδή απ' όλο το Αιγαίο το 2000 μόνο εκατόν είκοσι δύο νέοι από τους νησιώτες ακολούθησαν το ναυτικό επάγγελμα. Αυτή είναι η κατάσταση. 
Όμως, καμιά ουσιαστική πολιτική στήριξης δεν εφαρμόζεται και για τους αγρότες. Ο κανονισμός της Ευρωπαϊκής Ένωσης 2013/1993 όπως αντικαταστάθηκε με τον κανονισμό 442/2002 τώρα μοιράζει ψίχουλα στους αγρότες των νησιών μας αν και δεν ξεκίνησε ακόμη έτσι ούτε τα ψίχουλα αυτά δίνει ο κανονισμός. Η εφαρμογή του προγράμματος ενίσχυσης των νέων αγροτών καθυστερεί αδικαιολόγητα.
Κυρίες και κύριοι συνάδελφοι, ποιος νέος θα γίνει αγρότης σήμερα στα νησιά όταν στη Χίο, παραδείγματος χάρη, στην πλατεία Βουνακίου ένας νέος για να πιει μια πορτοκαλάδα πρέπει να πουλήσει 12 κιλά πορτοκάλια; Ή αν είναι στη Σάμο στην παραλία για να πιει ένα λίτρο νερό πρέπει να πουλήσει ένα λίτρο γάλα. Και στη Λέσβο για να πιει έναν καφέ στο λιμάνι πρέπει να πουλήσει ενάμισι λίτρο λάδι. Αυτή είναι η πραγματικότητα. 
Η δραματική μείωση του αγροτικού εισοδήματος στα νησιά είχε σαν αποτέλεσμα την αγωνιστική αντίδραση των αγροτών και κτηνοτρόφων στη Λέσβο. Είναι δικαιολογημένη η αγανάκτηση αλλά και η απογοήτευση του αγροτικού κόσμου σε όλα τα νησιά του Αιγαίου.
Οι μικρομεσαίες επιχειρήσεις, ιδιαίτερα οι εμπορικές και οι τουριστικές, που είναι η ραχοκοκαλιά της οικονομίας των νησιών μας, βρίσκονται σε απόγνωση ενώ εκατοντάδες είναι οι χρεοκοπίες. Οι προτάσεις των επιμελητηρίων των νησιών για κίνητρα ανάπτυξης παραμένουν στα συρτάρια των Υπουργών. 
Δείγμα της νοοτροπίας που υπάρχει στο Υπουργείο Οικονομικών για τα νησιά μας είναι η πρόταση της "επιτροπής Γεωργακόπουλου" για την κατάργηση της μείωσης κατά 30% των συντελεστών του Φόρου Προστιθέμενης Αξίας στα ακριτικά νησιά του Αιγαίου που έκανε η Κυβέρνηση Μητσοτάκη. 
Οι ελλείψεις σε υποδομές, σε λιμάνια, σε αεροδρόμια και σε φράγματα είναι μεγάλες. Τα περισσότερα αεροδρόμια και ελικοδρόμια των νησιών έχουν προβλήματα, ενώ σε άλλα οι κακοτεχνίες μπορούν να προκαλέσουν και ατυχήματα. Να αναφέρω ένα παράδειγμα. Ήμουν στην Ικαρία και είδα ότι εκεί που έβαλαν τον πύργο ελέγχου στο αεροδρόμιο δεν μπορούν να δουν το διάδρομο. Ο πύργος ελέγχου στο αεροδρόμιο δε βλέπει το διάδρομο!
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το αεροδρόμιο το φτιάξαμε εμείς.
ΑΘΑΝΑΣΙΟΣ ΒΑΡΙΝΟΣ: Εμείς φτιάξαμε τον αεροδιάδρομο, τον πύργο ελέγχου, έφτιαξε το ΠΑΣΟΚ. Το ίδιο έχει γίνει και στη Λήμνο. Τα προβλήματα στα λιμάνια δεν έχουν τελειωμό. Κάθε λιμάνι και καημός στο Αιγαίο.
Κυρίες και κύριοι συνάδελφοι, έχω δει δεκάδες λιμάνια στο εξωτερικό σαν ναυτικός και σας διαβεβαιώ ότι δυστυχώς τα λιμάνια μας είναι τριτοκοσμικά. Είναι λιμάνια της ταλαιπωρίας, είναι λιμάνια της αγανάκτησης. Από τις επτά μαρίνες που εξήγγειλε ο Πρωθυπουργός στις 5 Ιουνίου του 1996 (στη Ρόδο, στην Κω, στη Σάμο, στη Μύκονο, στη Σύρο, στη Χίο και στη Μυτιλήνη) λειτουργεί μόνον της Κω που την πλήρωσαν όμως ακριβά οι δημότες της. 
ΒΑΣΙΛΗΣ ΚΕΔΙΚΟΓΛΟΥ:… και θέλουμε να είμαστε ισότιμοι με τους Ευρωπαίους.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κεδίκογλου!
ΑΘΑΝΑΣΙΟΣ ΒΑΡΙΝΟΣ: Έτσι ένας σημαντικός και δυναμικός τομέας ανάπτυξης, όπως είναι ο θαλάσσιος τουρισμός δεν μπορεί να αναπτυχθεί για να στηρίξει τις οικονομίες των νησιών μας. 
Όλα τα φράγματα και οι λιμνοδεξαμενές στα νησιά προγραμματίστηκαν και ξεκίνησαν την τριετία 1990-1993, ενώ τα δίκτυα ολοκληρώθηκαν αργότερα από τη Νομαρχιακή και Τοπική Αυτοδιοίκηση μέσω των περιφερειακών προγραμμάτων. Μέχρι τα τέλη του 1993 -σας διαβάζω από επίσημο έγγραφο- μόλις ανέλαβε ο Υπουργός Γεωργίας του ΠΑΣΟΚ. 
Μέχρι τα τέλη του 1993 είχαν ολοκληρωθεί δύο λιμνοδεξαμενές. Είχαν δημοπρατηθεί ακόμα είκοσι οκτώ λιμνοδεξαμενές και φράγματα στα νησιά χωρητικότητας δύο εκατομμυρίων κυβικών μέτρων. Εξάλλου από τις πιστώσεις του Α΄ Κοινοτικού Πλαισίου Στήριξης είχαν εκπονηθεί και εγκριθεί είκοσι δύο ακόμα μελέτες λιμνοδεξαμενών και φραγμάτων είκοσι τριών εκατομμυρίων κυβικών μέτρων. Επίσης, είχαν ανατεθεί και ήταν υπό εκπόνηση εξήντα τέσσερις ακόμα λιμνοδεξαμενές και φράγματα με στόχο η συνολική αποταμίευση να φτάσει στο Αιγαίο στα πενήντα τέσσερα εκατομμύρια κυβικά μέτρα νερού. Αυτό ήταν το σχέδιο Μητσοτάκη για τα φράγματα του Αιγαίου. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και πάλι λίγα ήταν.
ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, είναι εκατό δεκαέξι οι λιμνοδεξαμενές και τα φράγματα που προγραμματίσατε για το Αιγαίο. Ούτε το ένα τρίτο δεν έχει γίνει μέχρι τώρα.
(Θόρυβος από την πτέρυγα του ΠΑΣΟΚ)
ΠΥΘΑΓΟΡΑΣ ΒΑΡΔΙΚΟΣ: Χωρίς δίκτυα τα φράγματα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Παραδώσαμε τα φράγματα και εσείς δεν φτιάξατε ούτε τα δίκτυα.
ΠΡΟΕΔΡΕΥΩΝ (Κωνσταντίνος Γείτονας): Πώς το καταλαβαίνετε τώρα, κύριοι συνάδελφοι; Θα υποκαταστήσετε Κανονισμό και Προεδρείο; Δεν μπορεί να γίνει έτσι η συζήτηση.
ΑΘΑΝΑΣΙΟΣ ΒΑΡΙΝΟΣ: Με διακόπτει ο συνάδελφος. 
ΠΡΟΕΔΡΕΥΩΝ (Κωνσταντίνος Γείτονας): Όχι, σας διέκοψε πρώτα ο κ. Μητσοτάκης, κύριε συνάδελφε και το αποδεχθήκατε.
ΑΘΑΝΑΣΙΟΣ ΒΑΡΙΝΟΣ: Τη διακοπή να μου την κρατήσετε.
ΠΡΟΕΔΡΕΥΩΝ (Κωνσταντίνος Γείτονας): Όχι, κύριε συνάδελφε.
ΑΘΑΝΑΣΙΟΣ ΒΑΡΙΝΟΣ: Τον περασμένο χρόνο το Υπουργείο Αιγαίου δαπάνησε 1,6 δισεκατομμύρια δραχμές για τη μεταφορά νερού στα νησιά του Αιγαίου και αυτό το χρόνο ίσως να υπερβεί τα 2 δισεκατομμύρια δραχμές.
Αυτό το καλοκαίρι θα χρειαστεί να πάτε νερό ακόμα και στη Λήμνο που ήδη αντιμετωπίζει σοβαρό πρόβλημα. Στηρίζουμε αυτήν την προσπάθεια, όμως το πρόβλημα της λειψυδρίας στα νησιά δεν θα επιλυθεί μόνο με τη μεταφορά του νερού, αλλά πρέπει να προχωρήσετε και στην κατασκευή φραγμάτων ανάσχεσης και στην κατασκευή λιμνοδεξαμενών.
Τα πράγματα θα ήταν καλύτερα εάν είχατε υλοποιήσει το σχέδιο Μητσοτάκη για όσο γίνεται περισσότερα φράγματα και λιμνοδεξαμενές στο Αιγαίο. 
Η υγειονομική θωράκιση του Αιγαίου, το σχέδιο "Ιπποκράτης" έχει μείνει στις εξαγγελίες της Κυβέρνησης. Ήταν το μοναδικό νησιωτικό πρόγραμμα που εξαγγέλθηκε. Το πρόγραμμα αυτό δεν προχώρησε. Το εξήγγειλε ο Πρωθυπουργός από τη Λέσβο -ήσαστε δίπλα, κύριε Υπουργέ, και οι συνάδελφοι εδώ ήταν δίπλα του την ώρα που εξήγγειλε το σχέδιο "Ιπποκράτης"- και ήταν μια πραγματικά, σωστή μελέτη και πρόγραμμα για την υγειονομική θωράκιση του Αιγαίου.
Αυτή η μελέτη και το πρόγραμμα έχει μείνει στις εξαγγελίες της Κυβέρνησης. Οι ελλείψεις σε προσωπικό, μέσα και εξοπλισμό στα νοσοκομεία και στα λεγόμενα πολυδύναμα ιατρεία των μικρών νησιών, αναγκάζουν τους κατοίκους να τα εγκαταλείπουν. Αξεπέραστες είναι οι δυσκολίες στη μεταφορά των ασθενών από τα νησιά. Έτσι, οι νησιώτες πληρώνουν με τη ζωή τους την ανικανότητα της Κυβέρνησης. 
Η εκπαίδευση στα νησιά του Αιγαίου και ιδιαίτερα στα μικρά νησιά είναι προβληματική. Η κατάσταση χειροτέρεψε μετά τη λεγόμενη εκπαιδευτική μεταρρύθμιση. Τώρα, με τα νέα δεδομένα οι μαθητές των λυκείων είναι υποχρεωμένοι να εγκαταλείπουν τα μικρά νησιά, προκειμένου να ανταποκριθούν στις απαιτήσεις του συστήματος. Οι ελλείψεις σε διδακτικό προσωπικό συνεχίζονται μέχρι και την Πρωτοχρονιά, με αποτέλεσμα μερικά μαθήματα να μη διδάσκονται καθόλου. Δεκάδες λυόμενα χρησιμοποιούνται ως αίθουσες διδασκαλίας, ενώ στη Σάμο το Πανεπιστήμιο Αιγαίου δεν έχει ούτε φοιτητική εστία. 
Οι ακτοπλοϊκές συγκοινωνίες είναι κατώτερες των περιστάσεων και σε καμία περίπτωση δεν βοηθούν στην άρση της απομόνωσης των ακριτικών μας νησιών. Το γενικό δίκτυο ακτοπλοϊκών συγκοινωνιών, όπως διαμορφώθηκε τελικά, δεν έλαβε υπόψη την οικονομική βιωσιμότητα των δρομολογίων, με αποτέλεσμα να μείνουν ακάλυπτα αρκετά μικρά νησιά, όπως τα Ψαρά, ο Άγιος Στράτης, η Λήμνος και πολλά άλλα. 
Εξάλλου, η Κυβέρνηση προκειμένου να καλύψει τις ανάγκες των επιδοτούμενων δρομολογίων, επέβαλε επίναυλο. Αυτός είναι ο φόρος του 3%, που βάλατε εσείς, η Κυβέρνηση του ΠΑ.ΣΟ.Κ, σε όλα τα εισιτήρια των επιβατών και οχημάτων. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κατά παράβαση των κανόνων της Ευρωπαϊκής Ένωσης. 
ΑΡΙΣΤΟΤΕΛΗΣ ΠΑΥΛΙΔΗΣ: Είναι φόρος. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Φόρος που θα πέσει σίγουρα. 
ΑΘΑΝΑΣΙΟΣ ΒΑΡΙΝΟΣ: Κατά παράβαση του κανονισμού της Ευρωπαϊκής Ένωσης. Έτσι την επιδότηση των δρομολογίων "Δημόσιας Υπηρεσίας" καλούνται να πληρώσουν οι Αιγαιοπελαγίτες. 
Οι Τούρκοι και Έλληνες δουλέμποροι οργώνουν το Αιγαίο αποβιβάζοντας χιλιάδες λαθρομετανάστες στα νησιά. Η Κυβέρνηση υποσχέθηκε ότι θα υποβάλει στην Ευρωπαϊκή Ένωση σχέδιο αντιμετώπισης της λαθρομετανάστευσης και θα ζητήσει πόρους, μέσα και εξοπλισμό για την αντιμετώπιση του προβλήματος. Δυστυχώς έχουμε μείνει στις υποσχέσεις. 
Οι ελλείψεις σε ειδικευμένο προσωπικό, εξοπλισμό και μέσα στην Περιφερειακή Διοίκηση, στη Νομαρχιακή και Τοπική Αυτοδιοίκηση αποτελεί τροχοπέδη σε κάθε νησιωτική προσπάθεια ανάπτυξης. Η Κυβέρνηση δίνει αρμοδιότητες δίχως τους προβλεπόμενους πόρους, ενώ αρνείται να καταβάλει εγκαίρως θεσμοθετημένους πόρους του "ΕΠΤΑ" προς την Τοπική Αυτοδιοίκηση. Έτσι οι δήμοι, που έχουν εισπράξει μόνο το 50% του "ΕΠΤΑ" και έχουν δημοπρατήσει έργα, αδυνατούν να τα ολοκληρώσουν.
Εξάλλου όλες οι πιστώσεις και το πρόγραμμα "ΕΛΛΑΔΑ 2004" έχουν αντληθεί από το "ΕΠΤΑ" μειώνοντας τα κονδύλια που αναλογούν στους δήμους. Η εμμονή της Κυβέρνησης να αγνοεί το άρθρο 101 του Συντάγματος στην κατανομή "ΣΑΤΑ" και να χορηγεί κατά κεφαλήν περισσότερα χρήματα στους στεριανούς δήμους, δείχνει έμπρακτα ποιο είναι το ενδιαφέρον της για τα ακριτικά μας νησιά. 
Το Υπουργείο Αιγαίου είναι υποβαθμισμένο όσο ποτέ άλλοτε και αδυνατεί να βοηθήσει στην αναπτυξιακή προσπάθεια των νησιών του Αιγαίου. Έτσι περιορίζεται στην οργάνωση εκδηλώσεων, εκθέσεων, συνεδρίων, ανάθεση μελετών και εξαγγελίες προθέσεων που ουδέποτε πραγματοποιούνται. 
Μέχρι την έναρξη της θητείας του σημερινού Υπουργού Αιγαίου, κ. Σηφουνάκη, το νομοθετικό έργο του Υπουργείου Αιγαίου ήταν μηδενικό. Το Υπουργείο Αιγαίου δεν είχε καταθέσει κανένα νόμο, καμία τροπολογία, κανένα προεδρικό διάταγμα μέχρι τότε. Δυστυχώς η προσπάθεια του σημερινού Υπουργού να νομοθετήσει με προεδρικά διατάγματα σε θέματα σημαντικά, που αφορούν τη φυσιογνωμία και την παράδοση των νησιών του Αιγαίου, δεν έγινε αποδεκτή ούτε από τον Πρωθυπουργό ούτε από το ΥΠΕΧΩΔΕ. Άλλωστε και οι οικονομικές δυνατότητες του Υπουργείου Αιγαίου είναι περιορισμένες. Ο προϋπολογισμός του για το 2002 έχει περιοριστεί στα 20,5 εκατομμύρια ευρώ, δηλαδή λιγότερο από 7 δισεκατομμύρια δραχμές. 
Κυρίες και κύριοι συνάδελφοι, πώς είναι δυνατόν να γίνει συντονισμός μιας αναπτυξιακής προσπάθειας από ένα τόσο υποβαθμισμένο Υπουργείο; Κύριε Υπουργέ, οι όποιες προσωπικές σας προσπάθειες δεν επαρκούν για να λύσουν τα προβλήματα του Αιγαίου. Ο Πρωθυπουργός και οι άλλοι Υπουργοί -που επίσης επερωτώνται, αλλά απουσιάζουν σήμερα- θυμούνται το Αιγαίο και τα νησιά του μόνο το καλοκαίρι που πάνε διακοπές...!!! 
Κυρίες και κύριοι συνάδελφοι, πρέπει επιτέλους η Κυβέρνηση να χαράξει και να εφαρμόσει ολοκληρωμένη νησιώτικη πολιτική, με στόχο την ανάπτυξη των ακριτικών νησιών του Αιγαίου, που να βασίζεται σε πολιτικές προσαρμοσμένες στη γεωγραφική ιδιαιτερότητα και τις ανάγκες των νησιών. Δεν μπορούμε να λύσουμε τα προβλήματα των νησιών εφαρμόζοντας στεριανές πολιτικές.
Επίσης, πρέπει να βασίζεται στην ουσιαστική στήριξη της περιφερειακής διοίκησης, της Νομαρχιακής και Τοπικής Αυτοδιοίκησης και την εξασφάλιση αναγκαίων πόρων, ειδικευμένου προσωπικού, μέσων κι εξοπλισμού. Ουσιαστική αύξηση των κεντρικών αυτοτελών πόρων (ΚΑΠ), των σχεδίων ανάπτυξης της Τοπικής Αυτοδιοίκησης (ΣΑΤΑ) και του ειδικού προγράμματος Τοπικής Αυτοδιοίκησης (ΕΠΤΑ). Μια τέτοια Νομαρχιακή και Τοπική Αυτοδιοίκηση μπορεί να πετύχει το στόχο μας για υλοποίηση των προγραμμάτων και των έργων που θα ενταχθούν στο Γ΄ Κοινοτικό Πλαίσιο Στήριξης.
Στην ένταξη όλων των μεγάλων έργων: (λιμάνια, αεροδρόμια, μαρίνες, φράγματα, βιολογικοί καθαρισμοί) στα τομεακά προγράμματα του Γ΄ Κοινοτικού Πλαισίου Στήριξης, ώστε να απελευθερωθούν πόροι του περιφερειακού επιχειρησιακού προγράμματος βορείου και νοτίου Αιγαίου για άλλα έργα.
Στην αναβάθμιση του Υπουργείου Αιγαίου, ώστε να εκπληρώσει τους στόχους για τους οποίους ιδρύθηκε.
Σε ένα νέο αναπτυξιακό νόμο. Χρειαζόμαστε νέο αναπτυξιακό νόμο, με τον οποίο θα θεσμοθετούνται ουσιαστικά κίνητρα για τις επενδύσεις στα ακριτικά νησιά, δίχως όριο υπαγωγής των επενδύσεων και δίχως διακρίσεις μεταξύ των νέων και των παλαιών επενδυτών.
Επέκταση των φορολογικών ελαφρύνσεων που ισχύουν σήμερα στα νησιά μέχρι τρεις χιλιάδες εκατό κατοίκους και σε όλα τα άλλα ακριτικά νησιά του Αιγαίου.
Αλλαγή του γενικού δικτύου ακτοπλοϊκών συγκοινωνιών, με βάση την οικονομική βιωσιμότητα των δρομολογίων και στόχο την κάλυψη όλων των νησιών καθημερινά χειμώνα καλοκαίρι.
Κατάργηση του επίναυλου, του 3% επί των εισιτηρίων επιβατών και οχημάτων. Πολιτική ουσιαστικής στήριξης των αγροτών και των ναυτικών και λειτουργία ειδικών σχολείων που προβλέπονται από την SOLAS στις Ακαδημίες Εμπορικού Ναυτικού (ΑΕΝ).
Διατήρηση των μειωμένων συντελεστών του φόρου προστιθέμενης αξίας που ισχύουν σήμερα σε όλα τα ακριτικά νησιά, όπως αυτός θεσμοθετήθηκε από την Κυβέρνηση Μητσοτάκη.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. Έχετε και δευτερολογία.
ΑΘΑΝΑΣΙΟΣ ΒΑΡΙΝΟΣ: Αποπεράτωση και λειτουργία των έξι μαρινών στο Αιγαίο, με στόχο την ανάπτυξη του θαλάσσιου τουρισμού και την τόνωση της οικονομίας των νησιών.
Τέλος, εκπόνηση κι εφαρμογή ειδικού αναπτυξιακού προγράμματος για τα νησιά, λαμβάνοντας υπόψη την αναγνώριση των διαρθρωτικών προβλημάτων νησιωτικού χαρακτήρα, όπως αυτά αναφέρονται στις συνθήκες Άμστερνταμ και Νίκαιας, αλλά και του άρθρου 101 του ελληνικού Συντάγματος.
Ευχαριστώ.
(Χειροκροτήματα από την Πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία σαράντα πέντε μαθητές και δύο δάσκαλοι από το 6ο Δημοτικό Σχολείο Αγίων Αναργύρων Αττικής και τριάντα εννέα μαθητές και δύο δάσκαλοι από το 12ο Δημοτικό Σχολείο Περιστερίου Αττικής.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Ο κ. Δεικτάκης έχει το λόγο.
ΓΕΩΡΓΙΟΣ ΔΕΙΚΤΑΚΗΣ: Κύριε Πρόεδρε, κυρία και κύριοι συνάδελφοι, στη χώρα μας ο κάθε χώρος έχει τις ιδιαιτερότητες και τα προβλήματά του. Όμως η νησιωτική Ελλάδα και ιδιαίτερα η περιφέρεια του Αιγαίου με τις αποκλίνουσες διαφορές από το σύνολο προσδίδουν ένα ξεχωριστό τοπικό χαρακτήρα.
Η περιφέρεια αυτή γεωργικά είναι φτωχή κι όπως είναι απομεμακρυσμένη γεωγραφικά, έχει μείνει πολύ πίσω. Η υποβάθμιση της γεωργίας με προεκτάσεις την οικονομική αποδυνάμωση των νησιών της περιφέρειας είναι ένα γεγονός με κοινωνικές αλλά κυρίως εθνικές συνέπειες. Αναφέρομαι στα νησιά εκείνα που είναι κοντά στην Τουρκία και που ο πληθυσμός τους μειώνεται συνεχώς. 
Η ανάλυση των προβλημάτων που διαμόρφωσαν το σημερινό οικονομικό και κοινωνικό περιβάλλον είναι κυρίως η αιτία της κρίσης στο γεωργικό τομέα. Η προβληματικότητα των νησιών δεν μπορεί να θεωρηθεί ότι γεννήθηκε στα ίδια τα νησιά. Οι παρεμβάσεις της πολιτείας είχαν σαν στόχο την προσωρινή ανακούφιση των αγροτών με την εφαρμογή μέτρων αμέσου χαρακτήρα, ενώ θα έπρεπε να είχε αναλυθεί το δυναμικό τόσο των φυσικών πόρων όσο και των ανθρώπινων για μια ορθολογική και καθολική ανάπτυξη.
Για την περιορισμένη ανάπτυξη της περιφέρειας αυτής η μικρή έκταση εύφορης γης, η έλλειψη υδάτινων πόρων, ο μικρός και πολυτεμαχισμένος γεωργικός κλήρος, καθώς και η δυσμενής μορφολογία του εδάφους συνιστούν μερικά από τα προβλήματα που έπρεπε να είχαν αντιμετωπιστεί ώστε να μην είχαμε φθάσει στη σημερινή απελπιστική κατάσταση των αγροτών.
Η ανάπτυξη αντιμετωπίζει ακόμη δυσκολίες από τις δυσχέρειες στη συγκοινωνιακή εξυπηρέτηση, το υψηλό κόστος των μεταφορών, καθώς και τη μετανάστευση. Η γεωργία αποτελεί την κύρια παραγωγική δραστηριότητα με τον τουρισμό και στηρίζεται στην ελαιοκαλλιέργεια και την αμπελοκαλλιέργεια για Μυτιλήνη και Σάμο και στα εσπεριδοειδή, σιτηρά, μαστίχα για τη Χίο.
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Η πολιτεία πρέπει να αγκαλιάζει τον αγρότη, εξασφαλίζοντας τα βασικά έργα υποδομής, που συνιστούν εγγειοβελτιωτικά, αγροτική οδοποιία και επαρκείς ποσότητες νερού. Η στρατηγική προσέγγισης στην αγροτική ανάπτυξη πρέπει να στηριχθεί στο τοπικό ανθρώπινο δυναμικό, στους φυσικούς πόρους, αλλά κυρίως στους πόρους που θα προσφέρει η πολιτεία.
Στον κτηνοτροφικό τομέα συναντάται μόνο αιγοπροβατοτροφία και πολύ λιγότερο κτηνοτροφία και χοιροτροφία. Μεγάλο είναι το κόστος από τη μεταφορά των κτηνοτροφών που ανεβάζει στα ύψη το παραγωγικό κόστος.
Η αλιευτική πολιτική, ανύπαρκτη, έχει τα χαρακτηριστικά μιας παρακμάζουσας παραδοσιακής δραστηριότητας. Σημαντική είναι η ευθύνη για την έλλειψη έργων υποδομής και αλιευτικών εξοπλισμών, όπως είναι τα αλιευτικά καταφύγια, οι βοηθητικές εγκαταστάσεις και οι ιχθυόσκαλες.
Στο δασικό τομέα η δραστηριότητα είναι περιορισμένη. Παρατηρούνται μεγάλες καθυστερήσεις στις αναδασώσεις των καμένων περιοχών της Χίου, της Σάμου, της Ικαρίας, της Σκιάθου. 
Η μεταποιητική δραστηριότητα είναι και αυτή περιορισμένη. Οι ελλείψεις πρώτων υλών και ειδικευμένου ανθρώπινου δυναμικού, η μικρή αγορά και οι δυσκολίες στις μεταφορές, αποτελούν τους κυριότερους παράγοντες για την υστέρηση της ανάπτυξης.
Στον εμπορικό τομέα, η σκληρή φορολογία και οι υψηλές ασφαλιστικές εισφορές έχουν μαραζώσει τις αγορές. 
Συμπερασματικά, η ανάπτυξη, όπως σήμερα επιχειρείται, δεν είναι εφικτή. Το αναπτυξιακό δυναμικό των νησιών δεν αξιοποιήθηκε και έτσι η απασχόληση δεν ικανοποιήθηκε. Η πολιτεία πρέπει να διαθέσει μεγαλύτερους πόρους για τις ορεινές και προβληματικές περιοχές των νησιών και επιδοτήσεις γενικευμένης μορφής, ιδιαίτερα στους μικρούς παραγωγούς και σχέδια βελτίωσης των καλλιεργειών τους. Μένουν απλήρωτοι, ενταχθέντες στο πρόγραμμα προ του 2000, λόγω έλλειψης πρόβλεψης πιστώσεων. Έχει μόλις τώρα δοθεί εντολή εκδήλωση ενδιαφέροντος για επενδύσεις από το Γ΄ Κοινοτικό Πλαίσιο Στήριξης. Δηλαδή, δύομισι χρόνια καθυστέρηση με χρονικό ορίζοντα υλοποίησης στο τέλος του 2002. Οι διαδικασίες που προβλέπονται είναι τόσο πολύπλοκες, που οι αγρότες, αλλά και τα μελετητικά γραφεία, αδυνατούν να συντάξουν τα σχέδια-μελέτες. 
Για τους νέους αγρότες προβλέπονται για όλη την Ελλάδα δεκατέσσερις χιλιάδες, δηλαδή ένας περίπου σε κάθε νομό και τα δικαιολογητικά τα οποία απαιτούνται είναι τόσα πολλά και τόσο ογκώδεις οι φάκελοι, που πρέπει να συμπληρωθούν, ώστε καθιστούν αδύνατον στους αγρότες να τα συμπληρώσουν και έτσι να έχουν την αίσθηση ότι θα γίνει κομματική επιλογή. 
Ο αγροτοτουρισμός, στοιχείο αναξιοποίητο, και οι εγγεγραμμένες πιστώσεις δεν επαρκούν για τον εξωραϊσμό της οικοδομής. Ο αγροτοτουρισμός στα νησιά περιλαμβάνεται και στο leader, που ακόμη πιστεύω ότι θέλει τελειοποίηση, διότι ναι, έχουν γίνει κάποια βήματα -οφείλουμε να τα αναγνωρίζουμε, δεν τα ισοπεδώνουμε όλα- αλλά στον τομέα αυτό χρειάζεται ακόμη λίγη προσπάθεια. 
Κύριε Πρόεδρε, μπορώ να πάρω το χρόνο μου;
ΠΡΟΕΔΡΕΥΩΝ (Κωνσταντίνος Βρεττός): Λογικά όχι, αλλά συνεχίστε.
ΓΕΩΡΓΙΟΣ ΔΕΙΚΤΑΚΗΣ: Η πρόωρη συνταξιοδότηση και η γνωστή καθυστέρηση πληρωμών των δικαιούχων, που έχουν μεταβιβάσει τις περιουσίες τους, έχει οδηγήσει σε πλήρη εξαθλίωση τους αγρότες. Η παράνομη παρακράτηση από τους ελαιοπαραγωγούς του 3%-5% για λογαριασμό των ενώσεων και της ελαιουργικής, είναι πράξη παράνομη και αυτή δεν προβλέπεται από τους κανονισμούς της ΕΟΚ. 
Ακόμα ο εξαναγκασμός των αγροτών να υπογράψουν για να πάρουν τα χρήματά τους, έχει οδηγήσει πολλούς αγρότες στην άρνηση, με αποτέλεσμα να μην τους δίνουν τις προκαταβολές. 
Ο ΕΛΓΑ έχει πληρώσει ελάχιστα ποσά από τις καταστροφές. Το πρόγραμμα με τις προτάσεις του Υπουργείου Γεωργίας βρίσκεται στις Βρυξέλλες και κανείς δεν γνωρίζει πότε θα εγκριθεί. Εδώ θα ήθελα να τονίσω ότι η Κυβέρνηση πρέπει να προχωρήσει δίνοντας κάποιες προκαταβολές, ώστε να αντιμετωπίσουν οι αγρότες τα συσσωρευμένα οικονομικά τους προβλήματα.
Ο κανονισμός 442/2002 που αφορά μέτρα για τα προϊόντα των νησιών, δεν έχει ξεκινήσει ακόμα, ώστε να επωφεληθούν τα μικρά νησιά με ορισμένες επιδοτήσεις για τα γεωργικά προϊόντα, τα οποία έχουν μεγάλο κόστος μεταφοράς.
Τα ειδικά μέτρα που πρέπει να ληφθούν και ο κανονισμός που υπάρχει φέρει περιορισμούς, περιορισμούς των ενισχύσεων και σε δραστηριότητες και σε προϊόντα. Οι περιορισμοί είναι σε ορισμένα γαλακτοκομικά προϊόντα, στη ζάχαρη, στα οπωροκηπευτικά τα οποία έχουν μείνει εκτός από το 1997. Επίσης στην αποθεματοποίηση των τυριών και λικέρ. Δίνεται ακόμα ιδιαίτερη έμφαση να μην ενισχύονται προϊόντα τα οποία επανεξάγονται από τα νησιά πλην τα παραδοσιακά μεταποιημένα. Ακόμη έχουμε περιορισμούς στις διαδικασίες και στην προέλευση των οίνων.
Κύριε Υπουργέ, όλα αυτά δίνουν την αίσθηση στον αγρότη της περιφέρειας, ιδιαίτερα αυτής της προβληματικής περιοχής ότι έχει εγκαταλειφθεί. Και αυτό πράγματι ισχύει. Το μήνυμα σας το έδωσαν στις προηγούμενες εκλογές και θα το πάρετε πολύ πιο ισχυρά στις επόμενες.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κατά τη συζήτηση της επερώτησης Κοινοβουλευτικός Εκπρόσωπος του Κομμουνιστικού Κόμματος Ελλάδος ορίζεται ο κ. Σταύρος Σκοπελίτης.
Ο Βουλευτής κ. Ελευθέριος Παπαγεωργόπουλος ζητάει άδεια ολιγοήμερης απουσίας στο εξωτερικό.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Η Βουλή ενέκρινε.
Χθες εγκρίναμε άδεια απουσίας του κ. Μητσοτάκη, αλλά δεν ήξερα ότι ζητά την άδεια για να μεταβεί στο εξωτερικό για λόγους υγείας. Του ευχόμαστε όλα να πάνε καλά!
ΘΕΟΔΩΡΑ ΜΠΑΚΟΓΙΑΝΝΗ: Ευχαριστούμε πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αριστοτέλης Παυλίδης έχει το λόγο. Θα σας δώσω πέντε λεπτά, κύριε Παυλίδη. 
ΘΕΟΔΩΡΑ ΜΠΑΚΟΓΙΑΝΝΗ: Με την ανοχή της μεγάλης νήσου, κύριε Πρόεδρε!
ΠΡΟΕΔΡΕΥΩΝ (Κωνσταντίνος Βρεττός): Επειδή είναι φίλος μου εκμεταλλεύεται την ανοχή μου!
Ορίστε, κύριε Παυλίδη, έχετε το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Ασφαλώς θα γνωρίζετε, κύριε Πρόεδρε, πως δεν είναι πρώτη φορά που συζητούμε θέματα νησιών. Αντίθετα κάποιοι θα έχουν βαρεθεί να μας ακούν να μιλάμε για τα νησιά. Αλλά, κύριε Υπουργέ, αιτία αυτής της καταστάσεως είσθε εσείς. Είσθε εσείς και η πολιτική σας και για να είμαι ακριβέστερος, κύριε Πρόεδρε, η ανυπαρξία πολιτικής. Και αυτό μπορούν άνετα να το επιβεβαιώσουν αυτοί που ο κ. Μπένος ο πρώην Υπουργός Αιγαίου, χαιρέτισε πριν από λίγο, δηλαδή τους νησιώτες που είναι στα θεωρεία, τους οποίους και εγώ καλωσορίζω. Είναι μία από τις σπάνιες φορές που τα θεωρεία είναι κατάμεστα. Και αυτό αποδεικνύει το ενδιαφέρον του θέματος.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Δυστυχώς δεν είναι κατάμεστα. 
ΑΡΙΣΤΟΤΕΛΗΣ ΠΑΥΛΙΔΗΣ: Το θεωρείο είναι κατάμεστο. Επιμένετε στην τακτική να μη βλέπετε ό,τι δεν σας συμφέρει. Αυτή είναι η τακτική σας, κύριε Σηφουνάκη. Αφήστε, λοιπόν, εμάς να ακολουθήσουμε την τακτική που επιβάλλει το Αιγαίο να ακολουθήσουμε. Και επειδή κατά σύμπτωση είστε και εσείς Βουλευτής νησιώτης υποθέτουμε ότι έστω και τελευταία στιγμή προ της αναχωρήσεώς σας, πριν σαλπάρει η Κυβέρνησή σας, κάτι ίσως καταφέρετε να κάμετε. Γι' αυτό φέρνουμε την επερώτηση σήμερα. Και είναι καλή σύμπτωση:
Σήμερα αρχίζει την περιοδεία του στα Δωδεκάνησα, από τη Ρόδο και εν συνεχεία στα μικρά νησιά, ο Πρόεδρος της Νέας Δημοκρατίας. Ξεκινάει από τη Ρόδο και συνεχίζει Λέρο, Λειψούς, Πάτμο, Κάλυμνο, Κω. Είμαι βέβαιος πως ό,τι του πουν εκεί οι συμπατριώτες μου θα είναι αυτά που θα ακούσετε εδώ και τα θυμίζουμε καθημερινά. Και το πρώτο που θα του πουν είναι ό,τι σας λένε εσάς. Δεν καταφέρατε, δηλαδή, είκοσι χρόνια να σχεδιάσετε Ολοκληρωμένη Νησιωτική Πολιτική. Το ξαναλέγω για άλλη μια φορά στη Βουλή, Ολοκληρωμένη Νησιωτική Πολιτική.
Εμείς που έχουμε την τιμή να εκπροσωπούμε την Ελλάδα σε διεθνείς οργανσιμούς -και εγώ προσωπικά- ζητούμε από τους ξένους να ενισχύσουν με ειδικές δράσεις τα νησιά. 
Και τι μου λένε εκείνοι, είτε είναι η Ευρωπαϊκή Ένωση είτε το Συμβούλιο της Ευρώπης που μου έχει αναθέσει μια μεγάλη εισήγηση, αυτή της πολιτικής για τα ευρωπαϊκά νησιά; Μου λένε: "Μα η Κυβέρνησή σας δεν έχει κάνει κάτι τέτοιο για τα νησιά σας. Έχετε την αξίωση να το κάμουμε εμείς στις Βρυξέλλες";
Η Κυβέρνησή μας είσθε εσείς, κύριε Σηφουνάκη. Εσείς και ο Πρόεδρος της Κυβερνήσεώς σας, ο οποίος προ καιρού ήταν στη Ρόδο. Και εκεί κατά περίεργο τρόπο αναφέρθηκε σε θέματα, στα οποία είχε αναφερθεί και προ των εκλογών του 2000. 
Ο κ. Σημίτης -σας διαβάζω τα όσα είπε- αναφέρθηκε στο νέο νοσοκομείο και ότι "οι διαδικασίες για πρόσληψη εποχιακού και μόνιμου προσωπικού ολοκληρώνονται". Σχετικά με το φράγμα Γαϊδουρά είπε ότι "το έργο ξεκίνησε". Μα, το έργο δεν ξεκίνησε ακόμα! Γιατί είπε ότι ξεκίνησε; Για το αεροδρόμιο είπε ότι "έχει εκσυγχρονιστεί, ότι έχει επεκταθεί και ότι έχει ξεκινήσει η νέα φάση". Για το λιμάνι λέγει χαρακτηριστικά: "Αποφασίσαμε το έργο να το αναλάβει απευθείας μια ενισχυμένη μονάδα του Υπουργείου ΠΕ.ΧΩ.Δ.Ε., ώστε να καλυφθεί κατά το δυνατό ο χαμένος χρόνος".
Ξέρετε, κύριε συνάδελφε εκ Σάμου, πόσος είναι ο χαμένος χρόνος; Είκοσι χρόνια! Όσο και η ζωή της Κυβερνήσεώς σας! Για να μη σας μιλήσω για το λιμάνι της Κάσου, που το ξέρει ο Υπουργός σας πιο καλά από εσάς. Δεκαοκτώ χρόνια! Να μην αναφερθώ τώρα και στο άλλο, το αεροδρόμιο της Καλύμνου, όπου για οκτακόσια μέτρα διαδρόμου έχουν περάσει δεκατέσσερα χρόνια! Αυτή είναι η πολιτική σας!
Ο κ. Σημίτης μας είπε για το εργοστάσιο παραγωγής ηλεκτρικού ρεύματος που θα εγκατασταθεί στη νότια Ρόδο και "θα γίνει διαγωνισμός". Συσκότιση στο Αιγαίο! Ούτε στον καιρό του πολέμου δεν είχαμε τέτοιο κοπριφόκο! Αυτή είναι η πολιτική σας!
Σας μίλησε ο συνάδελφος από τη Χίο, ο καπετάν - Θανάσης Βαρίνος, για την ακτοπλοΐα. Εκεί πια βουλιάξατε! Και ευτυχώς προηγουμένως μας είπε η κα Ζήση, η Υφυπουργός ΠΕ.ΧΩ.Δ.Ε., ότι πήρε από τα χέρια σας τα χωροταξικά σχέδια των μικρών νησιών. Ευτυχώς! Θυμηθήκατε εσείς, κύριε Σηφουνάκη, ότι στα μικρά νησιά για τα οικόπεδα εκτός σχεδίου η αρτιότητα θα πρέπει να είναι οκτώ στρέμματα. Εσείς τα εκάματε αυτά! Υπήρξε σύγκρουση στο Υπουργικό Συμβούλιο και τα εκάματε αυτά, διότι πιστεύατε ότι στα μικρά νησιά έχουμε τσιφλικάδες! 
Δεν έχετε σχεδιάσει Ολοκληρωμένη Νησιωτική Πολιτική. Αυτήν την πολιτική που έχει ανάγκη η Ελλάδα -γι' αυτό περάσαμε και στο Σύνταγμα τη διάταξη του άρθρου 101- η οποία αναφέρεται στη Δημόσια Διοίκηση. Εμείς οι νησιώτες κυνηγάμε τη Δημόσια Διοίκηση, αντί η Διοίκηση να είναι κοντά μας! 
Δεν καταφέρατε να οργανώσετε σύστημα θαλασσίων μεταφορών. Ο νόμος Παπουτσή κατέστησε το Αιγαίο κατά τα δύο τρίτα περιοχή με άγονες γραμμές! Περιοχή άγονων γραμμών! Και την πληρώνουν οι νησιώτες όχι με τον επίναυλο, όπως είπε ο κ. Βαρίνος αναφερόμενος στο νόμο. Είναι φόρος! Οι νησιώτες φορολογούνται, για να πληρώσουν τις επιδοτήσεις των άγονων γραμμών.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Βρεττός): Κύριε Παυλίδη, θα πάρετε τη δευτερολογία σας;
ΑΡΙΣΤΟΤΕΛΗΣ ΠΑΥΛΙΔΗΣ: Παρακαλώ να δείξετε την ανοχή που δείξατε εις τον εκ Μεγαλονήσου κύριο συνάδελφο, που ομίλησε προηγουμένως. Εγώ ομιλώ τουλάχιστον για δεκαοκτώ νησιά!
ΠΡΟΕΔΡΕΥΩΝ (Κωνσταντίνος Βρεττός): Τελικά, κύριε Παυλίδη, θα πάρετε τη δευτερολογία σας ή όχι;
ΑΡΙΣΤΟΤΕΛΗΣ ΠΑΥΛΙΔΗΣ: Όχι, κύριε Πρόεδρε. Τελειώνω αμέσως.
Κύριε Υπουργέ, η ολοκληρωμένη νησιωτική πολιτική έχει ήδη σχεδιαστεί και θα εφαρμοστεί από την Κυβέρνηση της Νέας Δημοκρατίας. 
ΠΑΝΑΓΙΩΤΗΣ ΚΟΥΡΟΥΜΠΛΗΣ: Δεν μας είπατε για το Νοσοκομείο της Ρόδου!
ΑΡΙΣΤΟΤΕΛΗΣ ΠΑΥΛΙΔΗΣ: Μα σας τα λέγω! Όσον αφορά στο σύστημα υπηρεσιών υγείας, οι νησιώτες πεθαίνουν ακόμα στα καΐκια!
Όσον αφορά στην παιδεία και στην εκπαίδευση, πέρυσι το ποσοστό εισαχθέντων στα πανεπιστήμια από τα μικρά νησιά ήταν ασήμαντο!
Όσον αφορά στο Κτηματολόγιο, ούτε καν συζητείται για τα νησιά! Αν το είχατε κάνει, πιθανώς σήμερα οι γκρίζες ζώνες -το λέω για να ακουσθεί εδώ, κατά την περίοδο που συζητούνται τα θέματα του ευρωστρατού- να μην προεβάλλοντο, όπως θεωρητικά κάποιοι θέλουν να τις προβάλλουν.
Κύριε Υπουργέ, σήμερα ελέγχεστε, διότι ό,τι κάνετε είναι αποσπασματικό. Δεν αξιοποιήσατε καμία ευκαιρία! Και μη μας κάνετε αναφορά στα του κοινοτικού γίγνεσθαι, ούτε στο Άμστερνταμ ούτε στη Νίκαια. Κι εκεί αποτύχατε! Γι' αυτό τώρα σαν νησιώτης Βουλευτής σας ζητώ κάτι που επανέλαβα και στον προϋπολογισμό του 2002 για το διάστημα που η χώρα θα έχει την προεδρία το 2003 και πιθανώς να είσθε ακόμα στην Κυβέρνηση. 
Αν είσθε στην Κυβέρνηση -υπάρχουν γι' αυτό πολλές αμφιβολίες- να φροντίσετε οπωσδήποτε στην αντζέντα των θεμάτων που θα προβάλλει η χώρα μας ως ασκούσα την προεδρία να περιληφθεί ειδικό θέμα για την άσκηση από την Ευρωπαϊκή Ένωση ειδικών συγκροτημένων δράσεων για τα νησιά. Η χώρα που κυρίως το έχει ανάγκη είναι η Ελλάς! Ό,τι δεν εκάματε μέχρι τώρα, ας τολμήσετε -έστω και τελευταία στιγμή- να το προωθήσετε!
(Χειροκροτήματα από Νέα Δημοκρατία)
ΠΡΟΕΔΡΕΥΩΝ (Κωνσταντίνος Βρεττός): Μιλήσατε για επτά λεπτά και τριάντα δευτερόλεπτα. Θα αφήσω σημείωμα στους επόμενους Προέδρους να μιλήσετε για ένα λεπτό. 
ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, το ένα λεπτό δεν φτάνει να μιλήσουμε ούτε για ένα νησί. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Μιλτιάδης Βαρβιτσιώτης έχει το λόγο. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, ο κ. Παυλίδης αναφέρθηκε συγκεκριμένα στην ολοκληρωμένη νησιωτική πολιτική και, ιδιαίτερα, στην ανυπαρξία τέτοιας πολιτικής. 
Θα μου επιτρέψετε, λοιπόν, να εστιάσω την κουβέντα στο αδύνατο σημείο των νησιών μας που είναι τα λιμάνια. Η ανυπαρξία ολοκληρωμένης λιμενικής πολιτικής είναι γεγονός. Μπροστά μας έχουμε μία πρόσφατη έρευνα του Πολυτεχνείου που αναφέρει ότι ενενήντα ένα λιμάνια βρίσκονται σε άθλια κατάσταση, μεταξύ των οποίων συγκαταλέγονται και τα πιο τουριστικά λιμάνια του Αιγαίου!
Συγκεκριμένα, αναφέρεται το λιμάνι της Σαντορίνης το οποίο κρίνεται επικίνδυνο, το λιμάνι της Μυκόνου, που χαρακτηρίζεται και αυτό με τον ίδιο τρόπο, όπως και το λιμάνι του Ηρακλείου. Και άλλα λιμάνια κρίνονται με τον ίδιο τρόπο, όπως αυτό της Ρόδου της Καλύμνου, της Άνδρου, της Πάτμου της Τήλου, της Φολεγάνδρου και της Σχοινούσας, τα οποία θεωρούνται ότι είναι επικίνδυνα και κάθε φορά που ένα καράβι προσεγγίζει το λιμάνι ο καπετάνιος του αναλαμβάνει υψηλό κίνδυνο για να μεταφέρει τους επισκέπτες. 
ΠΥΘΑΓΟΡΑΣ ΒΑΡΔΙΚΟΣ: Δεν τα έχει τακτοποιήσει αυτά ο κ. Παυλίδης, ως Υπουργός Εμπορικής Ναυτιλίας;
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κοιτάξτε, κύριε συνάδελφε, ο κ. Παυλίδης έχει αποχωρήσει από το Υπουργείο Εμπορικής Ναυτιλίας εδώ και εννέα χρόνια. 
Εσείς τι κάνατε εννέα χρόνια; 
Κάθε χρόνο, η Ένωση Πλοιάρχων φέρνει ένα "ραπόρτο", το οποίο είναι πανομοιότυπο -τουλάχιστον όσα χρόνια παρακολουθώ εγώ αυτά τα θέματα- και λέει ότι σε τριάντα ένα λιμάνια χρειάζεται να γίνουν φωτοσημάνσεις, κάποιες εκβαθύνσεις και κάποιες βελτιώσεις στους λιμενοβραχίονες, για να μη χτυπάνε τα πλοία μέσα στα λιμάνια. Αυτό έχει συμβεί φέτος και στο λιμάνι της Λήμνου και στο λιμάνι της Χίου, όπου είχαμε ναυτικά ατυχήματα μέσα στο λιμάνι, πράγμα το οποίο είναι απαράδεκτο για μεγάλα νησιά. 
Βεβαίως, αυτά που προτείνει η Ένωση Πλοιάρχων δεν είναι ούτε μεγάλες κατασκευές ούτε διαρροές πόρων από τα εκατόν είκοσι δισεκατομμύρια που έχουν εξαγγελθεί δέκα φορές ότι έχουν εγγραφεί στο Γ΄ Κοινοτικό Πλαίσιο Στήριξης για τα λιμάνια. Πρόκειται για μικρές παρεμβάσεις, όπως φωτοσημάνσεις, εκβαθύνσεις, και διάνοιξη στα μικρότερα λιμάνια της λιμενολεκάνης, ώστε να μπορούν να στρέφονται τα μεγάλα βαπόρια που σήμερα διαθέτει η ακτοπλοΐα μας. 
Δυστυχώς, αυτό το σημείωμα της Πανελλήνιας Ένωσης Πλοιάρχων του Εμπορικού Ναυτικού κάθε χρόνο κατατίθεται, κάθε χρόνο τοποθετείται στα συρτάρια του εκάστοτε Υπουργού Εμπορικής Ναυτιλίας και κάθε χρόνο ξεχνιέται…
Έρχεται, λοιπόν, σήμερα το Πολυτεχνείο και βεβαιώνει αυτά που λέμε εμείς. Και εμείς δεν τα λέμε αυτά σήμερα, διότι αν τα λέγαμε σήμερα στον κ. Σηφουνάκη θα μας έλεγε ότι πρώτη φορά τα ακούει. Τα έχουμε πει και στο ΥΠΕΧΩΔΕ και στους Υπουργούς Εμπορικής Ναυτιλίας. Έχουμε φωνάξει, έχουμε κινητοποιηθεί, έχουμε προσπαθήσει να κινητοποιήσουμε την Κυβέρνηση και βλέπουμε αδράνεια. Αντιμετωπίζουμε μόνο αδράνεια και καθόλου δράση!
Η τελευταία εξέλιξη γύρω από τα λιμάνια ήταν η σύσταση της Γενικής Γραμματείας Λιμένων και Λιμενικής Πολιτικής που έγινε πέρυσι το καλοκαίρι. Τέτοια εποχή συζητήσαμε αυτό το θέμα και, μάλιστα, είχε και την αμέριστη στήριξη της Νέας Δημοκρατίας γιατί λέγαμε ότι δεν μπορούν δεκαεπτά υπηρεσίες να ασχολούνται με το κάθε λιμάνι. Θα πρέπει να αναλάβει ένας φορέας να έχει την ευθύνη να θέτει τις προτεραιότητες, να βγάζει τα χρονοδιαγράμματα και να υλοποιεί τα έργα. 
Ένα χρόνο αργότερα, το μόνο που είδε το φως της δημοσιότητας ήταν μία ακόμα εξαγγελία -και αυτή πριν από ένα μήνα- ότι εξήντα δύο δισεκατομμύρια δραχμές από τα 120 δισεκατομμύρια του Γ΄ Κοινοτικού Πλαισίου Στήριξης θα διατεθούν σε οκτώ λιμάνια. 
Επελέγησαν οκτώ λιμάνια και αυτό θα γίνει. Αυτό ήταν το έργο της Γενικής Γραμματείας Λιμένων και λιμενικής πολιτικής των τελευταίων χρόνων. 
Θα μου επιτρέψετε όμως, κύριε Πρόεδρε, πέρα από τα λιμάνια να αναφερθώ στην ασφάλεια της ναυσιπλοΐας σε αυτό το Αιγαίο. Φαίνεται ότι ούτε αυτήν τη λαμβάνουμε υπόψη μας, γιατί δεν έχουμε καταφέρει να κάνουμε τις απαραίτητες φωτοσημάνσεις που χρειάζονται οι βραχονησίδες και τα λιμάνια. Να μη σας θυμίσω την τραγική βραχονησίδα "Πόρτες", η οποία είναι ελλιπέστατα φωτοσημασμένη και κατ' επανάληψη η Ένωση Πλοιάρχων έχει επισημάνει και έχει ζητήσει να αυξηθεί η εμβέλεια του φανού. 
Θα αναφερθώ σε δύο βασικά θέματα. Πρώτον, στο V.T.M.I.S. Το V.T.M.I.S. για όσους δεν γνωρίζουν, είναι το σύστημα ελέγχου κυκλοφορίας πλοίων. Έχει εξαγγελθεί και έχει προγραμματιστεί εδώ και τέσσερα χρόνια και ακόμα και σήμερα δεν έχει ξεκινήσει η υλοποίηση του σχεδιασμού και της εγκατάστασης αυτού του συστήματος στο Αιγαίο. Πόσα χρόνια πρέπει να περιμένουμε; Είναι ένα ηλεκτρονικό σύστημα ελέγχου, παρακολούθησης, που αφορά όχι μόνο την ασφάλεια της ναυσιπλοΐας αλλά και την ασφάλεια των χωρικών μας υδάτων από την είσοδο των λαθρομεταναστών.
Σε ό,τι αφορά το Λιμενικό Σώμα, φτιάχτηκαν οι περιφέρειες του Λιμενικού Σώματος, ανατέθηκε σε κάποιους αξιωματικούς φέτος το Φεβρουάριο να αναλάβουν τις Διευθύνσεις και ακόμα αυτοί οι αξιωματικοί δεν έχουν εγκατασταθεί. Σε πολλές περιπτώσεις δεν έχουν γραφεία. Με ποιους τρόπους θέλετε εσείς να φτιάξετε αυτό το δίκτυο προστασίας στο Αιγαίο;
Κύριε Πρόεδρε, με αυτά τα ολίγα και με αυτά που θα επανέλθω στη δευτερολογία μου νομίζω ότι αποδεικνύεται όχι ότι είκοσι χρόνια πέρασαν άσκοπα, αλλά ότι δεν έχουμε δείξει -και δεν δείχνει η Κυβέρνηση- την πρέπουσα σοβαρότητα στην αντιμετώπιση καίριων και επειγόντων προβλημάτων ασφάλειας της ναυσιπλοΐας μέσα στο Αιγαίο.
(Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Βρεττός): Ο κ. Αναστάσιος Νεράντζης έχει το λόγο.
ΑΝΑΣΤΑΣΙΟΣ ΝΕΡΑΝΤΖΗΣ: Κύριε Πρόεδρε, το Αιγαίο δείχνει να είναι το αποπαίδι των Κυβερνήσεων του ΠΑΣΟΚ. Από παντού ακούγονται παράπονα. Ο μόνος πανευτυχής είναι ο συμπαθής συνάδελφος της Σάμου, αλλά και ο της Αιτωλοακαρνανίας που φαίνεται ότι μετεγκαταστάθηκε στο Αιγαίο.
Όποτε πάμε εκεί -κι εγώ πάω συχνά κυρίως στη Λέσβο, αλλά και στη Σάμο και τη Χίο- τα παράπονα από όλους τους φορείς, ανεξάρτητα από οποιαδήποτε παράταξη ο καθένας εκπέμπει, είναι δριμύτατα. Το οξύμωρο είναι ότι ο πιο εγκαταλελειμμένος σχεδόν νομός του Αιγαίου δείχνει να είναι η Λέσβος στην οποία πολιτεύεται ο σημερινός Υπουργός Αιγαίου.
Ας δούμε όμως μερικά από τα προβλήματα. 
Το σαράκι της υπογεννητικότητας, της φυγής των νέων προς τα αστικά ηπειρωτικά κέντρα και παράλληλα της γήρανσης του πληθυσμού εξακολουθεί ανενόχλητο να παράγει το καταστροφικό του έργο. Η Κυβέρνηση προσπερνά σφυρίζοντας αδιάφορα. Πέταξε σχεδόν στο καλάθι των αχρήστων το ομόφωνο πόρισμα της Βουλής για το δημογραφικό. Απέρριψε χωρίς αιδώ, χωρίς περίσκεψη και χωρίς λύπη τη σχετική πρόταση νόμου την οποία κατέθεσε η Νέα Δημοκρατία. Από την άλλη πλευρά, η επίμονη, μονότονη, σχεδόν κουραστική απαίτηση της Νέας Δημοκρατίας να χαραχτεί επιτέλους μια "ολοκληρωμένη νησιωτική πολιτική" έχει υποκατασταθεί από τη λήψη μεμονωμένων, επεισοδιακών, ασύνδετων μεταξύ τους μέτρων, τα οποία γρονθοκοπούνται με μέτρα τα οποία λαμβάνουν άλλα Υπουργεία της αυτής όμως Κυβέρνησης, την οποία στηρίζει η αυτή πλειοψηφία, για λίγο ακόμα.
Από την άλλη πλευρά, είναι προφανής και ολέθρια η ελλιπής στελέχωση των υπηρεσιών, οι οποίες υπάρχουν στο Αιγαίο και κυρίως των υπηρεσιών του Υπουργείου Αιγαίου, σε τρόπο ώστε οποιαδήποτε δημιουργική πρωτοβουλία και αν υπάρξει -και αυτές σπανίζουν δυστυχώς απελπιστικά- να μην μπορεί να προωθηθεί. 
Η απορρόφηση των κοινοτικών κονδυλίων δεν έχει τους ρυθμούς που επιβάλλει η κρισιμότητα η γεωγραφική αλλά και εκείνη των περιστάσεων. Υπάρχει θεαματική υστέρηση σε ιδιωτικές επενδύσεις, γιατί απλούστατα λείπουν τα δελεαστικά εκείνα κίνητρα τα οποία περιέργως παραχωρούνται σε άλλες περιοχές, όχι της αυτής σημασίας και στρατηγικής θέσεως. Υπάρχουν και λειτουργούν δυστυχώς καταστροφικά ελλείψεις σε υποδομές. Τα λιμάνια, τα νοσοκομεία ο οδικός άξονας εξακολουθούν να είναι σε χάλι που να μην ταιριάζει με αναπτυξιακούς στόχους και με τη χρονική συγκυρία την οποία διάγουμε.
Υφίσταται ουσιαστική εγκατάλειψη των μικρομεσαίων εμπορικών και τουριστικών επιχειρήσεων. Απαιτείται μια πιο συστηματική παρέμβαση στους αγροτικούς παραδοσιακούς οικισμούς. Συντρέχει άμεση ανάγκη διενέργειας εγγειοβελτιωτικών και αντιπλημμυρικών έργων.
Επιτέλους, είναι επιτακτική ανάγκη να υπάρξει νοικοκύρεμα στη διαχείριση των υδάτινων πόρων. Η Νέα Δημοκρατία φωνάζει επί μακρόν για τη δημιουργία ενός οργανισμού, ο οποίος θα υπάρχει και θα τα συντονίζει όλα, δηλαδή την υδάτινη πολιτική, με τους αποταμιευτήρες κ.λπ. Το ίδιο έντονο πρόβλημα υπάρχει και στη Σάμο και εκεί διαμαρτύρονται οι κάτοικοι.
Επιβάλλεται, κύριε Υπουργέ, επιτέλους να ανακοπεί η δυσμενής μεταχείριση του Νομού Λέσβου από τη ΣΑΤΑ. Θα σας πω μόνο τα δεδομένα του '99. Η ΣΑΤΑ, το '99, ανά κεφαλή, παρείχε στη Λέσβο 15.911 δραχμές, έναντι 23.446 στις Κυκλάδες, 24.000 στη Ζάκυνθο και 42.580 στην Ευρυτανία. Δεν λέμε ότι κακώς παίρνει η Ευρυτανία ή οι Κυκλάδες. Λέμε ότι κακώς είναι καθηλωμένη η ενίσχυση της ΣΑΤΑ, στη Λέσβο, σε τόσο χαμηλά επίπεδα.
Έτσι φαίνεται ότι αντιλαμβάνεται η Κυβέρνηση, που στηρίζεται στο ΠΑΣΟΚ, υπό την παρούσα μορφή, αλλά και υπό τις προηγούμενες, την ευαισθησία αυτού του χώρου. Οι ξενοδόχοι του νησιού της Λέσβου ζητούν τη δημιουργία, τη λειτουργία και την οργάνωση ενός θαλάσσιου άξονα μεταξύ Αλεξανδρουπόλεως, Μυτιλήνης, Ρόδου, Κρήτης και Κύπρου. 
Εν πάση περιπτώσει, είναι ανάγκη να ληφθούν συντονισμένα μέτρα, κύριε Υπουργέ, για το Άσυλο Ανιάτων της Αγιάσου, τη Θεομήτορα, με το οποίο ασχολήθηκε ο ξένος Τύπος. Θα έλεγα όμως ότι πρέπει να λάβουμε μέτρα για να πάψει να υπάρχουν δυσφημιστικά δημοσιεύματα σαν κι' εκείνο των "TΙMES", που είναι ακόμη στα αυτιά μας και στα μάτια μας.
Πρέπει να υπάρξει βελτίωση της υποδομής στηρίξεως της αλιείας, της ιχθυοκαλλιέργεια και της οστρακοτροφίας. Πρέπει να υπάρξει ουσιαστική, ποιοτική αναβάθμιση του τουρισμού του νησιού, αλλά και όλων των νησιών του Αιγαίου, διότι πράγματι είναι μια πρωτογενής πηγή παραγωγής πλούτου και θα μπορούσε να υποκαταστήσει πολλές άλλες πηγές, οι οποίες εκ των πραγμάτων φαίνεται να υποβαθμίζονται.
Πρέπει να επεκταθεί και να ανακαινισθεί το νοσοκομείο της Μυτιλήνης και εκείνο της Λήμνου. Πρέπει να κατασκευαστεί επιτέλους το πολυαθλητικό κέντρο της Λήμνου. Πρέπει εν τέλει να αρθεί η απομόνωση της Λήμνου, η οποία ιδιαίτερα κατά τους χειμερινούς μήνες είναι ουσιαστικά αποκλεισμένη, αφού και οι επιβάτες και τα εμπορεύματα δυσκολεύονται να διακινηθούν.
Πέραν της μικρής αυτής σταχυολόγησης των ελλείψεων τις οποίες ανέφερα και των παραλείψεων τις οποίες επεσήμανα, θα μπορούσε κανείς να μιλά πολλή ώρα και να παραθέσει και άλλες. Αυτό είναι αρκετό, για να καταλάβει κανείς ότι η πολιτική της κυβερνήσεως και του Υπουργείου Αιγαίου απέναντι στα νησιά του Αιγαίου και ιδιαιτέρως απέναντι στη Λέσβο υστερεί, είναι μειωμένη και επομένως δημιουργεί όχι απλώς προβληματισμούς αλλά και κινδύνους στην ομαλή πορεία όλης αυτής της τόσο ευαίσθητης εθνικά περιοχής. Γι' αυτό επερωτάται η Κυβέρνηση. Γι' αυτό επερωτάται και ο συγκεκριμένος Υπουργός.
Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Αιγαίου κ. Νίκος Σηφουνάκης έχει το λόγο.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Κυρίες και κύριοι συνάδελφοι, πρέπει να πω ότι με ιδιαίτερη προσοχή άκουσα τις τοποθετήσεις των συναδέλφων και θα προσπαθήσω -όσο γίνεται περισσότερο- να απαντήσω στα θέματα που ετέθησαν, όπως βεβαίως και να ενημερώσω περισσότερο την Εθνική Αντιπροσωπεία για πολλά απ' αυτά, που ίσως δεν είναι γνωστά και γίνονται στο Αιγαίο. 
Η επερώτηση των συναδέλφων της Νέας Δημοκρατίας μας δίνει την ευκαιρία να συζητήσουμε, θέλω να πιστεύω, καλόπιστα, χωρίς προκαταλήψεις για ένα ευαίσθητο θέμα όπως αυτών των νησιών μας.
ΝΙΚΟΛΑΟΣ ΛΕΒΟΓΙΑΝΝΗΣ: Τα παρουσίασαν όλα μαύρα.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Βέβαια τα θέματα που σχετίζονται με το νησιώτικο χώρο χρειάζονται μια ιδιαίτερη προσέγγιση. Τίποτα δεν είναι όμοιο στο νησιώτικο χώρο με εκείνο που συμβαίνει στον ηπειρωτικό χώρο. Η νησιώτικη Ελλάδα έχει τις δικές της ιδιομορφίες και προβλήματα. Κανένας δεν παραγνωρίζει ότι υπάρχουν θέματα που απασχολούν και χρειάζονται λύση. Εργαζόμαστε όμως προς αυτήν την κατεύθυνση. Ας γίνει επιτέλους κατανοητό. Εγώ θέλω να πιστεύω ότι όλοι οι πολιτικοί και όλες οι κυβερνήσεις προσπαθούσαν και στο παρελθόν προς αυτήν την κατεύθυνση.
Όσο όμως και αν υψώνονται οι τόνοι για λόγους που γίνονται κατανοητοί, κανείς δεν μπορεί να παραγνωρίσει ότι τίποτα στο Αιγαίο σήμερα δεν είναι όμοιο με εκείνο που ήταν χθες. Έχει συντελεστεί μια ορατή πρόοδος σε πολλούς και νευραλγικούς τομείς, στις συγκοινωνίες, στην ανάπτυξη, στον τουρισμό κυρίως, στον εκσυγχρονισμό της γεωργίας, στην καθημερινότητα. Σήμερα το Αιγαίο έχει μια άλλη εικόνα, διαφορετική, αισθητά καλύτερη από το παρελθόν και οφείλουμε όλοι να αναγνωρίσουμε αυτά τα σημαντικά βήματα, χωρίς προκαταλήψεις και βεβαίως να εργαστούμε από κοινού για να τη βελτιώσουμε ακόμη περισσότερο.
Δεν μπορεί κανείς με ελαφριά την καρδιά και για λόγους που γίνονται επαναλαμβάνω κατανοητοί, να παρουσιάζει αυτήν την εικόνα της μιζέριας ή την τριτοκοσμική για το Αιγαίο. Δεν του ταιριάζει και το ξέρετε καλά ότι δεν είναι έτσι. Δεν είναι έτσι τα νησιά μας, το αντίθετο. 
Εκείνο που εγώ πιστεύω -και το γνωρίζετε και νομίζω ότι είναι κατανοητό- είναι ότι αν δεν ελέγξουμε τον οικοδομικό οργασμό, αποτέλεσμα της οικονομικής ανάπτυξης στα νησιά μας, τότε βεβαίως αυτή η οικονομική ανάπτυξη, αυτό το μέγα θαύμα που έδωσε στην οικονομία των νησιών ο τουρισμός, κινδυνεύει να ανατραπεί, αν όχι να απαξιωθεί. 
Ας γίνει αντιληπτό ότι ο αρνητισμός και ο μηδενισμός πλήττει τα νησιά, όπως έπληξε χθες τα νησιά ο τρόπος με τον οποίον κάποιοι προσπάθησαν να πουν ότι κινδυνεύουν από τους σεισμούς. Οι επιστήμονές μας πρέπει να καταλάβουν ότι έχουν το δικό τους μερίδιο ευθύνης για την ανάπτυξη των νησιών. Και βεβαίως οι επιστημονικοί φορείς πρέπει πολύ περισσότερο ίσως να είναι εγκρατείς απ΄ ότι κάποιοι άλλοι.
Βεβαίως κεντρική προτεραιότητα της Κυβέρνησης είναι η περιφέρεια και η σύγκλιση με τις ανεπτυγμένες περιοχές της Ευρώπης, η συνεργασία με τις άλλες νησιώτικες περιοχές της Ευρώπης. Ξέρετε ότι έχει γίνει ένα είδος λόμπι όλων των νησιών της Ευρώπης. Είχαμε πέρσι το συμβούλιό τους στην Κω και από κοινού προσπαθούμε να κερδίσουμε πολλά πράγματα. 
Μην ξεχνάμε ότι πολιτική για τα νησιά στην Ευρώπη δεν υπήρχε. Εμείς ενταχθήκαμε στην Ευρωπαϊκή Ένωση, χωρίς να εξαιρέσουμε ή να δώσουμε κάποια προνόμια στα νησιά. Έτσι μπήκαμε το 1981, σε αντίθεση με ότι έκανε η Ισπανία και η Πορτογαλία αργότερα που έθεσαν εξαιρέσεις, που δόθηκαν, ας μου επιτραπεί, μπόνους στα δικά τους νησιά. Η Ισπανία και η Πορτογαλία διαπραγματεύθηκαν την ένταξή τους και κέρδισαν προνόμια για τα νησιά τους. Εμείς ό,τι κερδίσαμε το κερδίσαμε, για πρώτη φορά διεκδικώντας στη Ρόδο, τότε που έγινε το Συμβούλιο Κορυφής το 1988 και στη συνέχεια βεβαίως με το Άμστερνταμ και την Αναθεώρηση του Μάαστριχτ, όπου πετύχαμε το άρθρο 158, που προσδιορίζει σαφώς και επιτάσσει την ίδια την Ευρωπαϊκή Ένωση ότι πρέπει να υπάρξουν "ξεχωριστές και ειδικές πολιτικές για τα νησιά". Χρειάστηκε κόπος, μια δεκαετία, για να πετύχουμε αυτήν τη συνταγματική θα μπορούσα να πω, κατοχύρωση για τα νησιά στην Ευρώπη με το άρθρο 158 του Άμστερνταμ. 
Γνωρίζουμε όλοι ότι ένα από τα μεγαλύτερα προβλήματα των νησιών της τελευταίας δεκαετίας ήταν η πληθυσμιακή τους αιμορραγία, λόγω της μετανάστευσης, προς αναζήτηση μιας καλύτερης τύχης στο εσωτερικό και στο εξωτερικό. Αυτή η τάση όχι μόνο συγκρατήθηκε, αλλά και ανατράπηκε, με βάση τα στοιχεία της τελευταίας απογραφής. Αυτό δεν έγινε διά μαγείας, αλλά χάρη στην πολιτική την οποία εφαρμόσαμε. 
Στην περιφέρεια του νοτίου Αιγαίου, μεταξύ των απογραφών του 1991 και του 2001 φαίνεται με βάση τα στοιχεία ότι όχι μόνο ανακόπηκε η τάση φυγής των κατοίκων, του πληθυσμού αλλά υπάρχει μια σημαντική πληθυσμιακή αύξηση που αγγίζει το 16%. Όπως ξέρετε έχει κερδίσει και μια βουλευτική έδρα ο Νομός Δωδεκανήσου. Αυτό δεν έγινε διά μαγείας. Έγινε και σε λιγότερο βαθμό θα μπορούσαμε να πούμε για το βόρειο Αιγαίο, όπου όμως και εκεί για πρώτη φορά παρουσιάζεται αυξητική τάση που αγγίζει στην απογραφή του 2001, το 0,4%.
Αν δείτε, αγαπητοί συνάδελφοι, τα στοιχεία των περασμένων δεκαετιών, θα διαπιστώσετε μια φοβερή, τρομακτική αιμορραγία. Αυτήν τη συγκρατήσαμε.
Στα θέματα της ανεργίας. Για την Περιφέρεια του Βορείου Αιγαίου αν κάποιος ψηλαφήσει με προσοχή τα στοιχεία της Εθνικής Στατιστικής Υπηρεσίας, θα δει πως μόνο το δεύτερο τρίμηνο του 2000 η ανεργία μειώθηκε κατά τέσσερις μονάδες σε σχέση με το 1999, φτάνοντας στο 7,4% του εργατικού δυναμικού, έναντι 11% που είναι επί του συνόλου της Ελλάδας.
Σύμφωνα με την EUROSTAT το εργατικό δυναμικό προβλέπεται να αυξηθεί κατά 3,6% την περίοδο 2000-2010. Να σημειωθεί ακόμη ότι υπάρχει βελτίωση και στο κατά κεφαλήν προϊόν, αφού το 2001 το κατά κεφαλήν προϊόν είναι 3,53 εκατομμύρια δραχμές, φέρνοντας την Περιφέρεια του Βορείου Αιγαίου στη δέκατη κατάταξη, με 87% του μέσου όρου της Ελλάδας. Δεν είναι η Περιφέρεια Βορείου Αιγαίου η τελευταία, όπως συνηθίζουμε να λέμε, της Ελλάδας ή της Ευρώπης. Έχει ανέλθει στη δέκατη θέση. Είναι στοιχεία, όπως σας αναφέρω, από την EUROSTAT.
Η σχετική θέση δε αυτής της Περιφέρειας έχει ακόμη βελτιωθεί αισθητά μέσα σε μια δεκαετία, αφού το 1991 το κατά κεφαλήν προϊόν αντιστοιχεί στο 71% του μέσου όρου της Ελλάδας στις δημόσιες επενδύσεις. Σύμφωνα επίσης με τα στοιχεία του Υπουργείου Εθνικής Οικονομίας, το 80% των κονδυλίων, όπως ξέρετε από το Γ΄ ΚΠΣ, θα διατεθεί στην Περιφέρεια.
Για το ΠΕΠ Βορείου και Νοτίου Αιγαίου τα κονδύλια είναι περίπου στο Γ΄ ΚΠΣ υπερδιπλάσια εκείνου του Β΄ ΚΠΣ. Με βάση το δημοκρατικό προγραμματισμό, όπως οι δήμοι, οι κοινότητες, τα νομαρχιακά συμβούλια και στη συνέχεια τα περιφερειακά συμβούλια ιεραρχούν και προτάσσουν την ένταξη αυτών των έργων με αυτούς τους προϋπολογισμούς. Δεν υπεισέρχεται η κεντρική κυβέρνηση. Ο λαός από κάτω με το δημοκρατικό προγραμματισμό, μέσω βεβαίως των οργάνων του, είναι εκείνος ο οποίος τα δρομολογεί. Και βεβαίως η προτεραιότητά μας εξακολουθεί να είναι η αναστροφή αυτής της κατάστασης που υπήρχε μέχρι σήμερα.
Για το 2000-2006 οι πιστώσεις για την Περιφέρεια Βορείου Αιγαίου θα ανέρθουν περίπου από τα ΠΕΠ στα 482,1 εκατομμύρια ευρώ και στην Περιφέρεια του Νοτίου Αιγαίου στα 496,3 εκατομμύρια ευρώ. Υπάρχει δηλαδή μια αύξηση των κονδυλίων της τάξεως του 70,4% στο Βόρειο Αιγαίο και του 65,2% στο Νότιο Αιγαίο. Όμως, εκτός από τα ΠΕΠ υπάρχουν και οι παρεμβάσεις των τομεακών προγραμμάτων των επί μέρους θεματικών Υπουργείων, όπου εκεί πρέπει να προσθέσετε τα αναλογούντα ποσά, τα οποία βεβαίως με τη δέσμευση ότι το 80% των χρημάτων του Γ΄ Κ.Π.Σ. που θα δοθούν στην Περιφέρεια, αντιλαμβάνεσθε ότι ξεπερνούν σε πολλές περιπτώσεις τα ΠΕΠ.
Εκτός, όμως, από τα ΠΕΠ Βορείου Αιγαίου, αγαπητοί συνάδελφοι, και στη διάρκεια βεβαίως της εκτέλεσής τους, πρέπει να λάβουμε υπόψη μας και την κοινοτική πρωτοβουλία από το INTEREG 2, που έληξε βεβαίως το Δεκέμβριο του χρόνου που μας πέρασε και χρηματοδοτήθηκαν 62.280.000 ευρώ, δηλαδή περίπου 22,5 δισεκατομμύρια δραχμές, που αφορούσαν υποδομές, μεταφορές για την ύδρευση, έργα αποχέτευσης, περιβάλλοντος, παιδείας, υγείας, τουρισμού και άλλα.
Να μη σας αναφέρω τα μουσεία που έχουν κατασκευασθεί με ευθύνη και φορέα χρηματοδότησης το Υπουργείο Αιγαίου, όπως το Μουσείο Απολιθωμένου Δάσους στη Λέσβο είτε το Βιομηχανικό Μουσείο στην Ερμούπολη της Σύρου είτε το εκπληκτικό αρχαιολογικό μουσείο στο Σαγρί της Νάξου, εκατοντάδων εκατομμυρίων λαογραφικά μουσεία και τόσα άλλα στο χώρο του πολιτισμού, με ευνοϊκές πιστώσεις του Υπουργείου Αιγαίου που ξεπερνούν το 1.640.000.000 εκατομμύρια δραχμές.
ΘΕΟΔΩΡΑ ΜΠΑΚΟΓΙΑΝΝΗ: Από τα 7 δισεκατομμύρια που έχετε.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Μόνο του Υπουργείου Αιγαίου.
Βεβαίως μέσα στο χώρο αυτόν του πολιτισμού θα πρέπει να προσθέσουμε τις αναπλάσεις οι οποίες γίνονται στα ιστορικά κέντρα των πόλεων.
Όποιος πάει σήμερα στην παλιά πόλη της Μυτιλήνης, θα δει ότι αυτό το έργο της ανάπλασης που έγινε είναι μοναδικό. Όποιος πάει στην Ερμούπολη της Σύρου θα δει ότι αυτό το έργο της ανάπλασης που έγινε είναι μοναδικό. Όποιος πάει στην παλιά πόλη της Ρόδου θα δει ότι το έργο που έγινε είναι ένα πάρα πολύ μεγάλο έργο, ένα εκπληκτικό έργο ανάδειξης των ιστορικών κέντρων τριών ιστορικών πόλεων. 
Αυτά τα προγράμματα, λοιπόν, δεν έγιναν διά μαγείας. Χρειάστηκε πάρα πολύς κόπος για να γίνουν και βεβαίως αντιλαμβάνεσθε πως ανεβάζουν το τουριστικό προϊόν που η χώρα μας προσφέρει. Θα μπορούσα να πω για το Ανάβατο της Χίου, θα μπορούσα να πω για δεκάδες άλλα μνημεία, αλλά νομίζω ότι θα χρειασθεί πολύ χρόνο και δεν υπάρχει δυστυχώς. 
Στα θέματα των λιμανιών, επειδή έγινε πολύ μεγάλη κουβέντα, εκτός από τα έργα που εκτελεί το ΠΕΧΩΔΕ, πάρα πολύ μεγάλα έργα όπως στη Λήμνο, στη Ρόδο, στη Μυτιλήνη υπάρχει κι ένας προγραμματισμός μεγάλος με το Γ΄ Κ.Π.Σ.. Επίσης το Υπουργείο Αιγαίου για λιμάνια όπως στη Σάμο διαθέτει 824.000.000 δραχμές, στον Έβδυλο της Ικαρίας 1.126.000.000 δραχμές, στη Σύμη 500.000.000 δραχμές, στους Λειψούς 800.000.000 δραχμές, στη Μήλο, στην Καρδάμενα της Κω 1.000.000.000 δραχμές και άλλα δεκάδες έργα. 
ΑΡΙΣΤΟΤΕΛΗΣ ΠΑΥΛΙΔΗΣ: Τι έγινε στην Καρδάμενα; 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Έγινε το έργο, το οποίο εντάσσεται στο Γ΄ Κοινοτικό Πλαίσιο Στήριξης. 
ΑΡΙΣΤΟΤΕΛΗΣ ΠΑΥΛΙΔΗΣ: Ποιο έργο;
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Εννιακόσια σαράντα εκατομμύρια δραχμές δόθηκαν για το λιμάνι. Οι συνολικές πιστώσεις για λιμάνια στις οποίες ο φορέας χρηματοδότησης είναι το Υπουργείο Αιγαίου, ξεπερνούν τα 6.489.000.000 δραχμές. 
Στα αλιευτικά καταφύγια επίσης γίνεται πολύ μεγάλο το έργο, στην Ικαρία, στο Καστέλο της Χίου, στον Καταρράκτη της Χίου, στην Αγία Ερμιόνη, στον Ξηρόκαμπο της Λέρου και σε τόσα άλλα, που νομίζω ότι δεν μπορώ όλα να τα απαριθμήσω και που ξεπερνούν και αυτά τα 3.707.000.000 δραχμές.
ΒΑΣΙΛΗΣ ΚΕΔΙΚΟΓΛΟΥ: Ελάχιστο ποσό.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Επίσης από το INTEREG δόθηκαν χρήματα για τη βελτίωση μικρότερης σημασίας λιμενικών έργων, όπως στο Φαρμακονήσι της Λέρου, στην Κάλυμνο, στην Ίο, στη Σύμη και άλλα πολλά.
Στο θέμα των λιμνοδεξαμενών, πράγματι το Υπουργείο Γεωργίας έχει ξεκινήσει εδώ και μία δεκαετία μια πολύ μεγάλη προσπάθεια για την κάλυψη των αναγκών του Αιγαίου από τη λειψυδρία. 
Να παραδεχθούμε ότι στη δεκαετία του '90, όταν Κυβέρνηση ήταν η Νέα Δημοκρατία και Πρωθυπουργός ο κ. Μητσοτάκης, πράγματι κατά την κρίσιμη περίοδο 1990-1992 που παρουσιάσθηκε η μεγάλη λειψυδρία, ξεκίνησε ένας μεγάλος προγραμματισμός έργων και μελετών από το Υπουργείο Γεωργίας γι' αυτές τις μελέτες. 
Οι λιμνοδεξαμενές γίνονται δύο στη Λέσβο, στην Κω, στην Ίο, την Τήνο δύο στη Μύκονο, στη Λέρο, στην Κάλυμνο, στο Καστελόριζο, στη Νίσυρο, στην Ικαρία, στην Τήλο. Υπάρχει ένας συνολικός προϋπολογισμός, που ξεπερνάει τα 30.000.000.000 δραχμές, για να μην αναφερθούμε επίσης στα άλλα φράγματα που γίνονται στη Νάξο, στη Σέριφο, στην Πάτμο, όπως επίσης στους ταμιευτήρες στη Ρόδο και αλλού. 
ΒΑΣΙΛΗΣ ΚΕΔΙΚΟΓΛΟΥ: Σε ποιο στάδιο είναι αυτά; 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Υπάρχει πράγματι ένα πρόβλημα, που έχει να κάνει με την εκπόνηση των μελετών στο αρχικό τους στάδιο, όπου δεν προβλέπονταν η κατασκευή των δικτύων σ' αυτά τα έργα. 
Σήμερα με απόφαση της Κυβέρνησης, που είναι νομοθετικά ολοκληρωμένη, αυτή η ευθύνη δόθηκε για να διευκολυνθεί η διαδικασία των δικτύων στις νομαρχιακές αυτοδιοικήσεις και θέλω να πιστεύω ότι το επόμενο διάστημα αυτά τα έργα, δηλαδή τα δίκτυα, θα κατασκευασθούν και θα προχωρήσουν επίσης.
Όσον αφορά στη λειψυδρία, ξέρετε πάρα πολύ καλά ότι για την επίλυση αυτού του προβλήματος έχει μια αποκλειστική ευθύνη το Υπουργείο Αιγαίου και πρέπει να πούμε ότι μια συνολική δαπάνη που ξεπερνάει τα 2.000.000.000 δραχμές διατέθηκε το 2000. Είναι περίπου 9.740.000 ευρώ. Για το 2002 επίσης θα αυξηθεί το ποσό, λιγότερο ελπίζουμε, δεδομένου ότι ο φετινός χειμώνας ήταν αρκετά καλός. Ειδικά στις Κυκλάδες πέρσι διατέθηκαν για τη μεταφορά νερού πάνω από 900.000.000 δραχμές. 
ΒΑΣΙΛΗΣ ΚΕΔΙΚΟΓΛΟΥ: Τα οποία μπορούσαν να μη δοθούν και να διατεθούν για έργα.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Στα δε Δωδεκάνησα, το ποσοστό έφθασε στα 975.000.000 δραχμές, περίπου 1.000.000.000 δραχμές, δηλαδή είχαμε μία αύξηση της τάξεως του 62% στις Κυκλάδες και 45% περίπου στα Δωδεκάνησα. 
ΒΑΣΙΛΗΣ ΚΕΔΙΚΟΓΛΟΥ: Αυξήθηκαν οι σπατάλες. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Όσον αφορά στα αεροδρόμια και τα ελικοδρόμια, δεν είναι τυχαίο αυτό που συμβαίνει στην Ελλάδα. Μπορώ να πω ότι είναι μοναδικό και ξεκίνησε περίπου πριν από μία εικοσαετία. Τα αεροδρόμια που έχουμε ως χώρα στο Αιγαίο αλλά και στα νησιά μας γενικά, μπορώ να πω ότι είναι πολύ περισσότερα από αυτά που έχει μία οποιαδήποτε χώρα της Κεντρικής Ευρώπης.
Δεν είναι μικρό πράγμα για την Ελλάδα να έχει στο Αιγαίο δεκαοκτώ αεροδρόμια …
ΠΡΟΕΔΡΕΥΩΝ (Κωνσταντίνος Βρεττός): Να ανοίγουν και λίγο, όμως, γιατί είναι κλειστά. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): … -που το κόστος κατασκευής τους, η συντήρησή τους, η λειτουργία τους είναι ένα μειονέκτημα για την Ελλάδα- που δεν έχουν άλλες χώρες. 
Όμως σήμερα, εκτός από τα έργα που εκτελεί το ΥΠΕΧΩΔΕ, που είναι πάρα πολύ μεγάλα, σε πάρα πολλά αεροδρόμια -αναφέρομαι σε αεροσταθμούς, όπως ο σχεδόν καινούριος αεροσταθμός στην Κω, ο καινούριος αεροσταθμός στη Λήμνο. Το Υπουργείο Αιγαίου εκτελεί επίσης σε πάρα πολλά νησιά σύγχρονα ελικοδρόμια. Έχει ολοκληρώσει είκοσι επτά, από τα οποία τα είκοσι τέσσερα λειτουργούν κανονικά και έχουν εφοδιαστεί με τις εγκρίσεις πλήρους λειτουργίας από το Υπουργείο Μεταφορών και Επικοινωνιών και συγκεκριμένα στον Αη Στράτη, στην Ερισσό της Λέσβου, στα Ψαρά, στους Φούρνους, στην Ικαρία…
ΑΘΑΝΑΣΙΟΣ ΒΑΡΙΝΟΣ: Η Νέα Δημοκρατία τα κατασκεύασε αυτά. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): … στο Αγαθονήσι, στους Λειψούς, στην Πάτμο, στη Νίσυρο, στην Τήλο, στη Σύμη, στη Χάλκη, στην Κάρπαθο, στον Όλυμπο της Καρπάθου, στην Άνδρο, στην Τήνο, στην Κέα, στην Κύθνο, στη Σέριφο, στη Σίφνο, στην Κίμωλο, στα Κουφονήσια, στη Σύκινο, στην Ανάφη κλπ. Το ελικοδρόμιο στη Φολέγανδρο λειτουργεί χωρίς προβλήματα και αναμένεται να υπάρξει η έγκριση από το αρμόδιο Υπουργείο. Το ελικοδρόμιο των Οινουσών δεν λειτουργεί λόγω των εργασιών που εκτελούνται και δημοπρατήθηκε στις 21 του Γενάρη, το νέο ελικοδρόμιο της Ίου, που ξέρετε ότι είχε προβλήματα λόγω, αν θέλετε, της λάθους επιλογής θέσης που είχε γίνει. 
Επίσης, δρομολογούνται επτά νέα, είναι στο στάδιο της ολοκλήρωσης των τευχών δημοπράτησης, στους Αρκιούς στην Αντίπαρο, στη Σχοινούσα, στην Ηρακλειά, στη Δονούσα, στις Ράχες Ικαρίας. Για τα τελευταία αυτά υπάρχει ένας συνολικός προϋπολογισμός της τάξεως περίπου 2,5 δισεκατομμυρίων ευρώ. 
Για το θέμα των μαρινών. Είναι ένα μεγάλο θέμα. Πράγματι η μαρίνα της Κω λειτουργεί.
ΑΡΙΣΤΟΤΕΛΗΣ ΠΑΥΛΙΔΗΣ: Πάτε φιρί φιρί, κύριε Υπουργέ.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Ήμουν Υπουργός Τουρισμού όταν αυτή η μαρίνα παραχωρήθηκε στο δήμο και αυτήν τη στιγμή ο δήμος τη λειτουργεί με έναν πάρα πολύ καλό τρόπο.
Οι μαρίνες της Σάμου και της Χίου, όπως ξέρετε -διαβάστε τη ντιρεκτίβα της Ευρωπαϊκής Ένωσης- δημοπρατήθηκαν, προκειμένου να δοθεί η ολοκλήρωση της κατασκευής των έργων, κυρίως των κτιριακών και της λειτουργίας τους σε ιδιώτη - διαχειριστή για τριάντα, σαράντα χρόνια. Έχουν υπογραφεί οι συμβάσεις και σ' εκείνη της Χίου και σ' εκείνη της Σάμου. Για τη Μυτιλήνη, τώρα ολοκληρώνονται τα λιμενικά έργα και όσον αφορά τη μαρίνα της Μυκόνου, ξέρετε ότι είχε τεράστιο πρόβλημα. Ο επίτιμος Πρόεδρος της Νέας Δημοκρατίας ξέρει πολύ καλά ότι υπήρξαν προβλήματα. Ήμουν Υπουργός Τουρισμού όταν είχε δείξει ο ίδιος ενδιαφέρον. Βεβαίως δεν προχώρησε στο χώρο που είχε επιλεγεί, γιατί το Συμβούλιο της Επικρατείας απέρριψε, αν θέλετε, εκείνη τη θέση. Όμως και αυτή βρίσκεται στο στάδιο της ολοκλήρωσης. Και σ' αυτή θα ακολουθηθεί η ίδια διαδικασία η οποία ακολουθήθηκε και για τις μαρίνες της Χίου και Σάμου. Έτσι η Ελλάδα θα διαθέτει στα ανατολικά της σύνορα ένα πλήρες σημαντικό δίκτυο μαρινών. 
Δεν θα αναφερθώ στα θέματα της υγειονομικής περίθαλψης στο Αιγαίο. Ξέρετε τη μεγάλη προσπάθεια που έχει γίνει και συνεχίζεται. Υπάρχει καινούριο νοσοκομείο στη Ρόδο. Ελπίζω να πάτε να το δείτε, κύριε Παυλίδη.
ΑΡΙΣΤΟΤΕΛΗΣ ΠΑΥΛΙΔΗΣ: Θα πάμε μαζί, κύριε Υπουργέ.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Να πάτε να το δείτε, διότι είναι ένα έργο μοναδικό. Να πάτε να δείτε το νοσοκομείο της Λήμνου, της Μυτιλήνης, της Σύρου, της Νάξου, να δείτε αυτά τα έργα των δισεκατομμυρίων, που θα τα ζήλευε μια οποιαδήποτε πόλη και χώρα της Ευρώπης να τα έχει. 
Βεβαίως, υπάρχουν και αλλού προβλήματα. Αυτά τα προχωράμε. Αλλά το έργο που έχει γίνει στον τομέα της υγείας είναι μοναδικό. Όπως ξέρετε πολύ καλά, εμείς, ως Υπουργείο Αιγαίου, επικουρικά στην ευθύνη που έχει το Υπουργείο Υγείας, έχουμε το δικό μας προγραμματισμό. Ξέρετε πολύ καλά ότι έχουμε βοηθήσει στον εκσυγχρονισμό είκοσι εννέα πολυδύναμων περιφερειακών ιατρείων στο Αιγαίο. Προχθές, που ήμασταν στο Καστελόριζο, μαζί με τον Πρωθυπουργό, πήγαμε και είδαμε το Πολυιατρείο. Εκεί δόθηκαν οι πρώτες βοήθειες έπειτα από ένα μικρό ατύχημα που υπήρχε στους δημοσιογράφους. Αυτά δεν υπήρχαν στο παρελθόν. 
ΑΡΙΣΤΟΤΕΛΗΣ ΠΑΥΛΙΔΗΣ: Τα σαράντα δύο σπίτια στο Καστελόριζο τα είδατε;
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε Παυλίδη, μη διακόπτετε. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Όσον αφορά επίσης την πυροπροστασία του Αιγαίου, θέλω να πω ότι αυτό είναι ένα πολύ μεγάλο κεφάλαιο. Η προσπάθεια που γίνεται είναι μεγάλη, υπερβολική.
Το Υπουργείο Αιγαίου έχει δώσει σε όλους τους δήμους του Αιγαίου μικρά πυροσβεστικά οχήματα των δύο, του ενάμισι και του ενός τόνου και δεν υπάρχει περιοχή του Αιγαίου που να μην υπάρχουν πυροσβεστικές υπηρεσίες ή τμήματα ή να μην υπάρχουν πυροσβεστικά οχήματα και τόσα άλλα.
Στα θέματα της εκπαίδευσης, η προσπάθεια που γίνεται είναι μοναδική. Το μεγάλο μας έργο είναι το Πανεπιστήμιο του Αιγαίου. Θυμάστε πάρα πολύ καλά όταν ξεκινούσε το 1984 και ανακοινώθηκε από τον αείμνηστο Ανδρέα Παπανδρέου, η ίδρυση του υπήρξαν αντιδράσεις. Κάποιοι που δεν έβλεπαν μπροστά έκαναν έναν αγώνα να διατηρηθούν οι διετούς φοίτησης παιδαγωγικές ακαδημίες έναντι ενός πανεπιστημίου. Σήμερα στο Πανεπιστήμιο Αιγαίου, στους πέντε περίπου νομούς του Αιγαίου, λειτουργούν στη μεν Λέσβο η Σχολή Κοινωνικών Επιστημών με επτά τμήματα στη Χίο η Σχολή Επιστημών Διοίκησης με τρία τμήματα, στη Σάμο με τρία τμήματα, η Σχολή Θετικών Επιστημών στη Ρόδο, η Σχολή Ελληνικών και Μεσογειακών Σπουδών και στη Σύρο, τελευταίως, το τμήμα Γραφικών Τεχνών και Σχεδιαστικών Συστημάτων και θα ακολουθήσουν και άλλα σύμφωνα με τις ανακοινώσεις της πρυτανείας, όπως στη Λήμνο κ.λπ.
Σήμερα στο Πανεπιστήμιο Αιγαίου πρέπει να πούμε ότι είναι ίσως η μεγαλύτερη παραγωγική μονάδα που υπάρχει στο Αιγαίο. Περίπου χίλιοι καθηγητές, ΔΕΠ, είναι το εκπαιδευτικό προσωπικό. Πάνω από πέντε χιλιάδες πεντακόσιοι είναι αυτήν τη στιγμή οι φοιτητές στο Πανεπιστήμιο Αιγαίου και η τάση βεβαίως είναι αυξητική. Έχει αλλάξει η ροή, έχει αλλάξει η πραγματικότητα αυτών των μικρών κοινωνιών μέσα από το πανεπιστήμιο.
Και έρχομαι στις άγονες γραμμές. Το μεγαλύτερο μέρος των πιστώσεων του Υπουργείου Αιγαίου διατίθεται στις άγονες γραμμές. Συνολικά από το 1991 έως το 2002, ο αριθμός των άγονων ακτοπλοϊκών γραμμών υπερδιπλασιάστηκε και αυξήθηκε κατά είκοσι επτά. Από δέκα οκτώ πήγαν στις σαράντα πέντε κατά ποσοστό 144% και οι ετήσιες δαπάνες αυξήθηκαν και έφθασαν αισίως τα 4.950.000.000 δραχμές. Αυξήθηκε βεβαίως και ο αριθμός των εκτελούμενων δρομολογίων.
Ειδικότερα για το 2000 ο συνολικός αριθμός των άγονων γραμμών ανήλθε στις τριάντα επτά και τα ποσά που διατίθενται ξεπερνούν τα 2 δισεκατομμύρια δραχμές. Για το 2001 ο συνολικός αριθμός είναι σαράντα μία και περίπου 3 δισεκατομμύρια δραχμές δαπάνες. Για το 2002 είναι 45 οι άγονες γραμμές και θα φθάσει περίπου τα 5,4 δισεκατομμύρια δραχμές ή δαπάνη. Αυτό είναι το έργο που κάνουμε. Εκτελούνται περίπου δυόμισι χιλιάδες δρομολόγια και υπάρχουν τα διαγράμματα τα οποία μπορώ να σας δώσω επίσης.
Με το νέο θεσμικό πλαίσιο της απελευθέρωσης της ακτοπλοΐας, σε συνεργασία με το Υπουργείο Εμπορικής Ναυτιλίας, θα καλύψουμε όλες τις ανάγκες, όποιες και αν έχουν προκύψει στο μεταξύ. Ήδη θα υπάρξει εξέταση των αιτήσεων για σύναψη σύμβασης δημόσιας υπηρεσίας. Και επίσης να είστε βέβαιος ότι όποια προβλήματα υπάρχουν, θα λυθούν. Εμείς ως Υπουργείο Αιγαίου, ολοκληρώνουμε ένα έργο και μια μελέτη πρωτοποριακή για την οριστική λύση του προβλήματος. 
Εμείς προσανατολιζόμαστε για να λύσουμε οριστικά το πρόβλημα στην κατασκευή ενός αριθμού πλοίου, μικρών, δηλαδή ό,τι θα μας προτείνει η μελέτη που έχουμε αναθέσει, περίπου οκτώ-δέκα τον αριθμό. Μελετήσαμε τα δεδομένα που ισχύουν στη Δανία, στη Φιλανδία και στην Αγγλία. Θα πράξουμε ανάλογα. Αφού κατασκευασθούν, ο φορέας που θα τα διαχειριστεί με leasing, θα λύσει το πρόβλημα. Δεν υπάρχει άλλη λύση. Κανείς δεν επενδύει, κύριε Παυλίδη, για να κάνει ένα σκάφος που από την Κάσο να μεταφέρει στην Κάρπαθο έναν πελάτη. Ξέρετε κανέναν επενδυτή που να το κάνει; Δεν υπάρχει κανείς.
ΑΡΙΣΤΟΤΕΛΗΣ ΠΑΥΛΙΔΗΣ: Ξέρω πως δεν πρόκειται να σχεδιάσετε. Αυτό ξέρω. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Άρα, έχετε μια κακή εικόνα όλων των πραγμάτων.
Τέλος, ως προς το Υπουργείο Αιγαίου. Το Υπουργείο Αιγαίου κατά ατεκμηρίωτους χειρισμούς χαρακτηρίζεται υποβαθμισμένο. Όμως, από τη δράση του και όπως παραδέχθηκαν πολλοί συνάδελφοι, είναι τελείως διαφορετικά. Δεκαεπτά έτη μετά την ίδρυσή του συνέστησε και λειτουργεί ενενήντα έξι γραφεία εξυπηρέτησης του πολίτη. Εξυπηρετούν τους πολίτες του Αιγαίου και αυτά τα γραφεία ξέρετε τι σημαντική βοήθεια που δίνουν. Με το νέο οργανισμό, μετά από δεκαεπτά χρόνια, δημιουργούνται δεκατρείς αποκεντρωμένες υπηρεσίες στις πρωτεύουσες των νομών και όπου υπάρχουν Επαρχεία. Αυτές οι υπηρεσίες που θα στελεχωθούν από αρχιτέκτονες περιβαντολόγους, πολιτικούς μηχανικούς τεχνολόγους, απόφοιτους Αρχιτεκτονικής των ΤΕΙ για το έργο της επίβλεψης της εκτέλεσης των κατασκευών.
Ήδη έχει γίνει ο διαγωνισμός από το ΑΣΕΠ. Πιστεύουμε ότι σε δύο-τρεις μήνες αυτά τα γραφεία θα έχουν στελεχωθεί. Έχουμε νοικιάσει και τα αναγκαία γραφεία στέγασής τους νομίζω ότι θα καλύψουμε έναν χώρο και έναν τομέα, εκείνον της προστασίας του όλου περιβάλλοντος του νησιού μας, που αντιλαμβάνεσθε πόσο σημαντικό είναι.
Πράγματι -και χαίρομαι που ειπώθηκε από πολλούς συναδέλφους- για πρώτη φορά το Υπουργείο Αιγαίου ασχολήθηκε και παρήγαγε νομοθετικό έργο, στο χώρο βέβαια της βασικής του αρμοδιότητας που είναι η προστασία της αρχιτεκτονικής και φυσικής κληρονομιάς.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 
Ήδη έχουν ολοκληρωθεί και έχουν δημοσιευτεί ειδικά διατάγματα για παραδοσιακούς οικισμούς με προδιαγραφές μορφολογικές, όρους και περιορισμούς δόμησης. Για τη Λέσβο σε πάρα πολλούς οικισμούς, όπως Βρίσας, Βασιλικών, Λισβορίου, Πολυχνίτου, Αγιάσου, Ασώματο και τόσα άλλα, για δεκαοκτώ οικισμούς στη Λήμνο, για τη Νίσυρο, για τη Χάλκη, για την Αστυπάλαια, για τον Όλυμπο Καρπάθου, που καταστρέφεται επειδή δεν υπήρχε ένα ειδικό διάταγμα προστασίας, για τη χώρα και το Καραβοστάσι της Φολεγάνδρου, για το Μικρό Χωριό και τη Γέρα της Τήλου, για την Παροικιά της Πάρου, για τη μεσαιωνική πόλη της Ρόδου και είναι έτοιμα και πάρα πολλά άλλα.
Εκτός, όμως, από την προστασία των παραδοσιακών οικισμών ολοκληρώσαμε και άλλα διατάγματα για την εκτός οικισμών δόμηση όπως για τα είκοσι πέντε νησιά του Αιγαίου, που δημοσιεύθηκαν ήδη στην εφημερίδα της Κυβέρνησης.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, είναι πολλά ακόμα αυτά τα οποία θέλετε να αναφέρετε;
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Όχι, κύριε Πρόεδρε. Την ανοχή σας για ελάχιστο χρόνο.
ΑΡΙΣΤΟΤΕΛΗΣ ΠΑΥΛΙΔΗΣ: Να ακούσουμε, κύριε Πρόεδρε. Είναι ενδιαφέροντα.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Για την εκτός οικισμού δόμηση έχω επισημάνει πόσο σημαντικό είναι να υπάρξουν κανόνες, όπως υπάρχουν σ' όλο τον πολιτισμένο κόσμο.
Δεν είναι, κύριε Παυλίδη, αυτό που δημαγωγικά προσπαθήσατε να κινδυνολογήσετε για τα είκοσι πέντε μικρά και μεσαία νησιά, ότι δηλαδή επιβάλουμε αρτιότητα οκτώ στρέμματα. Τέσσερα είναι τα στρέμματα της αρτιότητας γι' αυτά τα νησιά. Τόσα προτείναμε, όπως οι μελέτες πρότειναν. Αυτό ενέκρινε το Συμβούλιο της Επικρατείας. 
ΑΡΙΣΤΟΤΕΛΗΣ ΠΑΥΛΙΔΗΣ: Δηλαδή στην τύχη κάναμε τόση φασαρία.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Όχι, δημαγωγείτε γιατί έχετε λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Ο Σημίτης μπήκε κατά τύχη στη μέση;
ΠΡΟΕΔΡΕΥΩΝ (Κωνσταντίνος Βρεττός): Παρακαλώ να μην καταγράφονται οι διακοπές στα Πρακτικά.
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Θα σας πω, κύριε Παυλίδη, για να γνωρίζετε.
Όταν πηγαίνετε στο Καστελόριζο, στη Σύμη και στη Χάλκη χαίρεστε γιατί είναι νησιά που σώθηκαν. Σώθηκε η αρχιτεκτονική παράδοση και οι νέες οικοδομές γίνονται σεβόμενες την παράδοση. 
Ξέρετε γιατί σώθηκαν, κύριοι συνάδελφοι, αυτά τα τρία νησιά που σας ανέφερα, σε αντίθεση με άλλα νησιά που δυστυχώς επικρατεί αρχιτεκτονικό αλαλούμ και πολλές φορές νομίζετε ότι βρίσκεσθε σε μία από τις υποβαθμισμένες συνοικίες των Αθηνών από άποψη αρχιτεκτονικής μορφολογίας; Γιατί το 1975 ο αείμνηστος Κωνσταντίνος Τσάτσος Πρόεδρος της Δημοκρατίας και ο Χριστόφορος Στράτος Υπουργός Δημοσίων Έργων έφτιαξαν ειδικά προεδρικά διατάγματα γι' αυτά τα νησιά. Δυστυχώς δεν συνέταξαν ανάλογα για τα άλλα νησιά. 
Σήμερα, τριάντα χρόνια μετά αυτό κάνουμε, κύριε Παυλίδη. Και όσο θα υποβαθμίζεται το τοπίο των νησιών, από τον άναρχο και καταστροφικό οικοδομικό οργασμό, τόσο και ο ποιοτικός τουρισμός θα απομακρύνεται. Και θα φθάσουμε σε μία κατάσταση τραγική και η ευθύνη θα είναι συλλογική αλλά η δημοκρατία θα έχει το μεγάλο μερίδιο της. 
ΑΡΙΣΤΟΤΕΛΗΣ ΠΑΥΛΙΔΗΣ: …
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Δεν συμφωνούμε, κύριε Παυλίδη, και δεν δυσαρεστούμαι καθόλου γι' αυτό. 
Θα μπορούσα να αναφέρω πάρα πολλά πράγματα. Θα ολοκληρώσω λέγοντας μόνο ορισμένα πράγματα για την εξυπηρέτηση του πολίτη, και τι κάνουμε. 
Σε κάθε δήμο και σε κάθε κοινότητα στο Αιγαίο λειτουργούν τα γραφεία εξυπηρέτησης του πολίτη. Σήμερα από το πρόγραμμα ΑΣΤΕΡΙΑ έχουν εξυπηρετηθεί περίπου διακόσιες τέσσερις χιλιάδες οκτακόσιες δεκατέσσερις αιτήσεις προβλημάτων μικρών και μεγάλων των κατοίκων. Εξακόσια σαράντα τυποποιημένες αιτήσεις προς Υπουργεία, Οργανισμούς, Νομαρχιακές Αυτοδιοικήσεις, σε άλλους δήμους διατίθεται στους πολίτες οι οποίοι και εξυπηρετούνται. Και τέλος λίγα λόγια για τις ιδιωτικές επενδύσεις. 
Ο αναπτυξιακός νόμος 1262/82 υπήρξε ευεργετικός για τα νησιά. Μόνο στη Λέσβο, πριν από μία δεκαετία δεν υπήρχαν πάνω από χίλιες διακόσιες οργανωμένες κλίνες. Σήμερα υπάρχουν περίπου δεκαοκτώ χιλιάδες με είκοσι χιλιλάδες οργανωμένες κλίνες. Χωρίς να αναφερθώ στα ενοικιαζόμενα δωμάτια.
Με το ν. 2601/1998 στην Περιφέρεια Βορείου Αιγαίου την τριετία 1998-2001 εγκρίθηκαν εξήντα πέντε επενδύσεις συνολικού ύψους 13.947.400.000 δραχμών και το ύψος της επιχορήγησης σε αυτά έφτασε περίπου τα 5.316.600.000 δραχμές, ενώ στο νότιο Αιγαίο, πολλαπλάσιος αριθμός εγκρίθηκαν εκατόν εξήντα τέσσερις επενδύσεις συνολικού ύψους 44.818.600.000 δραχμών και επιχορήγηση πάνω από 13.000.000.000. Συνολικές θέσεις εργασίας που δημιουργήθηκαν σε αυτήν την τριετία για το Αιγαίο είναι χίλιες διακόσιες τριάντα εννέα.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, θα αναφέρετε πολλά ακόμα;
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Κλείνω, κύριε Πρόεδρε.
Προσπάθησα περιληπτικά να σας παρουσιάσω τις δράσεις που αναπτύχθηκαν, αλλά και αυτές που βρίσκονται σε εξέλιξη στο Αιγαίο. Δεν είναι το σύνολο του έργου που επιτελείται στο Αιγαίο και που θα χρειαζόταν πολλαπλάσιος χρόνος για να το αναλύσω.
Γίνεται, όμως, κατανοητό ότι το Αιγαίο δεν είναι μια μίζερη κατάσταση όπως θέλουν να την παρουσιάσουν κάποιοι. Είμαι βέβαιος ότι κάθε καλοπροαίρετος πολίτης που ζει και αντιλαμβάνεται την αξία της συνολικής προσπάθειας της πολιτικής ηγεσίας του τόπου θα εξακολουθήσει να περιβάλλει με εμπιστοσύνη αυτό το έργο και αυτήν την προσπάθεια που γίνεται.
Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ": "180 Χρόνια από την Ελληνική Επανάσταση", τριάντα τρεις μαθητές και μαθήτριες και πέντε δάσκαλοι συνοδοί του 9ου Δημοτικού Σχολείου Ρεθύμνου και εβδομήντα δύο μαθητές και μαθήτριες με επτά συνοδούς δασκάλους του Δημοτικού Σχολείου Βραχνέικων Αχαΐας.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Η κ. Μπακογιάννη έχει το λόγο.
ΘΕΟΔΩΡΑ ΜΠΑΚΟΓΙΑΝΝΗ: Κυρία και κύριοι συνάδελφοι, λυπήθηκα που έφυγε από την Αίθουσα ο εκλεκτός συνάδελφος της Σάμου. Βασικό συστατικό στοιχείο του δημοκρατικού διαλόγου είναι η ανοχή στην κριτική. Και λυπήθηκα που έφυγε όχι για κανέναν άλλο λόγο αλλά γιατί πιστεύουμε ότι η Νέα Δημοκρατία, προσερχόμενη στο Κοινοβούλιο με αυτήν της την επερώτηση ουσιαστικά βοηθά στο να εντοπιστούν αδυναμίες και να παρουσιαστούν τα προβλήματα ενός θέματος το οποίο αναμφισβήτητα μας αγγίζει όλους.
Η επιβίωση, κυρία και κύριοι συνάδελφοι, του Αιγαίου, η συνεχής παρουσία των ανθρώπων μας εκεί δεν είναι ένα θέμα το οποίο διχάζει το ελληνικό Κοινοβούλιο, αλλά είναι ένα θέμα που κατ' εξοχήν το ενώνει. Και δεν είναι τυχαίο ότι όταν έγινε η Επιτροπή για το Αιγαίο το σύνολο των συναδέλφων οι οποίοι συμμετείχαν σε εκείνη την Επιτροπή κατέληξαν στο ίδιο συμπέρασμα: Αυτό που απαιτείται από την πολιτεία είναι μια ουσιαστική, αποτελεσματική νησιωτική πολιτική. Άρα, σε αυτό είμαστε σύμφωνοι.
Είμαστε επίσης σύμφωνοι ως προς το στόχο. Γνωρίζουμε πολύ καλά ότι με λόγια δεν παραμένουν οι άνθρωποι στα νησιά. Χρειάζεται κάτι παραπάνω από λόγια. Χρειάζονται ουσιαστικές υποδομές, χρειάζεται η ύπαρξη εισοδήματος, χρειάζεται να έχουν δουλειές και να μην αναγγέλλουμε υπερηφάνως ότι από όλο το πρόγραμμα το οποίο εξαγγείλαμε τη μεγαλύτερη επιτυχία είχε το πρόγραμμα κατάρτισης ανέργων με τέσσερις χιλιάδες οκτακόσιους ανέργους. Πριν από λίγο είπε ο κύριος Υπουργός ότι χίλιοι διακόσιοι βρήκαν δουλειά. Τι συμβαίνει με τους υπόλοιπους; Οι υπόλοιποι εξακολουθούν και είναι άνεργοι ή είναι άνεργοι και έχουν πάρει των ομματιών τους και έχουν φύγει από τα νησιά. Τι σημαίνει αυτό; Υπάρχει ουσιαστικό πρόβλημα σήμερα στην ανάπτυξη των νησιών.
Λέει ο κύριος Υπουργός ότι δεν πρέπει να τον αδικούμε. Δεν τον αδικούμε, γιατί εγώ πιστεύω ότι είναι ένας Υπουργός καλών προθέσεων που μετέχει σε μια κακή Κυβέρνηση. Δεν υπάρχει αμφιβολία ότι έχει καλές προθέσεις.
Η Κυβέρνηση, όμως, κύριε Υπουργέ, είναι ανίκανη να κάνει το μείζον. Δεν είπα εγώ ότι μέσα σε αυτά τα δέκα χρόνια δεν έγινε τίποτα στο Αιγαίο. Αλίμονο εάν δεν είχε γίνει! Έχουν γίνει κάποια έργα, έχουν ξεκινήσει κάποια άλλα, κάποια απορρίφτηκαν γιατί δεν είχαν σωστά τεχνικά δελτία και δυστυχώς είναι πάρα πολλά, κάποια άλλα η περιφέρεια δεν συνειδητοποίησε ότι έπρεπε να τα έχει εντάξει. Τα έργα με τη γνωστή ελληνική ραθυμία προχωρούν πάρα πολύ αργά.
Το ερώτημα είναι το εξής: Με αυτούς τους ρυθμούς ουσιαστικά προστατεύεται το Αιγαίο στο μέλλον; Η ειλικρινής απάντηση είναι όχι. Νομίζω ότι σε αυτό πρέπει να είμαστε όλοι σύμφωνοι. Εάν εσείς είστε ειλικρινείς απέναντι στον εαυτό σας, ξέρετε ότι με αυτούς τους ρυθμούς έτσι όπως παρουσιάζεται σήμερα η κατάσταση, το Αιγαίο δεν θα εξασφαλίσει το μέλλον το οποίο επιθυμούμε να έχει.
Νομίζω ότι ξεκινώντας από αυτήν τη διαπίστωση θα μπορούμε πολύ εύκολα να καλύψουμε αυτό που χρειάζεται για να μπορέσει να υπάρξει μια σωστή αναπτυξιακή πολιτική.
Αποκορύφωμα -και δεν αντέχω να μην το πω- της όλης "καλής" κατάστασης του Αιγαίου είναι οι τελευταίες εξελίξεις με τους σεισμούς. Δεν είμαστε κράτος, κύριοι συνάδελφοι. Δεν είμαστε σοβαρό κράτος. Δεν είναι δυνατόν να βγαίνουν διάφοροι, οι οποίοι να ισχυρίζονται ότι σεισμός -δεν ξέρω πόσων ρίχτερ- θα γίνει κάποια στιγμή στην τάδε περιοχή του Αιγαίου παραμονή της τουριστικής περιόδου, όπου οι άνθρωποι περιμένουν να φέρουν κανέναν τουρίστα, όταν γνωρίζετε ότι θα έχουμε μείωση του τουρισμού 20% φέτος. Εγώ έχω σεβασμό για όλους τους ειδικούς αυτού του κόσμου, αλλά, εν πάση περιπτώσει, απαιτείται λίγη περισσότερη σοβαρότητα σε αυτόν τον τόπο. Δεν μπορεί να βγαίνουν και να λένε ό,τι θέλουν. 
Όταν πριν από λίγο καιρό -και θέλω να σας το πω αυτό- ο φιλέλληνας Γερμανός Πρέσβης -τον είδα εγώ- βγήκε σε γερμανική τηλεόραση και έλεγε: "Αυτά, τα οποία μεταδίδονται από την Ελλάδα περί ιού δεν έχουν καμία βάση, στην Ελλάδα δεν υπάρχει κανένας θανατηφόρος ιός, οι Γερμανοί τουρίστες μπορούν να προσέλθουν ελεύθερα κλπ.", έδινε τη μάχη του ο άνθρωπος στα ξένα μέσα ενημέρωσης. Αμέσως μετά έβγαινε ο Υπουργός της Κυβέρνησής σας και έλεγε: "Στην Ελλάδα υπάρχει θανατηφόρος ιός, ο οποίος μας ταλαιπωρεί, κλείνουμε σχολεία, κλείνουμε νηπιαγωγεία, κλείνουμε τα πάντα". Δεν είναι σοβαρή Κυβέρνηση αυτή! Το λέω ειλικρινώς, κύριε Υπουργέ. Το λέω ειλικρινώς, διότι αφορούσε και την Κρήτη το θέμα του ιού. Δεν είναι δυνατόν να περιμένουμε ότι θα στηρίξουμε τα νησιά με αυτού του είδους τις πρωτοβουλίες. 
Θέλω εδώ πέρα να ξεκαθαρίσω ότι το ερώτημα δεν είναι, αν έγιναν κάποια έργα στο Αιγαίο. Το ερώτημα είναι πού βάζουμε τον πήχη. Τι ζητάμε τελικώς. Η ελληνική Κυβέρνηση είχε δύο Κοινοτικά Πλαίσια Στήριξης στη διάθεσή της. Και είχε και ένα τρίτο Κοινοτικό Πλαίσιο Στήριξης που είναι το τελευταίο, το οποίο συζητάμε τώρα. Συνολικά δηλαδή τρία Κοινοτικά Πλαίσια Στήριξης. 
Το Αιγαίο έχει μια ιδιομορφία, την ονομαζόμενη "ιδιομορφία προβληματικών περιοχών, νήσων και άλλων" στην ευρωπαϊκή διάλεκτο. Ο Κωστής Χατζηδάκης, ο Ευρωβουλευτής της Νέας Δημοκρατίας, είχε περάσει από το Ευρωπαϊκό Κοινοβούλιο με συντριπτική πλειοψηφία ένα ψήφισμα, το οποίο έλεγε ότι απαιτείται ειδική οικονομική ενίσχυση του νησιωτικού συμπλέγματος του Αιγαίου. Πράγματι αυτό ήταν μια πολύ μεγάλη επιτυχία, γιατί ψηφίστηκε από όλα τα κόμματα του Ευρωπαϊκού Κοινοβουλίου, όχι από ένα μόνο. Όπως ξέρετε το Ευρωπαϊκό Κοινοβούλιο έχει μια δική του δυναμική για να επηρεάσει καταστάσεις. Η πρόταση αυτή ήρθε στο Βερολίνο, στο Συμβούλιο Κορυφής και τότε ο Πρωθυπουργός, ο κ. Σημίτης δεν την υπερασπίστηκε. Την άφησε παντελώς ανυπεράσπιστη, πέρασε στα αζήτητα και δεν έγινε ποτέ πράξη. Το ερώτημα είναι, γιατί; Γιατί δεν έγινε;
Εδώ, όπως δικαιούνται οι άλλες ευρωπαϊκές χώρες να έχουν μια ειδική ενίσχυση για τα προγράμματα των προβληματικών τους περιοχών, όπως εμείς παλαιότερα είχαμε πάρει μια ειδική χρηματοδότηση για την Ευρυτανία, βασιζόμενοι στο ειδικό αναπτυξιακό πρόγραμμα που είχε καταρτίσει η Ευρωπαϊκή Ένωση για τις ορεινές περιοχές, γιατί δεν μπορούσε να περάσει αυτό, αφού είχαμε και συμμάχους, κύριε Υπουργέ; Είχαμε και άλλα κράτη-μέλη, τα οποία ενδιαφέρονταν για νησιά. Εμείς το αφήσαμε τελείως ανυπεράσπιστο και δεν πήραμε τα χρήματα αυτά για το Αιγαίο.
Άρα, τι εννοεί η Νέα Δημοκρατία με αναπτυξιακή πολιτική; Εννοεί το σύνολο των δράσεων εκείνων, οι οποίες από πλευράς υποδομών, από πλευράς πολιτικής και επί μέρους δράσεων, από πλευράς σύγχρονης τεχνολογίας τουριστικής ανάπτυξης, θα δώσουν εισόδημα στα νησιά του Αιγαίου, έτσι ώστε να μείνουν οι άνθρωποι στα νησιά. Αυτό εννοούμε ως "ειδικό αναπτυξιακό πρόγραμμα". Μπορώ να σας πω και λεπτομέρειες γι' αυτό.
Μας διαβάσατε -και εγώ το βρήκα πολύ συμπαθές- για όλες τις επί μέρους δράσεις, τις οποίες έχει κάνει το Υπουργείο Αιγαίου. Μα, κύριε Υπουργέ, επτά δισεκατομμύρια δραχμές προϋπολογισμό έχετε. Με επτά δισεκατομμύρια προϋπολογισμό, μπορεί σοβαρά κανείς να κάνει δουλειά στο Αιγαίο; Δεν μπορεί. Εδώ, δεν έχετε καν τον συντονισμό. 
Απορείτε γιατί λέμε το Υπουργείο Αιγαίου υποβαθμισμένο. Επειδή το καημένο είναι το πιο ταλαίπωρο Υπουργείο της Ελλάδας. Είναι ένα Υπουργείο, το οποίο έχει επτά δισεκατομμύρια προϋπολογισμό, από τον οποίο μας είπατε τώρα ότι το ένα δισεκατομμύριο πάει για πολιτιστικές εκδηλώσεις. Ωραία, μπράβο, θαυμάσια, λαμπρά! Αλλά μένουν έξι δισεκατομμύρια και με αυτά καλείστε να στελεχώσετε αυτά τα περίφημα γραφεία, να ενημερώσετε τον πολίτη, να πληρώσετε ανελαστικές δαπάνες κλπ. Τι θα γίνει δηλαδή, από πλευράς ουσίας και δουλειάς τι υπάρχει;
Εδώ η Γενική Γραμματεία της Περιφέρειας Αιγαίου δεν μπόρεσε να καταρτίσει το πρόγραμμα προβολής και τουρισμού, κύριοι συνάδελφοι, γιατί δεν έχει λέει υποδομή και ανθρώπινο δυναμικό και έστειλε το πρόγραμμα αυτό προβολής του τουρισμού στην Περιφέρεια Θεσσαλονίκης για να το κάνει η Περιφέρεια Μακεδονίας. Το πρόγραμμα δηλαδή της προβολής του Αιγαίου θα το κάνει η Περιφέρεια Μακεδονίας. Είναι δυνατόν να λειτουργήσει και μιλάμε τώρα σοβαρά ότι υπάρχει κάποιο ενδιαφέρον για το Αιγαίο;
Δεν είναι τυχαία η υποδοχή την οποία έκαναν οι Ροδίτες στον κ. Σημίτη. Εγώ το καταλαβαίνω, το καταλαβαίνω απόλυτα. Καταλαβαίνω γιατί του γύρισαν την πλάτη. Διότι, ξέρετε κάτι; Από ένα σημείο και πέρα εάν υπήρχε η δικαιολογία η οποία υπήρχε κάποτε ότι ο κρατικός προϋπολογισμός δεν αντέχει, δεν έχει τέτοιου είδους ικανότητες, έχουμε λίγα λεφτά, εντάξει. Εδώ οι πολίτες του Αιγαίου γνωρίζουν ότι είχατε τα Κοινοτικά Πλαίσια Στήριξης, ότι τα χάσατε, ότι το έργο το οποίο έγινε δεν είναι ανάλογο των πόρων που εδικαιούντο και ότι ουσιαστικά αυτό που σήμερα παρουσιάζεται είναι κάτι πολύ κατώτερο των προσδοκιών τους.
Κυρίες και κύριοι συνάδελφοι, ήρθε η ώρα για μια συνολική πολιτική, τολμηρή, καινοτόμο και καλά σχεδιασμένη, συντονισμένη και με μηχανισμούς ταχείας εφαρμογής.
Συνοψίζω τις προτάσεις μου γιατί θέλω να τις έχω καταθέσω, πέρα από το ότι ο κύριος συνάδελφος της Σάμου ίσως τις διαβάσει στα Πρακτικά για να συνειδητοποιήσει πού είναι η διαφορά μας. Η μετατροπή του Υπουργείου Αιγαίου από διακοσμητικό σε ουσιαστικό με ρόλο σχεδιαστή, συντονιστή του συνόλου των προγραμμάτων του Αιγαίου.
Κύριοι συνάδελφοι, όποιος ξένος σκεφθεί ότι η Ελλάδα είναι ένα κράτος στο οποίο υπάρχει ένα Υπουργείο Αιγαίου, μία Περιφέρεια Αιγαίου, η Γενική Γραμματεία, οι νομαρχίες Αιγαίου και οι δήμοι Αιγαίου, θα πει ότι αυτοί δεν είναι δυνατόν να συντονίσουν το παραμικρό. Δεν είναι τυχαίο πώς μας αρνούνται το ένα πρόγραμμα μετά το άλλο. Και αν είστε ειλικρινείς, κύριε Υπουργέ, εδώ στη Βουλή των Ελλήνων θα πρέπει να πείτε πόσα από τα προγράμματα που στείλατε σας τα γύρισαν πίσω και σας είπαν ότι είναι ανεφάρμοστα, γιατί δεν έχουν καμία ελπίδα να εφαρμοστούν. Άρα υπέρ ημών μιλούμε όταν λέμε ότι κάποτε το Υπουργείο σας θα πρέπει να αποκτήσει ρόλο και βεβαίως και πόρους για να μπορέσει να κάνει κάτι.
Η οικονομική, η διοικητική και η επιστημονική υποστήριξη, η ιεράρχηση των έργων, τα μεγάλα στο Γ΄ Κοινοτικό Πλαίσιο Στήριξης και τα μικρά στο ΠΕΠ. Πρέπει να ξεκαθαρίσουμε ποια έργα θα προχωρήσουν, πώς θα προχωρήσουν. 
Κύριοι συνάδελφοι, εγώ κρούω για άλλη μία φορά τον κώδωνα του κινδύνου: Τα έργα που θα ενταχθούν στο Γ΄ Κοινοτικό Πλαίσιο Στήριξης και τα οποία δεν θα έχουν την ωριμότητα να ενταχθούν …
Μην κουνάτε το κεφάλι σας, κύριε Υπουργέ, γιατί μετά από οκτώ χρόνια έπρεπε να την έχουν την ωριμότητα. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Την έχουν.
ΘΕΟΔΩΡΑ ΜΠΑΚΟΓΙΑΝΝΗ: Αφήστε, κύριε Σηφουνάκη, τώρα. Τουλάχιστον να έχουμε την ευθύνη των λόγων μας στη Βουλή. Δεν την έχουν. Και επειδή κινδυνεύετε να μην ενταχθεί τίποτα, κοιτάξτε τουλάχιστον να ρίξετε το βάρος σας, ώστε κάποια από αυτά τα έργα που θα μπουν στο Γ΄ Κοινοτικό Πλαίσιο Στήριξης να μπορούν να υλοποιηθούν και βάλτε τα υπόλοιπα στο ΠΕΠ. 
Ένας νέος αναπτυξιακός νόμος με εισαγωγή ορισμένων μέτρων, που σήμερα είναι ξεχασμένο από την Κυβέρνηση, η οικολογική γεωργία, ακόμα και οι πεζούλες αυτές καταρρέουν, απασχόληση ανέργων σε έργα αναδάσωσης του περιβάλλοντος. Λείπει ο κύριος συνάδελφος της Σάμου. 
Κύριοι συνάδελφοι, από πενήντα πέντε χιλιάδες στρέμματα που αναδασώσαμε το 1993, τα τρία τελευταία χρόνια αναδασώθηκαν δεκαπέντε χιλιάδες στρέμματα και πέρυσι υπερηφάνως κανένα! Οι Τούρκοι απέναντι αναδασώνουν όλη τη Μικρά Ασία. Εμείς θα καταλήξουμε να έχουμε άνυδρα τα νησιά μας -δεν θέλω να επαναλάβω όλα αυτά που ελέχθησαν νωρίτερα- διότι σταμάτησε το πρόγραμμα των λιμνοδεξαμενών. Δεν τα αναδασώνουμε κιόλας και όπως ξέρετε, όποιο δάσος δεν αναδασωθεί, φεύγει το χώμα στη θάλασσα και από εκεί πέρα δεν επιστρέφει ποτέ πλέον. Αυτή η καταπράσινη Σάμος δεν μπορεί να μην αναδασωθεί τεχνητά εκεί που έχει καεί δύο φορές και το ξέρετε πολύ καλά. Εκεί που έχει καεί μία φορά θα επέμβει ο καλός Θεός και το περιβάλλον της Ελλάδος. Εκεί, όμως, που έχει καεί δύο φορές είναι υποχρεωμένο το κράτος να προχωρήσει σε αναδασώσεις που επιτέλους επιδοτούνται κιόλας. Δεν υπάρχει κανένας λόγος.
Και για την απασχόληση των ανέργων, αν είχατε προγράμματα σωστά, ιδιαίτερα στον τομέα της αναδάσωσης και του περιβάλλοντος, θα μπορούσαμε να είχαμε ένα αποτέλεσμα ουσιαστικό.
Τουριστική εκπαίδευση υψηλού επιπέδου. Το έχουμε ανάγκη για να μπορέσουμε να στελεχώσουμε νέες πρότυπες μονάδες. Πρέπει να επανασυμφιλιώσουμε τους νέους με τη θάλασσα. Νομίζω και ο κ. Βαρίνος που αναφέρθηκε ήταν σαφέστατος. Δεν μπορεί να μην υπάρχουν κίνητρα για να μπορέσουμε να επανασχεδιάσουμε και τη ναυτική μας εκπαίδευση. 
Απελευθέρωση του ορίου επιδότησης επενδύσεως και επέκταση των φορολογικών ελαφρύνσεων στα νησιά.
Κύριοι συνάδελφοι, αυτό δεν το λέμε εμείς εύκολα στη Νέα Δημοκρατία, αλλά κάποια στιγμή για να μπορέσει το κράτος να εισπράξει φόρους πρέπει να υπάρχουν μικρομεσαίοι επιχειρηματίες. Άπαξ και δεν υπάρχουν αυτοί, δεν εισπράττει τίποτα. Αυτό είναι μια πολύ απλή αλήθεια.
Το νέο σχέδιο των ακτοπλοϊκών συνδέσεων με ισοβαρή καταμερισμό επικερδών και αγόνων γραμμών. Δεν ξέρω ποιο είναι το σχέδιο που μελετά το Υπουργείο και θα το παρακολουθήσω με ενδιαφέρον αν το δω. Πρέπει, όμως, κάποια στιγμή το πρόβλημα των ακτοπλοϊκών συνδέσεων να λυθεί. 
Ακούω κάθε φορά και διαβάζω στατιστικά για το πόσο πολύ αυξήθηκαν, λέει, οι γραμμές. Εγώ δεν μπορώ να καταλάβω. Δεν πήγα όλο το καλοκαίρι σε κανένα νησί -τώρα πρόσφατα ήμουν στη Χίο- είτε χειμώνα είτε καλοκαίρι που να βρω ένα κάτοικο και ο οποίος να μου πει ότι είμαστε θαυμάσια, είμαστε ευχαριστημένοι. 
Είναι αδύνατον τουρίστας να προγραμματίσει να έρθει στο Αιγαίο. Στη Φολέγανδρο πότε πιάνει στις τέσσερις το πρωί το πλοίο, πότε πιάνει στις δύο το πρωί το πλοίο, πότε πιάνει στη μία το πρωί το πλοίο. Ποιος θα κάνει πρόγραμμα, κύριοι συνάδελφοι; Έχουμε να κάνουμε με τουρίστες οι οποίες για να φθάσουν να έλθουν στο Αιγαίο πιστεύουν ότι έχουν ένα πρόγραμμα. Πώς είναι ποτέ δυνατόν δηλαδή εμείς να θεωρήσουμε ότι θα κάνουμε τουρισμό και θα αναπτύξουμε τουρισμό όταν αυτό το αυτονόητο δεν ισχύει για το Αιγαίο;
Εμείς είχαμε σκεφθεί και είχαμε παρουσιάσει μάλιστα τότε, μια πρόταση στην οποία λέγαμε ότι θα υπάρχουν οι κεντρικές, οι μεγάλες αρτηρίες και ακτινωτά από εκεί και πέρα σε συγκεκριμένες ώρες με συγκεκριμένα δρομολόγια θα καλύπτονται τα μικρότερα νησιά. Μπορεί να υπάρξει μια καλύτερη μελέτη απ' αυτήν την οποία είχαμε σκεφθεί εμείς. Το βέβαιο είναι ότι δεν δικαιούται μία χώρα μετά από τόσα χρόνια να μην έχει λύσει το πρόβλημα των ακτοπλοϊκών συνδέσεων.
Βιώσιμη ανάπτυξη για τη διατήρηση των φυσικών και οικιστικών πόρων. Αναφερθήκατε και εσείς. Είναι πολύ σημαντικό. Τα νησιά του Αιγαίου πρέπει να κρατήσουν το χαρακτήρα τους. Άλλα, κύριε Υπουργέ, θα κρατήσουν το χαρακτήρα τους όταν στην Ίο προβλέπεται βιολογικός καθαρισμός με καλάμια;
ΝΙΚΟΛΑΟΣ ΛΕΒΟΓΙΑΝΝΗΣ: Έχει γίνει και λειτουργεί.
ΘΕΟΔΩΡΑ ΜΠΑΚΟΓΙΑΝΝΗ: Όχι δεν λειτουργεί, διότι λειτουργεί ο μισός. Αν λειτούργησε από πέρσι μέχρι φέτος, να το πάρω πίσω ευχαρίστως. Αλλά επισήμως ο περιφερειάρχης της κυβερνήσεως μου είπε εμένα ότι είναι περιττός ο βιολογικός καθαρισμός στα τάδε, τάδε νησιά. Γιατί είναι περιττός; Είναι ποτέ δυνατόν αυτό το Αιγαίο να μην προστατευθεί;
Όταν θέλουμε να μιλάμε για πολιτισμό, όταν θέλουμε να μιλάμε για σεβασμό στο περιβάλλον, όταν θέλουμε να μιλάμε για ανάπτυξη, βασική πρώτη προδιαγραφή είναι να υπάρχει συντονισμός, πρόγραμμα, στόχευση και πόροι. Σας είπαμε από πού και σας είπε και ο κ. Παυλίδης. Η τελευταία ευκαιρία -και το λέω μετά λόγου γνώσεως και είναι ο βασικός λόγος για τον οποίο κάνουμε αυτήν την επερώτηση- να πάρουμε πόρους από την Ευρωπαϊκή Ένωση είναι η επόμενη προεδρία της Ελλάδας στο Συμβούλιο Κορυφής που θα γίνει εδώ στην Ελλάδα. Εάν αυτό δεν το πετύχετε, τότε ουσιαστικά έχετε παραδεχθεί επισήμως ότι αφήνετε το Αιγαίο στη μοίρα του.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του Κομμουνιστικό Κόμματος Ελλάδας κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Κυρίες και κύριοι συνάδελφοι, όπου πάω και γυρνάω πιστέψτε με, αυτό το κομμάτι της Ελλάδας, η νησιώτικη Ελλάδα, με πονάει. Παντού προβλήματα. Προβλήματα οι αγρότες με την απαξίωση της αγροτικής παραγωγής.
Προβλήματα οι μικρομεσαίοι επαγγελματίες, προβλήματα οι ψαράδες με τη συρρίκνωση της παράκτιας αλιείας, προβλήματα για το λαό των νησιών με το θέμα των συγκοινωνιών, με το θέμα της παιδείας, της υγείας και γενικά του επιπέδου της ζωής. 
Ρώτησε ο Υπουργός, "μα δεν έγινε τίποτα;" Εγώ δεν λέω ότι δεν έγινε τίποτα. Κάτι έγινε. Όμως, οι πληγές που υπήρχαν εξακολουθούν να υπάρχουν και νέες πληγές προστίθενται και αιμορραγούν καθημερινά και περισσότερα. Για τις πληγές που υπήρχαν, κύριοι συνάδελφοι της Νέας Δημοκρατίας, έχετε και εσείς τις δικές σας ευθύνες. Γι' αυτό καλή θα ήταν η αυτοκριτική για το χθες και το πως εσείς αντιμετωπίσατε τα προβλήματα της νησιωτικής Ελλάδας.
Τα προβλήματα, λοιπόν, της νησιωτικής Ελλάδας δεν έχουν τελειωμό όπως τελειωμό δεν έχει και η αγωνία των κατοίκων των νησιών μας για το αύριο. Τα προβλήματα αυτά αναδείχθηκαν μέσα και από την ίδια την απογραφή. Δεν είναι σωστό να μιλάμε για αύξηση του πληθυσμού της Λέσβου γιατί καταγράφτηκαν μαζί 5000 περιστασιακοί οικονομικοί μετανάστες και ένας ικανός αριθμός στρατιωτικών και φοιτητών. Ουσιαστικά έχουμε μείωση του πληθυσμού του νησιού, μείωση που ίσως είναι μεγαλύτερη εκείνης που παρουσιάστηκε τη δεκαετία 1981-1991. 
Γιατί έχουμε αυτά τα προβλήματα; Έπεσαν από τον ουρανό; Οφείλονται στην ανικανότητα των ανθρώπων που έτυχε να κατοικούν στα νησιά; Οφείλεται στην έλλειψη πολιτικής βούλησης για την επίλυσή τους; 
Εμείς λέμε ότι τα προβλήματα δεν προέρχονται από την έλλειψη πολιτικής βούλησης για την επίλυσή τους αλλά είναι αποτέλεσμα πολιτικής. Αυτή η πολιτική ακριβώς δημιουργεί και αναπαράγει τα προβλήματα στα νησιά μας. Για παράδειγμα, δεν εφαρμόστηκε το πόρισμα της διακομματικής επιτροπής. Αυτό είναι έλλειψη πολιτικής βούλησης; Όχι, είναι απόδειξη συγκεκριμένης πολιτικής επιλογής που ακολουθούσαν και ακολουθούν και τα δύο μεγάλα κόμματα σε σχέση με τα μεγάλα προβλήματα της νησιωτικής Ελλάδας. 
Και σας ερωτώ: Τι θα γίνει φέτος με το λάδι; Όπως πάμε θα έχουμε μια καλή παραγωγή φέτος. Θα πάει και αυτή χαμένη από την έλλειψη μέτρων στήριξης του μόχθου των αγροτών μας; Τι θα γίνει με την κτηνοτροφία που επί 10 χρόνια οι τιμές είναι καθηλωμένες στα ίδια επίπεδα; Πως μπορούμε να μιλάμε μετά από αυτά για αύξηση του εισοδήματος των κατοίκων των νησιών μας; 
Είναι πλασματική πέρα για πέρα η εικόνα που δίνετε ότι το Αιγαίο ξέφυγε από την τελευταία ή την προτελευταία θέση. Πώς ξέφυγε; Με την αγροτική οικονομία κατεστραμμένη; Με τα προβλήματα που υπάρχουν στο δευτερογενή τομέα;
Έχετε, λοιπόν, τεράστια ευθύνη σαν Κυβέρνηση για τα προβλήματα αυτά. Επαναλαμβάνω ότι είναι αποτέλεσμα της συγκεκριμένης πολιτικής σας. Αυτή είναι η πολιτική σας μέχρι σήμερα και το λέμε αυτό χωρίς να έχουμε καμία αυταπάτη ότι θα αλλάξει. Το λέμε, όμως, για να ξανατονίσουμε την ευθύνη σας και από την άλλη μεριά να βάλουμε τέρμα σε αυτή την προσπάθεια που κάνετε για να πείτε -όπως και εσείς παλαιότερα και η σημερινή Κυβέρνηση- ότι ευθύνονται κάποιοι άλλοι πέρα από μας. Ορισμένοι μάλιστα ρίχνουν αυτή την ευθύνη στους ίδιους τους κατοίκους των νησιών.
Τα νησιά μας, κυρία Πρόεδρε και κύριοι συνάδελφοι, έχουν όλες τις δυνατότητες για να αναπτυχθούν. Και είχαν αναπτυγμένη οικονομία χθες. Δεν είμαστε εραστές για να ονειρευόμαστε το χθες, αλλά είχαν πραγματικά ανεπτυγμένη οικονομία, στηριζόμενη στις δυνατότητες που είχαν τα νησιά μας. Έχουν και πλουτοπαραγωγικές πηγές οι οποίες είναι γνωστές -δεν έχω χρόνο να αναφέρω ποιες είναι αυτές- έχουν μια πάρα πολύ καλή παραδοσιακή οικονομία και ικανή να στηρίξει το εισόδημα των αγροτών μας, αλλά και να οδηγήσει στην ανάπτυξη και άλλους τομείς. Διαθέτουν άπειρες φυσικές ομορφιές και ιστορικές αναφορές που μπορούν να βοηθήσουν στην ανάπτυξη του τουρισμού, προς όφελος βέβαια του συνόλου των κατοίκων τους και όχι όπως τείνει να γίνει τώρα ο τουρισμός, δηλαδή να υπηρετεί συγκεκριμένα συμφέροντα.
Όμως, ακόμα και αν δεν είχαν αυτές τις δυνατότητες, έπρεπε έστω και τεχνικά να τις δημιουργήσουμε. Είναι ανάγκη, εθνική επιταγή και εθνικό συμφέρον να δημιουργήσουμε αυτές τις δυνατότητες και προοπτικές ανάπτυξης των νησιών μας, για να μπορέσουμε να συγκρατήσουμε τους κατοίκους τους, γιατί όσα λέμε για την ανάγκη και για τα εθνικά προβλήματα κλπ. καταντούν κούφιες εκφράσεις και λέξεις εάν δεν συνοδεύονται από συγκεκριμένα μέτρα. 
Υπάρχουν, λοιπόν, όλες οι δυνατότητες για την ανάπτυξη, αλλά η πολιτική σας δεν επιτρέπει κάτι τέτοιο. Αποδείξτε το, επιτέλους, αν έχετε αντίθετη γνώμη. Εφαρμόστε το πόρισμα της Διακομματικής Επιτροπής με τις αναγκαίες αλλαγές που χρειάζεται να γίνουν σε αυτό, γιατί τα χρόνια κυλούν. Να αποδείξετε ότι εμείς δεν έχουμε δίκιο και ότι όλα αυτά τα προβλήματα δεν είναι αποτέλεσμα πολιτικής. Εφαρμόστε, λοιπόν, αυτό το πρόγραμμα, το πόρισμα της διακομματικής επιτροπής. Ιδού η Ρόδος, ιδού και το πήδημα. Να αποδείξετε έμπρακτα ότι η ευθύνη ανήκει κάπου αλλού και όχι στις δικές σας προθέσεις.
Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι προχωρούμε στις δευτερολογίες. Ζήτησε να προηγηθεί ο κ. Παυλίδης, αλλά αυτήν τη στιγμή δεν είναι εδώ.
Ο κ. Βαρίνος έχει το λόγο.
ΑΘΑΝΑΣΙΟΣ ΒΑΡΙΝΟΣ: Κυρία Πρόεδρε, σας ευχαριστώ.
Κύριε Υπουργέ, όπως βλέπετε τελικά το κόμμα της κυβερνητικής Πλειοψηφίας δεν είχε Κοινοβουλευτικό Εκπρόσωπο. Ο συνάδελφος, κ. Βαρδίκος, που δεν είναι αυτήν τη στιγμή εδώ, αδίκως διαμαρτυρόταν ότι δεν μπορούσε να μιλήσει. Το κόμμα του ΠΑΣΟΚ δίνει τόσο μεγάλη σημασία στο Αιγαίο που δεν όρισε ούτε Κοινοβουλευτικό Εκπρόσωπο. Αυτά για να ξέρουμε για το τι μιλάμε και για να τα ακούνε και οι Αιγαιοπελαγίτες που είναι στα θεωρεία αυτήν τη στιγμή. Πόση σημασία δίνει, δηλαδή, το Κόμμα σας στο Αιγαίο. 
Τώρα, όσον αφορά, κύριε Υπουργέ, αυτά που είπατε για την ανεργία, ίσως οι υπηρεσίες σας δεν σας δίνουν τα στοιχεία που πρέπει. Αυτά που εσείς επικαλεστήκατε, τα έχω στα χέρια μου, κύριε Υπουργέ. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Για πρώτη φορά αντιστράφηκαν τα δεδομένα στο Αιγαίο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, αν θέλετε να παρέμβετε, ζητήστε το λόγο. 
ΑΘΑΝΑΣΙΟΣ ΒΑΡΙΝΟΣ: Θα το πω, κύριε Υπουργέ. Είσαστε υπερήφανος, διότι η περιφέρεια βορείου Αιγαίου από το 55% που ήταν -πάνω δηλαδή από το μέσο όρο των ευρωπαϊκών περιφερειών- πήγε στο 59%. Ανέβηκε, δηλαδή 4%. 
Το ίδιο και όσον αφορά την αύξηση του πληθυσμού. Θεωρείτε ότι είναι πολύ σημαντικό το γεγονός ότι στην περιφέρεια βορείου Αιγαίου ο πληθυσμός, μεταξύ της απογραφής του 1991 και του 2001, αυξήθηκε 0,4%. Το είπατε και εσείς, το επιβεβαιώνω κι εγώ. Αυτά είναι στοιχεία που έχετε εσείς, αλλά στο 0,4% μεταξύ της απογραφής του 1991 και του 2001, περιλαμβάνονται μέσα όλοι. Αλβανοί κλπ. Και εσείς είστε υπερήφανος και λέτε ότι είναι επίτευγμα για την Κυβέρνησή σας ότι στα νησιά του βορείου Αιγαίου αυξήθηκε ο πληθυσμός 0,4% ή 250 άτομα.!!! 
Μα είναι επιχειρήματα αυτά; Εγώ δεν μπορώ να καταλάβω.
Επίσης για την ανεργία λέτε ότι είναι 7%. Σοβαρά μιλάτε; Εσείς το πιστεύετε; Πιστεύετε ότι η ανεργία στο βόρειο Αιγαίο είναι 7%; Εδώ ο ένας στους τρεις νέους είναι άνεργος. Δεν βλέπετε τι συμβαίνει στην κοινωνία της Λέσβου;
Εγώ θα σας πω και με επίσημα στοιχεία. Σύμφωνα με την απογραφή, δεκαεννιά χιλιάδες διακόσια πενήντα τρία άτομα είναι το εργατικό δυναμικό, οκτώ χιλιάδες δέκα στη Λέσβο, έξι χιλιάδες εκατόν εβδομήντα έξι στη Χίο και πέντε χιλιάδες ογδόντα επτά στη Σάμο. Έχουμε 3.077 εγγεγραμμένους ανέργους κατά μέσο όρο το 2001. Έχω τα στοιχεία που μου τα έδωσε ο ΟΑΕΔ και ο Υπουργός Εργασίας. Επομένως κάντε μια διαίρεση, να δείτε πόσο είναι. Πάνω από 16,5%. Εγώ είπα ότι η καταγεγραμμένη ανεργία είναι πάνω από 16%, η πραγματική 30%. Αυτή είναι η πραγματικότητα. 
Τώρα, όσον αφορά τα λιμάνια, σας το είπε και ο κ. Βαρβιτσιώτης. Αν σας διαβάσω τον κατάλογο της Ένωσης Πλοιάρχων -προχθές μας τα ξαναέστειλε πάλι- θα απογοητευτείτε. Θα σας τα στείλω να τα δείτε, γιατί προφανώς η Ένωση Πλοιάρχων δεν τα στέλνει σε σας, τα στέλνει στο Υπουργείο Εμπορικής Ναυτιλίας και έτσι δεν γνωρίζετε αυτά τα προβλήματα.
Στα φράγματα παραδεχθήκατε ότι πράγματι είχε ξεκινήσει κάτι με τη Νέα Δημοκρατία και πραγματικά ήταν σημαντικό αυτό. Επισημάνατε τα προβλήματα στα δίκτυα. Υπάρχει πρόβλημα στη διαχείριση των υδάτων και να φροντίσετε κι εσείς με την πίεση που πρέπει να ασκήσετε προς την Κυβέρνηση να το λύσει. Ποιος κάνει τη διαχείριση των υδάτων; Ένα φράγμα γίνεται, ποιος μοιράζει το νερό. Δεν υπάρχει διάταξη που να λέει ποιος το μοιράζει και τσακώνεται ο ένας δήμος, με τον άλλο. Και δεν είναι μόνο αυτά, είναι τόσα άλλα προβλήματα που έχετε να λύσετε.
Δεν μας είπατε τίποτα για το 3%. Τι θα γίνει με το 3%; Είναι ποτέ δυνατόν να μιλάμε για βελτίωση του εισοδήματος στα ακριτικά μας νησιά των νησιωτών, όταν επιβάλλουμε φόρο στην ουσία 3% πάνω στα εισιτήρια επιβατών και οχημάτων; Τι θα πείτε εσείς παραδείγματος χάρη στο "ΝΗΡΕΑ", την πιο μεγάλη επιχείρηση ιχθυοκαλλιεργειών του Αιγαίου, που είναι στη Χίο; Εξάγει πέντε χιλιάδες τόνους το χρόνο ψάρια. Αυτοί τώρα πρέπει να πάρουν τα ψάρια τους από εκεί, να τα πάνε στον Πειραιά και από τον Πειραιά να πάνε στην Ιταλία. Επίσης, για να γίνουν πέντε χιλιάδες τόνοι ψάρια, πρέπει να φάνε δυόμισι φορές πάνω από το βάρος του σε ιχθυοτροφές. Θέλει, λοιπόν, άλλους δωδεκάμισι χιλιάδες τόνους να μεταφερθούν. Μόνο δηλαδή ο "ΝΗΡΕΑΣ" μεταφέρει κάθε χρόνο είκοσι χιλιάδες τόνους εμπορεύματα και τροφές. Σε αυτούς τους ανθρώπους λέτε θα πληρώσετε 3% επί όλων των εμπορευμάτων που παίρνετε και γυρίζετε. Μα, πόσο θα πουλήσει τελικά το ψάρι; Είναι που είναι στραβό δηλαδή το κλίμα, θα το στραβώσουμε πιο πολύ. Ξέρετε πόσο κάνει να μεταφέρετε ένα κοντέϊνερ από τον Πειραιά, στη Λέσβο; Θέλει 200.000 δραχμές για είκοσι τόνους. Ακριβώς το ίδιο θέλει εάν το πάρετε από τη Σιγκαπούρη για να το φέρετε στον Πειραιά. Το ναύλο για να μεταφέρεις ένα κοντέϊνερ από τη Σιγκαπούρη στον Πειραιά κάνει 200.000 δραχμές και το ίδιο κάνει να το πάρεις από τον Πειραιά να το πας στη Λέσβο. Πώς θα γίνει αυτός ο περίφημος ανταγωνισμός για τις βιοτεχνίες των νησιών μας, όταν έρχεσθε εσείς και τους βάζετε 3% από πάνω; Είναι λάθος, να το πάρετε πίσω. Εμείς σας λέμε ότι θα το πολεμήσουμε και αν θα είμαστε Κυβέρνηση κατά πάσα πιθανότητα πριν από το 2003, θα το σταματήσουμε αυτό. 
Έγινε πολύς λόγος για τις προτάσεις μας και επειδή τις είπα στο τέλος και δεν τις άκουσε κανένας. Γιατί δεν έχει σημασία μόνο να επερωτούμε, να ερωτούμε και να επικρίνουμε. Σκοπός είναι να δίνουμε μερικές ιδέες και προτάσεις. Αυτός είναι ο λόγος για τον οποίο καταθέσαμε και την επερώτηση, πράγμα που τόνισε και η κα Μπακογιάννη. Θέλω να σας πω ότι πρέπει να υπάρχει μια ολοκληρωμένη νησιώτικη πολιτική. Μέσα σε αυτήν τη νησιώτικη πολιτική την ολοκληρωμένη, θα πρέπει να περιληφθεί μια ουσιαστική στήριξη της περιφερειακής διοίκησης, της Νομαρχιακής και της Τοπικής Αυτοδιοίκησης και η εξασφάλιση αναγκαίων πόρων, ειδικευμένου προσωπικού, μέσων και εξοπλισμού.
Και θέλω να είμαι συγκεκριμένος: πρέπει να γίνει ουσιαστική αύξηση -μερικοί μιλούν και για διπλασιασμό, αλλά εγώ σας λέω ουσιαστική αύξηση- των κεντρικών αυτοτελών πόρων, των σχεδίων ανάπτυξης Τοπικής Αυτοδιοίκησης και του ειδικού προγράμματος Τοπικής Αυτοδιοίκησης.
Χρειάζεται ένταξη όλων των μεγάλων έργων -λιμάνια, αεροδρόμια, μαρίνες, φράγματα, βιολογικοί καθαρισμοί- στα τομεακά προγράμματα των Υπουργείων. Τα Υπουργεία δεν ξέρουμε αυτήν τη στιγμή τι θα κάνουν για το Αιγαίο. Ρωτήστε εσείς, ως Υπουργός, τον Υπουργό Γεωργίας για την απόφαση του Υπουργείου του για το πόσα φράγματα θα χρηματοδοτηθούν από το Γ' Κοινοτικό Πλαίσιο Στήριξης. Δεν ξέρει. Εμένα τουλάχιστον δεν μου το λέει. Εγώ τον ρώτησα για τη Χίο ποιο φράγμα θα επιδοτήσει και δεν μου το είπε.
Πρέπει να προχωρήσετε στην αναβάθμιση του Υπουργείου Αιγαίου. Κύριε Υπουργέ, το Υπουργείο χρειάζεται αναβάθμιση -δεν πάει άλλο- ώστε να εκπληρώσει τους στόχους για τους οποίους ιδρύθηκε. Χρειάζεται ένας νέος αναπτυξιακός νόμος -τον περιμένουν πώς και πώς τα επιμελητήρια των νησιών μας- με τον οποίο θα θεσμοθετούνται ουσιαστικά κίνητρα για τις επενδύσεις στα ακριτικά μας νησιά, δίχως όριο υπαγωγής των επενδύσεων και δίχως διακρίσεις μεταξύ των νέων και παλαιών επενδυτών
Χρειάζεται επέκταση των φορολογικών ελαφρύνσεων που ισχύουν σήμερα στα νησιά. Προσέξτε: μέχρι τρεις χιλιάδες εκατό κατοίκους ισχύει ένα αφορολόγητο όριο. Αυτό πρέπει να γίνει και στα άλλα ακριτικά νησιά του Αιγαίου. Εμείς το στηρίζουμε αυτό και θα το κάνουμε.
Πρέπει να γίνει αλλαγή στο γενικό δίκτυο ακτοπλοϊκών συγκοινωνιών, με βάση την οικονομική βιωσιμότητα των δρομολογίων και στόχο την κάλυψη όλων των νησιών καθημερινά, χειμώνα-καλοκαίρι. Πρέπει να καταργηθεί ο επίναυλος του 3%, όπως είπα και προηγουμένως.
Χρειάζεται πολιτική ουσιαστικής στήριξης των ναυτικών, των αγροτών στα νησιά του Αιγαίου και λειτουργία ειδικών σχολείων που προβλέπονται από τη SOLAS στις ακαδημίες εμπορικού ναυτικού των νησιών μας.
Πρέπει να διατηρηθούν οι μειωμένοι συντελεστές φόρου προστιθέμενης αξίας που ισχύουν σήμερα σε όλα τα ακριτικά νησιά, όπως αυτό θεσμοθετήθηκε από την Κυβέρνηση Μητσοτάκη.
Επιβάλλεται η αποπεράτωση και η λειτουργία των έξι μαρίνων στο Αιγαίο. Και τέλος, όπως σας είπε και η κα Μπακογιάννη και ο κ. Παυλίδης, πρέπει να εκπονηθεί και να εφαρμοστεί ειδικό αναπτυξιακό πρόγραμμα για τα νησιά, λαμβάνοντας υπόψη την αναγνώριση των διαρθρωτικών προβλημάτων νησιωτικού χαρακτήρα, όπως αυτά αναφέρονται στις Συνθήκες του Άμστερνταμ, της Νίκαιας, αλλά και στο άρθρο 101 του Συντάγματος.
Είναι ευκαιρία για μας να έχουμε ένα τέτοιο σχέδιο, τώρα που η χώρα μας από την 1η Ιανουαρίου θα έχει την προεδρία της Ευρωπαϊκής Ένωσης.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Δεικτάκης έχει το λόγο.
ΓΕΩΡΓΙΟΣ ΔΕΙΚΤΑΚΗΣ: Επισημάνθηκε από όλους τους ομιλητές και από τον κύριο Υπουργό η ύπαρξη υδάτινων πόρων για την ανάπτυξη των νησιών μας. Για να γίνει όμως αυτό χρειάζονται χρήματα. Και τα χρήματα που προβλέπονται από το Γ΄ Κοινοτικό Πλαίσιο Στήριξης είναι μόνο 83 δισεκατομμύρια δραχμές.
Η Νέα Δημοκρατία πιστεύει ότι το 1,5 τρισεκατομμύριο είναι επαρκώς εφικτό ποσό για να πραγματοποιηθούν οι στόχοι σε πανελλήνια βάση. Επομένως ακόμη και τα 2,7 δισεκατομμύρια, που είπε ο κύριος Υπουργός, είναι τελείως ανεπαρκή για την περιοχή του Αιγαίου.
Πρέπει όμως να υπάρξει μια ενιαία διαχείριση των υδάτινων πόρων. Γιατί η υπεράντληση δημιουργεί υφαλμυρώσεις, οι οποίες αχρηστεύουν τα υπόγεια ύδατα. Πρέπει να υπάρξει μια ορθολογική διαχείριση και αυτό πρέπει να ανήκει στην εποπτεία του Υπουργείου Γεωργίας και στη δική σας, διότι εμπλέκονται εννέα Υπουργεία και τελικά είναι τελείως αδύνατος ο συντονισμός τους.
Με αυτόν τον τρόπο πρέπει να αποφευχθεί να μολυνθούν οι υδρολογικές λεκάνες. Επίσης πρέπει να αποφύγουμε τη μόλυνση από την αλόγιστη χρήση φυτοφαρμάκων και ακόμη από τις βεβαρημένες τουριστικά περιοχές.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ακόμα, κύριε Υπουργέ, θα ήθελα να κάνω μια αναφορά στη λαθρομετανάστευση. Μέσα στα πλαίσια της προσέγγισης που κάνει ο Υπουργός Εξωτερικών κ. Παπανδρέου, ο διαρκώς υποχωρητικός κ. Παπανδρέου…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Δεικτάκη, τελειώνετε, γιατί και τα δύο λεπτά καταχρηστικώς σας δόθηκαν.
ΓΕΩΡΓΙΟΣ ΔΕΙΚΤΑΚΗΣ: Ναι, κυρία Πρόεδρε.
Μήπως θα έπρεπε να τεθεί και το θέμα της λαθρομετανάστευσης;
Δηλαδή στα πλαίσια προσέγγισης των δύο λαών της Ελλάδος και της Τουρκίας, μήπως θα έπρεπε να τεθεί και αυτό το θέμα; Διότι έχει αποδειχθεί, κύριε Υπουργέ, το Αιγαίο σουρωτήρι. Από εκεί εισέρχονται όλοι οι λαθρομετανάστες. Μήπως θα έπρεπε να τεθεί αυτό το θέμα και από κοινού να απωθηθούν αυτά τα καραβάνια που έρχονται και αφήνονται και πνίγονται στο Αιγαίο; Είναι ένα θέμα που πρέπει, κύριε Υπουργέ, με τη δική σας ευθύνη και του Υπουργείου Εξωτερικών να αντιμετωπιστεί.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ": "180 Χρόνια από την Ελληνική Επανάσταση" τριάντα ένα μαθητές και τέσσερις δάσκαλοι από το 27ο Δημοτικό Σχολείο Βόλου, καθώς και είκοσι τρεις μαθητές και δύο δάσκαλοι από το 31ο Δημοτικό Σχολείο Βόλου. 
Η Βουλή του καλωσορίζει.
(Χειροκροτήματα απ' όλες τις πτέρυγες της Βουλής)
Εξηγούμε ότι συζητείται επερώτηση Βουλευτών της Νέας Δημοκρατίας προς τον Υπουργό Αιγαίου για την πολιτική της Κυβέρνησης στο Αιγαίο και παρίστανται οι Βουλευτές που επερωτούν και ο κύριος Υπουργός ο οποίος απαντά.
Ο κ. Παυλίδης έχει το λόγο για δύο λεπτά.
Τι είναι αυτά που μας είπατε; Ποια νησιωτική Ελλάδα μας περιγράψατε; Μαρίνα στην Κω; Είναι πρότυπο για τις υπόλοιπες μαρίνες που είναι εγκαταλελειμμένες; Την πήρε ο δήμος με χαριστική νομοθετική ρύθμιση της σημερινής Υπουργού ΠΕΧΩΔΕ προς το συνεργάτη της τώρα, τότε δήμαρχο Κω και δανείστηκε ο δήμος δύο δισεκατομμύρια για να τελειώσει η μαρίνα, που ήταν πρόγραμμα χρηματοδοτούμενο από τον ΕΟΤ. Πολύ ωραίες ιδέες έχετε, κύριε Υπουργέ, επί του Αιγαίου! Εσείς είστε ο υπεύθυνος για την αύξηση από τέσσερα σε οκτώ στρέμματα. Η εφημερίδα "ΚΑΘΗΜΕΡΙΝΗ" της 17ης Απριλίου αναφέρεται στη σύσκεψη υπό τον Πρωθυπουργό και αναφέρει και τα διατάγματα που έχετε εκδώσει, παρά το ότι πέρασαν από το Συμβούλιο της Επικρατείας, και λέει και ποια είναι. Κύθνος, Χάλκη, Σέριφος. Εκεί που πρέπει να επέμβετε, συμφωνούμε, αλλά να επέμβετε. 
ΑΡΙΣΤΟΤΕΛΗΣ ΠΑΥΛΙΔΗΣ: Ευχαριστώ, κυρία Πρόεδρε, και για τη διευκόλυνση που επιχειρήσατε να μου κάνετε. Το αεροπλάνο φεύγει στις 4 και έτσι θα προλάβω να ενταχθώ στην περιοδεία του Προέδρου κ. Κωνσταντίνου Καραμανλή στα νησιά που περιέγραψε πολύ ειδυλλιακά ο Υπουργός Αιγαίου, που μάλλον δεν τα έχει επισκεφθεί, ή πηγαίνει και δεν βλέπει. Πήγατε στο Καστελόριζο με τον κύριο Πρωθυπουργό. Δεν είδατε σαράντα δύο σπίτια που τα τελείωσε η Κυβέρνηση μετά από είκοσι χρόνια και δεν μπορείτε να τα μοιράσετε στους Καστελοριζιούς; Αυτό δεν το είδατε; Δεν είδατε στη Καρδάμενα, το χωριό του συμπατριώτη μου και Υπουργού Εσωτερικών κ. Σκανδαλίδη, πως δεν μπορείτε να κάμετε αποχετευτικό δίκτυο; Σε ένα τουριστικό χωριό χίλιοι κάτοικοι, είκοσι χιλιάδες τουρίστες! Δεν είδατε ότι στο αεροδρόμιο της Κάσου τόσα χρόνια τώρα δεν μπορείτε να ανάψετε τα φώτα του διαδρόμου να προσγειώνεται το βράδυ το αεροπλάνο να πάρει κανέναν άρρωστο; Μόνο είδατε τα φωτισμένα ελικοδρόμια, στα οποία δεν μπορεί να πάει ελικόπτερο, γιατί δεν υπάρχουν, κυρία Πρόεδρε, ελικόπτερα νυκτερινής πτήσεως. Το ξέρετε αυτό! Ο Υπουργός Αιγαίου δεν το ξέρει; 
Τι είναι αυτά που μας είπατε; Ποια νησιωτική Ελλάδα μας περιγράψατε; Μαρίνα στην Κω; Είναι πρότυπο για τις υπόλοιπες μαρίνες που είναι εγκαταλελειμένες; Την πήρε ο Δήμος με χαριστική νομοθετική ρύθμιση της σημερινής Υπουργού ΠΕΧΩΔΕ προς το συνεργάτη της τώρα, τότε δήμαρχο Κω, και δανείσθηκε ο δήμος δύο δισεκατομμύρια για να τελειώσει η μαρίνα, που ήταν πρόγραμμα χρηματοδοτούμενο από τον ΕΟΤ. Πολύ ωραίες ιδέες έχετε κύριε Υπουργέ επί του Αιγαίου! Εσείς είσθε ο υπεύθυνος για την αύξηση από τέσσερα σε οκτώ στρέμματα. Η εφημερίδα ΚΑΘΗΜΕΡΙΝΗ της 17ης Απριλίου αναφέρεται στη σύσκεψη υπό τον Πρωθυπουργό και αναφέρει και τα διατάγματα που έχετε εκδώσει, ή μάλλον πέρασαν από το Συμβούλιο της Επικρατείας, και λέγει, και ποια είναι: Κύθνος, Χάλκη, Σέριφος. Εκεί που πρέπει να επέμβετε, συμφωνούμε, αλλά να επέμβετε.
Να έρθετε στη γενέτειρά μου την Κω να δείτε τα ανοσιουργήματα που κάνουν τη ανοχή των πολεοδομικών σας γραφείων, δικά σας και του δήμου της Κω, του αυθαιρετούντος. Να ελέγξετε τις άδειες που βγάζετε, πώς εφαρμόζονται. Σας το ζητώ σήμερα, κύριε Υπουργέ. 
Τι μας λέτε, κύριε Υπουργέ, για τη λιμνοδεξαμενή στην Κάλυμνο; ό,τι αναφέρατε πάει στα δικαστήρια ως ένα ανοσιούργημα που δεν χωρά νερό; Σε μας τους νησιώτες τα λέτε αυτά; Σας επαναλαμβάνω: Λιμνοδεξαμενή της Καλύμνου.
Αεροσταθμός Κω καινούριος; Τώρα ξυπνήσατε; Έχετε τσάρτερ από το 1980 με κυβέρνηση Καραμανλή ακόμη και μένα νεαρό Βουλευτή. 
Επίσης μη μιλάτε για Κέντρα Υγείας. Κάθε λίγο και λιγάκι κάνουν απεργία, διαμαρτύρονται, γιατί έτσι λειτουργούν τα Κέντρα Υγείας.
Και επειδή βλέπω την κυρία Πρόεδρο να με κοιτάει περίεργα…
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
Kαι πριν αρχίσει με το γνωστό αυστηρό ύφος του ο Πρόεδρος κ. Σγουρίδης, να με βάλει στη θέση μου, σας κάνω ένα δωράκι, κύριε Υπουργέ Αιγαίου, για την εκλογική σας περιφέρεια, όπου φαίνεται ότι η Kυβέρνησή σας εκεί είναι "τυφλή τα τ' ώτα των τε νου τα τ' όμματα" και έτσι ανοίγει τα μάτια σας η Κομισιόν. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Σχολιασμός του ΠΕΠ Βορείου Αιγαίου 9/4/2001. Είναι αποσπάσματα, όσα ανέφερα και κατά τη συζήτηση του προϋπολογισμού 2002.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, έχετε ακόμη μισό δευτερόλεπτο. 
ΑΡΙΣΤΟΤΕΛΗΣ ΠΑΥΛΙΔΗΣ: "Ο αγροτικός τομέας στο σύνολό του στην περιφέρεια Βορείου Αιγαίου εμφανίζεται σε οριακό σημείο επιβίωσης". Πληρότητα καταλυμάτων στην περιοχή σας, κύριε Υπουργέ Αιγαίου, που θαυμάζετε τα κατορθώματα του ν. 1262, περίπου 58%. Καταλαβαίνετε τι θα πει αυτό; Μόνο 58%. Καταλήγει: "Η περιφέρεια Βορείου Αιγαίου χαρακτηρίζεται ως τεχνολογική έρημος". 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη.
ΑΡΙΣΤΟΤΕΛΗΣ ΠΑΥΛΙΔΗΣ: Αυτά σας λέει για την εκλογική σας περιφέρεια η Κομισιόν, κύριε Υπουργέ, και όχι αυτά που περιγράψατε εδώ, τα οποία μόνο στα όνειρά σας βλέπετε ή στα χαρτιά. Πουθενά αλλού.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρβιτσιώτης έχει το λόγο.
NΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Μπορώ να μιλήσω για ένα λεπτό, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Όχι, κύριε Σηφουνάκη, δεν έχετε δικαίωμα. Η επερώτηση είναι οργανωμένη συζήτηση.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, εγώ δεν αισθάνομαι καθόλου ευτυχής, ούτε θεωρώ ότι έχουν απαντηθεί από τον κύριο Υπουργό τουλάχιστον τα όσα έθεσα γύρω από τα λιμάνια και τις λιμενικές υποδομές, ιδιαίτερα σε ό,τι αφορά την ασφάλεια της ναυσιπλοΐας και της ακτοπλοΐας στο Αιγαίο. 
Νομίζω ότι οι δράσεις που περιέγραψε είναι πολύ περιορισμένες. Δεν είχε, αν θέλετε, ούτε καν την ενημέρωση για να δούμε ποιες άλλες δράσεις ή διάφορες άλλες υπηρεσίες ή τα άλλα Υπουργεία, που ασχολούνται με τα λιμάνια, έχουν προβλέψει. Νομίζω, κύριε Υπουργέ, ότι, ως εκπρόσωπος της Κυβέρνησης και άλλων δύο Υπουργείων που επερωτώνται σήμερα, θα έπρεπε τουλάχιστον να είχατε αυτήν την ενημέρωση.
Θα ήθελα να σας επισημάνω ότι ακτοπλοϊκώς τα νησιά μας σήμερα βρίσκονται σε χειρότερη κατάσταση από την περσινή. Σήμερα είναι είκοσι έξι τα νησιά που κατατάσσονται στις άγονες γραμμές και αυτό γιατί καταστρώσατε -και είσθε συνυπεύθυνος γι' αυτό μαζί με το Υπουργείο Εμπορικής Ναυτιλίας- ένα δίκτυο ακτοπλοϊκών συγκοινωνιών που είναι αδύνατο να ικανοποιηθεί. Είναι σχεδιασμένο με μία τέτοια λογική και φιλοσοφία που επιβάλλει και συντηρεί τον κρατικό παρεμβατισμό, τη φαυλότητα και τη μονοπωλιακή διάρθρωση στις ακτοπλοϊκές συγκοινωνίες.
Συντηρεί όλα αυτά που θέλουμε εδώ και τόσο καιρό να καταργήσουμε. Έκφραση της δικής σας κυβερνητικής βούλησης είναι η απελευθέρωση -και μάλιστα η πρόωρη- των ακτοπλοϊκών συγκοινωνιών. Δυστυχώς, όμως, με τις νομοθετικές σας παρεμβάσεις βρισκόμαστε σε χειρότερο σημείο.
Θα ήθελα, κύριε Υπουργέ, μια και συζητάμε για ακτοπλοΐα, να σας υπενθυμίσω ότι εδώ και πάρα πολύ καιρό η Κυβέρνηση έχει αναλάβει τη δέσμευση να συνδέσει ακτοπλοϊκά το Βόρειο Αιγαίο με τα ξεχασμένα νησιά του Eλληνισμού, που βρίσκονται στην Τουρκία, την Ίμβρο και την Τένεδο, για τα οποία δεν έχει γίνει ακόμα τίποτα. 
Ακόμα και στο Ελσίνκι, όταν υποχωρούσε η Ελλάδα και δεχόταν την Τουρκία ως υποψήφια προς ένταξη χώρα-μέλος στην Ευρωπαϊκή Ένωση, είχαμε ακούσει ότι θα ικανοποιηθούν τα πάγια αιτήματα, δηλαδή η λειτουργία της Θεολογικής Σχολής της Χάλκης, η ανέγερση της νέας πρεσβείας μας στην Άγκυρα και πάνω απ' όλα η ακτοπλοϊκή σύνδεση του Βορείου Αιγαίου με την Ίμβρο και την Τένεδο. Δυόμισι χρόνια αργότερα, μη μου πείτε ότι έχει γίνει αυτή η σύνδεση ούτε ότι έχει γίνει έστω και ένα προπαρασκευαστικό βήμα. 
Θα ήθελα να κλείσω, κύριε Πρόεδρε, αναφερόμενος σε αυτά που έθεσε ο κ. Παυλίδης για τους όρους δόμησης. Να σας πω πολύ απλά, κύριε Υπουργέ, ότι η Μύκονος περιμένει εδώ και πέντε χρόνια τη νέα χωροταξική μελέτη, το προεδρικό διάταγμα το οποίο ακόμα δεν έχει εκδοθεί. 
Σήμερα, το πλέον τουριστικό νησί του Αιγαίου βρίσκεται και βοά κάτω από σωρεία πολεοδομικών παραβάσεων. Γίνονται καλύψεις και στα τέσσερα στρέμματα, χτίζονται ξενοδοχεία ανεξέλεγκτα και έχουν χαλάσει την ομορφιά αυτού του νησιού, που έχει μεταβληθεί σε μία νέα Λούτσα ή μία καινούρια Νέα Μάκρη με τεράστιες παραβάσεις και αυθαίρετες δομήσεις. Ενώ, όταν θέλει το οποιοδήποτε Υπουργείο να αλλάξει έναν υπάλληλό του στη Μύκονο είτε τον διευθυντή της εφορίας είτε το διευθυντή της πολεοδομίας, που κρίνονται συνεχώς ως διεφθαρμένοι, ποτέ αυτοί δεν αποχωρούν από τη θέση τους, διότι είναι μεγάλη η πηγή της διαφθοράς.
Κύριε Υπουργέ, οφείλετε να κάνετε κάτι τουλάχιστον και για αυτούς τους νησιώτες.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο. Θα δευτερολογήσετε για δέκα λεπτά.
NΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Θέλω να ευχαριστήσω πραγματικά τους συναδέλφους για τη δυνατότητα που δόθηκε σήμερα από ένα πραγματικά νέο Υπουργείο, όπως είναι το Υπουργείο Αιγαίου, που όμως πρέπει να πούμε -και το ξέρουν όλοι οι συνάδελφοι, τουλάχιστον οι Αιγαιοπελαγίτες, όσοι απ' αυτούς μίλησαν- ότι οι Αιγαιοπελαγίτες όλοι oι Χιώτες, Μυτιληνιοί, Σαμιώτες κτλ. Ένα πράγμα κοινό λένε: Το Υπουργείο Αιγαίου είναι "το Υπουργείο μας".
Δεν νομίζω ότι υπάρχει άλλο Υπουργείο που να το αισθάνονται τόσο κοντά όσο το Υπουργείο Αιγαίου. Δεν ξέρω αν αυτό έχει να κάνει με τους Υπουργούς, εμένα ή τους προηγούμενους, που όποιος τους ζητήσει τους έβρισκε στο τηλέφωνο. Και αυτό δεν το παραδέχονται μόνο με εκπροσώπους θεσμών, όπως είναι οι άρχοντες της Τοπικής Αυτοδιοίκησης ή φορέων, αλλά και κάθε πολίτης του Αρχιπελάγους. 
Η κα Μπακογιάννη μίλησε για ειδικά προγράμματα. Αναφέρθηκα πριν. Δεν είναι κακό. Ιστορικά είναι καταγεγραμμένο ότι πολύ καλά έκανε ο Καραμανλής να μας βάλει στην Ευρωπαϊκή Ένωση. Όμως τρέξαμε γρήγορα και δεν κερδίσαμε τις προϋποθέσεις που κέρδισαν οι Ισπανοί για τα νησιά τους όπου πέτυχαν ειδικές διατάξεις φοροαπαλλαγών, ειδικών προγραμμάτων για τα νησιά της Ισπανίας και της Πορτογαλίας. Αυτή είναι η αλήθεια. Εμείς κερδίσαμε για πρώτη φορά τη συμπαράσταση, αν θέλετε, των Ευρωπαίων στη Ρόδο, στη Σύνοδο Κορυφής του 1988 και χρειάστηκαν περίπου 7-8 χρόνια στη συνέχεια για να μπει στην αναθεώρηση του 'Αμστερνταμ το άρθρο 158, που προβλέπει τις ειδικές διατάξεις που πρέπει να υπάρχουν για τα νησιά, για να μην αναφέρω το άρθρο το ειδικό στο δικό μας αναθεωρημένο Σύνταγμα.
ΑΡΙΣΤΟΤΕΛΗΣ ΠΑΥΛΙΔΗΣ: Του Άμστερνταμ, κύριε Υπουργέ. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Κύριε Παυλίδη, δεν είναι σωστό αυτό που κάνετε. Σας παρακαλώ αν μπορείτε -σας αφήσαμε και μιλήσατε- να είστε πιο ευγενής. Οι διακοπές δεν σας προσφέρουν τίποτα. Ευτελίζουν αυτά που είπατε πριν. 
ΑΡΙΣΤΟΤΕΛΗΣ ΠΑΥΛΙΔΗΣ: Απλώς διορθώνω. Δεν είναι του Μάαστριχτ, είναι του Άμστερνταμ. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Το Υπουργείο Αιγαίου, είπε η κα Μπακογιάννη ότι έχει 7 δισεκατομμύρια. Αυτός είναι ο προϋπολογισμός του, αλλά σκοπός του Υπουργείου Αιγαίου -και αυτή πρέπει να είναι η κατεύθυνση όλων των Υπουργείων της χώρας- είναι να είναι ένα επιτελικό Υπουργείο, γι' αυτό λέμε ότι για πρώτη φορά στην ιστορία του παράγει νομοθετικό έργο που είναι αναγκαίο. Και είναι θεσμικές παρεμβάσεις το πρόγραμμα "Αστερίας" και τα ενενήντα έξι γραφεία εξυπηρέτησης του πολίτη. Αποτελούν θεσμικές παρεμβάσεις η δημιουργία δεκατριών υπηρεσιών στις περιφέρειες για την προστασία του δομημένου και φυσικού περιβάλλοντος και της αρχιτεκτονικής κληρονομιάς.
Βεβαίως μπορεί ο κ. Παυλίδης να κάνει σπέκουλα για τα οκτώ στρέμματα -που του απέδειξα ότι είναι ψέμα- αλλά η παράταξή σας και ο αείμνηστος κ. Κατσιγιάννης είναι εκείνος ο οποίος επέβαλε τα οκτώ στρέμματα στα νησιά. Το διάταγμα της Πάρου που καθιέρωσε τα οκτώ στρέμματα φέρνει την υπογραφή της παράταξής σας τ. 1993. Καλώς έκανε ο αείμνηστος. Και σήμερα ισχύει κύριε Παυλίδη, οκτώ στρέμματα στην Πάρο, δεν πρόλαβε να ενδώσει τα υπόλοιπα ο αείμνηστος για τα άλλα νησιά. 
ΑΡΙΣΤΟΤΕΛΗΣ ΠΑΥΛΙΔΗΣ: Δεν μπορούμε να μιλήσουμε, γι' αυτό μας τα λέτε αυτά τώρα. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Αυτός, λοιπόν, ο ευτελής τρόπος δημαγωγίας δεν σας προσφέρει τίποτα. 
ΑΡΙΣΤΟΤΕΛΗΣ ΠΑΥΛΙΔΗΣ: Εσείς δημαγωγείτε τώρα. Επειδή δεν μπορούμε να μιλήσουμε, λέει ό,τι θέλει.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ. 
Θα παρακαλούσα πολύ να απευθύνεστε στο Σώμα και όχι ονομαστικά. 
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): 'Oσον αφορά την ανεργία συμφωνώ με τον κύριο συνάδελφο ότι τα στοιχεία είναι περίπου τα ίδια που είχε ο συνάδελφός μου από τη Χίο, ο κ. Βαρίνος. Όμως έχει πάρα πολύ μεγάλη σημασία αυτή η αντιστροφή των πραγμάτων που γίνεται. Πράγματι υπάρχουν εκατόν είκοσι δύο αιτήσεις για φυλλάδια, όπως είπατε σεις πριν. Πού οφείλεται αυτό; Οφείλεται στους λόγους που είπατε, αλλά για σκεφθείτε ότι στη Μυτιλήνη σήμερα και στα άλλα νησιά όποια προϊόντα έχουν αν δεν υπήρχαν οι Αλβανοί δεν θα μάζευε κανείς την ελιά. Αυτή είναι η αλήθεια. Και η ανεργία και η υποαπασχόληση, αν θέλετε, που υπάρχει είναι στους νέους χωρίς ειδικότητα, μόνο σε εκείνους που είναι απόφοιτοι των λυκείων και δεν γνωρίζουν μια γλώσσα, δεν γνωρίζουν κομπιούτερ και δεν έχουν μια εξειδίκευση. Αυτό βεβαίως δεν συμβαίνει μόνο στα νησιά, συμβαίνει σε όλη την Ελλάδα. Όμως έχει πολύ μεγάλη σημασία, επαναλαμβάνω, ο τρόπος και η ανάπτυξη των νησιών.
Θα σας διαβάσω για τα πληθυσμιακά δεδομένα -που για πρώτη φορά γίνεται αυτή η σημαντική ανάπτυξη- και θα καταθέσω τον πίνακα στη Βουλή. Στην απογραφή του 1961 ο Νομός Λέσβου είχε εκατόν σαράντα χιλιάδες διακόσιους πενήντα ένα κατοίκους. Και το 1981 είχε 105.000. Το 40% του πληθυσμού έφυγε. Υπήρξε δηλαδή μια μείωση 40%. 
(Στο σημείο αυτό ο Υπουργός Αιγαίου καταθέτει για τα Πρακτικά τον προαναφερθέντα πίνακα ο οποίος έχει ως εξής:
(Ο σχετικός πίνακας βρίσκεται στο τεύχος των Πρακτικών της Βουλής)
ΝIKOΛΑΟΣ ΣΗΦΟΥΝΑΚΗΣ (Υπουργός Αιγαίου): Με την απογραφή του 2001 για πρώτη φορά έχει εκατόν οκτώ χιλιάδες διακόσιους ενενήντα τέσσερις κατοίκους. Υπάρχει, δηλαδή, πληθυσμιακή μεταβολή σε σχέση με τo προηγούμενo 3,1%. 
Για τη Χίο, τη Σάμο, τις Κυκλάδες, τα Δωδεκάνησα τα δεδομένα είναι ανάλογα. Ήταν η εποχή όπου διώχναμε τους Έλληνες -κάτι που δεν το έκαναν άλλες χώρες- και πήγαιναν στη Γερμανία, στην Αυστραλία, σε όλο τον κόσμο. Συγκεκριμένη παράταξη έκανε εκείνη την πολιτική! 
Σήμερα οι αγρότες πράγματι επωφελούνται των προγραμμάτων της Ευρωπαϊκής Ένωσης. Εμείς πήραμε αυτά τα προγράμματα. Ξέρετε κανέναν αγρότη που να έχει πέντε και δέκα στρέμματα και να μην έχει τρακτέρ και ό,τι θέλει; Αλλά να γνωρίζουμε και κάτι. Ότι οι κοινωνίες προχωρούν και κάποια στιγμή και η δική μας οικονομία μπαίνει και εναρμονίζεται με την ευρωπαϊκή. Σήμερα στην Ευρώπη οι αγρότες αποτελούν το 3% και 4% του πληθυσμού, ενώ στην Αμερική αποτελούν το 1%. Αυτή είναι η αλήθεια! Ποιο είναι, λοιπόν, το πρόβλημα; Τα αγροτικά χέρια που φεύγουν από την αγροτιά να μπορούν να απορροφηθούν στους άλλους τομείς της οικονομίας.
Όσον αφορά την κατάργηση του 30% του ΦΠΑ, θα ήθελα να πω ότι αυτό δεν έγινε όχι επί κυβέρνησης Μητσοτάκη, αλλά επί Οικουμενικής Κυβέρνησης του κ. Ζολώτα. Ο κ. Χριστοδουλάκης δήλωσε ότι δεν υπάρχει τέτοιο θέμα κατάργησής του. Υπήρξαν προτάσεις -και δεν είναι κακό να υπάρχουν προτάσεις- για μία καλύτερη διαχείριση αυτού του πράγματος. Από τη στιγμή κατά την οποία υπήρξαν αντιδράσεις, αυτό δεν θα γίνει. 
Όσον αφορά τις φορολογικές ελαφρύνσεις, δεν διαφωνούμε. Αλλά εμείς κάναμε το νόμο, σύμφωνα με τον οποίο τα νησιά κάτω των τριών χιλιάδων εκατό κατοίκων έχουν αυτές τις φορολογικές ελαφρύνσεις. Μπορούμε να το επεκτείνουμε. Και όσο θα αναπτύσσεται η κοινωνία μας, τόσο πιο πολύ θα προχωρούμε. 
Σήμερα γνωρίζετε τη σχέση που υπάρχει μεταξύ των νησιών του Ανατολικού Αιγαίου και της Μικράς Ασίας; Γνωρίζετε πως όσοι Έλληνες πάνε απέναντι οι Τούρκοι στα παράλια δεν τους ζητούν πλέον δολάρια, αλλά ευρώ; Θα δείτε πόσες καταλυτικές επιπτώσεις θα έχει για την οικονομία των νησιών το ότι εμείς μπήκαμε με την πρώτη ομάδα στην Ευρωπαϊκή Νομισματική Ένωση. Οι διαστάσεις αυτού του πράγματος θα είναι καταλυτικές. Και αυτό οφείλεται στη δική μας προσπάθεια. Μην ξεχνάτε τι έλεγε η Κυβέρνησή σας και ο Αρχηγός σας πριν από δύο χρόνια, ότι δεν θα μπαίναμε, ότι δεν θα τα καταφέρναμε. Και όμως τα καταφέραμε!
ΑΡΙΣΤΟΤΕΛΗΣ ΠΑΥΛΙΔΗΣ: Πότε το έλεγε αυτό, κύριε Υπουργέ;
ΝΙΚΟΛΑΟΣ ΣΗΦΟΥΝΑΚΗΣ (Υπουργός Αιγαίου): Όσον αφορά την ακτοπλοΐα, πράγματι ο σκοπός μας είναι αυτός, να υπάρχει δηλαδή ο κορμός και να υπάρχουν οι ανταποκρίσεις. Ο κ. Βαρίνος ξέρει πάρα πολύ καλά ότι έχει γίνει μία τεράστια αλλαγή. Πώς εξυπηρετούνται σήμερα τα Ψαρά σε σχέση με τη Χίο και πώς δεν εξυπηρετούνταν παλιά όπως σήμερα που έχουν καθημερινή επικοινωνία; Αυτό είναι μία δαπάνη που την πληρώνει ο ελληνικός λαός. Εμείς τη σχεδιάσαμε. Δεν υπήρχε ποτέ στο παρελθόν τέτοια συχνότητα δρομολογίων. Αυτοί είναι οι λόγοι της σημερινής ανάκαμψης των νησιών. 
Βεβαίως όσον αφορά το λάδι ή το κρασί στη Σάμο, υπάρχει ένα πρόβλημα. Η περυσινή επιδότηση του λαδιού ήταν τέτοια, υψηλότερη από όλα τα προηγούμενα χρόνια. Αλλά να πούμε και κάποιες άλλες αλήθειες. Το λάδι της Μυτιλήνης, δυστυχώς, δεν έχει τη θέση που θα έπρεπε να έχει στη διεθνή αγορά. Σκεφθείτε ότι πάνω από το 70% της παραγόμενης ποσότητας, της μέσης ετήσιας παραγωγής, το παίρνουν οι Ιταλοί με καράβια. Δεν το καθετοποιούμε εμείς. Και δίνονται δισεκατομμύρια για επενδύσεις. Σ' αυτό δεν φταίει το κράτος, διότι το κράτος δεν μπορεί να γίνει επιχειρηματίας. Αυτή είναι η ωμή αλήθεια! Σ' αυτήν την προσπάθεια οι συνεταιρισμοί δυστυχώς έχουν μείνει πάρα πολύ πίσω. 
Όσον αφορά το πόρισμα της διακομματικής επιτροπής, για το οποίο πολύς λόγος γίνεται, ήμουν από τους συντάκτες εκείνου του πορίσματος με όλα όσα σας ανέφερα. Αντιλαμβάνεσθε ότι κάτι έγινε. Είναι πάρα πολύ ωραίο να το έχουμε σαν ευαγγέλιο. Αλλά μη μηδενίζουμε όλη την προσπάθεια που έχει υπάρξει!
Τέλος, σίγουρα τα νησιά μας δεν πρέπει να γίνουν όπως είναι οι περιφέρειες της Αττικής. Δεν πρέπει να γίνουν όπως είναι το Μενίδι ή η Λούτσα ή το Πόρτο Ράφτη. Έτσι πάνε να γίνουν από την οργιώδη χωρίς φραγμούς οικοδομική εκμετάλλευση.
Έχω αναφέρει με ποιον τρόπο τρία νησιά, η Χάλκη, η Σύμη και το Καστελόριζο, χάρη στα διατάγματα του 1976 -της δικής σας κυβέρνησης- σώθηκαν. Θα έπρεπε τότε να έχουν γίνει και να έχουν επιβληθεί κανόνες και περιορισμοί δόμησης, δηλαδή μορφολογικοί κανόνες, σε όλα τα νησιά. Όμως αυτό δεν έγινε. Καθυστερήσαμε να το κάνουμε εμείς και έστω καθυστερημένα ξεκινήσαμε να το κάνουμε τώρα. 
Δεν είναι αργά. Ελπίζω να πετύχει αυτή η προσπάθειά μας. Έχει αντιδράσεις, αλλά ζητάμε τη βοήθεια όλων σας. Όσο θα υποβαθμίζεται το περιβάλλον, όσο θα εξαπλώνονται και θα ξεχειλώνουν οι οικισμοί, όσο δεν θα υπάρχουν μορφολογικοί κανόνες οικοδόμησης, τόσο και η ανάπτυξη θα υποχωρεί και ο τουρισμός, που είναι μια βασική πηγή εισοδήματος -πέραν του ότι θα υπάρχει και υποβάθμιση της ποιότητας ζωής των ίδιων των κατοίκων- θα χειροτερεύει ποιοτικά και θα αντιστραφεί η δυναμική της τουριστικής ποιοτικής ανάπτυξης. 
Πρέπει να πούμε ότι έγιναν πολλά πράγματα, χρειάζονται να γίνουν και άλλα. 'Οσο θα υπάρχει ζωή, τόσο θα υπάρχουν και απαιτήσεις και όσο θα μεγαλώνουν οι ανάγκες τόσο θα πρέπει να μεγαλώνει και η προσπάθειά μας. 
Κλείνοντας για το θέμα που ειπώθηκε πριν, για τη σύνδεση της Ίμβρου και της Τενέδου, θέλω να πω ότι τη σχέση τη δική μου με αυτά τα νησιά την ξέρετε. Εμείς έχουμε ζητήσει εδώ και τρία χρόνια να υπάρξει αυτή η σύνδεση από τη Λήμνο. Δεν μπορεί να υπάρχει σε δωδεκάμηνη βάση. Θα υπάρχει τουλάχιστον εποχιακά, όταν από τη Λήμνο, που είναι πάρα πολύ κοντά, θα μπορεί να υπάρχει αυτή η σύνδεση τους θερινούς μήνες με ανταπόκριση είτε μέσω της Αττικής, ακτοπλοϊκής ή αεροπορικής. 
Η Τουρκία έχει διαβεβαιώσει το Υπουργείο Εξωτερικών -πρέπει να σας πω από την εποχή που ήταν ο κ. Πάγκαλος- ότι μόλις φτιάξει τελωνείο, θα λειτουργήσει η ακτοπλοϊκή σύνδεση. Βεβαίως πρέπει να ξέρετε ότι πολλά από αυτά τα πράγματα, δεν είναι της αρμοδιότητάς μου να απαντήσω. Αυτό ξέρω, αυτό σας λέω. 
Έχει όμως πάρα πολύ μεγάλη σημασία να πούμε ότι τουλάχιστον τα τελευταία χρόνια και χάρις στη δική μας προσπάθεια, υπάρχει ένα ρεύμα των Ελλήνων που έλκουν την καταγωγή τους από την Ίμβρο και την Τένεδο, που επιστρέφουν στο νησί τους. Εμείς πήγαμε μπροστά, εγώ πήγα μπροστά πριν δεκαπέντε χρόνια. Ξεκινήσαμε τότε αυτήν την προσπάθεια και έτσι σιγά-σιγά υπάρχει, δεν θα πω, μια παλιννόστηση, αλλά τουλάχιστον τις περιουσίες τους που έχουν εκεί προσπαθούν να τις συντηρήσουν ή να τις αξιοποιήσουν. Δεν τις εγκαταλείπουν, που ξέρετε βεβαίως μετά τι επιπτώσεις θετικές θα έχει αυτή η συμπεριφορά.
Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχουν διανεμηθεί τα Πρακτικά της Τρίτης 14 Μαΐου 2002 και της Τετάρτης 15 Μαΐου 2002 και ερωτάται το Σώμα αν τα επικυρώνει.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 14 Μαΐου 2002 και της Τετάρτης 15 Μαΐου 2002 επικυρώθηκαν.
Κηρύσσεται περαιωμένη η συζήτηση επί της υπ' αριθμόν 61/17.4.2002 επερώτησης Βουλευτών της Νέας Δημοκρατίας προς τους Υπουργούς Αιγαίου, Οικονομίας και Οικονομικών, Ανάπτυξης και Εμπορικής Ναυτιλίας για την ανάπτυξη των νησιών του Αιγαίου.
Κύριοι συνάδελφοι, δέχεσθε το σημείο αυτό να λύσουμε τη συνεδρίαση;
ΟΛΟΙ OI ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.10΄, λύεται η συνεδρίαση για την προσεχή Δευτέρα 27 Μαΐου 2002 και ώρα 18.00΄ με αντικείμενο εργασιών του Σώματος: κοινοβουλευτικό έλεγχο, συζήτηση επικαίρων ερωτήσεων και στη συνέχεια συζήτηση επερώτησης, σύμφωνα με την ημερήσια διάταξη που θα διανεμηθεί.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 


