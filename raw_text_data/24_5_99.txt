Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΛΒ'

Δευτέρα 24 Μαΐου 1999

 

 

Αθήνα, σήμερα στις 24 Μαϊου, 1999 ημέρα Δευτέρα και ώρα 18.09' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Ευάγγελο Βλασσόπουλο, Βουλευτή Λευκάδας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία οι νηπιαγωγοί, απόφοιτοι σχολών Τεχνολογικών Εκπαιδευτικών Ιδρυμάτων Βρεφονηπιοκομίας, Κοινωνικών Λειτουργών - Νοσηλευτικής - Μαιευτικής εργαζόμενοι στους Κρατικούς Παιδικούς Σταθμούς ζητούν την κατάταξή τους στην κατηγορία του προσωπικού Πανεπιστημιακής Εκπαίδευσης. 

2) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Ιερά Μητρόπολη Ελασσόνας ζητεί οικονομική ενίσχυση για την εκτέλεση εργασιών συντήρησης των σπάνιων τοιχογραφιών του Ναού. 

3) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με το αίτημα χρηματοδότησης για τη συντήρηση και επισκευή των εγκαταστάσεων της κατασκήνωσης της Αγίας Μαρίνας στον Ταϋγετο. 

4) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με τη δημιουργία Ινστιτούτου για την προώθηση του ελαιολάδου. 

5) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία ο κ. Παναγιώτης Σχίζας, κάτοικος Καλαμάτας, ζητεί την εκτέλεση δρομολογίων από το ΚΤΕΛ Μεσσηνίας Καλαμάτα - Ιωάννινα - Καλαμάτα. 

6) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η διευρυνόμενη κοινότητα Καρυάς του Νομού Λάρισας ζητεί να συνεχισθεί η λειτουργία του Αστυνομικού Σταθμού Καρυάς. 

7) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία οι 'Ελληνες φοιτητές στη Γιουγκοσλαβία ζητούν τη μετεγγραφή τους στα αντίστοιχα πανεπιστήμια της Ελλάδας. 

8) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με το πρόβλημα της κατάληψης από τους αθίγγανους της Βιομηχανικής Περιοχής της Σπερχογείας Μεσσηνίας. 

9) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με το πρόβλημα της καταπολέμησης του μελιταίου πυρετού στα αμνοερίφια Μεσσηνίας. 

10) Ο Βουλευτής Χίου κ. ΑΝΤΩΝΙΟΣ ΚΟΤΣΑΚΑΣ κατέθεσε αναφορά με την οποία ο Δήμος Ομηρούπολης Χίου ζητεί την πληρωμή των λογαριασμών της ΔΕΠΟΣ για το έργο της αποκατάστασης Αναβάτου Χίου. 

11) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Δήμος Ιναχού Αιτωλ/νίας ζητεί να ηλεκτροδοτηθούν οικίες σε συνοικισμούς του. 

12) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Αγροτικός Σύλλογος Πτελεού "Η ΔΗΜΗΤΡΑ" ζητεί να καταπολεμηθεί ο δάκος στην περιοχή του με αεροψεκασμό από ελικόπτερο. 

13) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η 'Ενωση Γονέων και Κηδεμόνων για την καταπολέμηση των ναρκωτικών και της εγκληματικότητας ζητεί να μην επιτραπεί η ελεύθερη καλλιέργεια κάναβης στην Ελλάδα. 

14) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ελληνική Εταιρεία Προστασίας και Αποκατάστασης Αναπήρων Παίδων ζητεί τη στήριξη της ίδρυσης και λειτουργίας της. 

15) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Αισωνίας Μαγνησίας ζητεί την άμεση καταβολή των αποζημιώσεων στους δικαιούχους αγρότες της περιοχής του, που οι καλλιέργειές τους καταστράφηκαν από χαλαζόπτωση. 

16) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία η 'Ενωση Απανταχού Σφακιανών ζητεί ο νέος κρατικός αερολιμένας Χανίων να αποκτήσει επίσημη ονομασία. 

17) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Πρόεδρος της Ιατρικής Εταιρείας Χανίων προτείνει τη δημιουργία διεθνούς συνεδριακού κέντρου στην περιοχή των Αγίων Αποστόλων στα Χανιά. 

18) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η 'Ενωση Σφακιανών του Νομού Ηρακλείου ζητεί ο νέος κρατικός αερολιμένας Χανίων να αποκτήσει την επίσημη ονομασία "Ιωάννης Δασκαλογιάννης". 

19) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η Νομαρχιακή Αυτοδιοίκηση Χανίων ζητεί ο νέος κρατικός αερολιμένας Χανίων να ονομασθεί "Ιωάννης Δασκαλογιάννης". 

20) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η Πρωτοβουλία Πολιτών ενάντια στη διεξαγωγή των Ολυμπιακών Αγώνων του 2004 στην Αθήνα υποβάλλει προτάσεις για το σχεδιασμό και την ολοκληρωμένη ανάπτυξη των περιοχών των Ολυμπιακών έργων. 

21) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία 'Ελληνες μετανάστες στη Γερμανία, μικρομεσαίοι επιχειρηματίες ζητούν την ασφαλιστική τους κάλυψη. 

22) Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία το 5ο Πανελλήνιο Συνέδριο Ποντιακών Συλλόγων για την Εθνική Αυτογνωσία ζητεί τη διεθνή αναγνώριση του εγκλήματος της Γενοκτονίας εις βάρος του Ποντιακού Ελληνισμού στα χρόνια 1914-1922. 

23) Ο Βουλευτής Αχαϊας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία το Σωματείο Αξιωματικών Πορθμείων Γραμμής Ρίου - Αντιρρίου ζητεί από το Λιμενικό Ταμείο Αιτωλ/νίας μία καντίνα στο Αντίρριο. 

24) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο κ. Αντώνης Κώνστας ζητεί την ανανέωση του βιβλιαρίου αναπηρίας του από το Τμήμα Παροχών και Συντάξεων του Οίκου Ναύτου Πειραιά. 

25) Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία ο Σύλλογος Πολυτέκνων Γονέων Νομού Ιωαννίνων ζητεί την ικανοποίηση ασφαλιστικών οικονομικών αιτημάτων των μελών του. 

26) Ο Βουλευτής Αχαϊας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία το Δημοτικό Μουσείο Καλαβρυτινού Ολοκαυτώματος ζητεί οικονομική βοήθεια για την επίσπευση της δημοπράτησης των εργασιών της Αρχιτεκτονικής και της Ηλεκτρομηχανολογικής Μελέτης του. 

27) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Λευκάδας Νομού Λευκάδας ζητεί την οικονομική στήριξη του Διεθνούς Φεστιβάλ Φολκλόρ της Λευκάδας. 

28) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία η Πανελλήνια Ομοσπονδία Επαγγελματιών Πρακτόρων ΠΡΟ-ΠΟ ζητεί να σταματήσει η παράνομη χορήγηση αδειών πρακτορείων ΟΠΑΠ. 

29) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Κηρέως Νομού Εύβοιας ζητεί την κατασκευή του νέου οδικού άξονα Ψαχνά - Μαντούδι - Στροφυλιά. 

30) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμος Αρκαλοχωρίου Νομού Ηρακλείου ζητεί τη διευθέτηση της σχέσης εργασίας του δημοτικού συμβούλου κ. Εμμανουήλ Κιοστεράκη. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 6501/3-2-99 ερώτηση δόθηκε με το υπ' αριθμ. 169/2-4-99 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 6501/3.2.99 του Βουλευτή κ. Πέτρου Κουναλάκη, για πρόσληψη εκπαιδευτικού για λειτουργία σχολείου για τα παιδιά των αθιγγάνων στην περιοχή Θάνα Τρίπολης, σας γνωρίζουμε τα ακόλουθα: 

'Οπως μας πληροφόρησε η Δ/νση Π/θμιας Εκπ/σης Αρκαδίας, στον καταυλισμό τσιγγάνων περιοχής Θάνα του Δήμου Τρίπολης υπάρχουν 10 περίπου παιδιά σχολικής ηλικίας. Το πλησιέστερο σχολείο στον καταυλισμό είναι το 1/θ Δημ. Σχολείο θάνα με 8 μαθητές που στεγάζεται σε διδακτήριο τεσσάρων μεγάλων αιθουσών και συνεπώς τα παιδιά του καταυλισμού πρέπει να φοιτήσουν στο Δημοτικό Σχολείο Θάνα, το οποίο άρχισε να λειτουργεί κανονικά από 16.2.99 με ένα (1) εκπαιδευτικό. 

Επειδή συγκεντρώθηκαν μαθητές και από άλλους καταυλισμούς της ευρύτερης περιοχής Θάνα, περίπου τριάντα (30), από 10.3.99 λειτουργεί με δύο (2) εκπαιδευτικούς. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

2. Στην με αριθμό 6770/11-2-99 ερώτηση δόθηκε με το υπ' αριθμ. 639/5-4-99 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στο από 11.2.1999 έγγραφό σας και την προσαρτημένη σ' αυτό 6770/11.2.99 ερώτηση, φωτοαντίγραφο της οποίας μας στάλθηκε από το Υπουργείο Εξωτερικών, που κατατέθηκε στη Βουλή από τους Βουλευτές κυρίους Νίκο Τσιαρτσιώνη, Κώστα Καραμηνά και Γιώργο Καρασμάνη, σχετικά με το παραπάνω θέμα, σας πληροφορούμε τα εξής: 

Σύμφωνα με την 1012856/194/Α0012/ΠΟΛ 1025/3.2.1999 απόφαση του Υπουργού Οικονομικών, με την οποία ορίστηκε ο τύπος και το περιεχόμενο της δήλωσης φορολογίας εισοδήματος φυσικών προσώπων οικονομικού έτους 1999, όλα τα έγγραφα που υποβάλλονται με αυτήν μεταξύ των οποίων και οι βεβαιώσεις που εκδίδονται από αναγνωρισμένες σχολές εξωτερικού, που είναι διατυπωμένες σε ξένη γλώσσα, πρέπει μαζί με καθένα από αυτά τα δικαιολογητικά να υποβάλλεται και μετάφρασή τους στα Ελληνικά. 

Η μετάφραση αυτή μπορεί να γίνεται με οποιαδήποτε αρχή, γενικά ή πρόσωπο που έχει το σχετικό δικαίωμα σύμφωνα με την Απόφαση 093/3/ΑΣ 1856 (ΦΕΚ 178Β'/19.5.98) του Υπουργείου Εξωτερικών. 

Ο Υφυπουργός 

Γ. ΔΡΥΣ" 

3. Στην με αριθμό 6870/16-2-99 ερώτηση δόθηκε με το υπ' αριθμ. 711/29-3-99 έγγραφο από τον Υφυπουργό Οικονομικών η ακόλουθη απάντηση: 

"Αναφερόμενοι στην ερώτηση 6870/16.2.99 της Βουλευτού κ. Βασιλικής Αράπη- Καραγιάννη σχετικά με θέματα εξαγωγής ελαιολάδου, θα θέλαμε να σας γνωρίσουμε στα πλαίσια των αρμοδιοτήτων των Υπηρεσιών Γ.Χ.Κ., ότι: 

1. Το θεσμικό πλαίσιο λειτουργίας του Γ.Χ.Κ. (ιδρυτικός νόμος 1928/29, όπως τροποποιήθηκε τελευταία με το Ν. 2343/95) αλλά και ειδικότερα το Β.Δ. της 15-5-1939, Φ.Ε.Κ. 200/Α/22-5-1939, που αναφέρεται "στον έλεγχο των εξαγομένων εις την αλλοδαπήν ελαιολάδων" ευρίσκονται αδιάληπτα σε ισχύ και επιβάλλουν όπως το Γ.Χ.Κ. εξασφαλίζει, κατά τη διάρκεια των τελωνειακών διαδικασιών, αφενός την την ορθή δασμολογική κατάταξη των εξαγομένων (αλλά και εισαγομένων προϊόντων) αφετέρου δε την ορθή εφαρμογή διατάξεων κατά τις εξαγωγές όπως η "Πίστις του εξαγωγικού εμπορίου" η οποία περιλαμβάνει μέτρα για: 

- Την αποφυγή επιστροφής εμπορευμάτων για λόγους μη συμφωνίας προς την Νομοθεσία του Κράτους προορισμού (Κ.Τ. άρθρο 8). 

- Την αποφυγή δυσφήμισης εθνικών προϊόντων. 

- Την επιβολή κατάλληλων ρυθμίσεων που προβλέπονται από πολιτικές όπως η Κ.Α.Π. (Κοινή Αγροτική Πολιτική). 

2. Σύμφωνα με το έγγραφο Υπουργείο Γεωργίας Α.Π. 655/24-3-1999 (επισυνάπτεται) ο έλεγχος ποιότητας του τυποποιημένου ελαιολάδου ήταν αρμοδιότητα και του εν λόγω Υπουργείου μέχρι 31 Οκτωβρίου 1998 συνδυασμένη με την "ενίσχυση στην κατανάλωση" και όλο το σχετικό καθεστώς (άδειες τυποποιητηρίων κλπ.), γεγονός που, για εκείνη την περίοδο, αποτελούσε επιπρόσθετη διασφάλιση ελέγχου. 

3. Σε κάθε περίπτωση εκτιμάται ότι προβλήματα μπορεί να προκύψουν και από την μη εξοικείωση των εκτός Ε.Ε. καταναλωτών με την ορολογία, επισήμανση και εμφάνιση των κοινοτικών προϊόντων σε σχέση και με ελαφρές ή σοβαρότερες υπερβάσεις των εξαγωγέων σε αυτό τον τομέα (επισυνάπτεται παράδειγμα τέτοιων υπερβάσεων που επισημάνθηκε από Υπηρεσίες Γ.Χ.Κ.) 

Για αντιμετώπιση των τελευταίων αυτών φαινομένων οι υπηρεσίες του Γ.Χ.Κ. πέρα από μέτρα καταστολής κατά τις δειγματοληψίες στις εξαγωγές όπως παραπάνω αναφέρθηκε παρακολουθεί στενά, εκτός από τις εργασίες στο κοινοτικό επίπεδο, τις εξελίξεις στο C.O.I. (Παγκόσμιο Οργανισμό Ελαιολάδου) αλλά και είχε στο παρελθόν ενεργά συμμετάσχει σε διϋπουργική ομάδα εργασίας κάτω από την επίσπευση του Ο.Π.Ε. (Οργανισμού Προώθησης Εξαγωγών). 

Ο Υφυπουργός 

ΓΕΩΡΓΙΟΣ ΔΡΥΣ" 

Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

4. Στην με αριθμό 6903/16-2-99 ερώτηση δόθηκε με το υπ' αριθμ. 12303/6-4-99 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 6903/16-2-99, του Βουλευτή κ. Ηλ. Βεζδρεβάνη, η οποία μας διαβιβάστηκε από το ΥΠΕΧΩΔΕ με το αριθμ. 553/12-3-99 έγγραφό του και στα πλαίσια των αρμοδιοτήτων μας, σας γνωρίζουμε ότι η υφιστάμενη κατάσταση του δρόμου Κυπαρίσσου- Κοκκινιάς είναι σχετικά καλή. Σε περίπτωση που παρατηρηθούν προβλήματα αυτά θα αντιμετωπισθούν από το Πρόγραμμα της Ν.Α. Θεσπρωτίας για τη συντήρηση- επισκευή και σήμανση του οδικού δικτύου. 

Η Υπουργός 

Β. ΠΑΠΑΝΔΡΕΟΥ" 

5. Στην με αριθμό 6931/17-3-99 ερώτηση δόθηκε με το υπ' αριθμ. 407/8-4-99 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην 6931/17.3.99 ερώτηση που κατατέθηκε στη Βουλή από το Βουλευτή κ. Γ. Καρατζαφέρη αναφορικά με την ποιότητα των πόσιμων νερών, αλλά και των νερών κολύμβησης και σε ότι αφορά την αρμοδιότητα του Υπουργείου μας, σας γνωρίζουμε τα εξής: 

Αναφορικά με την ποιότητα του πόσιμου νερού, το Υπουργείο μας έχει άμεση κατά κύριο λόγο αρμοδιότητα, σε συνεργασία με συναρμόδιους φορείς. 

Για την παρακολούθηση της ποιότητας του πόσιμου νερού εφαρμόζεται η Α5/288/86 Υγειονομική Διάταξη. 

Αρμόδιες αρχές για την εφαρμογή της σχετικής νομοθεσίας είναι οι οικείου ΟΤΑ. Το Υπουργείο μας μέσω των περιφερειακών υπηρεσιών του, εποπτεύει και ελέγχει τους υπεύθυνους (ΟΤΑ) για την τήρηση των όρων των σχετικών διατάξεων. Οι κατά τόπους Δ/νσεις Υγείας των Νομ. Αυτ/σεων οργανώνουν και εκτελούν υγειονομικές αναγνωρίσεις των συστημάτων ύδρευσης και συνεργάζονται και ενημερώνουν σχετικά με την υπηρεσία μας, η οποία συγκεντρώνει τα στοιχεία, τα οποία επεξεργάζεται, με σκοπό την άμεση αντιμετώπιση των τυχόν προβλημάτων που υπάρχουν και την λήψη των αναγκαίων μέτρων προκειμένου να προστατευθεί και διασφαλισθεί η Δημόσια Υγεία. 

Επισημαίνεται ότι η υπάρχουσα νομοθεσία αποτελεί εθνική νομοθεσία πλήρως εναρμονισμένη με την Κοινοτική. 'Ηδη είμαστε στο στάδιο της νέας εναρμόνισης πρόσφατης κοινοτικής οδηγίας, που περιλαμβάνει τις νέες εξελίξεις και τα νέα επιστημονικά δεδομένα για μεθόδους και τιμές παραμέτρων και με στόχο πάντα την καλύτερη διασφάλιση της υγιεινότητας του πόσιμου νερού. 

Αναφορικά με τον έλεγχο της ποιότητας των νερών κολύμβησης το Υπουργείο Υγείας στα πλαίσια των αρμοδιοτήτων του οργανώνει σε ετήσια βάση μέσω των Περιφερειακών Υπηρεσιών του τη διεξαγωγή δειγματοληψιών από τα σημεία που έχουν καθορισθεί, προκειμένου να εκδοθούν νομαρχιακές αποφάσεις χαρακτηρισμού των κατάλληλων ή ακατάλληλων περιοχών κολύμβησης. Οι δειγματοληψίες γίνονται από υπεύθυνους υγειονομικούς υπαλλήλους (Επόπτες Δημόσιας Υγείας κλπ) και για τυχόν προβλήματα που ανακύπτουν υπάρχει συννενόηση τόσο με τις νομαρχιακές υπηρεσίες των Υπουργείων ΠΕΧΩΔΕ, Εσωτερικών Δημόσιας Διοίκησης και Αποκέντρωσης, όσο και με άλλους φορείς (Λιμενικό, ΟΤΑ, ΕΟΤ, κλπ.). 

Ο Υφυπουργός 

ΝΙΚΟΣ ΦΑΡΜΑΚΗΣ" 

6. Στην με αριθμό 6935/17-2-99 ερώτηση δόθηκε με το υπ' αριθμ. 12304/6-4-99 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της 6935/17-2-99 ερώτησης του Βουλευτή κ. Κ. Σπηλιόπουλου, σας πληροφορούμε ότι η Ν.Α. Αχαϊας επιχορηγήθηκε από το Υπουργείο μας με το ποσό των 50 εκατ. δρχ. για την άμεση αποκατάσταση της βατότητας του οδικού δικτύου του Νομού. 

Επίσης σας γνωρίζουμε ότι εξασφαλίστηκε από το ΥΠΕΘΟ αύξηση του ορίου πληρωμών κατά 500.000.000 δρχ., προκειμένου να διατεθούν αποκλειστικά για την αντιμετώπιση των ζημιών στα οδικά δίκτυα και σε έργα υποδομής πλησίον χειμάρρων. Το παραπάνω ποσό των 500.000.000 δρχ. θα διατεθεί για τη χρηματοδότηση τεσσάρων (4) έργων οδοποιϊας και ενός (1) εγγειοβελτιωτικού ως ακολούθως: 

1. "'Αμεση αποκατάσταση βατότητας οδικού δικτύου" που υπέστη ζημιές από κατολισθήσεις (Πλατάνι- Σαλμενίκο - Καρυά κλπ.) με προϋπολογισμό 150.000.000 δρχ. και πίστωση για το '99, 150 εκατ. δρχ. 

2. "Αποκατάσταση βατότητας- κατασκευή τεχνικών έργων Επ. Οδού Πατρών - Καλαβρύτων" με προϋπολογισμό 150.000.000 δρχ. και διατεθειμένη πίστωση για το 1999, 150.000.000 δρχ. Το έργο αφορά την αποκατάσταση τεχνικών, άρση καταπτώσεων και συντήρηση του άξονα Πάτρα - Χαλανδρίτσα - Καλάβρυτα. 

3. Επείγουσες αποκαταστάσεις επαρχιακού οδικού δικτύου Νομού με προϋπολογισμό 100.000.000 δρχ. και διατεθειμένη πίστωση για το 1999, 100.000.000 δρχ. Με το εν λόγω έργο θα γίνουν οι απαραίτητες μικροεπεμβάσεις για την αποκατάσταση της βατότητας στο σύνολο του Επαρχιακού Οδικού Δικτύου του Νομού. 

Αποκατάσταση ζημιών και βατότητας στο Επαρχιακό και Δημοτικό οδικό δίκτυο του Δήμου Συμπολιτείας, με προϋπολογισμό 70.000.000 δρχ. και διατεθειμένη πίστωση για το 1999, 70.000.000 δρχ. Θα γίνουν εργασίες αποκατάστασης ζημιών από κατολισθήσεις - καταπτώσεις- στο επαρχιακό και δημοτικό δίκτυο εντός των ορίων του Δήμου Συμπολιτείας. 

5. Αντιπλημμυρικά τεχνικά έργα και διευθέτηση χειμάρρων Δήμου Συμπολιτείας, με προϋπολογισμό 30.000.000 δρχ. και διατεθειμένη πίστωση για το 1999, 30.000.000 δρχ. Αφορά έργα αποκατάσταση ζημιών από πλημμύρες που έγιναν στην περιοχή καθώς και έργα διευθέτησης και τεχνικά έργα σε χείμαρρους για την αποφυγή ζημιών στο μέλλον. 

Επιπλέον από τη Ν.Α. Αχαϊας έχουν προγραμματισθεί τα κάτωθι έργα που αφορούν το οδικό δίκτυο του Δ. Φαρρών: 

α) Κατασκευή οδού Χαλανδρίτσας - Μοίραλι- Βετέϊκα - Ρακίτας, προϋπολογισμού 250 εκατ. δρχ. 

β) Προκήρυξη μελέτης εντεταγμένης στη ΣΑΝΑ 2 που αφορά κατασκευή επαρχιακής οδού Βιομηχανική - 'Ισωμα - Βασιλικό. 

γ) Σύνταξη μελετών που έχουν ανατεθεί και αφορούν κατασκευή νέων τμημάτων σε όλο το μήκος της επαρχιακής οδού από Χαλανδρίτσα μέχρι Κουδουνόμυλο. Η μελέτη του πρώτου χιλιομέτρου από Χαλανδρίτσα προς Καταρράκτη έχει συνταχθεί και ήδη εκτελείται η νέα χάραξη. Επίσης για τα επόμενα τρία (3) χιλιόμετρα έχει ολοκληρωθεί η σύνταξη της μελέτης και βρίσκεται στο στάδιο έγκρισης της πίστωσης. 

Τέλος σας γνωρίζουμε ότι ήδη εκπονείται τεχνογεωλογική έρευνα των κατολισθήσεων φαινομένων του Ν. Αχαϊας. 

Η Υπουργός 

Β. ΠΑΠΑΝΔΡΕΟΥ" 

7. Στην με αριθμό 6986/18-2-99 ερώτηση δόθηκε με το υπ' αριθμ. 757/6-4-99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 6986/18-2-99 που κατέθεσε ο Βουλευτής κ. Γ. Καρατζαφέρης για τα θέματα της αρμοδιότητάς μας, σας πληροφορούμε τα εξής: 

Σύμφωνα με το άρθρο 6 του π.δ. 289/92 -το οποίο τροποποίησε το π.δ. 400/83-, η περισυλλογή των αδέσποτων ζώων, έχει ανατεθεί στους Δήμους, τις Κοινότητες και τα Ζωοφιλικά σωματεία. Οι φορείς αυτοί είναι δυνατόν να ενισχυθούν σύμφωνα με το άρθρο 7 του π.δ. 289/92, με μέρος ή ολόκληρη τη δαπάνη για διαμόοφωση χώρων εξέτασης των σκύλων και των κοινών χώρων ενταφιασμού των ζώων και ενδεχομένως για την κατασκευή καταφυγίων ζώων με τους εξής όρους: 

α. Να υποβληθεί στη Γεν. Δ/νση Κτηνιατρικής σχετική αίτηση από την Νομαρχιακού επιπέδου Κτηνιατρική Υπηρεσία, η οποία είναι υπεύθυνη για την έγκριση της επιχορήγησης. 

β. Να εγκριθεί η επιχορήγηση από τη Γεν. Δ/νση Κτηνιατρικής και 

γ. Να υπάρχουν οι σχετικές πιστώσεις. 

Προς το παρόν το Υπουργείο Γεωργίας, δεν διαθέτει τέτοιου είδους πιστώσεις, ώστε να ενισχύσει τέτοιες δραστηριότητες για το έτος 1999. 

Ο Υφυπουργός 

Π. ΦΟΥΝΤΑΣ" 

8. Στην με αριθμό 6896/16-2-99 ερώτηση δόθηκε με το υπ' αριθμ. 9567/7-4-99 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της ερώτησης 6896/16-2-1999 του Βουλευτή κ. Ευαγγέλου Πολύζου σχετικά με ακάλυπτες επιταγές και απλήρωτες συναλλαγματικές και μετά από στοιχεία που μας παρασχέθηκαν από την 'Ενωση Ελληνικών Τραπεζών, σας γνωρίζουμε τα ακόλουθα: 

Τα ποσά που αναφέρονται στην Ερώτηση είναι ακριβή και έχουν δημοσιευθεί στα Δελτία Τύπου της 'Ενωσης Ελληνικών Τραπεζών μηνών Δεκεμβρίου 1998 και Ιανουαρίου 1999. 

Η 'Ενωση Ελληνικών Τραπεζών εκτιμά ότι η σύγκριση στοιχείων του μηνός Ιανουαρίου 1999 εν σχέσει με στοιχεία του μηνός Δεκεμβρίου 1998, δεν μπορούσε να οδηγήσει σε εξαγωγή ασφαλών προβλέψεων για την τελική διαμόρφωση του ύψους των ακάλυπτων επιταγών και απλήρωτων συναλλαγματικών σε ενιαύσια περίοδο, που αποτελεί τη βάση υπολογισμού των στοιχείων που τηρεί η 'Ενωση είναι άκαιρη η εξαγωγή των οποιονδήποτε συμπερασμάτων. 'Αλλωστε και στο παρελθόν έχει παρατηρηθεί δυσανάλογη αύξηση των εν λόγω μεγεθών από μήνα σε μήνα χωρίς αντίστοιχη αύξηση του ετήσιου ποσοστού. 

Επί παραδείγματι, το μήνα Ιανουάριο '97 είχαμε ακάλυπτες επιταγές και απλήρωτες συναλλαγματικές, αθροιστικά δρχ. 40.629 εκατ. το Δεκέμβριο '96, δρχ. 26.202 εκατ., ήτοι η αύξηση σε δρχ. 14.427 εκατ. και ποσοστιαία 55%. Παρά ταύτα όμως, η ετήσια αύξηση του ποσοστού του έτους 1997 εν σχέσει με το προηγούμενο έτος ανήλθε μόλις σε 9,75%. 

Τέλος καθίσταται γνωστό, ότι η ποσοστιαία αύξηση αθροιστικά των ακάλυπτων επιταγών και απλήρωτων συναλλαγματικών. 

- για το μεν έτος 1996 εν σχέσει με το 1995 ανήλθε σε 13,24% 

- για δε το έτος 1997 εν σχέσει με το 1996 ανήλθε σε 9,75% δηλαδή ετήσια αύξηση σε ποσοστό περίπου ανάλογο του πληθωρισμού που "έτρεχε" τότε, ενώ για το έτος 1998 εν σχέσει με το 1997 παρατηρήθηκε ποσοστιαία αύξηση μόλις 2,21%, ήτοι ετήσια αύξηση σχεδόν υποδιπλάσια του πληθωρισμού του Δεκεμβρίου 1998. Επισημαίνεται ότι κατά τα παραπάνω στοιχεία προέρχονται από διατραπεζικό αρχείο πληροφοριών οικονομικής συμπεριφοράς, σκοπός του οποίου είναι κυρίως η παροχή πληροφοριών στις τράπεζες, χρησίμων για τη στάθμιση του αναλαμβανομένου από αυτές κινδύνου και συνεπώς την προστασία της πίστης και των συναλλαγών. 

Στο πλαίσιο αυτό τα στατιστικά στοιχεία που προέρχονται από το παραπάνω αρχείο είναι κατ' ανάγκη αποσπασματικά και μη πρόσφορα για συνολική εκτίμηση της πορείας της οικονομίας. Προς τούτο θα απαιτείτο η συνεκτίμηση και άλλων στοιχείων, όπως το πόσες επιχειρήσεις άρχισαν δραστηριότητα το ίδιο χρονικό διάστημα πόσες επέκτειναν τις δραστηριότητές τους, πόσες συγχωνεύτηκαν σε μεγαλύτερες και περισσότερο εύρωστες μονάδες κλπ. 

Πέραν των ανωτέρω, θα πρέπει να αναφερθεί ότι η Ελληνική Οικονομία όπως εξάλλου τονίζεται και στην τελευταία έκθεση της Ευρωπαϊκής Επιτροπής (Απρίλιος 1999) έχει σημειώσει σημαντική πρόοδο με υψηλούς ρυθμούς ανάπτυξης, ο δε πληθωρισμός (εναρμονισμένος δείκτης) εκτιμάται ότι θα υποχωρήσει στο 2,1% σε μέσα επίπεδα το 1999 εκπληρώνοντας έτσι και το τελευταίο κριτήριο για την ένταξη της χώρας μας στην ΟΝΕ. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

9. Στην με αριθμό 7106/24-2-99 ερώτηση δόθηκε με το υπ' αριθμ. 12092/6-4-99 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 7106/24-2-99 του Βουλευτή κ. Ευαγ. Μπασιάκου σχετικά με την κατασκευή του Λιμανιού της Αντίκυρας Βοιωτίας και κατόπιν του (2) σχετικού, σας πληροφορούμε τα παρακάτω: 

1. Το έργο "Λιμάνι Αντίκυρας" προϋπολογισμού 458.450.000 δημοπρατήθηκε την 1-7-98 και ανάδοχος ανεδείχθη η τεχνική εταιρεία ΓΕΝΕΣΙΣ ΕΠΕ με έκπτωση 32,74%. Η αρχική μελέτη του έργου περιλαμβάνει την κατασκευή μώλου με μήκος εσωτερικής πλευράς 167,20 μ. και με προϋπολογισμό 800.000.000 δρχ. Με την παραπάνω εργολαβία κατασκευάζεται τμήμα της αρχικής μελέτης του μώλου με μήκος εσωτερικής πλευράς 98.20 μ. λόγω μη επαρκούς χρηματοδότησης. 

2. Το συμφωνητικό υπεγράφη την 28-8-98 για ποσό 308.322.186 με προθεσμία περαιώσεως την 28-10-99 

3. Μέχρι σήμερα έχουν εκτελεστεί εργασίες αξίας 80.000.000 δρχ. και το έργο συνεχίζεται σύμφωνα με το χρονοδιάγραμμα του. 

Ο Υφυπουργός 

Γ. ΦΛΩΡΙΔΗΣ" 

10. Στην με αριθμό 7033/19-2-99 ερώτηση δόθηκε με το υπ' αριθμ. 1118/22-3-99 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της με αριθμ. πρωτ. 7033/19-2-99 ερώτησης που κατέθεσαν στη Βουλή των Ελλήνων οι Βουλευτές κύριοι Σταύρος Παναγιώτου και Στρατής Κόρακας, σας γνωρίζουμε ότι αρμόδιο ν' απαντήσει είναι το Υπουργείο Δημ. Τάξης, που είναι και συναποδέκτης της ερώτησης. 

Περαιτέρω σας γνωρίζουμε ότι με το άρθρο 73 του Ν. 2676/99 αναστέλλονται και οι απελάσεις που έχουν επιβληθεί με δικαστικές αποφάσεις σ' αυτούς που έχουν παράνομα εισέλθει στη χώρα και συνεπώς δεν χρειάζεται η έκδοση άλλης πράξεως από το Υπουργείο Δικαιοσύνης. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

11. Στην με αριθμό 7035/19-2-99 ερώτηση δόθηκε με το υπ' αριθμ. 12334/6-4-99 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της Ερώτησης 7035/19-2-99 που κατέθεσαν οι Βουλευτές κύριοι Σ. Παναγιώτου και Μ. Μπόσκου, σας πληροφορούμε ότι η κατασκευή και βελτίωση της οδού που συνδέει τον Δήμο Σοχού με την Νιγρίτα και στο τμήμα από Σοχό μέχρι τα όρια του Νομού θα αντιμετωπισθεί στα πλαίσια της εργολαβίας "Βελτίωση γεωμετρικών χαρακτηριστικών της επαρχιακής οδού Λαγκαδά - Λοφίσκου - Σοχού - 'Ορια Νομού Σερρών" η οποία θα δημοπρατηθεί στις 14-4-1999. 

'Οσον αφορά το τμήμα της εν λόγω οδού που βρίσκεται εντός των ορίων του Νομού Σερρών, σας γνωρίζουμε ότι η Ν.Α. Σερρών εξετάζει σχετική πρόταση για την ένταξη του έργου στο Γ' Κ.Π.Σ. 

Η Υπουργός 

ΒΑΣΩ ΠΑΠΑΝΔΡΕΟΥ" 

12. Στην με αριθμό 7091/24-2-99 ερώτηση δόθηκε με το υπ' αριθμ. 7336/5-4-99 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης με αριθμό 7091/24-2-1999 που κατέθεσε στη Βουλή ο Βουλευτής κ. Σπήλιος Σπηλιωτόπουλος, σχετικά με το "Πρόβλημα του 'Ετους 2000", σας πληροφορούμε τα εξής: 

Το Υπουργείο μας, και συγκεκριμένα η Υπηρεσία Ανάπτυξης Πληροφορικής, έχει την ευθύνη του σχεδιασμού και συντονισμού των σχετικών, με την πληροφορική, δραστηριοτήτων στην Ελληνική Δημόσια Διοίκηση. Ειδικότερα, για το πρόβλημα του έτους 2000, ο ρόλος του ΥΠΕΣΔΔΑ, επικεντρώνεται στην ευαισθητοποίηση των φορέων, τον κεντρικό συντονισμό και την υποστήριξη των σχετικών δράσεων, ενώ την ευθύνη και τις πρωτοβουλίες για την υλοποίηση, σε επίπεδο φορέων, έχουν οι ίδιοι οι φορείς και τα Υπουργεία που τους εποπτεύουν. 

Η υπηρεσία μας, με το "Πρόβλημα του 'Ετους 2000" ασχολήθηκε αρχικά πριν δύο, περίπου, έτη. 'Ενας πρώτος κύκλος επαφών με τα διάφορα Υπουργεία κατέδειξε ότι, οι οργανισμοί εκείνοι οι οποίοι λόγω της φύσης του αντικειμένου τους είναι περισσότερο ευάλωτοι σε ότι αφορά το "Πρόβλημα του 'Ετους 2000", βρίσκονται ήδη στη διαδικασία είτε ανάπτυξης είτε ολοκλήρωσης νέων πληροφοριακών συστημάτων με πόρους του 2ου Κοινοτικού Πλαισίου Στήριξης. Χαρακτηριστικά τέτοια παραδείγματα είναι το ΚΕΠΥΟ, το ΚΗΥΚΥ, το ΙΚΑ, η ΕΣΥΕ, το Υπουργείο Γεωργίας, των οποίων τα νέα συστήματα αντιμετωπίζουν αποτελεσματικά τα επίμαχο πρόβλημα. Ανεξάρτητα από αυτή τη διαπίστωση, λόγω της γενικότερης κρισιμότητας και πολυπλοκότητας του θέματος, καθώς και της ύπαρξης πολλών παλαιών συστημάτων και εφαρμογών, αποφασίσθηκε η συστηματική προσέγγισή του. 

Το Δεκέμβριο 1997, η Υπηρεσία Ανάπτυξης Πληροφορικής απέστειλε εγκύκλιο σε όλες τις δημόσιες υπηρεσίες, με σκοπό την ενημέρωσή τους για το "Πρόβλημα του 'Ετους 2000" και την παροχή σε αυτές βασικών οδηγιών για την αντιμετώπισή του, ενώ παράλληλα ζητήθηκαν συγκεκριμένα στοιχεία, προκειμένου να εξετασθεί το πρόβλημα σε όλες τους τις διαστάσεις και να εκτιμηθεί το μέγεθός του. 

Τα στοιχεία που συγκεντρώθηκαν, αξιοποιήθηκαν στο πλαίσιο μελέτης, χρηματοδοτούμενης από την Τεχνική Βοήθεια του Επιχειρησιακού Προγράμματος "Κλεισθένης". Συγκεκριμένα, στις 22 Δεκεμβρίου 1998 παρουσιάσθηκαν, κατά τη διάρκεια ημερίδας στο Εθνικό Κέντρο Δημόσιας Διοίκησης, σε όλους τους φορείς του Δημόσιου Τομέα τα αποτελέσματα της μελέτης και δόθηκε στους φορείς ένας τεύχος γενικών οδηγιών αντιμετώπισης του προβλήματος και οι διαθέσιμες τεχνικές αντιμετώπισής του, ενώ διατυπώνονται και οδηγίες για την ανάλυση κα αποτίμησή του. Επιπρόσθετα, στις 60 σημαντικότερες μονάδες πληροφορικής δόθηκαν εξειδικευμένα κατά φορέα επιχειρησιακά σχέδια, στα οποία περιλαμβάνονται η στρατηγική υλοποίησης των απαραίτητων παρεμβάσεων (π.χ. εσωτερική υλοποίηση, χρήση εξωτερικών υπηρεσιών εταιριών συμβούλων, χρήση υπηρεσιών αρχικών προμηθευτών κλπ), οι αντίστοιχες προτεραιότητες, καθώς και τα σχετικά χρονοδιαγράμματα υλοποίησης και προϋπολογισμοί τους. 

Σε συνέχεια των ανωτέρω, συγκροτήθηκε στο ΥΠΕΣΔΔΑ η Ομάδα Δράσης 2000, η οποία έχει την ευθύνη του κεντρικού συντονισμού και παρακολούθησης των εν εξελίξει δράσεων αντιμετώπισης του 1999. 

Στο διϋπουργικό αυτό όργανο, το οποίο εποπτεύεται από ad hoc Επιτροπή των συναρμόδιων υπουργών, συμμετέχουν και συνεργάζονται τόσο ο Δημόσιος τομέας, όσο και οι συλλογικοί φορείς του ιδιωτικού τομέα. Η Ομάδα Δράσης 2000 έχει ως βασικά καθήκοντα: 

- Τον κεντρικό συντονισμό και παρακολούθηση των εν εξελίξει σχετικών δράσεων για την αντιμετώπιση του "Προβλήματος του 'Ετους 2000". 

- Την επεξεργασία και εισήγηση μέτρων για τον καλύτερο συντονισμό των δράσεων αυτών και γενικότερα την αποτελεσματικότερη αντιμετώπιση του "Προβλήματος του 'Ετους 2000". 

- Την πραγματοποίηση ενημερωτικών εκδηλώσεων, προγραμμάτων κατάρτισης, καθώς επίσης και εκδόσεων σχετικού πληροφοριακού και ενημερωτικού υλικού. 

- Την παροχή συμβουλευτικών υπηρεσιών στις δημόσιες υπηρεσές. 

- Την παρακολούθηση των σχετικών δραστηριοτήτων των διαφόρων διεθνών οργανισμών (π.χ. Ε.Ε., ΟΟΣΑ, κλπ.). 

Ανεξάρτητα από τα προαναφερόμενα θεωρούμε ότι η υπεύθυνη και σωστή ενημέρωση και η ευαισθητοποίηση των υπεύθυνων, με αποφυγή δημιουργίας κλίματος πανικού, είναι η πρώτη αλλά και η ουσιαστικότερη παρέμβαση στην προσπάθεια επιτυχούς αντιμετώπισης του "Προβλήματος του 'Ετους 2000". 

Η Υπουργός 

ΒΑΣΩ ΠΑΠΑΝΔΡΕΟΥ" 

13. Στην με αριθμό 7150/25-2-99 ερώτηση δόθηκε με το υπ'αριθμ. 10553/14-4-99 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σχετικά με τα αναφερόμενα στην ερώτηση 7150/25-2-99 της Βουλευτού κ. Αράπη-Καραγιάννη, σας γνωρίζουμε τα εξής: 

Η σύσταση του εν λόγω Κώδικα Δεοντολογίας αποτελεί πρόταση Επιτροπής Κεφαλαιαγοράς και προς την κατεύθυνση αυτήν επιχειρείται συνεργασία με την ΕΣΗΕΑ. 

Εξάλλου, για το θέμα αυτό, ο Πρόεδρος της Επιτροπής κ. Σταύρος Θωμαδάκης, σε πρόσφατη ακρόασή του στην Κοινοβουλευτική Επιτροπή Θεσμών και Ελέγχου τόνισε την αναγκαιότητα ύπαρξης ενός τέτοιου θεσμικού πλαισίου συμπεριφοράς για τους ασχολούμενους με το χρηματιστηριακό ρεπορτάζ συντάκτες. 

Ο Υπουργός 

Γ. ΠΑΠΑΝΤΩΝΙΟΥ" 

14. Στην με αριθμό 7200/99 ερώτηση δόθηκε με το υπ'αριθμ. 1130/1-4-99 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της με αριθμό πρωτ. 7200/99 αναφοράς που κατέθεσε στη Βουλή των Ελλήνων ο Βουλευτής κ. Δημήτρης Πιπεργιάς, σας γνωρίζουμε τα εξής: 

Το Υπουργείο Δικαιοσύνης αποφάσισε να απομακρύνει από την πόλη της Χαλκίδας τη φυλακή, ικανοποιώντας έτσι και το καθολικό αίτημα των κατοίκων της και αποδέχθηκε την πρόταση του Νομάρχη Εύβοιας, για ανέγερση της Νέας Φυλακής Χαλκίδας σε χορτολιβαδική και όχι δασική, έκταση του Υπουργείου Γεωργίας, στη θέση Οντάθι Ριτσώνας, συνολικής επιφάνειας 266 στρεμ. 

Η έκταση παραχωρήθηκε στο ΤΑΧΔΙΚ με την 59/22-5-91 Πράξη του Υπουργικού Συμβουλίου, διεκδικήθηκε όμως στη συνέχεια από το Πιστωτικό Γεωργικό Συνεταιρισμό Δροσιάς Εύβοιας, η προσφυγή του οποίου απορρίφθηκε με την 732/93 απόφαση του Συμβουλίου της Επικρατείας. 

Παρά την απόρριψη της προσφυγής του ο Συνεταιρισμός συνέχισε τις πιέσεις του για εγκατάλειψη του οικοπέδου και πρότεινε άλλη έκταση κοντά στην προηγούμενη η οποία όμως κρίθηκε τελείως ακατάλληλη για ανέγερση της φυλακής (χαρακτηρισμένη δασική ανεπαρκής σε επιφάνεια και ακατάλληλη θέση). 

Ο Συνεταιρισμός επικαλούμενος στη συνέχεια την 58576/ 2080/8-5-98 απόφαση του Υπουργείου Γεωργίας, ισχυρίστηκε ότι η έκταση του Οντάθι του ανήκει και ζήτησε να σταματήσουν οι εργασίες ανέγερσης της νέας φυλακής. Και ο ισχυρισμός όμως αυτός δεν ευσταθεί όπως αποδεικνύεται από το 66674/3898/9-7-98, έγγραφο του Υπουργείου Γεωργίας. 

Σύμφωνα με τα παραπάνω η Νέα Φυλακή Χαλκίδας ανεγείρεται νομίμως, (συνολικής δαπάνης 4.444.101.250 δρχ) με τη σύμφωνη γνώμη των φορέων της περιοχής, μακράν του οικισμού, σε έκταση που είναι ιδιοκτησίας ΤΑΧΔΙΚ, μη δασική και καθ' όλα κατάλληλη για το σκοπό που προορίζεται, έχει γίνει η εγκατάσταση του εργολάβου, έχουν τελειώσει οι εδαφοτεχνικές μελέτες και αναμένεται η έκδοση της οικοδομικής άδειας. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

15. Στην με αριθμό 7252/1-3-99 ερώτηση δόθηκε με το υπ'αριθμ. 334/8-4-99 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 7252/1-3-1999 του Βουλευτή κ. Δημ. Πιπεργιά, σας γνωρίζουμε ότι η ίδρυση της πιλοτικής περιφερειακής δομής των Θυρίδων νεανικής επιχειρηματικότητας, έχει ενταχθεί στην κοινοτική πρωτοβουλία ΑDΑPΤ και θα υλοποιηθεί με τη συνεργασία των τοπικών εταίρων. 

Σύμφωνα με το εγκεκριμένο χρονοδιάγραμμα υλοποίησης του προγράμματος, η περιφερειακή θυρίδα προβλέπεται να λειτουργήσει το Β' εξάμηνο του 1999. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

16. Στην με αριθμό 7359/4-3-99 ερώτηση δόθηκε με το υπ'αριθμ. 104/7-4-99 έγγραφο από τον Υπουργό Εμπορικής Ναυτιλίας η ακόλουθη απάντηση: 

"Απαντώντας σε θέματα αρμοδιότητας της Υπηρεσίας μας τα οποία θίγονται στην 7359/4-3-1999 ερώτηση του Βουλευτή κ. Γ. Καλαντζή που κατέθεσε στην Βουλή των Ελλήνων και μας διαβιβάσθηκε με το ανωτέρω σχετικό, σας γνωρίζουμε τα ακόλουθα: 

(α) Η αρμόδια Διοικητική Επιτροπή Ναυτικών Επιτάξεων και Ναυλώσεων (ΔΕΝΕΝ) με την αριθ. 02/31-03-99 ομόφωνη Απόφασή της απάλλαξε τον Διακλαδικό Μεταφορέα των Ε.Δ. για τη χρονική περίοδο 1994-1997 "SΤΕLLAR ΜARΙΤΙΜΕ" από κάθε ευθύνη για μη ισομερή κατανομή μεταξύ πλοίων υπό σημαία ΗΠΑ και Ελλάδος των μεταφερομένων από ΗΠA υλικών και εφοδίων των Ε.Δ. 

(β) Η κατατεθειμένη από την "SΤΕLLΑR ΜARΙΤΙΜΕ" στην Υπηρεσία μας εγγυητική επιστολή ύψους 100.000.000 δραχμών δεν πρόκειται να αποδεσμευθεί ή αντικατασταθεί χωρίς την έγκριση της Πολεμικής Αεροπορίας της οποίας οι εκτιμώμενες και μη οριστικές ακόμη απαιτήσεις ανέρχονται σύμφωνα με στοιχεία αυτής σε 60.000 δολάρια Η.Π.A. 

Ο Υπουργός 

ΣΤΑΥΡΟΣ ΑΡ. ΣΟΥΜΑΚΗΣ" 

17. Στην με αριθμό 7642/10-3-99 ερώτηση δόθηκε με το υπ'αριθμ. 23590/7-4-90 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην 7642/10.3.99 ερώτηση που κατέθεσε στη Βουλή ο Βουλευτής κ. Γ. Κουράκης σχετικά με τη διαγραφή των τόκων υπερημερίας των ληξιπρόθεσμων οφειλών του Δήμου Καστελίου προς το Ταμείο Παρακαταθηκών και Δανείων, σας πληροφορούμε τα ακόλουθα, όπως προκύπτουν από τα στοιχεία του Τ.Π. και Δανείων (σχετ. έγγραφο αριθ. 24541/1.4.99). 

Το Τ.Π. και Δανείων την 1/4/92 χορήγησε δάνειο ύψους δρχ. 47.226.000 στην Κοινοτική Επιχείρηση Αρχαγγέλου, η οποία όμως δεν λειτούργησε καθόλου και με απόφαση του Κοινοτικού Συμβουλίου διαλύθηκε και τέθηκε υπό καθεστώς εκκαθάρισης. 

Επειδή η επιχείρηση δεν κατέβαλε κανένα ποσό για την εξόφληση του χρέους της, το Τ.Π. και Δανείων αναγκάστηκε να παρακρατήσει αρχικά από τα εισπραττόμενα υπέρ της Κοινότητας Αρχαγγέλου έσοδα, μετά δε την εφαρμογή του ν. 2537/97 από 1-1-99, από τα έσοδα του Δήμου Καστελίου. 

Σήμερα το ληξιπρόθεσμο χρέος της επιχείρησης μετά τις παρακρατήσεις από τους Κ.Α.Π. Μαρτίου και Απριλίου 1999 ανέρχεται στο ποσό των δρχ. 46.427.397, και το Ταμείο αποφάσισε προς διευκόλυνση του δήμου Καστελίου να μην παρακρατήσει όλα τους τα έσοδα, αλλά κάθε φορά ένα ποσό της τάξης των δρχ. 6.500.000 μέχρι τέλους του έτους, ώστε να εξοφληθεί το χρέος και να αποφευχθεί η περαιτέρω διόγκωσή του με τόκους υπερημερίας, για τους οποίους το Ταμείο δεν έχει τη νομική ευχέρεια, να προβαίνει σε οποιαδήποτε διαπραγμάτευση για διαγραφή. 

Ο Υφυπουργός 

ΝΙΚ. ΧΡΙΣΤΟΔΟΥΛΑΚΗΣ" 

18. Στην με αριθμό 7743/11-3-99 ερώτηση δόθηκε με το υπ' αριθμ. 406/5-4-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 7743/11-3-99 ερώτησης του Βουλευτή κ. Α. Παπαληγούρα, σας γνωρίζουμε τα παρακάτω: 

Η εγκατάσταση μονάδας ιχθυοκαλλιέργειας απαιτεί την προηγούμενη έγκριση διαφόρων συναρμοδίων φορέων και ανάμεσά τους και των αρμοδίων Εφορειών της Αρχαιολογικής Υπηρεσίας. Για την μετεγκατάσταση της μονάδας ιχθυοκαλλιέργειας στη νησίδα Ζωοδόχου Πηγής Αλκυονίδων, υπήρξε σχετική κατ' αρχήν έγκριση της Εφορείας Εναλίων Αρχαιοτήτων καθώς μετά από υποβρύχια αυτοψία δεν εντοπίστηκαν αρχαιότητες στο βυθό, υπό την προϋπόθεση όμως ότι θα συμφωνήσουν και οι άλλες συναρμόδιες Εφορείες, και ειδικότερα η Δ' ΕΠΚΑ και η 6η ΕΒΑ. 

Επειδή στην περιοχή βρίσκεται το ιστορικό διατηρητέο μνημείο της Ιεράς Μονής Ζωοδόχου Πηγής, ο δε χώρος παρουσιάζει αρχαιολογικό ενδιαφέρον, η Δ' ΕΠΚΑ και η 6η ΕΒΑ έχουν ενημερώσει εγγράφως την Νομαρχιακή Αυτοδιοίκηση Κορινθίας ότι για την εγκατάσταση της μονάδας απαιτείτο προηγούμενη δική τους έγκριση. Ζητούν επίσης την υποβολή της μελέτης εγκατάστασης και τον καθορισμό αυτοψίας προκειμένου να γνωμοδοτήσουν σχετικά και να προβούν σε όλες τις κατά νόμον ενέργειες. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

19. Στην με αριθμό 7743/11-3-99 ερώτηση δόθηκε με το υπ' αριθμ. 140/5-4-99 έγγραφο από τον Υπουργό Aνάπτυξης η ακόλουθη απάντηση: 

"Σε απάντηση της ερώτησης 7743/11-3-99 του Βουλευτή κ. Α. Παπαληγούρα, σας γνωρίζουμε τα εξής: 

Ο ΕΟΤ στα πλαίσια των αρμοδιοτήτων του γνωμοδοτεί μόνον ως ένας εκ των συναρμοδίων φορέων για θέματα εγκατάστασης ιχθυοκαλλιεργειών όπως ορίζεται από την ΚΥΑ 69269/90. 

Για τη διαμόρφωση της τελικής του γνώμης λαμβάνει υπ' όψιν την εκφρασμένη τουριστική πολιτική, στοιχεία των αναπτυξιακών χαρακτηριστικών και δυνατοτήτων (με έμφαση στα τουριστικά) της εξεταζόμενης περιοχής και τις κατευθύνσεις, οι οποίες προκύπτουν από υπάρχουσες μελέτες και σχέδια χωροταξικής οργάνωσης Εθνικού και Περιφερειακού επιπέδου. Στη συγκεκριμένη περίπτωση η θέση για την αιτούμενη εγκατάσταση δεν εμπίπτει σε ζώνη όπου υπάρχει σχεδιασμός ή βραχυμεσοπρόθεσμη προοπτική για τουριστική αξιοποίηση και ευρίσκεται σε βραχώδη και απρόσιτη ακτή, μη προσεγγίσιμη από τουριστικά σκάφη. 

Παρ' όλα αυτά η Β/θμιος Τοπική Αυτοδιοίκηση, έχει τον τελικό λόγο για τη χωροθέτηση ή μη μιας ιχθυοακαλλιεργητικής μονάδας, σταθμίζοντας όλες τις απόψεις των συναρμοδίων φορέων και τις τυχόν ιδιαιτερότητες της περιοχής. Είναι δυνατόν εξ άλλου στο κείμενο της τελικής Απόφασης που εκδίδεται από τον κ. Νομάρχη να περιλαμβάνονται όροι για την επανεξέταση της χωροθέτησης σε περίπτωση ενδεχόμενης μελλοντικής ανάπτυξης των νήσων. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

20. Στην με αριθμό 7776/11-3-99 ερώτηση δόθηκε με το υπ'αριθμ. 9617/5-4-99 έγγραφο από τον Υφυπουργό Eθνικής Οικονομίας η ακόλουθη απάντηση: 

"Σε απάντηση της ερώτησης 7776/11-3-99 που κατέθεσε στη Βουλή ο Βουλευτής κ. Γ. Καρατζαφέρης, σας ενημερώνουμε ότι στην Περιφέρεια Ηπείρου, κατά το Β' πακέτο Delor πραγματοποιούνται έργα Μεταφορών και Επικοινωνιών συνολικού ύψους 418 δις δρχ., με σκοπό την άρση της απομόνωσης της Περιφέρειας. Οσον αφορά το Αναπτυξιακό Πρόγραμμα της Επόμενης Περιόδου βρισκόμαστε στην διαδικασία κατάρτισης και σχεδιασμού. 

Αυτό σημαίνει ότι η παρούσα φάση δεν αφορά επιλογή έργων αλλά την οριστικοποίηση και εξειδίκευση προτεραιοτήτων. Πρέπει να γίνουν οι ορθόδοξες αναπτυξιακές επιλογές για τη χώρα.Επιλογές που θα ολοκληρώνουν αυτό που ξεκίνησε πριν από μερικά χρόνια με την παρέμβαση του Β' πακέτου Delor και θα καλύπτουν τις νέες ανάγκες στο νέο αιώνα που έρχεται. Η Κυβέρνηση με αίσθημα ευθύνης αντιμετωπίζει τη νέα αυτή πρόκληση και θα οριστικοποιήσει τις επιλογές μέσα από μία απόλυτα διαφανή και δημοκρατική διαδικασία διαλόγου με όλες τις παραγωγικές και κοινωνικές ομάδες του τόπου. 

Ο Υφυπουργός 

ΧΡ. ΠΑΧΤΑΣ" 

21. Στην με αριθμό 7777/13-3-99 ερώτηση δόθηκε με το υπ' αριθμ. 1151/7-4-99 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της με αριθμό πρωτ. 7777/13-3-99 ερώτησης που κατέθεσαν στη Βουλή των Ελλήνων οι Βουλευτές κύριοι Γ. Κουράκης, Θ. Γεωργιάδης, Γ. Θωμόπουλος, Ανέστης Σαατσόγλου και Δ. Τσετινές, σχετικά με την πλήρωση των κενών θέσεων δικαστικών λειτουργών του Πρωτοδικείου και της Εισαγγελίας Πρωτοδικών Ηρακλείου, σας γνωρίζουμε τα εξής: 

1. Στην Εισαγγελία Πρωτοδικών Ηρακλείου, επί είκοσι πέντε (25) οργ. θέσεων γραμματέων δεν είναι καμία κενή και επί δώδεκα (12) οργ. θέσεων Επιμελητών Δικαστηρίων είναι κενές δύο (2). Στο Πρωτοδικείο Ηρακλείου επί σαράντα έξι (46) οργ. θέσεων γραμματέων είναι κενές δύο (2) και επί τεσσάρων (4) οργανικών θέσεων Επιμελητών Δικ/ρίων είναι κενές δύο (2). Στο Πταισματοδικείο Ηρακλείου επί επτά (7) οργ. θέσεων γραμματέων είναι κενή μία (1) και επί τεσσάρων (4) οργανικών θέσεων Επιμελητών Δικ/ρίων είναι κενές τρεις (3) και στο Ειρηνοδικείο Ηρακλείου επί δώδεκα (12) οργ. θέσεων γραμματέων είναι κενή μία (1) και επί δύο (2) οργανικών θέσεων Επιμελητών Δικ/ρίων είναι κενή μία (1). 

Στην ανωτέρω δικαστική υπηρεσία προβλέπονται: α) ένδεκα (11) οργανικές θέσεις γραμματέων και υπηρετούν έξι (6), β) δύο (2) οργανικές θέσεις επιμελητών δικαστηρίων και υπηρετεί ένας (1) και γ) υπηρετούν δύο (2) επιμελητές δικαστηρίου με σύμβαση ιδιωτικού δικαίου αορίστου χρόνου. 

2. Για την πλήρωση των κενών οργ. θέσεων της Γραμματείας των Πολιτικών και Ποινικών Δικαστηρίων έχει ζητηθεί από τη Γραμματεία του Υπουργικού Συμβουλίου (αριθμ. έγκρ. 4137/2-12-98) έγκριση πρόσληψης 300 γραμματέων, 500 επιμελητών δικαστηρίων και 150 δακτυλογράφων. Ευελπιστούμε ότι στα πλαίσια των δημοσιονομικών δυνατοτήτων που υπάρχουν θα ικανοποιηθεί το αίτημά μας και θα καταστεί δυνατή η πλήρωση των κενών θέσεων των δικαστηρίων του Ηρακλείου. 

3. Από τις υφιστάμενες οργανικές θέσεις α) του Πρωτοδικείου Ηρακλείου, (έξι (6) Προέδρων Πρωτοδικών και δεκαοκτώ (18) Πρωτοδικών - Παρέδρων Πρωτοδικείου) είναι κενές μία (1) θέση Προέδρου Πρωτοδικών και τέσσερις (4) θέσεις Πρωτοδικών - Παρέδρων Πρωτοδικείου και β) της Εισαγγελίας Πρωτοδικών Ηρακλείου (τρεις (3) Εισαγγελέων Πρωτοδικών και έξι (6) Αντεισαγγελέων Πρωτοδικών - Παρέδρων Εισαγγελίας) είναι κενές δύο (2) θέσεις Αντεισαγγελέων Πρωτοδικών - Παρέδρων Εισαγγελίας. 

Το Υπουργείο για να αντιμετωπίσει, επί του παρόντος τις επείγουσες ανάγκες του εν λόγω Πρωτοδικείου με το υπ' αριθμ. 13545/9-2-99 ερώτημά του προς το Ανώτατο Δικαστικό Συμβούλιο του Αρείου Πάγου έχει ζητήσει την πλήρωση δύο (2) θέσεων Πρωτοδικών με μετάθεση από άλλα Πρωτοδικεία. Κενές θέσεις στον εισαγωγικό βαθμό υπάρχουν σε όλα τα Δικαστήρια της χώρας, οι οποίες προέκυψαν από την σημαντική αύξηση των θέσεων των δικαστικών λειτουργών τα τελευταία χρόνια. 

Μεγάλο μέρος των κενών θέσεων δικαστικών λειτουργών στα Δικαστήρια της Χώρας θα πληρωθεί από τους απόφοιτους της Σχολής Δικαστών. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

22. Στην με αριθμό 7778/11-3-99 ερώτηση δόθηκε με το υπ' αριθμ. 630/4-4-99 έγγραφο από τον Υφυπουργό Eργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ΑΠ. ΕΡ. 7778/11-3-99 ερώτηση, σχετικά με Ψήφισμα της Γενικής Συνέλευσης που πραγματοποιήθηκε στις 28-2-99, της Παγκρήτιας 'Ενωσης Συνταξιούχων ΔΕΗ, το οποίο κατέθεσαν στη Βουλή των Ελλήνων οι Βουλευτές κύριοι Γ. Κουράκης, Θ. Γεωργιάδης, Γ. Θωμόπουλος, Α. Σαατσόγλου και Δ. Τσετινές, σχετικά με αιτήματα των μελών της παραπάνω 'Ενωσης, σας πληροφορούμε τα ακόλουθα για τα θέματα της αρμοδιότητάς μας: 

1ον. Ως προς το αίτημα των συνταξιούχων για αναπροσαρμογή των συντάξεων των ειδικών ταμείων σύμφωνα με τους μισθούς των εν ενεργεία υπαλλήλων, σας γνωρίζουμε ότι, με τις διατάξεις του άρθρου 17 του ν. 1902/90, σε συνδυασμό με τις διατάξεις της παρ. 1 του άρθρου 43 του ίδιου νόμου και του άρθρου 66 του ν. 2084/92, καταργήθηκαν οι διατάξεις των Καταστατικών όλων των Ειδικών Ταμείων, που προέβλεπαν διαφορετικό τρόπο αύξησης ή αναπροσαρμογής των συντάξεων. 

Με τις διατάξεις αυτές ορίστηκε ότι από 1-1-91 οι συντάξεις των ειδικών ταμείων , αναπροσαρμόζονται κάθε αφορά από την ίδια ημερομηνία κατά το ποσοστό αναπροσαρμογής των αποδοχών των δημοσίων υπαλλήλων. 

Με το άρθρο 19 του ν. 2606/98 ορίστηκε ότι τα ποσά των συντάξεων των ειδικών ταμείων αναπροσαρμόζονται με απόφαση του Υπουργού Εργασίας και Κοινωνικών Ασφαλίσεων, σύμφωνα με την εισοδηματική πολιτική της Κυβέρνησης, όπως αυτή καθορίζεται με απόφαση του Υπουργού Εθνικής Οικονομίας. 

Η ρύθμιση αυτή έγινε αφενός για να υπάρχει ομοιόμορφη αύξηση των συντάξεων, και αφετέρου γιατί οι μέχρι το ν. 1902/90 αυξήσεις γινόταν κατά το ίδιο ποσοστό με τις αυξήσεις των εν ενεργεία υπαλλήλων, για τις οποίες εκτός από την αναπλήρωση του χαμένου εισοδήματος λόγω του πληθωρισμού, λαμβάνεται υπόψη και η οικονομική δυνατότητα των επιχειρήσεων και η παραγωγικότητα και η αποδοτικότητα των εργαζομένων σ' αυτές, που δεν μπορεί να ισχύσει για τους συνταξιούχους, για τις αυξήσεις των οποίων λαμβάνεται υπόψη η οικονομική κατάσταση της χώρας και του φορέα ασφάλισής τους. 

2ον. Η μορφή του ασφαλιστικού φορέα του Προσωπικού της ΔΕΗ, δεν άλλαξε με τις διατάξεις των νόμων 1902/90, 1976/91 και 2084/92, αφού δεν καταργήθηκε ούτε τροποποιήθηκε το άρθρο 1 του ν. 4491/66. 

Με τις διατάξεις του ν. 2084/92 έγινε προσπάθεια να τεθεί σε υγιή βάση η χρηματοδότηση των ασφαλιστικών ταμείων, με τη συμμετοχή όλων των ενδιαφερομένων μερών, εργαζομένων, εργοδοτών και συνταξιούχων. 

Στα πλαίσια αυτά, και προκειμένου οι κρατικές επιχειρήσεις και οργανισμοί, που μέχρι τότε έφεραν το βάρος κάλυψης των ελλειμμάτων των κλάδων σύνταξης, να μην επιβαρύνονται υπέρμετρα, θεσπίστηκε η αύξηση της εισφοράς των εργαζομένων, και ορίστηκε (παρ. 4 αρ. 46 του ν. 2084/92) ότι ο εργοδότης, θα καλύπτει τα ετήσια οργανικά ελλείμματα που τυχόν θα προκύψουν, και μέχρι του ποσού που δεν θα υπερβαίνει το ποσό που καταβλήθηκε για την κάλυψη των ελλειμμάτων έτους 1992. Για τη ΔΕΗ, το ποσό αυτό ορίστηκε στα 35 δισ. (εδ. δ παρ. 2 του άρθρου 46 του ν. 2084/92). 

Επειδή όμως από το έτος 1997, η Δ/νση Ασφάλισης Προσωπικού ΔΕΗ εμφάνισε ελλείμματα, τα οποία δεν μπορούσαν να καλυφθούν με το ως άνω ποσό των 35 δισ, η Κυβέρνηση με τη διάταξη του άρθρου δωδέκατου του ν. 2593/20-3-98 "Αναδιοργάνωση της Δημόσιας Επιχείρησης Πετρελαίου (ΔΕΠ ΑΕ) και των θυγατρικών της εταιρειών, καταστατικό αυτής και άλλες διατάξεις", αύξησε το ποσό από 35 σε 50 δισ., προκειμένου να καλύπτονται τα ελλείμματα μέχρι το έτος 2001. 

Πάντως θέμα κατάργησης των ν. 1902/90 και 2084/92 δεν αντιμετωπίζεται προς το παρόν και οι όποιες νομοθετικές παρεμβάσεις για ειδικά θέματα κριθούν αναγκαίες, θα είναι αποτέλεσμα του κοινωνικού διαλόγου για το ασφαλιστικό. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

23. Στην με αριθμό 7817/11-3-99 ερώτηση δόθηκε με το υπ' αριθμ. 281/3-99 έγγραφο από τον Υφυπουργό Οικονομικών η ακόλουθη απάντηση: 

"Απαντούμε στην ερώτηση 7817/11-3-99 που κατέθεσε στη Βουλή η Βουλευτής κ. Βασιλική Αράπη - Καραγιάννη και σχετικά με τις συντάξεις των Εποπτών Εκπαίδευσης, σας πληροφορούμε τα εξής: 

Οι διατάξεις του α' εδαφίου της παρ. 6 του άρθρου 4 του ν. 2592/98 για την αναπροσαρμογή των συντάξεων των τέως γενικών διευθυντών προς τους οποίους εξομοιώνονται και οι Επόπτες Εκπαίδευσης, στις οποίες αναφέρεστε, είναι πλήρως εναρμονισμένες με τις μισθολογικές ρυθμίσεις που εισήγαγε ο ν. 2470/97 για τ' ανωτέρω πρόσωπα που τελούν εν ενεργεία, από τις οποίες δεν είναι δυνατόν ν' αποκλίνουν και ως εκ τούτου δεν αντιμετωπίζεται το ενδεχόμενο τροποποίησής τους. 

Ο Υφυπουργός 

ΝΙΚ. ΧΡΙΣΤΟΔΟΥΛΑΚΗΣ" 

24. Στην με αριθμό 7818/11-3-99 ερώτηση δόθηκε με το υπ' αριθμ. 188/2-4-99 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της υπ' αριθμ. 7818/11-3-99 ερώτησης που κατέθεσε στη Βουλή, η Βουλευτής κ. Β. Αράπη-Καραγιάννη σχετικά με πρόσληψη υπαλλήλων στο Ναύσταθμο Σαλαμίνας, σας γνωρίζουμε τα εξής: 

Στο Ναύσταθμο Σαλαμίνας εργάζονται 911 άτομα εργατοτεχνικού προσωπικού με ποσοστό επάνδρωσης 45%. 

Για την αντιμετώπιση του χαμηλού ποσοστού επάνδρωσης στο Ναύσταθμο Σαλαμίνας, σύμφωνα με τις εγκριθείσες προσλήψεις από το 1998, προβλέπεται εντός του 1999 η πρόσληψη 91 ατόμων για το Ναύσταθμο Σαλαμίνας. Επιπρόσθετα σας γνωρίζουμε ότι για το 1999 έχει ήδη υποβληθεί στη Γενική Γραμματεία Υπουργικού Συμβουλίου αίτημα για πρόσληψη 235 ατόμων διαφόρων κλάδων και ειδικοτήτων για το Πολεμικό Ναυτικό (από τα οποία 118 για το Ναύσταθμο Σαλαμίνας). 

Ο Υπουργός 

Α. Α. ΤΣΟΧΑΤΖΟΠΟΥΛΟΣ" 

25. Στην με αριθμό 7838/11-3-99 ερώτηση δόθηκε με το υπ' αριθμ. 414/14-4-99 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 7838/11-3-99 του Βουλευτή κ. Παν. Ψωμιάδη, σας γνωρίζουμε ότι το ΥΠΕΠΘ στα πλαίσια των οικονομικών του δυνατοτήτων για το 1999 θα χρηματοδοτήσει την Ν.Α. Θεσ/νίκης με το ποσό των 2.000.000.000 δρχ., για οικόπεδα και κατασκευές και με το ποσό των 150.000.000 δρχ. για επισκευές και συντηρήσεις διδακτηρίων. 

Η χρηματοδότηση θα γίνει μέσω της Ο.Σ.Κ. Α.Ε. 

Το ΥΠ.Ε.Π.Θ. γνωρίζει τις ανάγκες της Ν.Α. Θεσ/νίκης σε σχολική στέγη και θα προσπαθήσει εφόσον οι συνθήκες το επιτρέψουν στα πλαίσια της οικονομικής πολιτικής της Κυβέρνησης, για την χορήγηση επιπλέον χρηματοδότησης προκειμένου να υπάρξει δυνατότητα της απρόσκοπτης συνέχισης των έργων της για την βελτίωση της υλικοτεχνικής υποδομής της Α/βάθμιας και Β/βάθμιας Εκπ/σης. 

Ο Υφυπουργός 

ΙΩΑΝ. ΑΝΘΟΠΟΥΛΟΣ" 

26. Στην με αριθμό 7859/12-3-99 ερώτηση δόθηκε με το υπ' αριθμ. 385/6-4-99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην με αριθμό 7859/12.3.99 ερώτηση που κατατέθηκε στη Βουλή από το Βουλευτή κ. Γ. Καρατζαφέρη και αφορά τη λειτουργία των Μονάδων Μεσογειακής Αναιμίας καθώς και την εκπαίδευση του προσωπικού που υπηρετεί σ' αυτές, σας ενημερώνουμε ότι: 

Κυρίαρχος στόχος της πολιτικής μας είναι η αναβάθμιση της ποιότητας των παρεχομένων υπηρεσιών υγείας, όσον αφορά τη βελτίωση της στελέχωσης, τις υποδομές, και τον εξοπλισμό. 

1.Το Υπουργείο μας στα πλαίσια των οικονομικών δυνατοτήτων του εξετάζει, κατά προτεραιότητα την ικανοποίηση αιτημάτων των Νοσοκομείων για εξοπλισμό και δημιουργία-βελτίωση της κτιριακής υποδομής των μονάδων Μεσογειακής Αναιμίας. 

2. Για την καλύτερη λειτουργία των Μονάδων μεσογειακής αναιμίας και κατά συνέπεια καλύτερη παρακολούθηση και νοσηλεία των πασχόντων, το Υπουργείο μας επεξεργάζεται σχέδιο "στρατηγικής ανάπτυξης και προγραμματισμού μονάδων μεσογειακής αναιμίας" το οποίο και θα προωθηθεί για άμεση υλοποίηση. 

3. Ο εργαστηριακός έλεγχος του αίματος και των παραγώγων πραγματοποιείται από τεχνολόγο ή παρασκευαστή με 6μηνη εκπαίδευση στην αιμοδοσία ή από νοσηλευτές με ειδική εκπαίδευση και επίβλεψη των παραπάνω εξετάσεων από γιατρό ή βιοχημικό ή βιολόγο της Αιμοδοσίας. 

4. 'Οσον αφορά την εκπαίδευση του Νοσηλευτικού προσωπικού, το Υπουργείο μας έχει εγκαινιάσει ένα νέο θεσμό με την συνδρομή της Ευρωπαϊκής 'Ενωσης, τα Κέντρα Επαγγελματικής Κατάρτισης (Κ.Ε.Κ.) των Νοσηλευτικών Ιδρυμάτων τα οποία λειτουργούν ως μόνιμες εκπαιδευτικές δομές συνεχιζόμενης κατάρτισης όλων των εργαζομένων στον τομέα της υγείας. 

Ο Υπουργός 

Λ. ΠΑΠΑΔΗΜΑΣ" 

27. Στην με αριθμό 7896/12-3-99 ερώτηση δόθηκε με το υπ' αριθμ. 635/5-4-99 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 7896/12-3-99 του Βουλευτή κ. Μανώλη Κεφαλογιάννη και στο θέμα της διεύρυνσης του κύκλου των δικαιούμενων σύνταξης προσώπων σε περίπτωση θανάτου ασφαλισμένου ή συνταξιούχου του Ιδρύματος, σας ενημερώνουμε τα ακόλουθα: 

Σύμφωνα με την ισχύουσα νομοθεσία σε περίπτωση θανάτου του άμεσα ή συνταξιούχου του ΙΚΑ δικαιούνται σύνταξης κατά κύριο λόγο τα μέλη της οικογένειάς του υπό στενή έννοια, δηλ. ο επιζών σύζυγος και τα παιδιά. 

Κατ' οικονομία δικαιούνται μέρος της σύνταξης και οι γονείς του θανόντος (σας) ασφαλισμένου (ης), που αποδεδειγμένα συντηρούνταν κυρίως από τον θανόντα, προκειμένου να μην στερηθούν υπερήλικα άτομα μετά το θάνατο του παιδιού τους ενός στοιχειώδους εισοδήματος που να τους εξασφαλίζει ένα ανεκτό όριο διαβίωσης. 

Οι προαναφερόμενοι λόγοι για τους οποίους συμπεριλαμβάνονται οι γονείς στα δικαιοδόχα μέλη οικογένειας θανόντος ασφαλισμένου δεν μπορεί να υποστηριχθεί ότι υφίστανται για τα αδέλφια ενός ασφαλισμένου, τα οποία στην πλειοψηφία των περιπτώσεων είχαν δυνατότητα για ένα ενεργό και παραγωγικό βίο, σε αντίθεση με τους γονείς. 

Ο Υφυπουργός 

Φ. ΙΩΑΝΝΙΔΗΣ" 

28. Στην με αριθμό 7895/12-3-99 ερώτηση δόθηκε με το υπ' αριθμ. 410/5-4-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της 7895/12.03.1999 ερώτησης του Βουλευτή κ. Γιώργου Κατσιμπάρδη, σας γνωρίζουμε τα παρακάτω: 

Δεν ανταποκρίνεται στην πραγματικότητα ούτε έχει διατυπωθεί η άποψη ότι υπάρχουν αξεπέραστα προβλήματα (νομικά, περιβαλλοντικά, οικονομικά κλπ.) που δεν θα επιτρέψουν την κατασκευή του Κέντρου Κωπηλασίας για τους Ολυμπιακούς Αγώνες του 2004 στο Σχοινιά Μαραθώνα. 

Η προτεινόμενη εναλλακτική λύση για την Ολυμπιακή Εγκατάσταση Κωπηλασίας Κανώ - Καγιάκ στη λίμνη Υλίκη που περιελήφθη στις προτάσεις που μελετήθηκαν από την "Αθήνα 2004" Α.Ε. για την οριστικοποίηση της χωροθέτησης του εν λόγω κέντρου δεν επελέγη τελικά για τεχνικούς λόγους που σχετίζονται: 

α) με τη μεγάλη διακύμανση της στάθμης του νερού, 

β) με το μη γεωμετρικό σχήμα και το ανάγλυφο της λίμνης που θα απαιτούσε τον εγκυβωτισμό υφαλαύλακα και 

γ) με την αδυναμία εξασφάλισης "ισοδυνάμων συνθηκών" αγώνων σε όλο το μήκος και για όλες τις διαδρομές. 

Τα στοιχεία αυτά είναι καθοριστικοί παράγοντες για την καταλληλότητα του αγωνιστικού χώρου των αθλημάτων σύμφωνα με τις απαιτήσεις των αντίστοιχων Διεθνών Ομοσπονδιών. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

29. Στην με αριθμό 7900/12-3-99 ερώτηση δόθηκε με το υπ' αριθμ. 710/6-4-99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην 7900/12.3.99 ερώτηση που κατέθεσε η Βουλευτής κ. Αράπη - Καραγιάννη ΒασΙλική, σας πληροφορούμε τα εξής: 

Σύμφωνα με το π.δ. 289/92, η περισυλλογή των αδέσποτων ζώων, έχει ανατεθεί στους Δήμους, τις Κοινότητες και τα Ζωοφιλικά σωματεία. Οι φορείς αυτοί είναι δυνατόν να ενισχυθούν από το Υπ. Γεωργίας, σε ό,τι αφορά την κατασκευή ή τη βελτίωση ήδη υπάρχοντος καταφυγίου προστασίας ζώων με τους εξής όρους: 

α. Να υποβληθεί στη Γεν. Δ/νση κτηνιατρικής σχετική αίτηση από την Νομαρχιακού επιπέδου Κτηνιατρική Υπηρεσία, η οποία είναι υπεύθυνη για την έγκριση της επιχορήγησης. 

β. Να εγκριθεί η επιχορήγηση από την Γεν. Δ/νση Κτηνιατρικής και 

γ. Να υπάρχουν οι σχετικές πιστώσεις. 

Προς το παρόν το Υπ. Γεωργίας δεν διαθέτει, τέτοιες πιστώσεις και ενδεικτικά επισημαίνουμε ότι στην Κοινή Απόφαση των Υπουργών Γεωργίας και Οικονομικών είχε προβλεφθεί για το έτος 1998 δαπάνη ύψους 500.000.000 δρχ. η οποία δεν εγκρίθηκε ενώ για το έτος 1999 δεν προβλέπεται τέτοια δαπάνη για τη δραστηριότητα αυτή. 

Σε ό,τι αφορά την Ευρωπαϊκή 'Ενωση ενισχύονται από αυτήν προγράμματα εκρίζωσης ασθενειών, που υποβάλλονται από τα Κράτη Μέλη κατά προτεραιότητα και ιδιαίτερα ενισχύονται προγράμματα, τα οποία αφορούν νοσήμστα που μεταδίδονται από τα ζώα στον άνθρωπο (Ζωοανθρωπονόσοι). 

Ο Υφυπουργός 

Π. ΦΟΥΝΤΑΣ" 

30. Στην με αριθμό 7903/12-3-99 ερώτηση δόθηκε με το υπ' αριθμ. 382/6-4-99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 7903/12.3.99 ερώτηση που κατατέθηκε στη Βουλή από το Βουλευτή κ. Σάββα Τσιτουρίδη αναφορικά με τις εγκεκριμένες πιστώσεις για τις εφημερίες έτους 1999 στο Νομαρχιακό Γενικό Νοσοκομείο Κιλκίς, σας ενημερώνουμε ότι: 

1. 'Εχουν δημοσιευτεί οι κανονιστικές αποφάσεις έτους 1999 που αφορούν την καταβολή εφημεριακής αποζημίωσης στα Νοσοκομεία Α, Β και Γ ζώνης και έχουν προϋπολογισθεί τα ποσά που πρέπει να δαπανηθούν ανά ζώνη και ανά νοσοκομείο, σύμφωνα με τις ανάγκες των νοσοκομείων. 

Το ποσό των πιστώσεων που έχει εγκριθεί για το νοσοκομείο Κιλκίς και των Κέντρων Υγείας που υπάγονται σ' αυτό ανέρχεται στο ύψος των 535 εκ. δρχ (ΦΕΚ 166/26.2.99 τ.β'). 

2. Στο υπό δημοσίευση σχέδιο νόμου "Αναπροσαρμογή συντάξεων συνταξιούχων μελών ΔΕΠ των Α.Ε.Ι. ΕΠ των ΤΕΙ, γιατρών ΕΣΥ και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις "έχει συμπεριληφθεί διάταξη (άρθρο 20 παρ. 3) με την οποία καθιερώνεται για τους γιατρούς και οδοντιάτρους των Νοσοκομείων του ΕΣΥ και των ΚΥ, όπως αναφέρονται στην παρ. 1 του άρθρου 7 του ν. 2606/98, μικτή εφημερία, αποτελούμενη από ενεργό 6ωρη εφημερία, μετά το πέρας του τακτικού ωραρίου, που συνεχίζεται με εφημερία ετοιμότητας μέχρι τη συμπλήρωση του 16ώρου. 

Η αμοιβή της εφημερίας αυτής καθορίζεται σε εβδομήντα εκατοστά (70/100) της αντίστοιχης συνολικής αμοιβής της 16ώρου ενεργού εφημερίας. Η κατάρτιση του προγράμματος εφημεριών γίνεται από τα νοσοκομεία και εντός των ορίων των εγκεκριμένων πιστώσεων. 

Ο Υπουργός 

Λ. ΠΑΠΑΔΗΜΑΣ" 

31. Στην με αριθμό 7904/12.3.99 ερώτηση δόθηκε με το υπ' αριθμ. 411/5.4.99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της 7904/12.3.99 ερώτησης του Βουλευτή κ. Λεωνίδα Κουρή, σας γνωρίζουμε τα παρακάτω: 

Το κινηματοθέατρο ΠΑΛΛΑΣ, το οποίο έχει μισθωθεί από το ΥΠΠΟ, αποτελεί τμήμα της ιδιοκτησίας Μετοχικού Ταμείου Στρατού κτιρίου, που έχει χαρακτηρισθεί ως ιστορικό διατηρητέο μνημείο με την ΥΑ ΔΙΛΑΠ/Γ/1901/33661/24.7.89 (ΦΕΚ 650/Β/31.7.89). 

Η αρμόδια Διεύθυνση του ΥΠΠΟ έχει μελετήσει τα σοβαρά πράγματι προβλήματα που αντιμετωπίζει η αίθουσα και έχει ήδη καταλήξει σε λεπτομερείς εναλλακτικές προτάσεις για την ανακαίνιση και τον εξοπλισμό της. Σε σύσκεψη που πραγματοποιήθηκε για το ΠΑΛΛΑΣ με πρωτοβουλία του ΥΠΠΟ στις 14/1/99 με στελέχη του Υπουργείου και του ΜΤΣ συζητήθηκαν οι προτάσεις του ΥΠΠΟ και ζητήθηκε από το ΜΤΣ να προχωρήσει στις τεχνικές εργασίες που προκύπτουν από την υπογραφείσα σύμβαση μισθώσεως. 

Το ΥΠΠΟ στην προαναφερθείσα σύσκεψη κατέθεσε προς το ΜΤΣ το ενδιαφέρον του να συμβάλλει σε ένα αποκατάστασης του Κινηματοθεάτρου ή και του κτιρίου συνολικά. Το κόστος μιας τέτοιου μεγέθους επέμβασης είναι ιδιαίτερα υψηλό και γι'αυτόν το λόγο επισημάνθηκε προς τους εκπροσώπους του ΜΤΣ, το οποίο είναι και ο ιδιοκτήτης του κτιρίου, ότι θα πρέπει οι αποφάσεις και οι τελικές προτάσεις τους να έχουν το χαρακτήρα του επείγοντος, καθώς θα πρέπει να αναζητηθούν τα σχετικά κονδύλια. 

Η Υπουργός 

Ε. ΠΑΠΑΖΩΗ" 

32. Στην με αριθμό 7906/12.3.99 ερώτηση δόθηκε με το υπ' αριθμ. 412/6.4.99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ'αριθμ. 7906/12.3.99 ερώτησης του Βουλευτή κ. Λεωνίδα Κουρή, σας γνωρίζουμε ότι στα πλαίσια της προετοιμασίας για τους Ολυμπιακούς Αγώνες 2004 αξιολογείται ένα συνολικό σχέδιο ανάδειξης σημείων πολιτιστικού ενδιαφέροντος και ιστορικών/αρχαιολογικών μνημείων ολόκληρης της Αττικής. Οι λεπτομέρειες και τα χρονοδιαγράμματα εξειδικευμένων παρεμβάσεων θα ανακοινωθούν μετά την οριστική διαμόρφωση των σχετικών προτάσεων. 

Ενδεικτικά, η πρόταση ανάδειξης των αρχαιολογικών χώρων του Μαραθώνα περιλαμβάνει: 

α) Τη διαμόρφωση του χώρου του Τύμβου των Μαραθωνομάχων σε ένα χώρο περιπάτου και περισυλλογής του επισκέπτη, με περιορισμένες ήπιας μορφής επεμβάσεις, διαδρόμους, φυτεύσεις, φωτισμούς και παράλληλη μετατροπή του εγκαταλελειμμένου περιπτέρου που βρίσκεται εκτός του χώρου σε ένα μουσείο με εκμαγεία, σχέδια κ.λπ. αναφερόμενα στη μάχη του Μαραθώνος. 

β) Την αντικατάσταση των παλαιών στεγάστρων του πρωτοκυκλαδικού νεκροταφείου στο Τσέπι (στο δρόμο για το Μουσείο) και των μεσοελλαδικών τύμβων που βρίσκονται δίπλα στο Μουσείο Μαραθώνος. 

γ) Τη διαμόρφωση της προσπέλασης στο μυκηναϊκό θολωτό τάφο του Μαραθώνος. 

δ) Την αναστήλωση του πυλώνος τουμοναδικού αιγυπτιακού ιερού και την κατασκευή στεγάστρου για το ρωμαϊκό λουτρό της Μπρεξίζας. 

Ο Μαραθώνας εκτός από τον Τύμβο των Μαραθωνομάχων, που συνδέεται άμεσα με τον Μαραθώνιο δρόμο και τους Ολυμπιακούς Αγώνες, διατηρεί ένα σύνολο καλά διατηρημένων αρχαιολογικών μνημείων που προσφέρουν στον επισκέπτη τη δυνατότητα μιας περιήγησης, σε ένα περιορισμένο χώρο, σε όλες τις περιόδους της ελληνικής ιστορίας, από τα προϊστορικά έως τα ρωμαϊκά χρόνια. 

Η Υπουργός 

Ε. ΠΑΠΑΖΩΗ" 

33. Στην με αριθμό 7907/12.3.99 ερώτηση δόθηκε με το υπ'αριθμ. 638/6.4.99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση 7907/12.3.99 που κατέθεσαν στη Βουλή, οι Βουλευτές κύριοι Α. Τασούλας και Μαρία Μπόσκου, παρακαλούμε να πληροφορήσετε τους κυρίους Βουλευτές σύμφωνα με τα στοιχεία της Δ/νσης Μελετών 'Εργων Οδοποιϊας (ΔΜΕΟ) του ΥΠΕΧΩΔΕ τα εξής: 

Η καθυστέρηση της ανάθεσης μελετών που έχουν ήδη προκηρυχθεί όπως η "Μελέτη βελτίωσης τμημάτων των Εθνικών Οδών Ν. Ιωαννίνων" με α.μ. 9571801/ΣΑΜ 071 οφείλεται στο γεγονός ότι στην παρούσα φάση το ΥΠΕΧΩΔΕ βρίσκεται σε διαπραγμάτευση με το ΥΠΕΘΟ για να προσδιοριστεί το διαθέσιμο ποσό των πιστώσεων για μελέτες χρηματοδοτούμενες μόνο από το ΠΔΕ προκειμένου να ολοκληρωθούν οι διαδικασίες ανάθεσης των μελετών αυτών. 

Ο Υπουργός 

Κ. ΛΑΛΙΩΤΗΣ" 

34. Στην με αριθμό 7920/15.3.99 ερώτηση δόθηκε με το υπ' αριθμ. 1/6.4.99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης με αριθμό 7920/15.3.99 που κατέθεσε ο Βουλευτής κ. Γ. Καρατζαφέρης, σας γνωρίζουεμ ότι, στα πλαίσια των προσπαθειών που καταβάλλουμε για την επίλυση των προβλημάτων που απασχολούν τις Υπηρεσίες και το προσωπικό της Αστυνομίας, αντιμετωπίζουμε και τα προβλήματα της αναφερόμενης Υπηρεσίας και του προσωπικού της, ώστε αυτό απερίσπαστο να επιδοθεί στο έργο του, με στόχο την αποτελεσματικότερη αντιμετώπιση της εγκληματικότητας και την αναβάθμιση των παρεχομένων υπηρεσιών στους πολίτες. 

Ειδικότερα, για την αποστολή της Υπηρεσίας αυτής, σας πληροφορούμε ότι από τις υφιστάμενες διατάξεις (Π.Δ. 95/87 και 7001/2/157-ιζ από 8.7.94 Υπουργική Απόφαση Υ.Δ.Τ.) προβλέπεται, εκτός από τη λήψη μέτρων τάξης και την εκτέλεση περιπολιών, εφόσον οι υπηρεσιακές ανάγκες το επιτρέπουν και η εκτέλεση άλλων αστυνομικών αποστολών, μεταξύ των οποίων βεβαίως περιλαμβάνεται και η φρούρηση στόχων και επομένως τα αναφερόμενα περί μη τήρησης των υπουργικών αποφάσεων δεν ανταποκρίνονται στην πραγματικότητα. 

Οι στόχοι, τους οποίους φρουρεί το προσωπικό της Υπηρεσίας αυτής, είναι η πρεσβεία των Η.Π.Α., η πρεσβεία της Τουρκίας, οι τουρκικές αερογραμμές, επί 24ωρου βάσεως και το στρατόπεδο ΒΑΡΥΤΗ, όπου εδρεύει το Υπουργείο μας, μόνο για ένα οκτάωρο. Σε ό,τι αφορά τις συνθήκες εργασίας του προσωπικού στους ανωτέρω στόχους, σας πληροφορούμε ότι στο πρώτο υφίστανται σκοπιές, στο δεύτερο παραμένει μόνιμα σταθμευμένο λεωφορείο και στον τρίτο η υπηρεσία εκτελείται εντός του προθαλάμου της εισόδου του κτιρίου. 

Για το θέμα της αντικατάστασης των παλαιών οχημάτων της Υπηρεσίας, σας πληροφορούμε ότι, στα πλαίσια του εξοπλιστικού προγράμματος προμηθειών της Αστυνομίας, για το τρέχον έτος έχει ενταχθεί και η προμήθεια 45 λεωφορείων αστυνομικών επιχειρήσεων και 60 κοινών, μετά την παραλαβή των οποίων θα καλυφθούν και οι ανάγκες της Υπηρεσίας, αυτής. 

Σε ό,τι αφορά τον τύπο της στολής του προσωπικού αυτού, από την Υπηρεσία εξετάζεται και σύντομα θα καθιερωθεί η δυνατότητα να φέρεται η στολή εκστρατείας-επιχειρήσεων κατά τη λήψη μέτρων τάξης, όταν από τις περιστάσεις κρίνεται αναγκαίο. 

Τέλος, για την επίλυση των οικονομικών προβλημάτων, θα συνεχίσουμε τις προσπάθειες, μέσα από τις γνωστές δημοσιονομικές δυνατότητες της χώρας και σε συνεργασία με τα συναρμόδια Υπουργεία, για την περαιτέρω βελτίωση της οικονομικής θέσης του προσωπικού και μετά την ολοκλήρωση, την 1.7.98, του μισθολογίου του στρατιωτικού, αστυνομικού και πυροσβεστικού προσωπικού, που καθιερώθηκε με το ν.2448/1996, αλλά και των βελτιωτικών παρεμβάσεων που ακολούθησαν. 

Ο Υπουργός 

Μ. ΧΡΥΣΟΧΟΪΔΗΣ" 

35. Στις με αριθμό 7921/15.3.99, 8479/22.3.99 ερωτήσεις δόθηκε με το υπ'αριθμ. 45/6.4.99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση των ερωτήσεων 7921/15.3.99 και 8479/22.3.99 που κατέθεσε ο Βουλευτής κ. Γ. Καρατζαφέρης, σας γνωρίζουμε ότι οι κρίσεις και γενικά οι διαδικασίες αξιολόγησης των αξιωματικών της Ελληνικής Αστυνομίας σήμερα γίνονται με αντικειμενικότητα και υπευθυνότητα από τα αρμόδια Υπηρεσιακά Συμβούλια. Αυτά είναι ανεξάρτητα συλλογικά όργανα, αποτελούμενα από ανώτατους αξιωματικούς του Σώματος, οι οποίοι εφαρμόζουν πιστά τις ισχύουσες διατάξεις και ενεργούν με μοναδικό γνώμονα τη συνείδησή τους και το υπηρεσιακό συμφέρον. 

Σύμφωνα με τις διατάξεις αυτές, η μόρφωση ορθής και αντικειμενικής κρίσης των Συμβουλίων και γενικά η αξιολόγηση των αξιωματικών στηρίζεται αποκλειστικά στη συνεκτίμηση των τηρουμένων στους ατομικούς φακέλους και λοιπά ατομικά τους έγγραφα στοιχείων, που αφορούν τα ουσιαστικά τους προσόντα, την υπρηεσιακή τους απόδοση, τα ελαττώματα και τις αδυναμίες τους, τις απονεμηθείσες σε αυτούς αμοιβές και τις πειθαρχικές τους ποινές ή ποινικές τους καταδίκες. Η ηλικία, το φύλο, το γεωγραφικό διαμέρισμα στο οποίο υπηρετούν ή από το οποίο κατάγονται οι κρινόμενοι όπως και κάθε άλλη ιδιαιτερότητά τους σε καμία περίπτωση δεν αποτελεί κριτήριο δυσμενές ή ευμενές και κατά συνέπεια δεν λαμβάνονται υπόψη κατά την αξιολόγηση τους από τα αρμόδια Συμβούλια Κρίσεων. 

Ιδιαίτερα, σε ό,τι αφορά την ηλικία μεταξύ ομοιοβάθμων αξιωματικών, επισημαίνεται ότι πράγματι υφίσταται διαφορά ηλικίας μεταξύ τους, λόγω κυρίως των διαφορετικών προϋποθέσεων κατάταξης και βαθμολογικής εξέλιξης των τα Σώματα Ασφαλείας, τα οποία ενοποιήθηκαν και από τα οποία προέρχονται οι Αξιωματικοί, με συνέπεια οι προερχόμενοι από το ένα Σώμα να είναι μικρότερης ηλικίας από τους ομοιόβαθμούς του άλλου Σώματος. 

Το σύστημα της αξιολόγησης και εξέλιξης του προσωπικού, όπως αυτό διαμορφώθηκε μέχρι σήμερα και ισχύει, είναι απολύτως προσαρμοσμένο στις ιδιαιτερότητες του Σώματος και εξασφαλίζει την αξιοκρατική μεταχείριση αυτού. Πρόσθετη εγγύηση αμεροληψίας και αντικειμενικότητας αποτελούν τα Δευτεροβάθμια Συμβούλια Κρίσεων, ενώπιον των οποίων επανακρίνονται οι υποθέσεις, ύστερα από προσφυγή των ενδιαφερομένων και των οποίων οι αποφάσεις είναι υποχρεωτικές για τη διοίκηση. 

Στα πλαίσια αυτά διενεργήθηκαν και οι τακτικές κρίσεις του 199, κατά τις οποίες κρίθηκαν οι Αξιωματικοί και συντάχθηκαν σύμφωνα με τις διατάξεις του π.δ. 24/1997 οι προβλεπόμενοι πίνακες. 

Σε ό,τι αφορά τα αναφερόμενα για την επίσκεψη του Αρχιεπισκόπου Αθηνών και Πάσης Ελλάδος στην Αστυνομική Ακαδημία, σας πληροφορούμε ότι αυτή πραγματοποιήθηκε την 24.3.1999 με την ευκαιρία του εορτασμού της Εθνικής Επετείου της 25ης Μαρτίου 1821 και δεν συνδέεται με τις Κρίσεις Αξιωματικών έτους 1999. Κάθε άλλη διάσταση που θέλει να δοθεί στο θέμα είναι εξωπραγματική. 

Τέλος, επισημαίνεται ότι η αξιοκρατία αποτελεί βασική κατευθυντήρια γραμμή όλων των ενεργειών μας, τα δε περί του αντιθέτου ισχυριζόμενα δεν ανταποκρίνονται στην πραγματικότητα. 

Ο Υπουργός 

Μ. ΧΡΥΣΟΧΟΪΔΗΣ" 

36. Στην με αριθμό 7953/15.3.99 ερώτηση δόθηκε με το υπ'αριθμ. 645/7.4.99 έγγραφο από τον Υπουργό Περιβάλλοντος, Χωροταξίας και Δημοσίων 'Εργωνη ακόλουθη απάντηση: 

"Απαντώντας στην ερώτηση 7953/15.3.99 που κατέθεσε στη Βουλή ο Βουλευτής κ. Παναγιώτης Σκανδαλάκης, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Περιφέρειας Πελοποννήσου τα εξής: 

Το έργο, δρόμος Τρίπολη-Σπάρτη-Σκάλα-Μονεμβασιά αποτελείται από δύο εργολαβίες που η πρώτη έχει ολοκληρωθεί και η δεύτερη βρίσκεται σε φάση ολοκλήρωσης. 

Ο προϋπολογισμός της εν εξελίξει εργολαβίας είναι 950.000.000 δρχ. και η σύμβαση αναδόχου σε 371.000.000 δρχ. Οι πληρωμές μέχρι σήμερα έχουν ανέλθει σε 254.000.000 δρχ. Η πίστωση για το 1999 είναι 184.000.000 δρχ. 

Η συμβατική προθεσμία του έργου ήταν μέχρι 6.8.98. 'Εχει πάρει παράταση μεχρι 6.8.99. 

Η παράταση ολοκλήρωσης της κατασκευής του έργου, οφείλεται στους έντονους γεωλογικούς σχηματισμούς που αντιμετώπισε ο ανάδοχος κατά την φάση κατασκευής του έργου. Προέκυψε η ανάγκη εκπόνησης γεωλογικής μελέτης προκειμένου να αντιμετωπιστεί το φαινόμενο. Αυτή η γεωλογική μελέτη είναι για έγκριση. 

Ο Υπουργός 

Κ. ΛΑΛΙΩΤΗΣ"). 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Βλασσόπουλο. 

'Εχω την τιμή να ανακοινώσω στο Σώμα ότι οι Υπουργοί Δημόσιας Τάξης, Εξωτερικών και Οικονομικών, κατέθεσαν σχέδιο νόμου: "Κύρωση της Συμφωνίας μεταξύ της Ελληνικής Δημοκρατίας και του Βασιλείου των Κάτω Χωρών που συνήφθη δι' ανταλλαγής των από 26 Ιανουαρίου 1999 και 5 Μαρτίου 1999 ρηματικών διακοινώσεων και αφορά τη ρύθμιση των προνομίων και ασυλιών των αξιωματικών συνδέσμων που τοποθετούνται στην Ευρωπαϊκή Αστυνομική Υπηρεσία (EUROPOL)". 

Παραπέμπεται στην αρμόδια Διαρκή Επιτροπή. 

Ο κ. Λεωνίδας Κουρής, Βουλευτής Περιφέρειας Αττικής, και ο κ. Ευάγγελος Στάικος ζητούν ολιγοήμερη άδεια απουσίας στο εξωτερικό. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τις ζητηθείσες άδειες. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 1078/18.5.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Μεταφορών και Επικοινωνιών, Υγείας και Πρόνοιας, σχετικά με τη διαφημιστική προβολή κινητών τηλεφώνων για παιδιά, τον κίνδυνο για την υγεία τους κλπ. 

Η επίκαιρη ερώτηση του κ. Βλασσόπουλου είναι η ακόλουθη: 

"Τον τελευταίο καιρό η τηλεόραση έχει κατακλυστεί από διαφημίσεις που προβάλλουν τα κινητά τηλέφωνα για παιδιά! 

Αυτή η "νέα μόδα", σύμφωνα με εκτιμήσεις επιστημόνων, είναι πιθανό να προκαλέσει προβλήματα στην λειτουργία του εγκεφάλου για αυτό και στις πρόσφατες, δημόσιες τοποθετήσεις τους εμφανίζονται εξαιρετικά επιφυλακτικοί στη χρήση κινητών τηλεφώνων από τα παιδιά. 

Πρόσφατα ο καθηγητής Φυσιολογίας του Πανεπιστημίου της Οξφόρδης Κόλιν Μπλέϊκμορ προειδοποίησε ότι υπάρχουν επαρκή στοιχεία πως τα κινητά επηρεάζουν τη γνωστική λειτουργία, τη μνήμη και την προσοχή, ενώ ο διευθυντής του Παιδονευρολογικού Τμήματος "Αγία Σοφία" ανέφερε ότι εκφράζονται παράπονα από χρήστες κινητών για πονοκεφάλους, ζαλάδες κλπ. Είναι ενδεικτικό ότι οι επιστήμονες ζητούν να μην χρησιμοποιείται το κινητό, από παιδιά, για περισσότερο από τριάντα λεπτά την ημέρα, ενώ καθηγητές του Εθνικού Μετσόβιου Πολυτεχνείου τονίζουν την ανάγκη επανασχεδιασμού των κινητών προκειμένου η έκθεση του ανθρώπινου εγκεφάλου σε ηλεκτρομαγνητική ακτινοβολία να είναι ελάχιστη. 

Μετά απ'αυτά ερωτώνται οι αρμόδιοι Υπουργοί Μεταφορών και Υγείας: 

Υπάρχει, πράγματι, κίνδυνος για την υγεία των παιδιών από τη χρήση κινητού τηλεφώνου ή ο θόρυβος είναι υπερβολικός; 

Εάν έχουν τηρηθεί και ποιες προδιαγραφές για τα "παιδικά" κινητά, ώστε ο εγκέφαλος ενός παιδιού να μη δέχεται την ίδια ακτινοβολία με εκείνη ενός ενήλικα; 

Θα ζητήσουν από τις εταιρείες να αναγράφεται στις οδηγίες χρήσης ο περιορισμένος χρόνος για χρήση κινητού από παιδιά και ο τυχόν κίνδυνος; 

Θα ζητήσουν από τις εταιρείες κινητής τηλεφωνίας τον επανασχεδιασμό των κινητών τηλεφώνων και την προσαρμογή τους στα νέα στάνταρ της Ευρωπαϊκής 'Ενωσης;". 

Ο Υφυπουργός Υγείας και Πρόνοιας κ. Φαρμάκης έχει το λόγο για τρία λεπτά να πρωτολογήσει. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριοι συνάδελφοι, τα κινητά τηλέφωνα που κυκλοφορούν στη χώρα μας πρέπει να είναι εγκεκριμένα σύμφωνα με τις διαδικασίες της οδηγίας 263/91 της Ευρωπαϊκής 'Ενωσης, η οποία έχει μεταφερθεί στην ελληνική νομοθεσία με το προεδρικό διάταγμα 424/95. 

Για την εφαρμογή της οδηγίας αρμόδιος φορέας στην Ελλάδα είναι η Εθνική Επιτροπή Τηλεπικοινωνιών, η οποία επίσης εποπτεύει και ελέγχει την αγορά. 

Πρέπει να πω ότι στις άδειες των εταιρειών κινητής τηλεφωνίας δεν αναφέρονται όροι για ειδικές κατηγορίες χρηστών. Δηλαδή δεν υπάρχει διάκριση ανάμεσα σε κινητά τηλέφωνα για ενήλικες ή για παιδιά. Σύμφωνα με τις ρυθμίσεις του διατάγματος 424/95 και την οδηγία της Ευρωπαϊκής 'Ενωσης, επιτρέπεται η διάθεση στην αγορά, η ελεύθερη κυκλοφορία και χρήση τερματικών εξοπλισμών, όπως είναι τα κινητά τηλέφωνα, εφόσον ανταποκρίνονται στις ουσιώδεις απαιτήσεις αυτού του διατάγματος. 

Επίσης, αυτός ο τερματικός εξοπλισμός πρέπει να είναι σύμφωνος με τους κοινούς τεχνικούς κανονισμούς που σήμερα ισχύουν σε όλον τον κόσμο. 

'Ολοι γνωρίζουμε, αναφέρονται σχετικά, αρκετά συχνά, ειδικοί επιστήμονες στον Τύπο και στα άλλα Μέσα Μαζικής Ενημέρωσης, ότι πιθανώς να υπάρχει πρόβλημα. Οι επιδράσεις της ηλεκτρομαγνητικής ακτινοβολίας στην υγεία παραμένουν αντικείμενο συνεχιζόμενης επιστημονικής έρευνας και στη διεθνή βιβλιογραφία υπάρχουν μελέτες αντικρουόμενες. 

Στη χώρα μας τα συναρμόδια Υπουργεία έχουν συστήσει μία επιτροπή, η οποία ασχολείται συνεχώς με το θέμα αυτό, προκειμένου να συμπέσουν οι ειδικοί των Υπουργείων σε ένα σχέδιο κοινής υπουργικής απόφασης που θα εκδοθεί και η οποία θα θέτει όλους τους αναγκαίους όρους και τις προϋποθέσεις προκειμένου να ληφθούν όπου απαιτείται, μέτρα για την προστασία της δημόσιας υγείας. Και αυτό δεν αφορά μόνο τον ίδιο τον τερματικό εξοπλισμό, δηλαδή τα κινητά τηλέφωνα, αλλά και τις κεραίες που μεταδίδουν αυτό το σήμα, και γενικότερα τις κεραίες για ραδιοφωνικούς σταθμούς και για τηλεοράσεις, που είναι πολλές. 

'Ηδη η ελληνική Επιτροπή Ατομικής Ενέργειας έχει προωθήσει προς τα συναρμόδια Υπουργεία ένα σχέδιο με τις απόψεις της και αυτόν τον καιρό όλοι -και το Υπουργείο Υγείας- μελετούμε τις προτάσεις της. Εφόσον καταλήξουμε θα προχωρήσουμε να εκδώσουμε κοινή υπουργική απόφαση, που θα θέτει όρους και προϋποθέσεις για τη λήψη μέτρων για την προστασία της δημόσιας υγείας. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βλασσόπουλος έχει το λόγο. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Υπουργέ, ευχαριστώ πολύ. Επιτρέψτε μου να έχω τις επιστημονικές επιφυλάξεις μου από τη στιγμή μάλιστα που η επιστημονική τεκμηρίωση είναι αμφιλεγόμενη. Είναι γεγονός πως υπάρχει επιστημονική τεκμηρίωση, πως οι μη ιονίζουσες μικροκυματικές ηλεκτρομαγνητικές ακτινοβολίες έχουν βλαπτικές επιδράσεις στον ανθρώπινο οργανισμό. Είναι πολύ πιθανόν, γιατί τώρα γίνονται, όπως πολύ σωστά είπατε, μελέτες, το ίδιο πράγμα να ισχύει και για τις μη ιονίζουσες μικροκυματικές ακτινοβολίες, που εκπέμπουν τα κινητά τηλέφωνα. 

Από το άλλο μέρος, υπάρχει όργιο εκμαυλιστικής διαφημιστικής καμπάνιας για τα κινητά και τα νέα παιδιά. Και αναφέρομαι κυρίως στα νέα παιδιά, γιατί αυτά ενδιαφέρουν κυρίως. Εκατοντάδες παιδιά, και του νηπιαγωγείου ακόμη, χρησιμοποιούν κινητά τηλέφωνα. Και βεβαίως, οι εταιρείες αποκομίζουν τεράστια κέρδη. Μπροστά σε αυτήν την πραγματικότητα, έχω τη γνώμη πως η πολιτεία πρέπει να λάβει μέτρα. Γιατί για τα παιδιά υπάρχει πράγματι το εξής σχιζοφρενικό και παράδοξο: 'Οτι γίνεται άκριτη, πιεστική διαφήμιση για τα παιδικά κινητά χωρίς να αναφέρονται οι πιθανοί κίνδυνοι. Χρησιμοποιείται η ίδια τεχνολογία που χρησιμοποιείται και για τους μεγάλους. Δεν αναφέρεται και δεν αναγράφεται πουθενά ο χρόνος έκθεσης στην ακτινοβολία, η απόσταση τοποθέτησης του κινητού καθώς και η μετριάζουσα τον κίνδυνο, χρήση ακουστικών. 

Τελειώνω λέγοντας πως πρέπει να γίνει επανασχεδιασμός των κινητών. Είπατε πως υπάρχει επιτροπή που τώρα λειτουργεί και η οποία επεξεργάζεται το όλο θέμα και θα επανασχεδιάσει το ύψος της κεραίας, την ενσωμάτωση των κεραιών στη συσκευή, την ύπαρξη ακουστικών. Πρέπει επιτέλους να ερευνηθούν οι βλαπτικές επιδράσεις της ακτινοβολίας για τα νέα παιδιά και μέχρι τότε -η άποψή μου είναι- ή να απαγορευθούν εντελώς για τα παιδιά ή να γίνει αυστηρή προειδοποίηση ή σύσταση, μίας λελογισμένης χρήσης από τους νέους. 

Πάντως, κύριε Υπουργέ, οι ειδικοί επιστήμονες βιολόγοι, βιοφυσικοί, νευρολόγοι, φυσιολόγοι και άλλοι επιστήμονες κρούουν τον κώδωνα του κινδύνου και μάλιστα πολύ δυνατά. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, είναι βέβαιο ότι σήμερα ουδείς μπορεί να επιβεβαιώσει ή να αρνηθεί πιθανούς κινδύνους από τη χρήση κινητών τηλεφώνων από παιδιά. Δεν αποκλείεται να αποδειχθεί στο μέλλον ότι έχετε απόλυτο δίκιο. 

Είναι δικαιολογημένη η ανησυχία όλων όσων εκφράζονται εναντίον της χρήσης κινητών τηλεφώνων από παιδιά και εναντίον αυτής της σφοδρής επίθεσης που γίνεται για να προωθηθούν στην αγορά αυτά τα τηλέφωνα. Οι ειδικοί και οι μη ειδικοί που ανησυχούν, καλώς ανησυχούν. Αντιλαμβάνεσθε όμως ότι η χώρα μας δεν μπορεί να προχωρήσει στη λήψη μέτρων που θα ήταν εντελώς διαφορετικά απ'όσα ισχύουν στο σημερινό κόσμο. 

Δεν νομίζω ότι η χώρα μας μέσα στα πλαίσια της Ευρωπαϊκής 'Ενωσης, θα μπορούσε να μεταχειρισθεί ένα προϊόν διαφορετικά απ'ό,τι έχουν συμφωνήσει οι άλλες χώρες. Υπάρχει η οδηγία την οποία σας ανέφερα με την οποία έχει εναρμονιστεί η χώρα μας. Νομίζω ότι είναι ένα θέμα, το οποίο μέχρις ότου λυθεί θα βρίσκεται στην επικαιρότητα και εύλογα θα προκαλεί τις ανησυχίες όλων μας. 

ΠΡΟΕΔΡΕΥΩΝ (Παναγιώτης Σγουρίδης): Η δεύτερη επίκαιρη ερώτηση με αριθμό 1079/18-5-99 του Βουλευτή της Νέας Δημοκρατίας κ. Σταύρου Δήμα προς τον Υπουργό Εργασίας και Κοινωνικών Ασφαλίσεων, σχετικά με την αύξηση της ανεργίας στη χώρα μας, τη λήψη μέτρων αντιμετώπισής της κλπ. διαγράφεται λόγω κωλύματος του ερωτωμένου κυρίου Υπουργού. 

Τρίτη είναι η με αριθμό 1092/19-5-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εξωτερικών, σχετικά με τη στάση της Ελλάδας στο σχέδιο της γερμανικής προεδρίας "Σύμφωνο Σταθερότητας για τη Νοτιοανατολική Ευρώπη". 

Η επίκαιρη ερώτηση του κ. Κωστόπουλου έχει ως εξής: 

"Στο Συμβούλιο Υπουργών Εξωτερικών αλλά και στη Σύνοδο Κορυφής των "15" στην Κολωνία, πρόκειται να υιοθετηθεί το σχέδιο της γερμανικής προεδρίας της Ευρωπαϊκής 'Ενωσης για το "Σύμφωνο Σταθερότητας για τη Νοτιοανατολική Ευρώπη". 

Σύμφωνα με δημοσιεύματα στον Τύπο το σχέδιο της γερμανικής προεδρίας προωθεί τη δημιουργία προτεκτοράτων στα Βαλκάνια και προβλέπει τη συγκρότηση ενός περιφερειακού μηχανισμού Νοτιοανατολικής Ευρώπης , που θα υλοποιεί τους στόχους της συμφωνίας, "εντός και μεταξύ των μεμονωμένων χωρών". Με βάση το Σύμφωνο η Ευρωπαϊκή 'Ενωση θα παρεμβαίνει σε όλους τους τομείς στις χώρες των Βαλκανίων που θεωρεί "προβληματικές" από τον τρόπο διακυβέρνησης και τη λειτουργία των θεσμών μέχρι τα θέματα άμυνας και ασφάλειας και την οικονομική πολιτική. 

'Ετσι ζητήματα που αφορούν τα εσωτερικά θέματα ή τα σύνορα μιας χώρας παύουν να είναι υπόθεση των κρατών και γίνονται αντικείμενο ρύθμισης και απόφασης αυτού του περιφερειακού μηχανισμού όπου τον πρώτο λόγο θα έχει η Ευρωπαϊκή 'Ενωση, οι ΗΠΑ και άλλοι διακρατικοί θεσμοί (ΟΑΣΕ, Παγκόσμια Τράπεζα κλπ.). 

Ερωτάται ο κύριος Υπουργός αν ισχύουν τα παραπάνω, και αν ναι, να ενημερώσει τη Βουλή ποια στάση θα κρατήσει η Ελλάδα τόσο στο Συμβούλιο Υπουργών Εξωτερικών όσο και στη Σύνοδο Κορυφής των "15" όσον αφορά το σχέδιο της γερμανικής προεδρίας για τη δημιουργία προτεκτοράτων στα Βαλκάνια;" 

Ο Αναπληρωτής Υπουργός Εξωτερικών κ. Κρανιδιώτης έχει το λόγο. 

ΓΙΑΝΝΟΣ ΚΡΑΝΙΔΙΩΤΗΣ (Αναπληρωτής Υπουργός Εξωτερικών): Κύριε Πρόεδρε, τα δημοσιεύματα στα οποία αναφέρεται ο κύριος Βουλευτής δεν ανταποκρίνονται στην πραγματικότητα. Πρόκειται για αυθαίρετες εικασίες που δείχνουν να αγνοούν το περιεχόμενο της πρότασης της γερμανικής προεδρίας για ένα Σύμφωνο Σταθερότητας, στα Βαλκάνια. Το Σύμφωνο Σταθερότητας το οποίο ήδη έχει αρχίσει να συζητείται στα διάφορα όργανα της Ευρωπαϊκής 'Ενωσης, είναι μια προσπάθεια να δημιουργηθούν συνθήκες ανασυγκρότησης της περιοχής των Βαλκανίων μετά τη λήξη του πολέμου. Να υπάρξει η δυνατότητα αντιμετώπισης των κρίσεων και των προβλημάτων με βάση μια σειρά από αρχές. 

Eπίσης προβλέπεται ότι μακροπρόθεσμα ο χώρος αυτός θα ενταχθεί στην ευρωπαϊκή οικογένεια και θα γίνει τμήμα των ευρωπαϊκών θεσμών. Μία τέτοια συμφωνία, την οποία θα κληθούν όλες οι χώρες να υπογράψουν, είναι μία συμφωνία την οποία η χώρα μας υποστηρίζει. 'Eχει μάλιστα συμβάλει εποικοδομητικά με δικές της προτάσεις στην προώθησή του. 

Πρόκειται, μάλλον, για μία προσπάθεια που έχει καθυστερήσει. 'Επρεπε να είχε γίνει πολύ νωρίτερα και ίσως αν είχε γίνει νωρίτερα, σήμερα δεν θα ήμασταν μάρτυρες αυτού του δραματικού πολέμου που διεξάγεται στο Κοσσυφοπέδιο, διότι θα είχαν προληφθεί τα προβλήματα και θα είχαν αντιμετωπισθεί με τρόπο αποτελεσματικό οι συγκρούσεις. 

Τελειώνω λέγοντας ότι η λογική του Συμφώνου Σταθερότητας πηγαίνει προς την κατεύθυνση των θέσεων της ελληνικής Kυβέρνησης, που είναι η προώθηση μίας πολιτικής λύσης στο πρόβλημα του Κοσσυφοπεδίου μέσα από τη διπλωματική οδό, η προώθηση της αυτονομίας του Κοσσυφοπεδίου μέσα στα όρια της Γιουγκοσλαβίας με το σεβασμό των συνόρων, αλλά ταυτόχρονα το σεβασμό των ανθρωπίνων δικαιωμάτων και των δικαιωμάτων των μειονοτήτων. 

Υποστηρίζουμε το σχέδιο της ομάδας των "οκτώ". Ελπίζουμε ότι πράγματι η πρωτοβουλία που έχει αναληφθεί απο κοινού από τη διεθνή κοινότητα, από τη Ρωσία και τη Φινλανδία, θα ευδοκιμήσει. Θα αποδώσει καρπούς και σύντομα θα μπορέσουμε να δούμε το τέλος αυτού του δράματος, που έχει προκαλέσει τεράστιες απώλειες και στον άμαχο πληθυσμό και στη Σερβία. Υπάρχει βεβαίως και το μεγάλο δράμα των προσφύγων, προς το οποίο η ελληνική πλευρά έχει προστρέξει με τόση φροντίδα για να βοηθήσει. 

Κύριε Πρόεδρε, θα έλεγα ότι είμαστε σε μία κρίσιμη καμπή. Ελπίζω ότι οι διπλωματικές προσπάθειες θα αποδώσουν, ώστε να δούμε πράγματι αυτό το Σύμφωνο Σταθερότητας να εφαρμόζεται, για να μπορέσει να εξυπηρετήσει τη σταθερότητα, την ειρήνη και την ανάπτυξη της περιοχής. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο για δύο λεπτά να αναπτύξει την ερώτησή του. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): 'Ισως να έχει δίκιο ο κύριος Υφυπουργός, εγώ δεν είμαι σε θέση να το βεβαιώσω. Εγώ έχω ένα δημοσίευμα στα χέρια μου της εφημερίδας "ΤΑ ΝΕΑ", το οποίο κάνει λόγο γι' αυτό το διαβόητο Σύμφωνο Σταθερότητας, μέσα από το οποίο προκύπτει η επιλογή της Γερμανίας για προτεκτοράτα στην περιοχή. Με βάση αυτό το κείμενο αλλά και διάφορες δικές μας πληροφορίες κατέθεσα αυτήν την επίκαιρη ερώτηση, για να μπορέσουμε να συζητήσουμε σήμερα. 

Αλλά πριν από όλα, επειδή ο κύριος Υφυπουργός παρακολουθεί το θέμα και επειδή μέσα στο κείμενο του δημοσιεύματος υπάρχει ένα ερώτημα για το τι περιέχει ο όρος "Νοτιοανατολική Ευρώπη", ακούστε τι έχει λεχθεί: "Υπό τον όρο ότι Νοτιοανατολική Ευρώπη θεωρείται ο χώρος που καταλαμβάνεται σήμερα από τις χώρες Ουγγαρία, Κροατία, Σερβία, Μαυροβούνιο, Βουλγαρία, Ελλάδα. Η γερμανική πολιτική και οικονομική κατάσταση θα επιβάλει την εντατική αξιοποίηση οικονομικών δυνατοτήτων σε ένα χώρο που έχει έκταση οκτακοσίων χιλιάδων τετραγωνικών χιλιομέτρων και κατοικείται από εξήντα περίπου εκατομμύρια ανθρώπους κλπ". Και συνεχίζει: "Ο στόχος, λοιπόν, αυτός είναι να προσανατολίσουμε τη βιομηχανική όπως και την αγροτική παραγωγή της Νοτιοανατολικής Ευρώπης στη λειτουργία αυτού του χώρου, μέσα στην ευρωπαϊκή τάξη πραγμάτων". Αυτό το γράφει ο Ούλριη Φον Χάσεν μέλος της Επιτροπής Οικονομικού Επιμελητηρίου της Κεντρικής Ευρώπης στο Γ' Ράϊχ. 

Γιατί σας το διάβασα αυτό, τι σχέση έχει αυτό με το σήμερα; 'Εχει. Τα σχέδια της Γερμανίας του Χίτλερ υλοποιούνται με τον ένα ή με τον άλλο τρόπο σήμερα. Από την άποψη αυτήν, εμείς, επειδή των φρονίμων τα παιδιά πριν πεινάσουν, μαγειρεύουν, προειδοποιούμε την Κυβέρνηση, όπου ακούει Σύμφωνο Σταθερότητας για τις περιοχές αυτές κλπ., ας παίρνει και μία γάτα. 

Κύριε Υφυπουργέ, στο τέλος είπατε για την ειρηνική διευθέτηση αυτής της υπόθεσης, αυτού του εγκλήματος σε βάρος ενός ολόκληρου λαού μιας χώρας, της Γιουγκοσλαβίας. 

Χθες γυρίσαμε από εκεί, κύριε Πρόεδρε. Είναι τραγωδία. Να κάνω έκκληση προς την Κυβέρνηση να κάνει ό,τι μπορεί; Δεν γίνεται, δεν ακουγόμαστε. Στη διπλωματία του κ. Τσερνομίρντιν, που μόλις πετάει το αεροπλάνο, αρχίζουν οι βομβαρδισμοί, ας αντιπαραθέσουμε τη διπλωματία των λαών. Τι άλλο να πούμε; 'Εχεις να κάνεις με μία δολοφονική μηχανή πρωτοφανή από υπάρξεως κόσμου και ένας λαός χτυπιέται ανηλεώς, χωρίς να ξέρει ποιος τον χτυπάει. Δεν βλέπει δηλαδή. 

Σας λέμε: Κάντε ό,τι περνάει από το χέρι σας. Δεν το κάνετε. Προσπαθείστε, κύριε Υφυπουργέ. Δεν προσπαθείτε. Θα έρθουν τα σκάγια και σε μας. 'Ερχονται ήδη. Δεν ξέρω οι γυναίκες μας τι παιδιά θα γεννήσουν αύριο. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ρίχνουν βόμβες διασποράς. 'Ετσι έρχονται και στην Ελλάδα. 

Ο Αναπληρωτής Υπουργός Εξωτερικών κ. Κρανιδιώτης έχει το λόγο. 

ΓΙΑΝΝΟΣ ΚΡΑΝΙΔΙΩΤΗΣ (Αναπληρωτής Υπουργός Εξωτερικών): Νομίζω ότι η Κυβέρνηση έχει ακολουθήσει μια πολύ σωστή πολιτική στο θέμα αυτό, επιδεικνύοντας την ευαισθησία, που χρειάζεται, ανάλογα με τη γεωγραφική της θέση, με την πολιτική αρχών την οποία θέλει να ακολουθήσει και ανταποκρινόμενη επίσης στην ελληνική κοινή γνώμη. 

Από την άλλη πλευρά όμως, δεν πρέπει να ξεχνούμε ότι και η Ελλάδα έχει τα δικά της συμφέροντα και τους δικούς της στρατηγικούς στόχους και επιδιώξεις, που είναι μέσα στην Ευρώπη. Γι' αυτό και η πολιτική που ακολουθούμε, είναι μία πολιτική ισορροπιών. Είναι και μία πολιτική όμως, η οποία δεν έπαψε από την πρώτη στιγμή να πολεμά υπέρ της διπλωματικής λύσης, υπέρ της κατάπαυσης των αεροπορικών βομβαρδισμών. 

Εναντιωθήκαμε στη χρήση βίας και στη χρήση χερσαίων δυνάμεων, λέγοντας ότι εμείς δεν πρόκειται να πάρουμε μέρος σ' αυτού του είδους τις δραστηριότητες. 'Εχουμε πραγματικά επιδείξει μία κινητικότητα πάρα πολύ μεγάλη σε όλες τις περιοχές, σε όλους τους οργανισμούς, προσπαθώντας να προωθήσουμε την ανάγκη ειρηνικής λύσης, διότι ο πόλεμος δεν μπορεί να προσφέρει λύση στο πρόβλημα. 

Συμμετέχουμε όμως δραστήρια στη σύνταξη αυτού του συμφώνου σταθερότητας. Θέλω να διαψεύσω κατηγορηματικά αυτές τις πληροφορίες, στις οποίες και πάλι αναφερθήκατε, οι οποίες βεβαίως δεν έχουν καμία σχέση με αυτό το δημοσίευμα, με αυτό το κομμάτι το οποίο αναφέρατε. 

Το Σύμφωνο Σταθερότητας, το οποίο είναι υπό διαπραγμάτευση και γι' αυτό δεν μπορώ να το καταθέσω στη Βουλή -μόλις ολοκληρωθεί, θα το καταθέσουμε στη Βουλή- θα περιλαμβάνει όλες τις χώρες των Βαλκανίων, αλλά θα είναι μέλη του και διεθνείς οργανισμοί, τα Ηνωμένα 'Εθνη, ο Οργανισμός για την Προστασία των Προσφύγων κ.ο.κ., έτσι ώστε να υπάρξει μία κοινή παγκόσμια προσπάθεια ανασυγκρότησης της περιοχής, με αρκετές οικονομικές δυνατότητες, ώστε πράγματι οι χώρες να προχωρήσουν προς την Ευρωπαϊκή 'Ενωση. 

Θέλω να τελειώσω, εκφράζοντας την ελπίδα, αλλά και την πεποίθηση ότι θα πρυτανεύσει η λογική ότι οι αρχές στις οποίες πιστεύουμε θα επικρατήσουν, ότι θα προχωρήσουμε γρήγορα σε μία διπλωματική λύση και ότι θα υπάρξει μία επιστροφή στο χώρο των Ηνωμένων Εθνών, που είναι ο χώρος που νομιμοποιεί οποιαδήποτε τέτοια ενέργεια. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 1088/19.5.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τους Υπουργούς Ανάπτυξης, Δημόσιας Τάξης, σχετικά με τα προβλήματα ηχορύπανσης σε τουριστικές περιοχές της Κρήτης κλπ. 

Η επίκαιρη ερώτηση του κ. Δανέλλη είναι η ακόλουθη: 

"Η Κρήτη την τελευταία εικοσιπενταετία αναπτύχθηκε τουριστικά γρήγορα και άναρχα, χωρίς να υπάρχει ανάλογη υποδομή, ολοκληρωμένη άποψη, αλλά και παιδεία που να διορθώνει αρνητικά κοινωνικά φαινόμενα αυτής της ανάπτυξης. 

Παράλληλα με τα προβλήματα που προέκυψαν από το μοντέλο αυτό, που υιοθετήθηκε πανελλαδικά, ενδημικό χαρακτήρα απέκτησαν φαινόμενα, που αποτελούν κίνδυνο για την ποιότητα του τουρισμού στη χώρα μας και λόγο δυσφήμισής τους. Σε αυτήν την κατηγορία ανήκει η πέρα από κάθε όριο ηχορύπανση ορισμένων κέντρων διασκέδασης, καθώς και η πέρα από κάθε όριο αξιοπρέπειας και υγιούς ανταγωνισμού άγρα πελατών. Χαρακτηριστικές είναι οι περιπτώσεις στις περιοχές Χερσονήσου και Μαλίων, που αποτελούν δύο από τους πιο γνωστούς προορισμούς επισκεπτών στην Κρήτη. Η σημερινή κατάσταση έχει φέρει σε απόγνωση τις τοπικές κοινωνίες, καθώς υπονομεύουν συστηματικά τις όποιες προσπάθειες για αναβάθμιση του τουρισμού μας. 

Ερωτώνται οι κ.κ. Υπουργοί: 

1. Αν κρίνεται αναγκαία η διαφοροποίηση του υπάρχοντος νομικού πλαισίου για τους πόρους λειτουργίας των οχλουσών με ηχορύπανση δραστηριοτήτων και αν προβλέπεται να θεσπιστούν σοβαρότατες ποινές για φαινόμενα που πλήττουν κάθε έννοια αξιοπρέπειας, όπως η άγρα πελατών. 

2. Εάν το Αστυνομικό Τμήμα Χερσονήσου προβλέπεται να ενισχυθεί και αναβαθμιστεί τόσο με το απαραίτητο προσωπικό όσο και με την κατάλληλη τεχνική υποδομή, ώστε να προσφέρει αποτελεσματικά τις υπηρεσίες του σε μια περιοχή που κατέχει το 1/4 σχεδόν των ξενοδοχειακών κλινών της Κρήτης.". Η Υφυπουργός Ανάπτυξης κ. 'Αννα Διαμαντοπούλου έχει το λόγο για τρία λεπτά να πρωτολογήσει. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, η ερώτηση έχει δύο σκέλη: Το ένα αφορά το υπάρχον νομικό πλαίσιο και τις αλλαγές και το δεύτερο, ιδιαίτερα το Αστυνομικό Τμήμα της Χερσονήσου. Η απάντησή μου θα αφορά και τα δύο και θα προσπαθήσω να συνδυάσω και τα του Ε.Ο.Τ., αλλά και του Δημόσιας Τάξης από το οποίο ζήτησα και πήρα ενημέρωση. 

Από πλευράς του Ε.Ο.Τ. ο ρόλος του είναι βεβαίως παρεμβατικός για τα συγκεκριμένα θέματα, δεν είναι αποφασιστικός, αλλά παρ'όλα αυτά έχουν γίνει οι εξής ενέργειες: 'Εχει συσταθεί το Εθνικό Συμβούλιο Τουρισμού στο οποίο συμμετέχουν οι Γενικοί Γραμματείς όλων των Υπουργείων με αποτέλεσμα να υπάρχει μία συνέργεια των επιμέρους προβλημάτων. 

'Εχει τεθεί και υπάρχει αυτήν τη στιγμή πρόταση στο Υπουργείο Δικαιοσύνης για να μετατραπεί το αίτημα της άγρας πελατών από πταίσμα σε πλημμέλημα.'Εχει ήδη προστεθεί στον ανωτέρω νόμο ένα εδάφιο σύμφωνα με το οποίο δίνεται η δυνατότητα στο Γενικό Γραμματέα του Ε.Ο.Τ. να επιβάλει πρόστιμα από διακόσιες χιλιάδες (200.000) έως ένα εκατομμύριο (1.000.000) δραχμές για την άγρα πελατών με δυνατότητα αναπροσαρμογής. Και βεβαίως, επανειλημμένως, έχει ζητηθεί με κάθε τρόπο από τις νομαρχίες και με συγκεκριμένες εγκυκλίους να προβούν στις σχετικές ενέργειες για παραβάσεις άγρας πελατών ηχορύπανσης, καθαριότητας ακτών και κάμπινγκ, όπως αυτές έχουν πλέον τη δυνατότητα με το ν. 2218/94. 

Από το Υπουργείο Δημόσιας Τάξης υπάρχουν μια σειρά θεσμικά δεδομένα, μία σειρά νόμοι, οι οποίοι καθορίζουν και τον τρόπο που γίνονται οι περιπολίες και οι παρεμβάσεις. Αρκεί να πούμε εδώ ότι στην Κρήτη πέρυσι διαπιστώθηκαν διακόσιες πενήντα τέσσερις παραβάσεις. Ιδιαίτερα, πρέπει να πούμε ότι οι παραβάσεις για άγρα πελατών δεν είναι εύκολο να ανακαλυφθούν, γιατί δεν καταγγέλλονται. 

Υπάρχουν διατάξεις για τις ώρες κοινής ησυχίας, για κάθε είδους παραβάτες, για την ηχορύπανση, για τον τρόπο που γίνονται οι έλεγχοι και οι μετρήσεις στα υγειονομικά κέντρα. Ξέρετε ότι υπάρχει ένα πολύ ολοκληρωμένο θεσμικό πλαίσιο. Βεβαίως οι έλεγχοι πάντοτε δεν έχουν τη δυνατότητα να γίνονται στο βαθμό και με τη συχνότητα που πρέπει, αλλά ιδιαίτερα στην Κρήτη, γίνεται κάθε δυνατή προσπάθεια. 

'Οσον αφορά τώρα το θέμα του Ηρακλείου, πρέπει να πούμε ότι η Αστυνομική Διευθύνση Ηρακλείου έχει σαράντα δύο αστυνομικούς, έχει ήδη ενισχυθεί με πενήντα δευτεροετείς δοκίμους αστυφύλακες και εντός των ημερών θα πάρει άλλους δέκα. Στη δε περιοχή Χερσονήσου, έχει διατεθεί αστυνομική δύναμη που καλύπτει την οργανική και επιπλέον πέντε επιβατικά οχήματα και δύο μοτοσυκλέτες. Αυτή είναι η δύναμή της σήμερα. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Δανέλλη, έχετε το λόγο για δύο λεπτά. 

ΣΠΥΡΙΔΩΝ ΔΑΝΕΛΛΗΣ: Νομίζω ότι κανείς δεν διαφωνεί στο ότι εκτός από τα πολύ μεγάλα προβλήματα που είναι δύσκολο να αντιμετωπιστούν και έχει να τα αντιμετωπίσει ο τουρισμός μας -και αναφέρομαι στην έλλειψη υποδομών, πολλές φορές σε προβληματικότητα του περιβάλλοντος φυσικού ή δομημένου, εξαιτίας της άναρχης ανάπτυξης ή σε προβλήματα προβληματικότητας των παρεχόμενων υπηρεσιών- προστίθενται κάποια δευτερεύοντα προβλήματα, τα οποία όμως πολλές φορές είναι καθοριστικά για την περαιτέρω υποβάθμιση του τουρισμού και σε πολλές περιοχές αποτελούν και το κρίσιμο εκείνο στοιχείο που μπορεί να αποτελέσει και την οριστική μετατροπή της ποιότητας του τουρισμού που φτάνει σε μια περιοχή μας. Τέτοια προβλήματα είναι η ηχορύπανση και η άγρα πελατών, που όπως είπατε, είναι μέσα στο πλαίσιο και στους στόχους αντιμετώπισης από το Εθνικό Συμβούλιο Τουρισμού. 'Ομως, είναι ζητήματα, τα οποία αφ'ενός είναι διαπιστωμένο και κοινά αποδεκτό ότι αποτελούν κρίσιμα προβλήματα στον τουρισμό, αφ'ετέρου, τα εργαλεία αντιμετώπισής τους είναι σχετικά απλά. 'Ενα απ'αυτά που αφορά στην άγρα πελατών που είναι εξαιρετικά προβληματικό στοιχείο και που μεταδίδεται σαν μολυσματική ασθένεια από το ένα κατάστημα στο άλλο, για να αντιμετωπίσουν τον ανταγωνισμό, που επιδεινώνουν όμως την κατάσταση, είναι η μετατροπή του παραπτώματος από πταίσμα σε πλημμέλημα για να μπορεί να αντιμετωπιστεί επαρκώς ή σχετικά επαρκώς και από την Αστυνομία. 

'Οσον αφορά το θέμα της ηχορύπανσης βεβαίως υπάρχει το νομικό πλαίσιο, όμως οι τρόποι ελέγχου και η αδυναμία παρουσίας ενός υπαλλήλου -βεβαίως είναι νομαρχιακού επιπέδου υπάλληλοι- του υγειονομικού για να διαπιστώνει την ηχορύπανση στις βραδινές ώρες που λειτουργούν αυτά τα κέντρα, καθιστούν αδύνατη την αντιμετώπιση των προβλημάτων αυτών από την πολιτεία. 'Ομως, νομίζω ότι είναι ζητήματα τα οποία μπορούν να αντιμετωπιστούν αρκεί να υπάρχει η πολιτική βούληση. 

Νομίζω επίσης ότι η δυναμικότητα του συγκεκριμένου αστυνομικού τμήματος το οποίο ανέφερα -διότι είναι χαρακτηριστική περίπτωση η περιοχή στην οποία αναφέρομαι- δεν είναι καθόλου επαρκής όσο και αν όλο το προσωπικό υπερβάλλει εαυτόν στην αντιμετώπιση των προβλημάτων και νομίζω ότι θα χρειαστεί μια άλλη αντιμετώπιση και μια άλλη ιεράρχηση των στόχων. Βεβαίως δεν είναι δικό σας θέμα, είναι θέμα του Υπουργείου Δημόσιας Τάξης, αλλά επειδή η περιοχή αυτή είναι ιδιαίτερα κρίσιμη -δεν είναι τυχαίο ότι αναφερόμαστε σε μια περιοχή όπου φιλοξενεί τους μήνες αιχμής περίπου εκατό χιλιάδες ανθρώπους- όπως καταλαβαίνετε τριάντα πέντε και σαράντα άνθρωποι για να αστυνομεύουν και να εκτελούν τα πολλαπλά τους καθήκοντα, είναι προφανώς ανεπαρκείς. 

Αντιλαμβάνομαι τη δυσκολία της αντιμετώπισης των προβλημάτων, αλλά μπορεί, αν υπάρχει πολιτική βούληση, να βελτιωθεί η αντιμετώπισή τους τουλάχιστον. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Υφυπουργέ, έχετε το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Δεν έχω να προσθέσω τίποτα. 

ΠΡΟΕΔΡΕΥΩΝ (Παναγιώτης Σγουρίδης): Τις δυο επόμενες επίκαιρες ερωτήσεις θα τις αφήσουμε να συζητηθούν στο τέλος, διότι είναι αρμοδιότητας του Υπουργείου ΠΕΧΩΔΕ και θα τις απαντήσει ο Υπουργός κ. Λαλιώτης, πριν τη συζήτηση και της επερώτησης που είναι πάλι αρμοδιότητας του Υπουργείου σας. 

Εισερχόμαστε στη συζήτηση των επικαίρων ερωτήσεων δευτέρου κύκλου. 

Πρώτη είναι η με αριθμό 1076/17.5.99 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικά με την καθυστέρηση καταβολής των αποζημιώσεων στους αγρότες του Νομού Πέλλας για τις καταστροφές που υπέστησαν από τον παγετό και τις βροχοπτώσεις του 1998. 

Η επίκαιρη ερώτηση της κ. Φουντουκίδου είναι η εξής: 

"Απαράδεκτο, καθυστερεί από τον ΕΛΓΑ η καταβολή αποζημίωσης στους αγρότες του Νομού Πέλλας που οι καλλιέργειές τους επλήγησαν από τον παγετό αλλά και από βροχοπτώσεις του 1998. 

Πρόκειται για πρωτοφανή εμπαιγμό των αγροτών, που έχει ξεπεράσει κάθε όριο και συνιστά, δυστυχώς, δείγμα του πώς αντιμετωπίζει και πόσο υπολογίζει η σημερινή Κυβέρνηση τον 'Ελληνα αγρότη, τον οποίο μεταβάλλει, σταθερά και ενσυνείδητα σε παρία της ελληνικής κοινωνίας. 

Γι' αυτό σας ερωτώ, κύριε Υπουργέ. 

Σε ποιους λόγους οφείλεται η απαράδεκτη αυτή καθυστέρηση; 

Ποια μέτρα προτίθεσθε να λάβετε για την άμεση καταβολή των αποζημιώσεων; 

Πότε επιτέλους θα αποζημιωθούν οι αγρότες του Νομού Πέλλας;". 

Ο Υφυπουργός Γεωργίας κ. Φουντάς έχει το λόγο για τρία λεπτά. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, αγαπητοί συνάδελφοι, είναι γεγονός γνωστό σε όλους ότι οι κακές καιρικές συνθήκες των τριών τελευταίων ετών, δημιούργησαν προβλήματα ρευστότητας στον ΕΛΓΑ, τα οποία αυτήν τη στιγμή ξεπερνιώνται. Στο σύνολο των ζημιών που κατεγράφησαν τον τελευταία χρόνο ύψους πενήντα εφτά δισεκατομμυρίων (57.000.000.000) δραχμών έχουν καταβληθεί πάνω από τριάντα πέντε δισεκατομμύρια (35.000.000.000), το δε υπόλοιπο θα καταβληθεί εντός των προσεχών ημερών, διότι συνάπτεται ένα δάνειο από τον ΕΛΓΑ ύψους δεκαοκτώ δισεκατομμυρίων (18.000.000.000) δραχμών και έχουμε και τέσσερα δισεκατομμύρια (14.000.000.000) κρατική επιχορήγηση. 

Αξίζει να σημειωθεί ότι κατά το ίδιο χρονικό διάστημα υποβλήθηκαν τριακόσιες δεκαοκτώ χιλιάδες αιτήσεις ζημιών και πραγματοποιήθηκαν ένα εκατομμύριο πενήντα χιλιάδες πραγματογνωμοσύνες. Με την καταβολή εντός των προσεχών εβδομάδων και των υπολοίπων ποσών των ζημιών, ολοκληρώνονται οι διαδικασίες αποζημιώσεων του ΕΛΓΑ προς όλους τους αγρότες, προς όλες τις περιοχές της χώρας. 

Αναφέρω δυο παραδείγματα για να δούμε το μέγεθος της ζημιάς που έχουν υποστεί οι Νομοί Πέλλας και Ημαθίας. 'Ηδη εκεί έχει καταβληθεί το 53% των συνολικών δαπανών του ΕΛΓΑ. 

Τώρα για τις ζημιές που ρωτάει η κυρία συνάδελφος και συγκεκριμένα για τις δενδροκαλλιέργειες του Νομού Πέλλας από τον παγετό του Μαρτίου του 1998 μέχρι σήμερα έχουν καταβληθεί αποζημιώσεις 8.829 δισ. δραχμών που αντιστοιχούν στο 90% του συνόλου των αποζημιώσεων που ανέρχονται στα 9.774 δισ. δραχμές. 

Για τα υπόλοιπα 945 εκατομμύρια, όπως προανέφερα, θα καταβληθούν εντός των προσεχών ημερών αποζημιώσεις από ένα δάνειο που ήδη αυτήν τη στιγμή συνάπτει ο ΕΛΓΑ με την εγγύηση του δημοσίου. Εχουν υπογραφεί οι αιτήσεις των δανείων και αναμένεται εντός των ημερών να γίνει η εκταμίευση από τις τράπεζες και ο ΕΛΓΑ να καταβάλει τις αποζημιώσεις. 

Εδώ θα προσέθετα ίσως θα ήταν καλύτερα για λόγους ίσης μεταχείρισης ο ΕΛΓΑ αντί να καταβάλει το 100% των αποζημιώσεων στους πληγέντες θα μπορούσε να δώσει το 80% ας πούμε για λόγους ίσης μεταχείρισης και να έπαιρναν όλοι οι αγρότες. 

Επαναλαμβάνω ότι εντός των προσεχών ημερών με τη λήψη του δανείου θα πληρωθούν όλοι οι πληγέντες. 

ΠΡΟΕΔΡΕΥΩΝ (Παναγιώτης Σγουρίδης): Η κ. Φουντουκίδου έχει το λόγο. 

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, δεν ζήτησα να κάνετε αναφορά στα στατιστικά δεδομένα, γιατί αυτά λίγο πολύ μας είναι γνωστά. Εγώ περίμενα να είστε πιο συγκεκριμένος και να καθορίσετε ακριβή ημερομηνία πληρωμής, διότι ήσασταν πολλαπλώς εκτεθειμένοι απέναντι στους αγρότες. Τουλάχιστον μην τους προκαλείτε γιατί ο εμπαιγμός και η κοροϊδία είναι χειρίστου είδους πρόκληση. 

Ο ίδιος ο κ. Ανωμερίτης είχε δεσμευθεί ότι θα πληρωθούν προ του νέου έτους. Ο Υφυπουργός παρά τω Πρωθυπουργώ κ. Πασχαλίδης, ο οποίος κατάγεται από το Νομό Πέλλας με έγγραφο-δήλωση -που σαφώς εννοούσε κατόπιν ενεργειών του- θαρρείτε και οι δικές μας παραστάσεις και διαμαρτυρίες δεν πιάνουν τόπο, είπε θα εξοφληθούν μέχρι 7 Απριλίου. Η επόμενη μεγάλη γιορτή είναι πάρα πολύ μακριά, κύριε Υπουργέ, αν θα μας παραπέμψετε σ' αυτήν. Πάντως είναι γεγονός ότι σήμερα οι αγρότες παραμένουν απλήρωτοι. Είναι δεκαπέντε περιοχές από τον παγετό και τριάντα περιοχές από τις βροχοπτώσεις και αντιλαμβάνεστε ότι είναι το συνόλο των ενστάσεων απλήρωτες. Είναι σαφές το μήνυμα που παίρνουν οι παραγωγοί, μην υποβάλλεται ενστάσεις, δεχθείτε τις ληστρικές και άδικες σε βάρος σας εκτιμήσεις του ΕΛΓΑ όπου η παραγωγή από εκατόν τριάντα κιλά στο δένδρο ροδακινιάς κατεβαίνει στα τριάντα και το ποσοστό ζημίας από 100% πηγαίνει στο 60% και 50% και μην μας κάνετε ενστάσεις. Δεχθείτε αυτά που σας δίνουμε. Είναι σαφές ότι δεν θελήσατε να βάλετε το χέρι στον κρατικό προϋπολογισμό, ενώ απλόχερα το κάνετε για άλλους οργανισμούς όταν έχετε να εκθρέψετε κομματικά παράσιτα. Και οι αγρότες τι θα γίνουν; Πως θα ζήσουν; Πως θα καλύψουν το κόστος καλλιέργειας που άρχισε για την επόμενη σεζόν; Σκεφθήκατε πώς θα πληρώσουν τις ασφαλιστικές τους εισφορές όταν εσείς ο ίδιος αρνηθήκατε να δώσετε παράταση που σας ζητήσαμε; Αντιλαμβάνεστε ότι τα χρέη στην τράπεζα τρέχουν και σεις αδιαφορείτε και καθυστερείτε απαράδεκτα. 

Κύριε Υπουργέ, ακούστε επιτέλους τη φωνή της οργής των αγροτών. Μην τους οδηγείτε στην εξαθλίωση και μην τους προκαλείτε. Εγώ περίμενα να μου πείτε ότι αύριο ή και σήμερα ξεκινούν οι διαδικασίες πληρωμής. 'Αλλωστε το δικαιούνται. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δυο λεπτά να δευτερολογήσει. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, αν ανακοίνωνα στη συνάδελφο ότι αύριο θα τους καταβάλουμε τα χρήματα θα έλεγε ότι το κάνουμε για προεκλογικούς λόγους. Σας διαβεβαιώ όμως ότι έχουν υπογραφεί από τους Υπουργούς και μένουν οι διαδικασίες στις τράπεζες για να πάρουν το εγκεκριμένο δάνειο των δεκαοκτώ δισεκατομμυρίων (18.000.000.000) δραχμών. Δεν ξέρουμε πότε ακριβώς θα ολοκληρωθεί. Μακάρι να ολοκληρωθεί αύριο και να πληρωθούν. 

ΠΑΡΘΕΝΑ ΦΟΥΝΤΟΥΚΙΔΟΥ: Αν δεν πιέσετε πώς θα πληρωθούν; 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Αυτό κάνουμε. Επίσης δεν αδιαφορούμε για τα χρέη. Εδώ και κάμποσο καιρό από τον Μάρτιο έχει γίνει ρύθμιση των χρεών. Συνεπώς δεν αδιαφορούμε και εντός των προσεχών ημερών επαναλαμβάνω οι αγρότες θα πάρουν τις αποζημιώσεις τους. 

ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 1084/19.5.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τους Υπουργούς Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Οικονομικών, σχετικά με την ανεργία των πτυχιούχων καθηγητών. 

Η επίκαιρη ερώτηση της κυρίας συναδέλφου έχει ως εξής: 

"Ο σημερινός αριθμός των πτυχιούχων καθηγητικών σχολών που είναι αδιόριστοι ανέρχεται σε εκατόν πενήντα χιλιάδες, ενώ μέσα στην επόμενη πενταετία προβλέπεται να αυξηθεί, φτάνοντας τις διακόσιες εβδομήντα χιλιάδες. Οι νέοι αυτοί που σπούδασαν στη χώρα μας με ευθύνη του κράτους αντιμετωπίζουν το φάσμα της ανεργίας, δημιουργώντας έτσι μείζον κοινωνικό πρόβλημα. 

Ερωτώνται οι κύριοι Υπουργοί: 

Θα λάβει μέτρα η πολιτεία, ώστε να διασφαλιστεί το κατοχυρωμένο από το Σύνταγμα δικαίωμα στην εργασία για τους πτυχιούχους καθηγητικών σχολών;". 

O Yφυπουργός Εθνικής Παιδείας και Θρησκευμάτων, κ. Ανθόπουλος, έχει το λόγο για τρία λεπτά να πρωτολογήσει. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, ως γνωστόν οι διορισμοί στη δημόσια εκπαίδευση της χώρας μας γίνονται κατά κλάδο και ειδικότητα, προκειμένου να εξυπηρετήσουν τις εκπαιδευτικές ανάγκες, με βάση το μαθητικό δυναμικό, αλλά και τα προγράμματα σπουδών που εφαρμόζονται κάθε φορά. 

Κανείς δεν λέει ότι η δημόσια εκπαίδευση μπορεί να απορροφήσει όλο τον αριθμό από την επετηρίδα αδιόριστων εκπαιδευτικών. Γνωρίζετε δε πολύ καλά ότι με τον ν. 2525/97 καταργήθηκε η επετηρίδα, καθιερώθηκε ο διαγωνισμός και μέσα σε μία μεταβατική πενταετή χρονική περίοδο, ισχύουν κάποια ποσοστά αποκλιμάκωσης της επετηρίδας και κλιμάκωσης του διαγωνισμού, έως ότου φτάσουμε στο ατόφιο σύστημα του διαγωνισμού. 

Οι διορισμοί στην εκπαίδευση εξυπηρετούν επομένως και τις ανάγκες της, αλλά και την ποιοτική απαίτηση, η οποία υπάρχει σήμερα από το σύνολο της κοινωνίας, διότι πρέπει για τη νέα γενιά του 21ου αιώνα το εκπαιδευτικό σύστημα να δώσει εκείνα τα εφόδια, ώστε να αντέξουν στις νέες προκλήσεις και τις νέες απαιτήσεις μιας δύσκολης, ανταγωνιστικής παγκόσμιας οικονομίας. 

Η εκπαιδευτική μεταρρύθμιση από το 1996 μέχρι σήμερα κατάφερε με τα νέα προγράμματα, λειτουργικά, εκπαιδευτικά και σπουδών, να αυξήσει σημαντικότατα τους διορισμούς των εκπαιδευτικών σε σχέση με το παρελθόν. 

Θα σας πω μόνο ορισμένα νούμερα. Το 1996, 1997 και 1998 οι διορισμοί που έγιναν έφθασαν τους είκοσι μία χιλιάδες, συν τους περίπου ισάριθμους με το 1998 που θα γίνουν το 1999, θα είναι διορισμοί τριπλάσιοι σε σχέση με τους διορισμούς που γίνονταν σε ίση χρονική περίοδο στο παρελθόν. 

Αυτό τι σημαίνει; Σημαίνει ότι εάν δεν υπήρχε η εκπαιδευτική μεταρρύθμιση, εάν δεν υπήρχαν τα νέα προγράμματα, εάν δεν υπήρχε το ολοήμερο νηπιαγωγείο, το ολοήμερο δημοτικό, οι τάξεις ενισχυτικής διδασκαλίας, οι τάξεις υποδοχής, η διαδικασία πρόσθετης διδακτικής στήριξης, η αγωγή καταναλωτή, η αγωγή υγείας και ένα σωρό νέα προγράμματα, όπως περιβαλλοντικής εκπαίδευσης κλπ., τότε δεν θα υπήρχαν και αυτές οι ανάγκες της εκπαίδευσης που απαιτούν εξυπηρέτηση από νέους διορισμούς εκπαιδευτικών. 

Επομένως το πρόβλημα των διορισμών των εκπαιδευτικών λύνεται μόνο με νέα προγράμματα σπουδών, με νέες ρυθμίσεις στο χώρο της παιδείας και οπωσδήποτε με έναν αναγκαίο μαθητικό πληθυσμό. Και αυτό πρέπει να μας ανησυχεί. Διερχόμεθα μία περίοδο δημογραφικής κάμψης και θα πρέπει ως 'Ελληνες το φαινόμενο αυτό να το αντιμετωπίσουμε αποφασιστικά. 

ΠΡΟΕΔΡΕΥΩΝ (Παναγιώτης Σγουρίδης): Το μήνυμα δηλαδή είναι "κάντε παιδιά, γιατί χανόμαστε!". 

Η κ. Αράπη-Καραγιάννη έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριε Υπουργέ, δεν μιλάμε γι' αυτούς που διορίστηκαν. Μας είπατε ότι αυτοί που διορίστηκαν είναι είκοσι τρεις χιλιάδες. Εγώ σας μιλώ για το σημερινό αριθμό των αδιορίστων, που είναι εκατόν πενήντα χιλιάδες από τις καθηγητικές σχολές και θα φθάσει σε μία πενταετία στις διακόσιες εβδομήντα χιλιάδες. 

Οι νέοι αυτοί δεν θα πρέπει να είναι έρμαιοι, διότι σπούδασαν με ευθύνη του κράτους στα κρατικά πανεπιστήμια και η ανεργία σήμερα τους δημιουργεί φοβερό κοινωνικό πρόβλημα. 

Είναι γνωστό ότι η πολιτεία και το κράτος οφείλουν να εξασφαλίσουν το δικαίωμα στην εργασία και γι' αυτό στην προκειμένη περίπτωση, δεν μπορεί να αποσυνδεθεί η εργασία από τη μόρφωση. Δεν νομίζω, κύριε Υπουργέ, ότι αυτοί οι άνθρωποι σπούδασαν -και λέμε ότι θέλουμε μορφωμένους νέους- για να καταλήξουν σε χειρονακτικές εργασίες. 

Με τη συνεργασία, λοιπόν, των Υπουργείων Οικονομικών, Εργασίας και Παιδείας πρέπει να γίνουν διορθρωτικές αλλαγές στα προγράμματα του γυμνασίου και λυκείου -παραδείγματος χάρη, μείωση του αριθμού των μαθητών κατά τάξη, μείωση των ωρών διδασκαλίας- να προστεθούν και άλλες ειδικότητες όπως ψυχολόγοι, κοινωνιολόγοι και κατ' αυτόν τον τρόπο θα γίνουν περισσότεροι διορισμοί. 

Οι αλλαγές που πρέπει να γίνουν στα γυμνάσια και στα λύκεια πρέπει να είναι συνδεδεμένες με την προστασία της εργασίας γιατί πώς αλλιώς, κύριε Υπουργέ, θα διοριστούν αυτοί οι άνθρωποι και πώς αλλιώς θα προστατευθούν και οι αδιόριστοι καθηγητές, οι οποίοι έχουν και αυτοί ένα όραμα και μία ελπίδα. 

Τα προγράμματα της Ευρώπης εκτός του ότι έχουν ελλιπή απορροφητικότητα είναι και αποσπασματικά, διότι με το να κάνουν κάποιοι καθηγητές, κύριε Υπουργέ, κάποια σεμινάρια που μετά από λίγο σταματάνε και δεν επιδοτούνται -και φυσικά δεν θα τους χρησιμεύσουν σε τίποτα, αν κάνουν τα σεμινάρια και δεν διοριστούν για να μπορέσουν να υλοποιήσουν αυτά τα οποία θα μάθουν- καταλαβαίνετε ότι δεν έχουν καμία προοπτική. 

Το πρόβλημα δεν λύνεται με τα σεμινάρια, δηλαδή που κάποιοι πηγαίνουν και κάνουν σεμινάρια και παίρνουν κάποια χρήματα. Θα πρέπει, λοιπόν, ο άνεργος πτυχιούχος διαρκώς να περιμένει πότε θα του τύχει κάποιο άλλο σεμινάριο και πότε θα διοριστεί, που φυσικά είναι ένα όνειρο άπιαστο καθότι μετά από πολλά χρόνια δεν θα μπορεί να διοριστεί. 

'Ολα αυτά που είπατε, κύριε Υπουργέ, με το ν. 2525 τα γνωρίζουμε, δηλαδή πόσοι θα περάσουν και πόσα θα είναι τα κενά στα σχολεία. Απ' ό,τι γνωρίζετε ήδη πάρα πολλοί μαθητές έφυγαν από τα δημόσια και πήγαν σε ιδιωτικά σχολεία, υπάρχει η υπογεννητικότητα, έχουμε τη μείωση των τμημάτων και υπάρχουν φοβερά προβλήματα και θα πρέπει να βρούμε έναν καινούριο τρόπο αυτούς τους ανθρώπους που μορφώνονται και θέλουν να δουλέψουν να κοιτάξουμε να τους απορροφήσουμε. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά να δευτερολογήσει. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, είναι γνωστό ότι η Κυβέρνηση με ιδιαίτερη ευαισθησία, αλλά και ιδιαίτερη προσπάθεια προσπαθεί με δέσμη μέτρων να αντιμετωπίσει το πρόβλημα της ανεργίας που δεν είναι μόνο πρόβλημα ανεργίας αδιόριστων εκπαιδευτικών. 

Προφανώς όμως, το πρόβλημα της ανεργίας δεν λύνεται και με μαζικούς διορισμούς όλων των ανέργων στο δημόσιο. Γι' αυτό ακριβώς η Κυβέρνηση στα πλαίσια ενός μεγάλου ευρέος φάσματος προγράμματος καταπολέμησης της ανεργίας, αύξησης της απασχόλησης, έχει δημιουργήσει πάρα πολλές νέες θέσεις εργασίας. 

Και εγώ επικαλέσθηκα ως παράδειγμα και τις νέες θέσεις που δημιουργεί με τα νέα προγράμματα σπουδών, τις νέες λειτουργίες μέσα στο χώρο της εκπαίδευσης. Αυτό γίνεται σε όλους τους κοινωνικούς και οικονομικούς χώρους με συγκεκριμένα μέτρα που ανακοινώνει η Κυβέρνηση και ειδικά κάθε Υπουργείο στον τομέα του. 

Είναι γεγονός επίσης -και νομίζω ότι θα πρέπει να λάβουμε αυτό σοβαρά υπόψη στο χώρο της εκπαίδευσης- ότι δεν μπορεί να αναστραφεί η αναλογία και να γίνει ένας μαθητής με τρείς εκπαιδευτικούς. 

Αυτήν τη στιγμή ο λόγος μεταξύ διδάσκοντος και διδασκομένου έχει διαμορφωθεί ως εξής: Στην πρωτοβάθμια εκπαίδευση είναι ένας δάσκαλος προς έντεκα μαθητές και στη δευτεροβάθμια εκπαίδευση είναι ένας καθηγητής προς δέκα τέσσερις μαθητές. Βεβαίως αυτός είναι ο μέσος όρος. Δεν σημαίνει ότι αυτό ισχύει σε κάθε τάξη και σε κάθε τμήμα. Αλλά αυτό αποτελεί ένα σοβαρό δείκτη του μεγάλου αριθμού των εκπαιδευτικών που απασχολούνται αυτήν τη στιγμή στο δημόσιο, προκειμένου να ανεβάσουμε το ποιοτικό επίπεδο της εκπαίδευσης. 

Και δεν θέλουμε να λύσουμε με πρόχειρο τρόπο το πρόβλημα της αδιοριστίας, δηλαδή να μειώσουμε με αυτοματισμούς τον αριθμό των μαθητών ανά τμήμα για να προκαλέσουμε νέους διορισμούς. Γιατί και εκεί γνωρίζετε πάρα πολύ καλά -και υπάρχουν τα νούμερα αυτήν τη φορά- ότι ελάχιστα είναι τα τμήματα στη χώρα ... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

Τελειώνω, κύριε Πρόεδρε. 

Στην μεν πρωτοβάθμια εκπαίδευση είναι περίπου 0,9% στη δε δευτεροβάθμια είναι 0,3%, ούτε κανένα τοις εκατό, που είναι στους αριθμούς πλαφόν μαθητών ανά τάξη. 

Eκείνο όμως που θα κάνουμε -και το έχουμε δηλώσει επανειλημμένως στις συνδικαλιστικές οργανώσεις των εκπαιδευτικών και της πρωτοβάθμιας και της δευτεροβάθμιας- είναι ότι με τη σταδιακή αντιμετώπιση του στεγαστικού προβλήματος θα προχωρήσουμε και σε νομοθετικές ρυθμίσεις, έτσι ώστε να έχουμε μία ομαλή εξέλιξη και εδώ, διότι εάν θα μειώσουμε απότομα τα τμήματα θα έχουμε πρόβλημα μετά στέγης και δεν θα έχουμε πού να βάλουμε ούτε τους εκπαιδευτικούς, ούτε τα παιδιά. 

Ο στόχος είναι αυτός που λέτε και εσείς, αλλά σταδιακά θα επιτευχθεί. 

Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στη συζήτηση των επικαίρων ερωτήσεων πρώτου κύκλου. Πέμπτη είναι η με αριθμό 1082/19.5.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την καθυστέρηση ολοκλήρωσης των έργων στη παραλιακή λεωφόρο του Νέου Φαλήρου. 

Η επίκαιρη ερώτηση του κ. Αράπη είναι η ακόλουθη: 

"Εδώ και αρκετούς μήνες, από τον περασμένο Σεπτέμβρη, τα έργα στην παραλιακή λεωφόρο Νέου Φαλήρου στο ύψος του σταδίου Ειρήνης και Φιλίας έχουν ουσιαστικά σταματήσει, με αποτέλεσμα την καθημερινή κυκλοφοριακή ταλαιπωρία χιλιάδων πολιτών που κατευθύνονται προς και από τον Πειραιά και είναι υποχρεωμένοι να χρησιμοποιούν αυτήν την λεωφόρο. 

Ερωτάται ο κύριος Υπουργός: 

1. Πού οφείλεται αυτή η απαράδεκτη καθυστέρηση των έργων σε ένα τόσο σημαντικό συγκοινωνιακό κόμπο; 

2.Τι προτίθεται να κάνει γι' αυτό και ποιο είναι το χρονοδιάγραμμα ολοκλήρωσης του έργου;" 

Ο Υπουργός Περιβάλλοντος, Χωροταξίας και Δημοσίων 'Εργων κ. Κωνσταντίνος Λαλιώτης έχει το λόγο για τρία λεπτά. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, το έργο στο οποίο αναφέρεται ο συνάδελφος κ. Αράπης είναι η νέα ελεύθερη λεωφόρος Νέου Φαλήρου, Πειραιά, Δραπετσώνα και συνεχίζεται, όπως είναι γνωστό, με τα άλλα τμήματα τα οποία έχουν κατασκευασθεί ή είναι υπό κατασκευή απο την Δραπετσώνα μέχρι και το Κερατσίνι-Σχιστό, για να συνδεθεί με τον οδικό άξονα Πατρών-Αθηνών-Θεσσαλονίκης. 

Είναι γεγονός ότι το έργο αυτό γίνεται σε μια πολύ δύσκολη περιοχή, η οποία έχει πολύ μεγάλο κυκλοφοριακό φόρτο όλες τις ώρες της ημέρας και ειδικότερα όταν υπάρχουν αθλητικές διοργανώσεις και αθλητικές συναντήσεις. 

Το έργο αυτό άρχισε να κατασκευάζεται τον Αύγουστο του 1997, με χρονοδιάγραμμα περαίωσης, σύμφωνα με την σύμβαση στα μέσα του 2000. Κατά την εξέλιξη των εργασιών και κυρίως μετά από τις αποτυπώσεις των τοπογραφικών μελετών αξιολογήθηκε ότι υπήρχαν προβλήματα με τα δίκτυα των οργανισμών κοινής ωφελείας, που δεν είχαν μελετηθεί κατά το στάδιο της προμελέτης, σύμφωνα με την οποία δημοπρατήθηκε το έργο. 

'Ετσι παρουσιάστηκε, λόγω πεπαλαιωμένων δικτύων, η αναγκαιότητα και μετατόπισης των δικτύων κοινής ωφελείας, αλλά και ανανέωσης. Επίσης υπήρξε ένα πρόβλημα, μετά από παρεμβάσεις, διαμαρτυρίες και αιτήματα των κατοίκων, να διαφοροποιηθεί και να τροποποιηθεί το ρυμοτομικό σχέδιο στα όμορα τετράγωνα που είναι εντός του Δήμου Πειραιώς. Το ίδιο συμβαίνει, όχι μόνο με την περιοχή κατοικιών, αλλά και με την περιοχή που βρίσκονται εμπορικές και βιομηχανικές επιχειρήσεις. 

Είναι γεγονός ότι αυτές οι αλλαγές της αρχικής μελέτης και οι απαιτούμενες εργασίες επέφεραν μια καθυστέρηση στο έργο. Επίσης είναι γεγονός ότι η ανάδοχος εταιρεία που έχει αναλάβει την κατασκευή του έργου αντιμετώπιζε προβλήματα, όχι μόνο με την διαφοροποίηση αυτών των μελετών και την αναγκαιότητα αυτών των πρόσθετων εργασιών για τα δίκτυα κοινής ωφελείας και για τη συσχέτιση του έργου με τις αναγκαίες αλλαγές στο ρυμοτομικό σχέδιο του Δήμου Πειραιά, αλλά και προβλήματα ρευστότητας και προβλήματα που είχαν να κάνουν με την ικανότητά της και την οικονομική της δυνατότητα να συνεχισθούν τα έργα. Για έξι με επτά μήνες είχαν σταδιακά υποτονίσει οι εργασίες και ανεκόπησαν. Κηρύχθηκε έκπτωτος ο ανάδοχος, σύμφωνα με το νόμο έκανε την αίτησή του για θεραπεία, η οποία και εκδικάστηκε στις 30.4.1999, όπου ύστερα από απόφαση του Κεντρικού Συμβουλίου Δημοσίων 'Εργων, σύμφωνα με ένα χρονοδιάγραμμα, αλλά σύμφωνα και με τις νέες απαιτήσεις, όπως περιγράφονται στη σύμβαση, επανήλθε ως κατασκευαστής πάλι η ίδια εργοληπτική εταιρεία. 

Το χρονοδιάγραμμα έχει μετατοπιστεί από το αρχικό του 2000 για το 2001. Αυτό σε ό,τι αφορά το δρόμο της νέας παραλιακής λεωφόρου με μετατόπιση των γραμμών του ΗΣΑΠ, γιατί υπάρχουν και άλλες εργολαβίες και άλλα έργα που γίνονται κατά προέκταση αυτής της λεωφόρου, όπως είναι ο κόμβος του Νέου Φαλήρου, αλλά και άλλα έργα, γιατί είναι τέσσερα διαφορετικά έργα στον ίδιο οδικό άξονα, δηλαδή τη νέα παραλιακή λεωφόρο, Φαλήρου-Πειραιά, που έχει ονομαστεί λεωφόρος Ανδρέα Παπανδρέου. 'Εχει δοθεί το όνομα του αείμνηστου Ανδρέα Παπανδρέου. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αράπης έχει το λόγο. 

ΙΩΑΝΝΗΣ ΑΡΑΠΗΣ: Κύριε Υπουργέ, δεν αμφισβητούμε ότι το έργο είναι βασικής σημασίας. Το ζήτημα είναι ότι η καθυστέρηση αυτή που δημιουργήθηκε και η συμφόρηση που γίνεται κάθε πρωί στην περιοχή στο Νέα Φάληρο είναι τρομακτική. Ουρές ολόκληρες, για να μπουν στον Πειραιά. Αυτό είναι το ένα, για το οποίο ανησυχούν περισσότερο οι κάτοικοι. 

Το δεύτερο είναι, εάν ελήφθησαν υπόψη οι απόψεις του Εμπορικού και Βιομηχανικού Επιμελητηρίου. Σας είχαν κάνει ορισμένες προτάσεις για το πώς θα μπει αυτή η λεωφόρος μέσα στο λιμάνι. Οι προτάσεις ήταν να μην αποτελέσει η λεωφόρος στοιχείο διαχωρισμού και διασπάσεως της πόλης. 'Ενα βασικό αυτό. 

Δεύτερον, να μη λειτουργεί από πλευράς θορύβων και καυσαερίων, ως στοιχείο διαρκούς όχλησης των παροδίων και των κατοίκων της περιοχής γενικώς και τρίτον, να μη δημιουργηθεί ένα αντιαισθητικό στοιχείο, το οποίο θα υποβαθμίσει την εικόνα της πόλης. 

Επίσης δε, με επιστολή που είχαν στείλει και στον Πρωθυπουργό, ζητούσαν εκτός από τα άλλα, να γίνουν περισσότερες διαβάσεις για τους πεζούς, να γίνει μελέτη για τη διακρίβωση της δυνατότητας υποβιβασμού, δηλαδή βυθίσεως του ηλεκτρικού σταθμού, οπότε να γίνει ένα έργο και να μην αλλάξει η υποδομή του Πειραιά. 

Επίσης να δημιουργηθούν καλαίσθητα ηχοφράγματα, ώστε να προφυλάσσονται οι πάροδοι, να υπάρξει αρχιτεκτονική αντιμετώπιση της αισθητικής της λεωφόρου και να προβλεφθεί λεπτομερής αντιμετώπιση του τρόπου προσβάσεως και λειτουργίας των επιχειρήσεων κατά τη διάρκεια των εργασιών, αλλά και μετά το πέρας της κατασκευής του έργου. 

Δεν ξέρω πώς είναι το ολοκληρωτικό σχέδιο, αλλά όλα αυτά πρέπει να τα λάβετε υπόψη και να τελειώσει ένα συστηματικό έργο που θα αξιοποιήσει και θα αναβαθμίσει ολόκληρο τον Πειραιά. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, όλες οι παρατηρήσεις, επισημάνσεις και προτάσεις που είχε κάνει και ο Δήμος του Πειραιά παλαιότερα και η Νομαρχιακή Αυτοδιοίκηση, αλλά και τα επιμελητήρια, όπως και τα αιτήματα και οι προτάσεις που είχαν διατυπωθεί από τους κατοίκους, έχουν ληφθεί υπόψη και πιστεύω ότι έχει δοθεί η καλύτερη δυνατή λύση, γιατί αυτό που ζει ο Πειραιάς κάθε μέρα είναι κόλαση. Γιατί και ηχορύπανση υπάρχει και ατμοσφαιρική ρύπανση και κυκλοφοριακός φόρτος τέτοιος, που να μην μπορείς να διασχίσεις τον Πειραιά, γιατί ο Πειραιάς πέρα από την κυκλοφορία που έχει, ως πόλη, είναι και ένα από τα μεγαλύτερα λιμάνια της Μεσογείου, άρα έχει πολύ μεγάλη επιβάρυνση. 

Επίσης έχει επιβάρυνση γιατί πάρα πολλά διερχόμενα αυτοκίνητα θέλουν μέσω του Πειραιά να φθάνουν στον οδικό άξονα Πατρών-Αθηνών-Θεσσαλονίκης, μέσω του Σκαραμαγκά. 

'Εχουν ληφθεί υπόψη όλες αυτές οι προτάσεις και έχει γίνει τεράστια προσπάθεια, ουσιαστική προσπάθεια με θετικά αποτελέσματα και ως προς τα ηχοπετάσματα και ως προς τα αρχιτεκτονικά τελειώματα και τη μορφολογία του έργου και ως προς την αναγκαστική κατά κάποιο τρόπο συσχέτιση του έργου με το λιμάνι, αλλά και με τα παραδοσιακά βιομηχανικά κτιριακά συγκροτήματα στην ακτή Κονδύλη και στην Καλιμασιώτη. 

'Εχουμε δώσει τη δυνατή, καλύτερη και πιο ολοκληρωμένη λύση για τον Πειραιά. Πιστέψτε ότι έχουμε ασχοληθεί όλες οι ειδικότητες μηχανικοί και γεωτεχνικοί και αρχιτέκτονες κυρίως, αλλά και περιβαλλοντολόγοι για να δώσουμε όλες τις διασφαλίσεις, έτσι ώστε αυτό το έργο να είναι ένα έργο που θα αξίζει για τον Πειραιά και τους Πειραιώτες. 

ΠΡΟΕΔΡΕΥΩΝ (Παναγιώτης Σγουρίδης): Επίκαιρες ερωτήσεις δεύτερου κύκλου. 

Δεύτερη επίκαιρη ερώτηση είναι η με αριθμό 1091/19-5-99 του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την παραχώρηση χώρου στο Γουδί για την κατασκευή ποδοσφαιρικού γηπέδου της Ποδοσφαιρικής Ανωνύμου Εταιρείας "ΠΑΝΑΘΗΝΑΙΚΟΣ". 

Η επίκαιρη αυτή ερώτηση διαγράφεται λόγω κωλύματος του κυρίου Βουλευτή. 

Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η υπ'αριθμόν 33/18-2-99 επερώτηση των Βουλευτών της Νέας Δημοκρατίας κυρίων Βασιλείου Κορκολόπουλου, Ανδρέα Καραγκούνη, Εμμανουήλ Κεφαλογιάννη, Γεωργίου Ορφανού, Αθανασίου Παναγιωτόπουλου, Γεωργίου Βουλγαράκη, Αχιλλέα Καραμανλή και Ευάγγελου Μεϊμαράκη προς τον Υπουργό Περιβάλλοντος, Χωροταξίας και Δημοσίων 'Εργων για την πολιτική της Κυβέρνησης στον τομέα των Δημοσίων 'Εργων. 

'Εχω την τιμή να ανακοινώσω στο Σώμα ότι ο Πρόεδρος του Συνασπισμού της Αριστεράς και της Προόδου κ. Κωνσταντόπουλος ορίζει ως Κοινοβουλευτικό Εκπρόσωπο το Βουλευτή κ. Σπύρο Δανέλλη. 

Ο κ. Κορκολόπουλος έχει το λόγο για είκοσι λεπτά. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κυρία και κύριοι συνάδελφοι, τα εκρηκτικά και δύσοσμα προβλήματα που αντιμετωπίζουν τα δημόσια έργα απεικονίζουν την κυβερνητική ανικανότητα και προσδιορίζουν το μέγεθος των πολιτικών της ευθυνών. Ειδικότερα αυτά που συμβαίνουν στα μεγάλα έργα δίνουν τον τόνο της κακοδαιμονίας σε όλο το κατασκευαστικό πρόγραμμα της χώρας. 

Ελλείψεις μελετών για την κατασκευή των δημοσίων έργων, απουσία επιβλέψεως και ποιοτική ανεπάρκεια, χρηματοδοτικές τρύπες, εργολαβικά κυβερνητικά παιγνίδια με διαπλεκόμενα συμφέροντα, γελοιοποίηση της έννοιας της αυτοχρηματοδότησης, γελοιοποίηση του ίδιου του Υ.ΠΕ.ΧΩ.Δ.Ε. με τους εκ των υστέρων ποιοτικούς ελέγχους, διάλυση των υπηρεσιών του Υπουργείου Δημοσίων 'Εργων, διάτρητες συμβάσεις και αποικιοκρατικές συμφωνίες χαρακτηρίζουν τη διαχείριση του δεύτερου πακέτου Ντελόρ. 

Ζούμε ουσιαστικά ένα γενικευμένο παιγνίδι παραγωγής μαύρου χρήματος που εκμεταλλεύεται τη μη ύπαρξη νομοθεσίας, αλλά και τα υπάρχοντα νομοθετικά συστήματα, τα οποία δεν εφαρμόζει η Κυβέρνηση και έτσι έχει γίνει μια μετάλλαξη της έννοιας της παραγωγής και λειτουργίας ενός δημοσίου έργου σε βάλτους εκμαυλισμού, στους οποίους βουλιάζει όλη η χώρα. 

Το κόστος από τις καθυστερήσεις, τις υπερβάσεις και την ποιοτική ανεπάρκεια είναι πλέον της τάξης του ενός τρισεκατομμυρίου δραχμών με ανυπολόγιστο το περιβαλλοντικό κόστος εις βάρος των πολιτών. 

Η Κυβέρνηση με θεατρικές παραστάσεις και με διαφημιστικά φυλλάδια, ανυπολογίστου δαπάνης προσπαθεί να κρύψει το μέγεθος της αποτυχίας της. Αύριο, αν δεν κάνω λάθος, θα δοθεί η παράσταση, ώστε η Κυβέρνηση Σημίτη να προσπαθήσει να καλύψει το αναμφισβήτητο γεγονός ότι οι ρυθμοί προόδου της ΠΑΘΕ είναι δέκα χιλιόμετρα το χρόνο και ότι για την αντιμετώπιση της κατολίσθησης της Μαλακάσας, θα χρειαστεί να περιμένουμε μέχρι το Φεβρουάριο του 2003. 

Γι' αυτά καλείσθε με την επερώτηση να απαντήσετε, κύριε Υπουργέ, και εύχομαι και ελπίζω να μη "δείξετε" την ίδια επιμέλεια που έχετε επιδείξει σε όλες τις συζητήσεις για επερωτήσεις στην Αίθουσα αυτή, όπου αποφεύγετε επιμελώς να απαντήσετε σε αμείλικτα επί της ουσίας ερωτήματα. 

'Ισως σκοπεύετε αυτές τις μέρες εν όψει και των ευρωεκλογών να σκεπάσετε τις κακοτεχνίες και την αστειότητα των κυρώσεων με τις οποίες προσπαθείτε να δημιουργήσετε λανθασμένες εντυπώσεις. 

Σας αναφέρω χαρακτηριστικά και αν θέλετε να σας καταθέσω και τα σχετικά στοιχεία, ότι σε έργο 6,5 δισεκατομμυρίων στο Λιτόχωρο από τη χιλιομετρική θέση 419 έως 429 επεβλήθησαν οκτώ πρόστιμα από τις αρμόδιες υπηρεσίες του τρομακτικού ύψους των ογδόντα πέντε χιλιάδων (85.000) δραχμών, των εξήντα μία χιλιάδων (61.000) δραχμών, των εκατόν τριών χιλιάδων (103.000) δραχμών των εκατόν ενενήντα επτά χιλιάδων (197.000) δραχμών των εξήντα έξι χιλιάδων (66.000) δραχμών των τριάντα πέντε χιλιάδων (35.000) δραχμών και με την υπ' αριθμ. 7058 απόφαση της 27.1.98 δεκαπέντε χιλιάδες επτακόσιες (15.700) δραχμές. 

ΘΕΟΔΩΡΟΣ ΚΑΤΣΑΝΕΒΑΣ: 'Οταν όμως τα μαζέψετε όλα αυτά μαζί; 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: 'Ολα μαζί, κύριε Κατσανέβα, επειδή φοβάμαι ότι είσθε λίγο αδύνατος στην αριθμητική, για έργο ύψους 6,5 δισεκατομμυρίων και με συγκεκριμένες κακοτεχνίες, αθροίζονται στις πεντακόσιες χιλιάδες (500.000) δραχμές. Κάντε, λοιπόν, την παρατήρηση αυτή στον εαυτό σας. 

Κύριοι συνάδελφοι, επί χρόνια η Κυβέρνηση και ο αρμόδιος Υπουργός ομιλούν για αποπεράτωση της Εγνατίας το 2000. 

Δείτε ποια είναι η αλήθεια. Καταθέτω τον πίνακα 1. 

(Στο σημείο αυτό ο Βουλευτής κ. Βασίλειος Κορκολόπουλος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Εκατόν είκοσι δύο χιλιόμετρα από την Εγνατία Οδό είναι χωρίς ολοκληρωμένες οριστικές μελέτες. Δηλαδή είμαστε στα μέσα του 1999 και ο κύριος Υπουργός που ψευδεπίγραφα εδώ και χρόνια ομιλεί για αποπεράτωση του έργου το 2000, δεν έχει καταφέρει να τελειώσει στα μέσα του 1999 ούτε τις μελέτες εκατόν είκοσι δύο χιλιομέτρων. 

Πάρτε τον πίνακα αυτόν να ενημερωθείτε, κύριε Λαλιώτη, μήπως και δεν σας έχουν ενημερώσει. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν γνωρίζετε αυτά που λέτε. Δεν ανταποκρίνονται στην αλήθεια. 

ΠΡΟΕΔΡΕΥΩΝ (Παναγιώτης Σγουρίδης):'Οταν έλθει η σειρά σας θα απαντήσετε, κύριε Υπουργέ. 

ΒΑΣΙΛΕΙΟΣ ΚΟΡΚΟΠΟΥΛΟΣ: Εδώ είναι "η υπεύθυνη" πιστεύω απάντησή σας σε ερώτησή μας με αίτηση κατάθεσης εγγράφων. Δεν τα λέω εγώ. Δεν καταθέτω στοιχεία παρά μόνο δικά σας, των υπηρεσιών σας. Και αν θέλετε ρίξτε μια ματιά, γιατί είναι τα επίσημα στοιχεία σας. 

Καταθέτω επίσης και τον πίνακα 2. 

(Στο σημείο αυτό ο Βουλευτής κ. Βασίλειος Κορκολόπουλος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Ο δεύτερος πίνακας λέει ποιες μελέτες δεν περιλαμβάνονται μήκους σαράντα οκτώ χιλιομέτρων σε κοινοτικά προγράμματα. 

Επειδή ο κ. Λαλιώτης ασφαλώς θα ισχυριστεί ότι έχει επιβάλει πρόστιμα ύψους 6,7 δισεκατομμυρίων, εγώ θα του δώσω το χαρτί που υπογράφει η διευθυντής της αρμόδιας υπηρεσίας ΠΑΘΕ για τμήμα Λιτόχωρο-Δίον όπου φαίνονται όλες οι αποφάσεις του Iανουαρίου 1998 για τα ύψη των προστίμων. Και αυτό επειδή λέγει ότι είναι ανακριβή τα στοιχεία που αναφέρω. Δεν είναι μόνο ειλικρινή, αλλά δυστυχώς αποδεικνύουν τη θλιβερή πραγματικότητα της κυβερνητικής σας πολιτικής. 

Η Κυβέρνησή σας ταυτόχρονα εφήρμοσε μια πολιτική που διέλυσε τις υπηρεσίες του Υπουργείου. Καταργήσατε την ιεραρχία. Ισοπεδώσατε τους υπαλλήλους. Τα υπηρεσιακά συμβούλια έγιναν κομματικά όργανα με την κατάργηση της συμμετοχής δικαστικού λειτουργού. Τα γραφεία Υπουργού, Υφυπουργών και Γενικών Γραμματέων γέμισαν με εκατοντάδες κομματικούς συμβούλους. 

(Στο σημείο αυτό ο Βουλευτής κ. Βασίλειος Κορκολόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Είναι το μεγαλύτερο κακό που κάνατε όλα αυτά τα χρόνια ως κυβερνήσεις του ΠΑΣΟΚ. 

Σας ερωτώ ευθέως, κύριε Υπουργέ. Ποιος είναι ο μισθός ενός μηχανικού διευθυντού του Υπουργείου Δημοσίων 'Εργων; Ανάλογες θέσεις σε εταιρείες στις οποίες προσλαμβάνετε αφειδώς συμβούλους, πληρώνονται κύριοι συνάδελφοι με τέσσερα έως πέντε εκατομμύρια το μήνα. 

Σας ερωτώ, λοιπόν, ευθέως να μου πείτε με τι μισθό πληρώνει το ελληνικό δημόσιο τη διευθύντρια που διευθύνει τις επιβλέψεις των εργασιών της ΠΑΘΕ και την οποία έχει ορίσει το ελληνικό δημόσιο σ' αυτό το πόστο; 

Η BRAUNER ROOT κύριοι συνάδελφοι, στην Εγνατία Οδό για είκοσι τέσερις μήνες θα πάρει ένα δισεκατομμύριο διακόσια εβδομήντα εννιά εκατομμύρια και άλλα πεντακόσια εκατομμύρια μπόνους. Ποιοι είναι οι αντίστοιχοι αριθμοί αποζημιώσεως των διευθυντικών θέσεων της ΠΑΘΕ; 

Εγώ θα ήθελα να σας καταθέσω το τρίτο στοιχείο πάλι των υπηρεσιών σας, επειδή τολμήσατε να μου πείτε ότι λέω ψέματα -είστε προκλητικός, με ψευδεπίγραφα επιχειρήματα σε μεγάλες αλήθειες- από όπου φαίνεται ότι ο διευθυντής του ιδιωτικού τομέα παίρνει τέσσερα εκατομμύρια πεντακόσιες ογδόντα χιλιάδες δραχμές το μήνα, ο διευθυντής του κεντρικού τομέα το ίδιο, ο διευθυντής του ανατολικού τομέα το ίδιο, ο διευθυντής του τάδε τμήματος τόσο κλπ. για να μην τα πολυλογώ. Αυτή είναι η ωμή αλήθεια κύριοι συνάδελφοι. Εμείς πληρώνουμε ένα διευθυντή με πεντακόσιες χιλιάδες δραχμές το μήνα, ενώ από την άλλη προσλαμβάνουμε συμβούλους με τέσσερα και πέντε εκατομμύρια το μήνα και λέμε ότι λύσαμε το θέμα. 

(Στο σημείο αυτό ο Βουλευτής κ. Β. Κορκολόπουλος, καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.) 

Παίζετε, κύριε Λαλιώτη, προσπαθώντας να δημιουργήσετε στρεβλώσεις με τον έλεγχο που ασκείτε στα Μ.Μ.Ε. σε συνδυασμό με τα διαπλεκόμενα, με πρόστιμα και κακοτεχνίες. Και μιλάτε για είκοσι χιλιάδες έργα. Και σας ερωτώ ευθέως να απαντήσετε από εδώ, από αυτό το Βήμα. 'Εχετε είκοσι χιλιάδες επίσημους επιβλέποντες ή όπως καταγγέλλουν οι επίσημες οργανώσεις και το ΤΕΕ όλα αυτά τα έργα είναι ανεξέλεγκτα από πλευράς ποιότητας; Και προσθέτω. Και θέλω ειλικρινή απάντηση, κύριε Λαλιώτη, και όχι ψευδεπίγραφη. Επιμετρήσεις έχετε ελέγξει ποτέ; 'Εχετε κάνει επί των ημερών σας έστω και έναν έλεγχο επιμετρήσεων; Διότι κοπτόμεθα όλα αυτά τα χρόνια με την ποιοτική ανεπάρκεια και πολύ φοβούμαι ότι από τη στιγμή που δεν υπάρχουν επιβλέποντες για τα είκοσι χιλιάδες έργα, ότι δεν υπάρχει και ποσοτικός έλεγχος. Και οφείλω βέβαια να σημειώσω ότι αυτά τα είκοσι χιλιάδες έργα που αναφέρω, κύριοι συνάδελφοι, δεν είναι έργα μόνο του Υπουργείου Δημοσίων 'Εργων. Είναι και έργα που έχουν σχέση με την περιφέρεια, με τη νομαρχία, που πιθανώς να μην έχει ευθύνη απευθείας ο κ. Λαλιώτης. Εγώ όμως, δεν κατηγορώ τον κ. Λαλιώτη. Απάντηση θέλω από τον κ. Λαλιώτη. Εγώ κατηγορώ και καταγγέλλω την κυβερνητική πολιτική από αυτό το Βήμα. 

Και ταυτόχρονα εσείς, κύριε Λαλιώτη, ως προπαγανδιστής του κυβερνητικού έργου προσπαθείτε να μεταφέρετε τις εντυπώσεις σε βάρος των Ελλήνων μελετητών και κατασκευαστών για να αποκρύψετε με ψευδεπίγραφες ανακοινώσεις την τεράστια ευθύνη που έχετε, πολιτική αλλά και ποινική, για το λόγο για τον οποίο δεν εφαρμόζονται οι προβλεπόμενοι από τη νομοθεσία έλεγχοι παράλληλα με την κατασκευή. 

Δεν είναι ο ΕΣΠΕΛ ο έλεγχος. Ο ΕΣΠΕΛ είναι, αν μου επιτρέπετε, η φωτογραφία του εξευτελισμού των υπηρεσιών σας, που ήλθαν εκ των υστέρων να ελέγξουν έργα. Ο ποιοτικός έλεγχος και οι επιβλέψεις, κύριε Λαλιώτη, γίνονται κατά τη διάρκεια της κατασκευής. Και τέτοιος έλεγχος δεν γίνεται. 

Πότε θα πάμε να σας δείξω, κύριε Λαλιώτη, την ανυπαρξία επιβλέψεως στο δρόμο Τρίπολη-Δολιανά που είναι το χωριό σας; Συμπτωματικά πέρασα χθες. Φταίει ο μισθοσυντήρητος υπάλληλος κάποιας υπολειτουργούσης υπηρεσίας που είναι φορτωμένος στην Αρκαδία με δεκάδες έργα γιατί δεν έχει κάνει καθημερινή επίβλεψη; Φταίει ο εργολάβος για τη χάραξη αυτού του έργου που είναι στο χωριό σας, που με τις πρώτες βροχές του φθινοπώρου θα φύγουν ολόκληρα κομμάτια από το δρόμο μια που μπαζώθηκε ο χείμαρρος της περιοχής; Αυτό θα πουν; 'Οτι φταίει ο εργολάβος ή ο υπάλληλος που δεν έκανε το καθήκον του; 'Η διότι δεν έχει ανάστημα ο υπάλληλος να υψώσει και να πει ότι δεν δέχομαι να φαίνομαι στα χαρτιά ότι επιβλέπω δέκα και δεκαπέντε έργα χωρίς να έχει πατήσει ποτέ το πόδι του στο εργοτάξιο; 

Στα συνέδρια των υπαλλήλων του ΥΠΕΧΩΔΕ και των μηχανικών του δημοσίου που έγιναν αυτές τις μέρες δεν ήρθατε, κύριε Λαλιώτη. Μας είπαν ότι ήσαστε απησχολημένος με την προεκλογική εκστρατεία. Και το αντιλαμβάνομαι, εσείς είσθε ο προπαγανδιστής της Κυβέρνησης. Οι Υπουργοί σας γιατί δεν ήρθαν; Στείλατε ένα συμπαθέστατο γενικό γραμματέα, ο οποίος απλώς μετέφερε το χαιρετισμό σας και τη συμπάθειά σας. Εγώ σας λέω ότι αγνοήσατε την αγωνία ως Κυβέρνηση δέκα χιλιάδων και πλέον υπαλλήλων του ΥΠΕΧΩΔΕ οι οποίοι πραγματικά έχουν ανασφάλεια για το αύριο. Πολλοί από αυτούς υποαπασχολούνται από ρυθμίσεις της Κυβέρνησης, χιλιάδες από αυτούς δεν κάνουν τίποτε. Και σεις προσλαμβάνετε με δισεκατομμύρια δραχμές αμφιβόλου ποιότητος και αποτελέσματος συμβούλους όπως είναι η Brown and Roote. 

Η Νέα Δημοκρατία σας έχει καταθέσει συγκεκριμένες προτάσεις για το τι πρέπει να γίνει. Ασχοληθήκατε δυστυχώς ως αρμόδιος Υπουργός μόνο με θεραπεία συμπτωμάτων και όχι της ασθενείας. Και ταυτόχρονα συντρίψατε τον υγιή ανταγωνισμό και εκθρέψατε τον εκμαυλισμό των συνειδήσεων. Αυτή είναι η ωμή πραγματικότητα. Η Κυβέρνησή σας είναι ένας διαχειριστής των διαπλεκομένων συμφερόντων και δεν έχει εφαρμόσει καμία διαδικασία αφοπλίσεώς τους. Και βεβαίως το ένα ερώτημα μετά το άλλο προβάλλουν αμείλικτα. 'Οπως π.χ., τι έχετε κάνει για το ινστιτούτο οικονομίας κατασκευών τόσον καιρό, κύριε Λαλιώτη; Μας είχατε υποσχεθεί ότι θα τελειώσει το έργο συντομότατα. Πού βρίσκεται η προετοιμασία του προγράμματος 2000-2006; Μπορείτε να καταθέσετε στη Βουλή έστω και μία τεχνικοοικονομική μελέτη που έχετε κάνει; Μία γεωτεχνική έρευνα; Τι εφαρμογές απαλλοτριώσεων έχετε κάνει; Απολύτως τίποτε. Καμία προετοιμασία δεν έχει γίνει, κύριοι συνάδελφοι, και αυτό αποτελεί την πλέον δυσοίωνη πρόβλεψη για το μέλλον και για το νέο πρόγραμμα. Η αποτυχία σας συνοδεύεται και από τη διαγραφή από την κλίμακα των προτεραιοτήτων της Κυβέρνησης, της λογικής, των έργων της κοινής ωφέλειας. Αποκλειστικός στόχος της δράσης σας είναι η εξυπηρέτηση των συμφερόντων της Πασοκικής νομενκλατούρας. Αυτή ειναι η αληθινή εικόνα ιδίως στα νομαρχιακά διαμερίσματα και στην περιφέρεια. 

Χαρακτηριστικό παράδειγμα για να μην σας κουράσω, κύριοι συνάδελφοι, διαπλοκής, αναποτελεσματικότητας και ανεπάρκειας της Κυβέρνησης του κ. Σημίτη αποτελεί το Μετρό της Αθήνας. Η έναρξη της λειτουργίας του παρουσιάζει καθυστέρηση τριών ετών. Το δε κόστος από την καθυστέρηση αναλύεται ως εξής. 'Εχουμε μία ετήσια αύξηση των ρύπων κατά 30% από την κυκλοφορία επιπλέον διακοσίων χιλιάδων αυτοκινήτων ημερησίως. 'Εχουμε τεράστιες απώλειες χρόνου μετακίνησης με ανυπολόγιστες συνέπειες στην καθημερινή ζωή των πολιτών. 'Εχουμε δαπάνες εκατοντάδων δισεκατομμυρίων ετησίως για καύσιμα των Ι.Χ. αυτοκινήτων. 'Εχουμε ανυπολόγιστες ζημίες για αυτά τα τρία χρόνια της καθυστέρησης στη ζωή του εμπορικού κέντρου. 'Εχουμε υπερβάσεις που ξεπερνούν τα διακόσια δισεκατομμύρια. Και ταυτόχρονα είναι άγνωστο πώς θα λειτουργήσουν οι σταθμοί μετεπίβίβασης. Αποκρύπτουμε εντέχνως, με διάφορες φιέστες, το γεγονός ότι μέχρι το τέλος του 1999 ίσως δοθούν σε λειτουργία δώδεκα χιλιόμετρα του δικτύου αντί για τα δεκαοκτώ που προβλεπόταν όταν ξεκίνησε το έργο. Και ταυτόχρονα, κύριε Λαλιώτη, σας έχω καταγγείλει σημειακά και επωνύμως μεγάλης εκτάσεως κακοτεχνίες που έχουν γίνει από παραλείψεις του δημοσίου. Και φοβούνται οι δημόσιες υπηρεσίες να δώσουν εντολές για την αποκατάσταση μήπως αυτό τους δημιουργήσει υπευθυνότητα καταβολής αυτών των αποζημιώσεων. Αν θέλετε να πάμε στο σταθμό του Μετρό στην πλατεία Συντάγματος, ιδίοις όμμασι να δείτε αυτές τις εγκληματικές παραλείψεις μιας εταιρείας η οποία τόσα χρόνια εποπτεύει αυτό το έργο. Της ανανεώσατε, αν δεν κάνω λάθος, και τη σύμβαση. Και το κυριότερο, δεν φροντίσατε από την τεχνογνωσία που ξεκίνησε επί της κυβέρνήσεως του κ. Μητσοτάκη το 1991 και προεβλέπετο αυτό το πράγμα, ώστε στα επόμενα χρόνια να μάθουν και οι 'Ελληνες μηχανικοί και εξελικτικά μετά τα πέντε-έξι χρόνια να μπορούν να αντικαταστήσουν τις υπηρεσίες αυτές που προσφέρει η εταιρεία που έχει αναλάβει το μάνατζμεντ. 

Κύριε Λαλιώτη, σας είχα με σειρά ερωτήσεών μου παρακαλέσει να καταθέσετε στη Βουλή τα πρωτόκολλα περαιώσεως έργων αξίας άνω των πέντε δισεκατομμυρίων (5.000.000.000) δραχμών. Το αποφύγατε επιμελώς. Παρακάλεσα και έκανε την ίδια ερώτηση στις 2 Απριλίου ο συνάδελφος κ. Γκελεστάθης, μια και εμένα δεν μου τα δίνατε μήπως τα δίνατε στον τέως Υπουργό. Και ω του θαύματος τι στείλατε στον κ. Γκελεστάθη; Τα πρωτόκολλα περαίωσης των έργων αξίας άνω των διακοσίων εκατομμυρίων (200.000.000) δραχμών. 

Εγώ λοιπόν σας λέω υπεύθυνα και με απόλυτη συνέπεια των καταγγελλομένων, ότι η Κυβέρνησή σας δεν έχει τελειώσει και με οριστικό πρωτόκολλο παραλαβής, ούτε ένα έργο σημαντικό αξίας άνω των πέντε δισεκατομμυρίων (5.000.000.000) και γι'αυτό το λόγο αποφεύγατε να καταθέσετε τα πρωτόκολλα, για να μην ομολογήσετε ότι δεν έχετε κανένα. 

Τελειώνω, κύριοι συνάδελφοι, με τα εξής δύο θέματα: 

Ο κ. Λαλιώτης προ ημερών επί τη ευκαιρία που ο Πρόεδρος του κόμματος θα ομιλούσε στην Πάτρα, την παραμονή, πήγε στην Πάτρα για να αναγγείλει έργα και ταυτόχρονα να εξηγήσει, ότι σε λίγο τελειώνει η ευρεία παράκαμψη Πατρών. Εγώ, λοιπόν, σας καταθέτω, κύριε Λαλιώτη, έναν πίνακα ότι ο κόμβος Κ1 θα είναι έτοιμος, διότι δεν έχετε ακόμη εγκατεστημένο ανάδοχο, μετά το 2000, το τμήμα Κ1-Κ4 λόγω μη καθορισμού ερυθράς, δηλαδή, δεν έχει δοθεί ούτε καν το υψόμετρο, θα γίνει μετά το 2000 και υπάρχει και τεράστιο τεχνικό πρόβλημα και ο κόμβος Κ5 ίσως δημοπρατηθεί μέσα στο 1999. Είναι ένα σημαντικό έργο που σημαίνει τελικά ότι η παράκαμψη της Πάτρας δεν θα είναι έτοιμη ούτε το 2003. 

(Στο σημείο αυτό ο Βουλευτής κ. Β. Κορκολόπουλος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Τέλος, έχετε στα χέρια σας από τις 15 Φεβρουαρίου 1999 ως Κυβέρνηση, κύριε Λαλιώτη, το κείμενο της εκθέσεως για τα δημόσια έργα που σας έστειλε ο πρόεδρος της αρμοδίας Επιτροπής Θεσμών και Διαφάνειας, ο κ. Καψής. Είναι ένα κείμενο το οποίο ουσιαστικά λέει ακριβώς αυτά που σας κατήγγειλα. Σας κατήγγειλα ότι δεν έχετε επιβλέψεις, σας κατήγγειλα ότι έχουμε οσμές σκανδάλων, σας κατήγγειλα ότι δεν έχετε νομοθετικό πλαίσιο, σας κατήγγειλα ότι υπάλληλοι του Υπουργείου έχουν ουσιαστικά αφοπλισθεί, σας κατήγγειλα ότι επί τόσα χρόνια δεν έχετε κάνει απολύτως τίποτα. Και τα ίδια επισημαίνει η επιτροπή η οποία μάλιστα σας καλεί και εισηγείται να λάβετε συγκεκριμένα μέτρα. Εγώ θα ήθελα να σας ακούσω με μεγάλη προσοχή, αν από το Φεβρουάριο μέχρι σήμερα έχετε έστω και μία στόχευση από τα έντεκα σημεία που εισηγείται η αρμοδία Επιτροπή Θεσμών και Διαφάνειας. 

Επιφυλάσσομαι στη δευτερολογία μου, αφού ακούσω τον κύριο Υπουργό, να παραθέσω και άλλα στοιχεία που αποδεικνύουν την ανεπάρκεια της πολιτικής της Κυβέρνησης στα δημόσια έργα. 

Σας ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καραγκούνης έχει το λόγο. 

Κύριε Καραγκούνη, θέλετε και τη δευτερολογία σας μαζί; 

ΑΝΔΡΕΑΣ ΚΑΡΑΓΚΟΥΝΗΣ: Νομίζω ότι μάλλον θα τη χρειασθώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο. 

ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, ένα ισχνό και καχεκτικό έως ανύπαρκο έργο, στην πραγματικότητα αναθέσεις του κ. Λαλιώτη για τις οποίες βοά σύσσωμος ο τεχνικός κόσμος, προσπαθεί να προβάλλει με έναν προπαγανδιστικό μαραθώνιο η Κυβέρνηση αυτές τις ημέρες. Διοικητική ανεπάρκεια και κομματισμός. Υπερβάσεις δισεκατομμυρίων. Κακοτεχνίες. Χαμηλή ποιότητα. Πλημμελείς μελέτες. Σκανδαλώδεις αναθέσεις. Αυτή είναι η πραγματικότητα. 

Μια περιφερειακή διοίκηση που προέκυψε από πολύπλευρες νοοτροπίες, που είτε αδιαφορεί είτε δεν έχει εποπτεία και οι λίγοι καλοί δεν μπορούν να παράγουν, να προγραμματίσουν έργα και να επιβλέψουν μελέτες, έχουν δημιουργήσει μία εκρηκτική κατάσταση. 

Η Κυβέρνηση εδώ δεν κάνει απολύτως τίποτε και αδιαφορεί πλήρως. Καλοπερνούν μόνο οι κομματικοί. 

Θα μπορούσα να πάρω ως παράδειγμα την περιφέρεια της Δυτικής Ελλάδος, η οποία παρουσιάζει στα έργα επικίνδυνη στασιμότητα και πρωτοφανή, θα μπορούσα να πω. 

Το κομμάτι της ΠΑ-ΘΕ, δηλαδή ο δρόμος Κόρινθου Πατρών ακόμη δεν έχει υπάρξει ούτε στις μελέτες, ενώ σας το έχουμε ξανακαταγγείλει. 

Η παράκαμψη των Πατρών, που μόλις ανέφερε ο συνάδελφος κ. Κορκολόπουλος, βρίσκεται στο γνωστό τέλμα. Βέβαια, χρειάστηκε η κάθοδος του Προέδρου της Νέας Δημοκρατίας, για να κινητοποιήσει και εσάς, κύριε Υπουργέ, αλλά νομίζω μόνο στα λόγια. 

Το Ρίο-Αντίρριο, ένα μεγάλο έργο για τη Δυτική Ελλάδα όλο και πάει προς τα πίσω. 'Ηδη πάει ένα χρόνο πίσω. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Γιατί; 

ΑΝΔΡΕΑΣ ΚΑΡΑΓΚΟΥΝΗΣ: Γιατί έτσι φαίνεται. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τρεις μήνες μπροστά είναι αυτό το έργο από το διάγραμμα. 

ΑΝΔΡΕΑΣ ΚΑΡΑΓΚΟΥΝΗΣ: Δεν είναι καθόλου. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ, μη διακόπτετε. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων) : Και λυπάμαι, κύριε Καραγκούνη, γιατί είστε από την Αιτωλοακαρνανία και τα γνωρίζετε αυτά. 

ΠΡΟΕΔΡΕΥΩΝ (Παναγιώτης Σγουρίδης): Θα απαντήσετε, κύριε Υπουργέ. 

ΑΝΔΡΕΑΣ ΚΑΡΑΓΚΟΥΝΗΣ: 'Ετσι έχουν τα πράγματα. 

Η συνοδός εθνική οδός Ναυπάκτου-Ιτέας βρίσκεται ακόμη εν υπνώσει. 

Και εδώ για το έργο Ρίου-Αντιρρίου -σας το έχουμε ξαναπεί- θα πληρώσετε ρήτρα. 

Η παράκαμψη του Αγρινίου και της Ναυπάκτου καρκινοβατούν. 

Η παράκαμψη του Αγρινίου, μέσα σε δύο χρόνια, που έπρεπε να καλύψει το 50% του συνόλου του έργου, μέχρι τώρα έχει καλύψει περίπου το 10%. Από τα έντεκα δισεκατομμύρια (11.000.000.000) δραχμές έχουν απορροφηθεί ένα δισεκατομμύριο εκατό εκατομμύρια (1.100.000.000) δραχμές. Και ο κόσμος στην Αιτωλοακαρνανία γελάει με τα έργα που έχουν γίνει μέχρι στιγμής: Ορισμένες εκσκαφές και λίγα τεχνικά έργα. 

Από την άλλη, η παράκαμψη Ναυπάκτου φαίνεται να έχει οριστικά εγκαταλειφθεί. Και το Υπουργείο Περιβάλλοντος, Χωροταξίας και Δημοσίων 'Εργων εν μέσω προσχημάτων προσπαθεί να την παρακάμψει. 

Και βέβαια ο δρόμος στο λιμάνι από τα μεγάλα φορτία που περνούν για το έργο στον Εύηνο έχει υποχωρήσει με πολύ μεγάλο κίνδυνο. 

'Οσον αφορά την Ιόνια Οδό και το έργο Ρίου-Αντιρρίου-Ηγουμενίτσας τα οποία -και αυτό το έχουμε ξαναπεί- είχε προγραμματίσει η κυβέρνηση της Νέας Δημοκρατίας, δεν υπάρχουν ούτε στα χαρτιά. 

Και θέλω να πάω σ' ένα άλλο έργο το έργο της Αττικής Οδού. Εδώ υπάρχει, όπως ξέρετε, μια επικίνδυνη καθυστέρηση η οποία ξεπερνάει τον ενάμιση χρόνο. 'Ενα έργο περί τα διακόσια τριάντα πέντε δισεκατομμύρια (235.000.000.000) δραχμές έχει απορρόφηση μόνο δεκαπέντε δισεκατομμύρια (15.000.000.000), δηλαδή, ποσοστό 6%. Ενώ θα έπρεπε να είχαν απορροφηθεί ογδόντα-ενενήντα δισεκατομμύρια. Φαίνεται ότι οι καθυστερήσεις θα στοιχίσουν μια επιβάρυνση της τάξης των εκατό δισεκατομμυρίων (100.000.000.000) δραχμών. Γιατί ξέρετε πολύ καλά ότι πρέπει, παράλληλα με το αεροδρόμιο των Σπάτων να προχωρήσουν και τα έργα Παλλήνης-Σπάτων και η περιφερειακή του Υμηττού. Και μέχρι το 2001 που θα έπρεπε να έχουν γίνει αυτά τα έργα, δεν πρόκειται να γίνουν. 

Επίσης θέλω να αναφερθώ σε ένα έργο πολύ μεγάλης σημασίας. Είναι το έργο ύδρευσης της Θεσσαλονίκης από τον Αλιάκμονα. Εδώ παρουσιάζεται μια περίεργη ιστορία. Η διώρυγα Αξιού-Αλιάκμονα προς το βόρειο άξονα παρουσιάζει μια πολύ μεγάλη καθυστέρηση. Προς τα κάτω θα γίνει το διϋλιστήριο με έναν αγωγό χωρίς νερό,με κίνδυνο να χαθούν πάρα πολλές πιστώσεις και ίσως να ματαιωθεί το έργο. 

Και όλες αυτές τις καθυστερήσεις που αναφέρθηκα τις διαφημίζει η Κυβέρνηση του κ. Σημίτη. 

Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ορφανός έχει το λόγο. 

Θέλετε και σεις και τη δευτερολογία σας; 

ΓΕΩΡΓΙΟΣ ΟΡΦΑΝΟΣ: Στην πράξη θα φανεί κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Καλώς. 

ΓΕΩΡΓΙΟΣ ΟΡΦΑΝΟΣ: Νομίζω ότι συζητώντας αυτήν την επερώτηση της Νέας Δημοκρατίας, εκείνο το οποίο αποδεικνύουμε είναι η γύμνια των επιχειρημάτων της Κυβέρνησης και ιδιαίτερα του κ. Λαλιώτη. 

Είναι φανερό ότι η Κυβέρνηση κάνει μία προσπάθεια να δείξει στους 'Ελληνες μία άλλη Ελλάδα, που κανείς δεν τη γνωρίζει, που κανείς δεν τη βλέπει, όλοι τη λαχταράνε, αλλά είναι μάλλον στη φαντασία του κ. Λαλιώτη, στην πραγματικότητα δεν τη βλέπει κανείς. 

Επειδή εμένα μου αρέσει να είμαι συγκεκριμένος, όχι όπως ο κύριος Υπουργός, θα πρέπει να μας απαντήσει κάποτε -είναι νομίζω η έκτη επερώτηση, στην οποία συμμετέχω με ένα γενικευμένο αντικείμενο, τα δημόσια έργα και τον τομέα των μελετών- γιατί ο κύριος Υπουργός ακολουθεί μία πάγια τακτική: Δεν απαντά ποτέ σ' αυτά τα οποία του θέτουμε και επερωτάται η Κυβέρνηση. Αναφέρεται στη Νέα Δημοκρατία του παρελθόντος. Είναι φανερό ότι δεν μπορεί να μιλήσει για το παρόν και ιδιαίτερα δεν μπορεί να σχεδιάσει για το μέλλον. 

Θα ήθελα, λοιπόν, κύριε Υπουργέ, αν αποφασίσατε σήμερα και ευαρεστηθείτε, να μας απαντήσετε σε ορισμένα πράγματα, να μας πείτε το εξής: Σε μία ημερίδα που έγινε πριν από μερικές μέρες, στις 29 Απριλίου, η κ. Καβαλέρια, η οποία είναι η διευθύντρια συμβάσεων της Εγνατίας Οδού, αναφέρθηκε στο σύνολο των μελετών, οι οποίες έχουν γίνει την τελευταία τριετία και μίλησε για τριακόσιες τριάντα συμβάσεις μελετών, συνολικού κόστους 18,2 δισεκατομμυρίων. Υπάρχει ένα βασικό ερώτημα. Οι συνεργάτες μου έψαξαν και βρήκαν ότι από αυτές τις μελέτες μόνο εβδομήντα έχουν δημοσιευτεί στο τεύχος του Τεχνικού Επιμελητηρίου. Ερώτηση: Οι υπόλοιπες δεν έχουν δημοσιευτεί; 'Εχει γίνει ανάθεση απευθείας; Μιλάμε για διακόσιες εξήντα μελέτες. 

Το δεύτερο στοιχείο. Λέει ο κ. Λαμπρόπουλος ο οποίος είναι ο διευθυντής μελετών της Εγνατίας Οδού, δηλαδή, από τα βασικά στελέχη της Εγνατίας Οδού, ότι πολλά από τα τμήματα της χάραξης εξαιτίας της σοβαρότητας των περιβαλλοντικών προβλημάτων, χρειάζονται βελτίωση, είτε μέτρα προστασίας είτε μελέτη από την αρχή. Μία άλλη σημαντική αιτία καθυστερήσεων είναι η διεξαγωγή απαραιτήτων, προσθέτων γεωτεχνικών ερευνών, ιδιαίτερα στα δύσκολα τμήματα του έργου. Δηλαδή, δεν έχουν γίνει αυτά. Κι αυτό είναι με ημερομηνία είκοσι μέρες πριν. 

Το πρώτο, λοιπόν, που θα πρέπει να κάνετε -και θα πρέπει να το κάνετε με ειλικρίνεια σ' αυτήν τη συνεδρίαση- είναι να ξεχάσετε το 2000, για το οποίο έχετε αναφερθεί πολλές φορές. Να θέσετε ένα όριο, το 2005, το 2007. Είναι πιο κοντά στην πραγματικότητα και ίσως, θα είναι και μία κρίση ειλικρίνειάς σας μέσα σ' αυτήν την όλη διαδικασία. 

'Ενα δεύτερο στοιχείο είναι αυτό, που αφορά τους κάθετους άξονες της Εγνατίας Οδού. Πάψατε να τους αναφέρετε. Τους γράφετε στα φυλλάδιά σας, σε αυτά τα οποία διακινούνται μέσα από τις εφημερίδες και τα κυκλοφορείτε προεκλογικά. Αλλά θέλω να μας πείτε πότε θα γίνουν πραγματικότητα οι μελέτες τους, οι χαράξεις τους, οι απαλλοτριώσεις, αν χρειάζεται, και μετά η κατασκευή τους. 

Εκείνο το οποίο είναι φανερό, είναι ότι στην όλη διαδικασία χωροθέτησης των ολυμπιακών έργων λείπει ο Υπουργός ΠΕΧΩΔΕ. Γίνεται συζήτηση στην επιτροπή, αύριο έχουμε συζήτηση στην Ολομέλεια κι εσείς απουσιάζετε. Εγώ ήθελα να ρωτήσω ποιος χαράζει την πολιτική για τα ολυμπιακά έργα, όταν εσείς είσθε απών; Αυτό ίσως αποδεικνύει τη γύμνια, την οποία έχει το Υπουργείο, στο να χαράξει μία πολιτική και να την επιβάλει. 

Βεβαίως, η απορροφητικότητα της Εγνατίας δεν ξεπερνάει το 22% και όλο το Κοινοτικό Πλαίσιο Στήριξης, όσον αφορά τα έργα, μόλις έχει ξεπεράσει το 50%. Απορώ πώς μέσα σε μερικούς μήνες θα φροντίσετε να απορροφήσετε το υπόλοιπο 50%. 

Εμείς οι Θεσσαλονικείς συχνά-πυκνά αισθανόμαστε ότι η Κυβέρνησή σας μας θεωρεί ως κάφρους. Να πω, λοιπόν, από τα στοιχεία, τα οποία έχω, ότι οι διαδικασίες, που αφορούν συγκεκριμένα έργα, βρίσκονται στο μηδέν; 

Με το Μετρό της Θεσσαλονίκης είναι φανερό ότι προχωρούμε σε πολύ επικίνδυνες διαδρομές, μέσα από μία περίεργη σύμβαση, η οποία δεν διασφαλίζει το δημόσιο, κανείς δεν ξέρει τι θα γίνει μετά το δεκαεξάμηνο, που τους δίνουμε ως προθεσμία να βρουν τα κονδύλια. Και βέβαια είδα πρόσφατα μία διαφήμιση, η οποία υπάρχει από την εταιρία στο περιοδικό "ΤΙΜΕ", όπου αναζητεί ουσιαστικά κεφάλαια. Και βέβαια, δεν αναφέρεται καθόλου ονομαστικά στις ελληνικές εταιρίες, για τις οποίες δόθηκε μάχη, όταν γινόταν συζήτηση για τη σύμβαση του μετρό εδώ στο Κονοβούλιο. Είναι φανερό ότι σιγά-σιγά, θα τις ξεχάσουμε στη διαδρομή. 'Ισως μπορεί να ξεχάσουμε και το έργο, γιατί δεν βλέπω και πολλές ελπίδες και φως. 

Θα αναφερθώ και εγώ δι' ολίγον στα στοιχεία που έχουν σχέση με το θέμα της υδροδότησης. Θα το κάνω λίγο πιο συγκεκριμένο. Για τα έργα του Αλιάκμονα, από την Ευρωπαϊκή 'Ενωση έχουμε κοινοτική συνδρομή ογδόντα εκατομμύρια οκτακόσιες πενήντα χιλιάδες (80.850.000) ECU. Αυτά είναι το 85% του συνολικού προϋπολογισμού. 'Εχουν απορροφηθεί μόλις δεκατρία εκατομμύρια εξακόσιες χιλιάδες (13.600.000) ECU, δηλαδή, ένα ποσοστό που δεν ξεπερνάει το 20%. Είναι φανερό πως δεν θα έχουν απορροφηθεί, όχι μόνο στο τέλος του 1999 που προβλέπετε, αλλά ούτε το 2002. Η Θεσσαλονίκη έχει προβλήματα. Το καλοκαίρι έρχεται. Διψά. Βέβαια, τι σας νοιάζει εσάς; Αλλού μένετε, αλλού πολιτεύεσθε, άλλοι είναι οι στόχοι σας. 

'Οσον αφορά το βιολογικό καθαρισμό θέλω να πω ότι ξεκίνησε το 1995 ως περίοδος χρηματοδότησης, για να τελειώσει στο τέλος του 1999. 'Εχουν απορροφηθεί δέκα εκατομμύρια (10.000.000) ECU από τα πενήντα έξι εκατομμύρια εκατόν εξήντα οκτώ χιλιάδες (56.168.000) της κοινοτικής συνδρομής, που αφορά το 85% του συνολικού έργου. Είναι λοιπόν ανέφικτο γι' αυτό το έργο, το ξέρετε πάρα πολύ καλά. Νομίζω ότι θα πρέπει να μας δώσετε συγκεκριμένες θέσεις. 

Να μη μιλήσω για την υποθαλάσσια αρτηρία και να μην πω τι γίνεται με την περιφερειακή οδό, πότε θα γίνουν αυτοί οι περιβόητοι κόμβοι. Από δεκαπέντε κόμβους έχουμε φτιάξει έναν, προσπαθούμε να φτιάξουμε άλλον μισό και κανείς δεν ξέρει πότε θα γίνουν. 

Κύριε Λαλιώτη, είσαστε υπόδικος έναντι των Θεσσαλονικαίων. Θα πρέπει κάποτε να απαντήσετε γιατί τους έχετε ξεχάσει. 

'Οσον αφορά το θέμα του λιμανιού τα χρήματα τα οποία προβλέπονται και τα οποία η Κυβέρνηση διαφημίζει δεν έχουν φθάσει ποτέ στη Θεσσαλονίκη και δεν ξέρω αν κάποια στιγμή πρόκειται να φθάσουν. 'Εχουμε περίπου πέντε δισεκατομμύρια από τα πενήντα που προεβλέποντο στο αεροδρόμιο. Δεν έχουμε καινούριο διάδρομο, δεν λειτουργεί το ραντάρ. Δεν έχετε σκεφθεί πώς θα λυθεί το πρόβλημα με την ομίχλη. Τι Κυβέρνηση είσαστε; "Κυβέρνηση της ομίχλης", μου φαίνεται. 

Οι 'Ελληνες γίνονται μάρτυρες ενός διαφημιστικού οργίου τον τελευταίο καιρό, όπου στις οθόνες των τηλεοράσεών τους προβάλλονται ανύπαρκτα ή υπό σχεδίαση ή ελαφρώς προχωρημένα έργα, τα οποία πρόκειται να τους αλλάξουν -κατά τη διαφήμιση- τη ζωή, αν δεν τους την έχουν αλλάξει ήδη, έργα τα οποία βρίσκονται στη φαντασία του κ. Λαλιώτη και του κ. Σημίτη, τα οποία διαφημίζονται με κοινοτικά ή εθνικά ή αμφιβόλου κομματικής ή άλλης προέλευσης κονδύλια και έχουν ως μόνο στόχο να υφαρπάξουν την ψήφο του ταλαιπωρημένου και απογοητευμένου από την Κυβέρνηση πολίτη. 

Οι κυβερνητικοί εγκέφαλοι της διαφήμισης με επικεφαλής τον Υπουργό ΠΕΧΩΔΕ κ. Λαλιώτη προσπαθούν να μας πείσουν, ότι η Εγνατία Οδός προχωρά και τελειώνει, όταν όλοι ξέρουμε ότι θα αργήσει τουλάχιστον μέχρι το 2005. Προσπαθούν να μας πείσουν ότι το Μετρό Αθηνών ετοιμάστηκε, κάνοντας θορυβώδεις και ανούσιες βόλτες, ξεχνώντας ότι ήδη καθυστέρησε η παράδοσή του τρία χρόνια και το κόστος τριπλασιάστηκε. 'Οσο για το Μετρό Θεσσαλονίκης, μετά από έξι χρόνια βαδίζει στον άγνωστο, επικίνδυνο και πανάκριβο δρόμο που επέλεξε ο κ. Λαλιώτης, με την περίεργη και αποικιοκρατική του σύμβαση. 

Επιχειρούν να δείξουν ότι ο ΠΑΘΕ είναι το απαύγασμα των έργων του ΥΠΕΧΩΔΕ. Οι ταξιδεύοντες όμως στο βασικό αυτό οδικό άξονα γνωρίζουν τα βάσανα, τις ταλαιπωρίες και τους κινδύνους ενός έργου που μοιάζει ως λαβύρινθος και συνιστά την οδύσσεια των συγχρόνων Ελλήνων, που είναι αναγκασμένοι να ταξιδεύουν και να τον χρησιμοποιούν. 

'Εφθασε η ώρα κατά την οποία ο κ. Σημίτης και ο κ. Λαλιώτης θα μετρήσουν το δείκτη νοημοσύνης των Ελλήνων πολιτών, διαπιστώνοντας ότι όσο γεμίζουν τις τηλεοπτικές οθόνες με έργα που ποτέ δεν τελειώνουν θα αδειάζει η κάλπη του ΠΑΣΟΚ από ψήφους και θα γεμίζει από την οργή των 

εξαπατημένων από την Κυβέρνηση συμπολιτών μας. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αθανάσιος Παναγιωτόπουλος έχει το λόγο. 

Θέλετε και εσείς το χρόνο της δευτερολογίας σας, κύριε Παναγιωτόπουλε; 

ΑΘΑΝΑΣΙΟΣ ΠΑΝΑΓΙΩΤΟΠΟΥΛΟΣ: Μάλιστα. 

Κύριε Πρόεδρε, κύριοι συνάδελφοι, ο κύριος Πρωθυπουργός στην ομιλία του στη προ ημερησίας διατάξεως συζήτηση στις 19 του μηνός μας είπε ότι άρχισε η διαδικασία για τον προγραμματισμό των έργων του τρίτου Κοινοτικού Πλαισίου Στήριξης. 

Μία διαδικασία που πρέπει να ακολουθήσει δρόμους που εγγυώνται την αποτελεσματικότητα, την υπευθυνότητα, τη σωστή ιεράρχηση, τον σωστό προγραμματισμό και αποφυγή λύσεων ή ρυθμίσεων που θα είναι χρονοβόρες ή θα οδηγήσουν στη μη ταχυτάτη αξιοποίηση των πόρων. 

Συνδυάζοντας αυτές τις σκέψεις του κυρίου Πρωθυπουργού με τη σημερινή ερώτησή μας, βγαίνει το συμπέρασμα ότι ή εμείς δεν γνωρίζουμε τι μας γίνεται ή ο κύριος Πρωθυπουργός εκφράζει κάποιες επιθυμίες γνωστού όντος, ότι δεν μπορούν να πραγματοποιηθούν με το κρατούν σύστημα παραγωγής δημοσίων έργων. 

Κυρίες και κύριοι συνάδελφοι, είναι γεγονός και ουδείς σήμερα μπορεί να αμφισβητήσει ότι το υπάρχον σύστημα παραγωγής δημοσίων έργων νοσεί σε βάθος όσο και αν η Κυβέρνηση προσπαθεί να υποβαθμίσει το θέμα και να το παρουσιάσει διαφορετικά. Και αυτό δεν είναι μόνο δική μας διαπίστωση, είναι κοινή διαπίστωση ολοκλήρου του ελληνικού λαού. Οι ατασθαλίες, οι κακοτεχνίες, οι κομπίνες και η αδιαφάνεια στην εκτέλεση των δημοσίων έργων έχουν φθάσει σε τέτοιο βαθμό που έχουν γίνει ένα από τα κύρια θέματα συζήτησης των πολιτών στα καφενεία και σε άλλους επικοινωνιακούς χώρους. 

Η κριτική της κοινωνίας δεν είναι αβάσιμη όσο και αν θέλουμε να την υποβαθμίσουμε. 

'Οχι, κυρίες και κύριοι συνάδελφοι, δεν πρέπει καθόλου να τους αδικούμε γιατί όταν οι κακοτεχνίες γίνονται αντιληπτές από μη ειδικούς τότε είναι πράγματι κακοτεχνίες μεγάλης έκτασης και θα έπρεπε εν τη γενέσει των να έχουν αποκατασταθεί προτού καν γίνουν αντιληπτές και φθάσουν να συζητούνται στους κοινούς χώρους και το χειρότερο, προτού θρηνήσουμε ανθρώπινα θύματα. 

Επειδή ο χρόνος που έχω στη διάθεσή μου δεν αρκεί για περιγραφή και ανάλυση αυτού του μεγάλου θέματός, θα περιοριστώ και θα αναφερθώ πολύ επιγραμματικά μόνο στο σκέλος της ποιότητας των έργων. 

Η κακή ποιότητα των έργων οφείλεται κυρίως στους παρακάτω παράγοντες: 

Πρώτον, στην έλλειψη της συστηματικής και αυστηρής επίβλεψης για την τήρηση των προδιαγραφών και των όρων των συμβάσεων. Και πως είναι δυνατόν, κυρίες και κύριοι συνάδελφοι, να υπάρξει σωστή επίβλεψη: 

'Οταν καταργήθηκε η υπαλληλική ιεραρχία και ο κάθε υπάλληλος ενεργεί κατά το δοκούν; Πού είναι σήμερα οι αυστηροί εκείνοι προϊστάμενοι και επιθεωρητές δημοσίων έργων που με την προσωπικότητά τους και το κύρος τους, έδιναν τη δέουσα βαρύτητα στην ποιότητα των έργων; Προστάτευαν με λίγα λόγια το μόχθο του 'Ελληνα πολίτη και σπανίως τότε γινόταν σχόλια γύρω από τα Δημόσια έργα. 

'Οταν δεν υπάρχει το απαιτούμενο τεχνικό προσωπικό και κυρίως στην περιφέρεια όπου υπάρχει μεγάλη έλλειψη από επιστημονικό προσωπικό. Να φαντασθείτε ότι στο νομό που εκπροσωπώ δεν υπάρχει ούτε ένας μηχανικός κατηγορίας ΠΕ στα Δημόσια έργα. 

'Οταν δεν αμείβεται σωστά το προσωπικό που απασχολείται με την παραγωγή των δημοσίων έργων είναι επόμενο να υπάρχει χρηματισμός, αδράνεια και αδιαφορία για την ποιότητα των έργων. 'Οταν ο μηχανικός υπογράφει για εκατομμύρια ή δισεκατομμύρια και αυτός αμείβεται με το ποσό των διακοσίων χιλιάδων (200.000) δραχμών το μήνα περίπου. 

Με τον τρόπο αυτό τον καθιστούμε ευάλωτο σε κάθε είδους πιέσεις από οργανωμένα οικονομικά συμφέροντα που έχουν τον τρόπο τους να διαβρώνουν ανθρώπους και συνειδήσεις με τη δύναμη του χρήματος. 

Πώς είναι δυνατόν ένας μηχανικός να υπηρετήσει έντιμα και ευσυνείδητα το δημόσιο μ'αυτήν την αμοιβή που δεν καλύπτει ούτε τις βασικές βιοτικές του ανάγκες; Γι'αυτό ή θα χρηματίζεται οπότε δεν θα μπορεί να κάνει τη δουλειά του σωστή ή στην καλύτερη των περιπτώσεων να είναι έντιμος αλλά τότε θα αφιερώνει το χρόνο και το ενδιαφέρον του σε δικές του προσωπικές δουλειές για να συμπληρώσει το οικογενειακό του εισόδημα. 

'Οταν δεν υπάρχουν τα απαραίτητα μέσα κίνησης του τεχνικού προσωπικού (αυτοκίνητα και χρήματα για οδοιπορικά έξοδα;). 

Δεύτερον, στην έλλειψη και υπολειτουργία των εργαστηρίων, ελέγχου καταλληλότητας των χρησιμοποιημένων δομικών υλικών και μέτρησης ποσοτήτων. Πέραν του ότι σε πολλές περιπτώσεις υπάλληλοι εργαστηρίων εκδίδουν πλαστά εργαστηριακά αποτελέσματα για τους ίδιους λόγους που συμβαίνει και με τους επιβλέποντες μηχανικούς. 

Τρίτον, στην έλλειψη των εγκεκριμένων τεχνικών μελετών προ της δημοπράτησης ή ανάθεσης των έργων. Και όπου υπάρχουν, ουδέποτε ελέγχονται. Απλώς υπογράφονται από τους αρμοδίους ενώ τα σφάλματα και οι ατέλειες παρουσιάζονται κατά την εφαρμογή των, πράγμα που δίνει την ευκαιρία στον ανάδοχο κατασκευής του έργου να το εκμεταλλευτεί αναλόγως προς ίδιο συμφέρον. Αυτός είναι ένας βασικός λόγος για τις υπερβάσεις στα δημόσια έργα. Και εδώ θέλω να σημειώσω ότι ουδέποτε με τις τροποποιήσεις ή τις "διορθώσεις" των μελετών προέκυψαν μειώσεις στους προϋπολογισμούς αλλά απεναντίας υπερβάσεις. 

Αυτό μας λέει πολλά και επιβάλλεται ν'αλλάξουμε τακτική, αν θέλουμε πράγματι καλή ποιότητα έργων. 

Τέταρτον, στις επιτροπές παραλαβής έργων, που συγκροτούνται από τους ίδιους τους μηχανικούς του δημοσίου, οι οποίοι για τους ίδιους λόγους, της ελλιπούς επίβλεψης δεν κάνουν οι περισσότερο σωστό έλεγχο, ούτε ποσοτικό ούτε ποιοτικό, καλύπτονται πίσω από τα πρωτόκολλα αφανών εργασιών των επιβλεπόντων μηχανικών και πίσω από τους εργαστηριακούς ελέγχους όπου υπάρχουν, που εν πολλοίς δεν είναι αντικειμενικοί. 

Πέμπτον, στον τρόπο επίλυσης των διαφωνιών μεταξύ του κυρίου του έργου και του αναδόχου κατασκευής του. Η σημερινή νομοθεσία είναι πολύ χρονοβόρα στις περιπτώσεις ενστάσεων, αιτήσεων θεραπείας και προσφυγών με αποτέλεσμα σε πολλές περιπτώσεις να σταματά η εκτέλεση των έργων μέχρις ότου εκδοθούν οι αποφάσεις οι οποίες καθυστερούν αφάνταστα. 

'Εκτον, στο χρόνο εγγύησης της καλής εκτέλεσης των έργων , ο οποίος έπρεπε να είναι μεγαλύτερος, για να φανούν οι τυχόν αδυναμίες της κατασκευής. 

'Εβδομον, στη μη εφαρμογή των τμηματικών προθεσμιών εκτελέσεως του έργου, που σε πολλές περιπτώσεις δεν αναφέρονται καν στην ειδική συγγραφή υποχρεώσεων, στηριζόμενοι μόνο στο χρονοδιάγραμμα που και αυτό αλλοιώνεται από την πρώτη στιγμή που θα αρχίσουν να γίνονται κάποιες τροποποιήσεις στην αρχική σύμβαση. 

'Ογδοον, στη μη τήρηση της συνυπογραφής των πρωτοκόλλων παραλαβής αφανών εργασιών και των επιμετρήσεων από τον επιβλέποντα μηχανικό και τους βοηθούς του. 

'Ενατον, στη μη παρακολούθηση της εκτέλεσης των έργων καθ'όλη τη διάρκεια των εργασίμων ωρών του εργοταξίου από τους επιβλέποντες μηχανικούς ή τουλάχιστον από τους βοηθούς των. 

Εάν τα προαναφερόμενα διορθωθούν, δεν χρειάζεται κατά την προσωπική μου άποψη να ψάχνουμε για πολύπλοκα συστήματα προκειμένου να αποφύγουμε τις μεγάλες εκπτώσεις που κατά κύριο λόγο επηρεάζουν σοβαρά την ποιότητα των έργων. 

Τότε είμαι βέβαιος ότι και με ελεύθερη έκπτωση, οι εκπτώσεις δεν θα ξεπερνούν το 20% και η ποιότητα των έργων θα είναι η ενδεδειγμένη. Για να γίνουν όμως όλα αυτά χρειάζεται αποφασιστικότητα, θάρρος και σύγκρουση με τα οργανωμένα οικονομικά συμφέροντα που λυμαίνονται σήμερα το δημόσιο. Να μπει το μαχαίρι βαθιά για να κοπεί η γάγραινα και ας πονέσουν κάποιοι που αρκετά ωφελήθηκαν μέχρι τώρα. 

Η σημερινή Κυβέρνηση δεν φαίνεται διατεθειμένη να προβεί σε τέτοιες σοβαρές τομές, γιατί άγεται και φέρεται από τα συμφέροντα αυτά. Είμαι βέβαιος όμως ότι η επόμενη κυβέρνηση που θα είναι σίγουρα της Νέας Δημοκρατίας θα τις αποφασίσει και θα τις επιχειρήσει, διότι αποτελεί διακηρυγμένη αρχή και δέσμευση προς τον ελληνικό λαό. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο Υπουργός κ. Λαλιώτης έχει το λόγο για τριάντα λεπτά. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριοι συνάδελφοι, οι Βουλευτές της Νέας Δημοκρατίας με την επερώτησή τους σήμερα σχετικά με την πορεία, την εξέλιξη και την ολοκλήρωση των μεγάλων έργων, σχετικά με την απορρόφηση και τη διαφάνεια στις αναθέσεις των μελετών και των έργων και κινδυνολογούν και σκανδαλολογούν και δεν ξέρω αν συνειδητά ή όχι παραποιούν την αλήθεια και την πραγματικότητα. 

Επειδή πολλές φορές έχουν γίνει επερωτήσεις και πολλές φορές έχω απαντήσει σε γραπτές ερωτήσεις των συναδέλφων, θεωρώ ότι πρέπει να τους επισημάνω ότι επαναλαμβάνουν με μονότονο τρόπο ισχυρισμούς, μύθους και μισές αλήθειες. Και ορισμένες φορές μέσα από άγνοια επειδή διαβάζουν ορισμένα πράγματα, χρησιμοποιούν και αναφορές που δεν είναι τίποτε άλλο παρά ψέματα δημοσιευμένα. Οι ισχυρισμοί αυτοί, οι μύθοι, οι μισές αλήθειες και τα ψέματα που αναπαράγονται δεν έχουν καμία απολύτως σχέση με την αλήθεια και την πραγματικότητα. 

Το Υπουργείο Περιβάλλοντος, Χωροταξίας και Δημοσίων 'Εργων, επαναλαμβάνει για μια ακόμη φορά παραθέτωντας αναμφισβήτητα στοιχεία τα εξής: Πρώτον η εξέλιξη των μεγάλων έργων προχωρεί με εντατικούς ρυθμούς και το χρονοδιάγραμμα ολοκλήρωσης του καθε έργου όπως και ο φάκελος της διαφάνειάς του, έχει κατατεθεί στη Βουλή, πολλές φορές. 

Δεύτερον, η απορρόφηση όλων των διασφαλισμένων πόρων της περιόδου 1994-2000 είναι δεδομένη. 'Ετσι δεν πρόκειται να χαθεί ούτε μια δραχμή ούτε ένα ECU. Σήμερα δεν το αναφέρατε και είναι προς τιμήν σας. Δηλαδή, έχετε κατανοήσει αυτό που λέγαμε από την αρχή για το οποίο είχαμε δεσμευθεί, ότι δεν πρόκειται να χαθεί κανένα ECU και καμία δραχμή. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Είναι γεγονός ότι οι απορροφήσεις τα τελευταία χρόνια προχωρούν με εντατικούς ρυθμούς. 'Ετσι δεν είναι τυχαίο ότι πέρα από μία αχλύ μυστηρίου, η οποία περιγράφεται στις επερωτήσεις, στα άρθρα σας και στις δημόσιες παρεμβάσεις σας και αφού κινδυνολογούσατε τόσα χρόνια, τώρα δεν λέτε τίποτε. Και αυτό, γιατί μέσα στο 1999, οι συνολικές απορροφήσεις όλων των προγραμμάτων θα είναι περίπου στο 85%. Αυτό έχει γίνει αποδεκτό από την Ευρωπαϊκή 'Ενωση. Θα καταθέσω στα σχετικά στοιχεία, για να δείτε ότι οι απορροφήσεις με αυτό το σχετικό διάγραμμα είναι περίπου στο 85% το 1999. Υπάρχει συγκεκριμένη αναφορά κάθε έτους στις απορροφήσεις κάθε έτους. 

Το ίδιο γίνεται και όσον αφορά την εκταμίευση των κοινοτικών πόρων. Η Ελλάδα βρίσκεται τέταρτη στην κατάταξη πέντε χωρών όσον αφορά στην εκτέλεση των έργων και στην εισροή των κοινοτικών πόρων. Θα τα καταθέσω και αυτά. 

Αυτό σημαίνει ότι οι μικρές απορροφήσεις που είχαμε τα πρώτα χρόνια ήταν σε συνάρτηση με την έλλειψη προετοιμασίας. Αυτή την προετοιμασία για να έχουμε δυναμική εκκίνηση στα πρώτα χρόνια του δεύτερου Κοινοτικού Πλαισίου Στήριξης 1994 έως 2000 έπρεπε να την είχε κάνει η κυβέρνηση της Νέας Δημοκρατίας κατά την περίοδο 1990-1993. Εάν στις εκλογές του 1993 δεν είχε ηττηθεί η Νέα Δημοκρατία, αυτό θα το βλέπατε και εσείς. Θα βλέπατε ότι μέσα από την έλλειψη μελετών, σχεδιασμού και προετοιμασίας, δεν υπήρξε ετοιμότητα για την εκκίνηση. Αυτό ισχύει για όλα τα προγράμματα και όλα τα έργα. Το λέω αυτό, για να μην παριστάνετε τους τιμητές. 

Αντιθέτως, εμείς για το τρίτο Κοινοτικό Πλαίσιο Στήριξης, επειδή αλλάζουν και οι όροι που έχουν σχέση με την απορρόφηση, κάνουμε πολύ συστηματικά αυτήν την προετοιμασία. Αν θέλετε, θα σας ενημερώσουμε για το ποιες μελέτες γίνονται και πού, είτε αυτές αφορούν το δυτικό άξονα είτε αφορούν άλλα σημαντικά έργα. Θα καταθέσω και αυτά τα στοιχεία. 

Τρίτον, η διαχείριση των πόρων όπως και οι αναθέσεις των μελετών και των έργων, θα συνεχίσουν να γίνονται με απόλυτη διαφάνεια, με πίστη στη νομιμότητα, στον υγιή ανταγωνισμό και στην προστασία του δημοσίου συμφέροντος. Εδώ θα ήθελα να πω, κύριοι συνάδελφοι, ότι οι μελέτες που αναθέτατε επί Νέας Δημοκρατίας σε συγκεκριμένα γραφεία κατέληγαν να έχουν ως τελικό κόστος πολλαπλάσιο του αρχικού, διπλάσιο έως και επταπλάσιο. Θα σας καταθέσω τους σχετικούς πίνακες για να μην κάνετε συγκρίσεις. Εγώ δέχομαι την κριτική, τις επισημάνσεις και τις προτάσεις. Πολλές από αυτές που κάνετε είναι θετικές και γι'αυτό συμφωνώ μαζί σας. Δεν δέχομαι, όμως, αυτήν τη μηδενιστική κριτική, αυτήν την κατεδάφιση μιας πολιτικής που έχει σχέση με την ανάπτυξη της χώρας, με την ολοκλήρωση των υποδομών της. 

Θα μπορούσα να αναφέρω και πάρα πολλά, όσον αφορά το καθεστώς των μελετών από το 1994 μέχρι σήμερα. Είναι γεγονός ότι εκατόν είκοσι τέσσερις μελέτες που έχουν ανατεθεί από το 1994 μέχρι σήμερα, έχουν ανατεθεί σε τριακόσια σαράντα πέντε διαφορετικά μελετητικά γραφεία ή σε μεμονωμένους μελετητές. Η επικάλυψη για δεύτερη, τρίτη ή τέταρτη φορά είναι ελάχιστη. Αυτά σας τα έχω καταθέσει. Το ίδιο γίνεται και με τις μελέτες της Εγνατίας. 

Αντιθέτως, εδώ η υπέρβαση που μπορεί να γίνει για κάθε μελέτη είναι μέχρι 50% στο αρχικό κόστος, ενώ εσείς με τις διαδοχικές υπερβάσεις βάζετε μέσα ένα μελετητή και μετά υπήρχε το πολλαπλάσιο του αρχικού κόστους στο τελικό από το διπλάσιο μέχρι το επταπλάσιο. 

Καταθέτω όλα αυτά τα χαρτιά για να μην αμφιβάλλετε ως προς αυτά. 

(Στο σημείο αυτό, ο Υπουργός Περιβάλλοντος, Χωροταξίας και Δημοσίων 'Εργων κ. Κ. Λαλιώτης καταθέτει για τα Πρακτικά τους προαναφερθέντες πίνακες, οι οποίοι έχουν ως εξής: 


Σελίδα 7346 
Η σελίδα σε PDF

Σελίδα 7347 
Η σελίδα σε PDF

Σελίδα 7348 
Η σελίδα σε PDF


Σελίδα 7349 
Η σελίδα σε PDF

Σελίδα 7350
Η σελίδα σε PDF

Σελίδα 7351 
Η σελίδα σε PDF

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Επίσης ξερετε πολύ καλά ότι για έργα της περιόδου 1990-1993 που έχουν παρατηρηθεί κακοτεχνίες και άλλου τύπου παρατυπίες, οι φάκελοι έχουν αποσταλεί στη δικαιοσύνη για δώδεκα συγκεκριμένες εργολαβίες. Τα λέω αυτά γιατί θέλω να δώσω μία απάντηση σε όλη αυτήν την κριτική που ασκείται και την περιγραφή την εύκολη και ανέξοδη που κάνουν οι συνάδελφοι της Νέας Δημοκρατίας, λέγοντας ότι η Κυβέρνηση του ΠΑ.ΣΟ.Κ. είναι κυβέρνηση διαπλεκομένων συμφερόντων. 

Κύριοι συνάδελφοι, αυτές οι κουβέντες λέγονται εύκολα και εύκολα μπορούν να απαντηθούν. Επειδή όμως τις είπατε, οφείλω να σας πω μία απάντηση πολύ συνοπτική, που συμπυκνώνεται στη φράση, ότι εξ ιδίων κρίνετε τα αλλότρια. Οι κυβερνήσεις του ΠΑ.ΣΟ.Κ δεν είχαν και δεν έχουν καμία σχέση με τα διαπλεκόμενα συμφέροντα και στον τομέα των δημοσίων έργων έχουν υπάρξει τομές, για να κατοχυρώνεται κάθε δημόσιο έργο σε κάθε στάδιο, από το σχεδιασμό του, μέχρι τη μελέτη και την ανάθεση, την κατασκευή και την παράδοση, να κατοχυρώνεται η διαφάνεια, η νομιμότητα και η προστασία του δημοσίου συμφέροντος. 

Επειδή πολύ εύκολα λέτε και διάφορα νούμερα, θα ήθελα να σας επισημάνω, ότι η συγκριτική μελέτη που έχει γίνει για τα τμήματα του οδικού άξονα Αθήνας-Πατρών-Θεσσαλονίκης, που είναι ομοειδή για την περίοδο 1990-1993 και για την περίοδο 1994-1999... 

ΓΕΩΡΓΙΟΣ ΟΡΦΑΝΟΣ: Τα ίδια λέτε κάθε φορά! 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Εχει αποδειχθεί, κύριε Ορφανέ, και πρέπει να το ακούσετε! Εγώ δεν κάνω καμία αιχμή για το ήθος των ανθρώπων που είχαν την πολιτική ευθύνη, απλώς κρίνουμε μία κατάσταση και κρίνουμε μία εποχή. Σας πληροφορώ -και αυτό αποδεικνύεται από συγκριτικά στοιχεία- ότι τα έργα της περιόδου εκείνης για το πρώτο Κοινοτικό Πλαίσιο Στήριξης είχαν και χαμηλή ποιότητα και μεγάλο κόστος, γιατί ήταν έργα κομμένα και ραμμένα στη λογική των εργολάβων. Κάθε δύο χιλιόμετρα και ένα έργο, γι'αυτό και υπάρχουν κακοτεχνίες. Κάθε εργολάβος με παράλογες εκπτώσεις και μετά με διαδοχικές υπερβάσεις να πολλαπλασιάζεται το αρχικό κόστος. Αυτή είναι η αλήθεια και πρέπει να την αποδεχθείτε ως σημείο κριτικής και αυτοκριτικής μιας περιόδου. 

Αντιθέτως, τα έργα στο δεύτερο Κοινοτικό Πλαίσιο Στήριξης από το 1994 μέχρι το 1999 είναι σύμφωνα με τα αναλυτικά στοιχεία σε σύγκριση με εκείνα του πρώτου Κοινοτικού Πλαισίου Στήριξης έργα με καλύτερη ποιότητα. Εγώ δεν λέω ότι έχουν την άριστη ποιότητα. Γι'αυτό υπάρχει έλεγχος και από το Σώμα Επιθεωρητών Δημοσίων 'Εργων και από τον ειδικό σύμβουλο ελέγχου ποιότητας και από τους συμβούλους διαχείρισης που έχει το κάθε μεγάλο έργο, η κάθε ενότητα έργων. Βεβαίως, υπάρχουν κακοτεχνίες και παρατηρούνται -και αυτό φαίνεται από τα στοιχεία- σε έργα των δήμων, των νομαρχιών και των περιφερειών. Αυτό φαίνεται. Εγώ δεν θέλω να βγάλω το Υπουργείο απ'έξω, αλλά το Υπουργείο έχει άλλη δομή και μπορεί να ελέγχει τα δικά του έργα. Και αυτό είναι αλήθεια, ότι οι κακοτεχνίες παρατηρούνται κυρίως σε έργα νομαρχιακής, περιφερειακής και δημοτικής κλίμακας σε μεγάλο βαθμό. 

Αυτή είναι και η απάντησή μου σε αυτό που είπε ο κ. Κορκολόπουλος για το έργο Τρίπολη-'Αστρος. Είναι γεγονός ότι γίνονται συνεχώς παρεμβάσεις, για να έχουμε την καλύτερη δυνατή ποιότητα. Αυτό το έργο ξέρετε ότι εποπτεύεται και παρακολουθείται από την περιφέρεια ή άλλα έργα από τη Νομαρχιακή Αυτοδιοίκηση της Αρκαδίας. Γι'αυτό έχουμε προτείνει -και νομίζω ότι θα πρέπει να γίνει αποδεκτό- ότι θα πρέπει να προσληφθούν γρήγορα οι τεχνικοί που είναι απαραίτητοι για τη Νομαρχιακή Αυτοδιοίκηση. Αυτό το προτείναμε εμείς και επί των κυβερνήσεων της Νέας Δημοκρατίας και επί των κυβερνήσεων του ΠΑ.ΣΟ.Κ. Δυστυχώς, όμως, υπάρχει η απάντηση του Υπουργείου Οικονομικών που είναι αρνητική. Και αυτό είναι γνωστό, ότι έχουν να προσληφθούν υπάλληλοι εδώ και δέκα χρόνια για την ανανέωση της Δημόσιας Διοίκησης, υπάλληλοι που να έχουν νέα επιστημονική γνώση και να ανανεώσουν τους παλαιότερους, αντλώντας την πείρα των παλαιοτέρων. Αυτό είναι αλήθεια. Το ξέρετε, κύριε Κορκολόπουλε, και το ξέρει και η κ. Παπαδημητρίου. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Εσείς τι κάνετε; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εγώ οφείλω να πιέζω και να απαιτώ την πρόσληψη τεχνικών και για τη Νομαρχιακή Αυτοδιοίκηση και για τα έργα υποδομής και για τα πολεοδομικά γραφεία και για τα πάντα και τεχνικούς για το κεντρικό Υπουργείο. 

Πολλά από τα αιτήματα και πολλές από τις επισημάνσεις που κάνει η Πανελλήνια Ομοσπονδία Τεχνικών του ΥΠΕΧΩΔΕ κ.λπ., έχουν δίκιο και το ξέρουν ότι είμαι μαζί τους. 

Πιστεύω ότι θα προσληφθούν αυτοί οι χίλιοι τεχνικοί που θα δώσουν μια ανάσα για τις νομαρχίες. Νομίζω όμως ότι πρέπει να προσληφθούν ακόμη περισσότεροι και στο επίπεδο των περιφερειών, κυρίως όμως στο επίπεδο και των κεντρικών υπηρεσιών. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πόσους τεχνικούς έχετε στο σύνολο στο Υπουργείο; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Μητσοτάκη, υπάρχουν περίπου επτάμισι χιλιάδες που είναι υπάλληλοι... 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Δέκα χιλιάδες πεντακόσιοι. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Εχουμε δώσει και στις περιφέρειες. Γι' αυτό σας λέω ότι είναι "περίπου". 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τι κάνουν οι υπόλοιποι τώρα; 'Οταν οι δέκα χιλιάδες δεν φτάνουν, οι χίλιοι θα κάνουν τη διαφορά; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν είναι έτσι, κύριε Μητσοτάκη. Οι χίλιοι θα κάνουν τη διαφορά για τη Νομαρχιακή Αυτοδιοίκηση. 'Εχει πολύ μεγάλη σημασία. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα κάνουν ασφαλώς διαφορά, αλλά πρώτα να χρησιμοποιήσετε αυτούς που έχετε και ύστερα να πάρετε άλλους. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τους χρησιμοποιούμε και τους εξαντλούμε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και να μην απομακρύνετε αυτούς που δεν είναι του ΠΑ.ΣΟ.Κ. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν τους απομακρύνουμε, κύριε Μητσοτάκη. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό είναι το δράμα. 'Οσοι δεν είναι του ΠΑ.ΣΟ.Κ., τους βάζετε στο "ψυγείο". 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Και σ' αυτό θέλω να δώσω μία απάντηση, στην αναφορά που έκανε ο κ. Κορκολόπουλος, για τις προτάσεις ή τις επισημάνσεις της Επιτροπής Διαφάνειας. Τι κάναμε; Πολλές από τις προτάσεις τις έχουμε ικανοποιήσει, άλλωστε ήταν και δικές μας προτάσεις. 

Πρώτον, έχουμε επεξεργαστεί τη βελτίωση για την αλλαγή του ν. 716, που ήταν χρήσιμο στοιχείο κι έχει δοθεί στα κόμματα και στο Τεχνικό Επιμελητήριο και το ξέρετε ότι διαφωνεί. Και θα δω τι θέση θα πάρετε ως προς το Τεχνικό Επιμελητήριο. 

Δεύτερον, έχουμε ενισχύσει και θεσμικά, αλλά δίνοντας και κίνητρα, το Σώμα Επιθεωρητών Δημοσίων 'Εργων. 

Τρίτον, έχουμε διαμορφώσει το τελικό κείμενο και είναι προς υπογραφή του προεδρικού διατάγματος για τις ποινές των εργολάβων. 

Τέταρτον, έχουμε επιταχύνει τη διαδικασία πρόσληψης των τεχνικών στις βαθμίδες περιφέρειας και της Νομαρχιακής Αυτοδιοίκησης. 

Πέμπτον, για μια ακόμη φορά λέμε "όχι" στο σύστημα της προεπιλογής που κατά κόρο έκαναν κατάχρηση, κυρίως οι Νομαρχιακές Αυτοδιοικήσεις και οι δήμοι. Δεν θέλω τώρα να αναφερθώ, αλλά νομίζω ότι υπάρχει μια θετική ανταπόκριση. 

Κύριοι συνάδελφοι, καταθέτω τα χαρτιά αυτά που είπα πριν, που είναι συγκριτικά για το κόστος των ομοειδών οδικών τμημάτων του οδικού άξονα Πατρών-Αθηνών-Θεσσαλονίκης, σύγκριση ανάμεσα στο πρώτο Κοινοτικό Πλαίσιο Στήριξης που το διαχειρίστηκε η Νέα Δημοκρατία και στο δεύτερο Κοινοτικό Πλαίσιο Στήριξης 1994-1999, που το διαχειρίζεται το Πανελλήνιο Σοσιαλιστικό Κίνημα. 

(Στο σημείο αυτό, ο Υπουργός Περιβάλλοντος, Χωροταξίας και Δημοσίων 'Εργων κ. Κ. Λαλιώτης, καταθέτει για τα Πρακτικά τα προαναφερθέντα στοιχεία, τα οποία έχουν ως εξής: 

"ΣΥΓΚΡΙΣΗ ΜΕΣΟΥ ΚΟΣΤΟΥΣ ΑΝΑ ΧΛΜ ΚΑΤΑΣΚΕΥΑΖΟΜΕΝΟΥ ΑΥΤΟΚΙΝΗΤΟΔΡΟΜΟΥ ΚΑΤΑ ΤΙΣ ΠΕΡΙΟΔΟΥΣ 1ου και 2ου ΚΠΣ 

Κάνοντας σύγκριση του ανά χλμ. κόστους, κατασκευής αυτοκινητοδρόμου, όπως αυτό διαμορφώνεται στα έργα που κατασκευάσθηκαν με το 1ο ΚΠΣ (περίοδος Ν.Δ.) κι εκείνα που ακτασκευάζονται με το 2ο ΚΑΠΣ (τρέχουσα περίοδος) έχουμε τις παρακάτω διαπιστώσεις: 

Ι. ΠΕΡΙΠΤΩΣΗ ΚΑΤΑΣΚΕΥΗΣ 6/ΙΧΝΟΥ ΑΥΤΟΚΙΝΗΤΟΔΡΟΜΟΥ 

1ο ΚΠΣ μέσο κόστος: 

91,46 Δισ/63 χλμ.+1,45 Δισ.χλμ. 

2ο ΚΠΣ μέσο κόστος: 

19,51 Δισ/26,8 χλμ. =0,72 Δισ.χλμ. 

Διαφορά κόστους ανά χιλιόμετρο 

(1,45-0,72)/1,45=-60% 

ΙΙ. ΠΕΡΙΠΤΩΣΗ ΚΑΤΑΣΚΕΥΗΣ 4/ΙΧΝΟΥ ΑΥΤΟΚΙΝΗΤΟΔΡΟΜΟΥ 

1ο ΚΠΣ μέσο κόστος: 

27,03 Δισ/25,9 χλμ.= 1,04 Δισ.χλμ. 

20 ΚΠΣ μέσο κόστος: 

115,04 Δισ/143,55 χλμ=0,80 Δισ.χλμ. 

Διαφορά κσοτους ανά χλμ. 

(1,04-0,80)/1,04=23% 

ΠΑΡΑΤΗΡΗΣΕΙΣ: 

1. Οι παραπάνω συγκρίσεις γίνονται σε σταθερές τιμές Δεκεμβρίου 1996. 

2. Η έντονη διαφορά (50%) που εμφανίζεται στην περίπτωση του 6/ιχνου σε σχέση με εκείνη της περίπτωσης του 4/ιχνου (23%) οφείλεται στο ότι στα έργα του 2ου ΚΠΣ: 

- για εν τα 6/ιχνα (3 εργολαβίες του τμήματος ΚΤΟΝΙΝΑ-ΚΑΤΕΡΙΝΗ) είχαμε μέση τεκμαρτή έκπτωση της τάξης του 60%. 

- για δε τα 4/ιχνα (3 μεγάλες εργολαβίες στο τμήμα ΠΕΛΑΣΓΙΑ-ΠΑΡΑΚΑΜΨΗ ΛΑΡΙΣΑΣ) είχαμε μέση τεκμαρτή έκτπωση της τάξης του 25%. 

3. ΣΥΜΠΕΡΑΣΜΑ: Οι μεγάλες εκπτώσεις στα έργα του 1ου ΚΠΣ της τάξης του 75% με το ισχύον, τότε θεσμικό καθεστώς οδήγησαν σε πολύ μεγαλύτερα κόστη από αυτά του 2ου ΚΠΑΣ, που διέπονται απο τις νέες θεσμικες ρυθμίσεις. 

ΣΗΜΕΙΩΣΗ: Τα ανωτέρω βασίσθηκαν σε στοιχεία που δόθηκαν από την ΕΥΔΕ/ΠΑΘΕ."). 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Επίσης, καταθέτω και συγκριτικά στοιχεία για τα έργα του Αχελώου. Ξέρετε, ότι ακυρώσαμε εμείς τις συμβάσεις τις οποίες είχατε υπογράψει εσείς. Ξαναπροκηρύξαμε το έργο με τα ίδια τεχνικά χαρακτηριστικά και η διαφορά είναι συγκριτική. Το ίδιο έργο γίνεται με πολύ λιγότερα χρήματα και γίνεται και με ποιοτικές προδιαγραφές. 

(Στο σημείο αυτό ο Υπουργός Περιβάλλοντος , Χωροταξίας και Δημοσίων 'Εργων κ. Λαλιώτης καταθέτει για τα Πρακτικά τα προαναφερθέντα στοιχεία, τα οποία έχουν ως εξής: 

"ΣΥΓΚΡΙΣΗ ΠΡΟΣΦΟΡΩΝ ΠΟΥ ΕΠΙΤΕΧΘΗΚΑΝ ΣΕ ΕΡΓΑ 

ΕΚΤΡΟΠΗΣ ΤΟΥ ΑΧΕΛΩΟΥ ΣΤΙΣ ΔΗΜΟΠΡΑΤΗΣΕΙΣ ΠΟΥ ΕΓΙΝΑΝ ΤΟ ΕΤΟΣ 1989 ΚΑΙ ΤΟ ΕΤΟΣ 1996 

1990-93: Η Ν.Δ. είχε προωθήσει συμβάσεις για τα έργα του Αχελώου. 

1994: Το ΠΑΣΟΚ ακύρωσε τις συμβάσεις της Ν.Δ. και προχώρησε σε νέο διαγωνισμό και σε νέα σύμβαση. 

ΣΥΓΚΡΙΣΗ ΠΡΟΣΦΟΡΩΝ 

ΓΙΑ ΤΟ ΙΔΙΟ ΤΕΧΝΙΚΟ ΕΡΓΟ ΜΕ ΑΝΑΓΩΓΗ ΤΙΜΩΝ 1996 

ΕΡΓΑ ΑΧΕΛΩΟΥ 

Α. Εργο: ΦΡΑΓΜΑ ΣΥΚΙΑΣ 

1. Προσφορά στη Δημοπρασία 

του β' τριμήνου έτους 1989 
 30 δισ. δρχ.
 
Η παραπάνω δαπάνη με αναγωγή 

σε τιμές α' εξαμήνου '97 γίνεται περίπου 
 60 δισ. δρχ.
 
2. Προσφορά για το έργο σύμφωνα 

με ανάθεση που έγινε τον Αύγουστο 1996 
 20 δισ. δρχ.
 

'Αρα: Με το διαγωνισμό του 1996 για το Φράγμα της Συκιάς με τα ίδια τεχνικά στοιχεία θα γίνει με 20 δισ. ενώ με το διαγωνισμό και τη σύμβαση της Ν.Δ. (1989-1990) το κόστος του ίδιου έργου θα έφτανε τα 60 δισ. 

Β' 'Εργο: ΣΗΡΑΓΓΑ ΕΚΤΡΟΠΗΣ 

1. Προσφορά στη Δημοπρασία του 

β' τριμήνου έτους 1989 
 22 δισ. δρχ.
 
Η παραπάνω δαπάνη με αναγωγή 

σε τιμές Α' εξαμήνου '97 γίνεται: περίπου 
 50 δισ. δρχ.
 
2. Προσφορά για το ίδιο έργο σύμφωνα 

με ανάθεση που έγινε το Μάρτιο 1997 
 22 δισ. δρχ.
 

Συμπέρασμα: Με το διαγωνισμό το 1997 η Σήραγγα Εκτροπής του Αχελώου θα κατασκευαστεί με 22 δισ. ενώ με τη σύμβαση της Ν.Δ. (1989-1990) το τελικό κόστος θα έφτανε τα 50 δισ. 

Στοιχεία δόθηκαν από ΕΥΔΕ-ΑΧΕΛΩΟΥ"). 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Για την παράκαμψη της Πάτρας δεν συμφωνώ, κύριε Κορκολόπουλε, με την απαισιοδοξία σας. Το έργο αυτό είναι πάρα πολύ σημαντικό, είναι πρωτοποριακό και καλοσχεδιασμένο. Είναι ένα έργο που ο συνολικός προϋπολογισμός είναι περίπου εκατόν δέκα δισεκατομμύρια. Είναι ένα έργο δεκαοκτώμισι χιλιομέτρων, ως βασική αρτηρία παράκαμψης. Είναι προέκταση του οδικού άξονα του ΠΑΘΕ και βεβαίως, μαζί με το παράπλευρο δίκτυο και τις συνδετηρίους οδούς είναι ένα έργο ογδόντα περίπου χιλιομέτρων. Τι σημαίνει αυτό; Σημαίνει ότι το συνολικό κόστος, όπως είπα είναι εκατόν δέκα δισεκατομμύρια και αυτήν τη στιγμή το έργο -τα δεκαοκτώμισι χιλιόμετρα, μαζί με ορισμένα άλλα έργα που έχουν γίνει, με συνολικό κόστος εβδομήντα δισεκατομμύρια- προχωρά με εντατικούς ρυθμούς. Καθυστέρησε λόγω των απαλλοτριώσεων, διότι υπήρχαν συνεχείς προσφυγές. Ακόμη καθυστέρησε λόγω αρχαιολογικών υπηρεσιών και λόγω προβλημάτων που είχε ένας σκουπιδότοπος, που έπρεπε να ξεκαθαριστεί το τοπίο για να περάσει ο δρόμος. 

Στο τέλος του 2000 θα είναι έτοιμο. Είναι επτά εργολαβίες οι οποίες δουλεύονται με εντατικούς ρυθμούς. Καταθέτω τους πίνακες για να τους δείτε. 

(Στο σημείο αυτό ο Υπουργός ΠΕ.ΧΩ.Δ.Ε. κ. Κωνσταντίνος Λαλιώτης καταθέτει για τα Πρακτικά τους προαναφερθέντες πίνακες, οι οποίοι έχουν ως εξής: 

Σελίδα 7354 
Η σελίδα σε PDF

Σελίδα 7355
Η σελίδα σε PDF

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Δεν θα είστε εσείς Υπουργός τότε, οπότε... 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Κορκολόπουλε, επειδή δεν έχετε πάει να το δείτε όπως και άλλοι συνάδελφοι, θα παρακαλέσω και οι συνάδελφοι της Νέας Δημοκρατίας από την Αχαϊα και οι συνάδελφοι της Ηλείας να περάσουν να το δουν και τότε θα τρίβετε τα μάτια σας. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: 'Εχω κάνει τρεις επισκέψεις. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Ισως εσείς, άλλοι δεν έχουν πάει. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: 'Εχω πάει τρεις επισκέψεις, κύριε Υπουργέ... 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Οι άλλοι συνάδελφοι, όμως δεν έχουν κάνει καμία. 

Κύριοι συνάδελφοι, τα έργα τα οποία παρουσιάζουμε δεν είναι καλοδιαφημισμένα, είναι έργα τα οποία ανταποκρίνονται στην πραγματικότητα. Νομίζω ότι την επερώτηση την κάνατε προσπαθώντας να φανεί ότι οι κυβερνήσεις του ΠΑΣΟΚ δεν έχουν επιδείξει έργο. Σας πληροφορώ ότι το έργο αυτό δεν αφορά την Κυβέρνηση του ΠΑΣΟΚ, αφορά τη χώρα, την ανάπτυξή της, αφορά τους πολίτες, την αναβάθμιση της ποιότητας ζωής, δέκα εκατομμυρίων Ελλήνων. Και βεβαίως σύμφωνα με τα στοιχεία που σας παρέθεσα βλέπουμε ότι υπάρχουν και εντατικοί ρυθμοί στην εξέλιξη των έργων, αλλά και απορροφήσεις σε αυτά τα έργα. Αφού υπάρχουν απορροφήσεις πού πηγαίνουν; Πηγαίνουν στην εκτέλεση των έργων. 

Κύριοι συνάδελφοι, ο κ. Κορκολόπουλος, αλλά και άλλοι δεν θέλουν να παραδεχθούν ότι αυτήν τη στιγμή βρισκόμαστε στη φάση της υλοποίησης και της ολοκλήρωσης είκοσι χιλιάδων σημαντικών έργων υποδομής που κατοχυρώνουν την ισόρροπη ανάπτυξη της χώρας μας. Η κοσμογονία αυτή των είκοσι χιλιάδων έργων δεν έχει ξαναγίνει ποτέ και είναι πανταχού παρούσα σε κάθε γωνιά της Ελλάδος. 

Το διάστημα 1994-1999 το Υπουργείο Περιβάλλοντος, Χωροταξίας και Δημοσίων 'Εργων διαχειρίστηκε τέσσερα τρισεκατομμύρια τριακόσια δισεκατομμύρια (4.300.000.000.000) για τα μεγάλα έργα υποδομής και τις παρεμβάσεις περιβάλλοντος και αναβάθμισης της ποιότητας ζωής. Σας πληροφορώ ότι τα διαχειριστήκαμε και τα διαχειριζόμαστε με διαφάνεια, με πίστη στη νομιμότητα και στην προστασία του δημοσίου συμφέροντος. Οι απορροφήσεις είναι ικανοποιητικές και μήνα με το μήνα γίνονται καλύτερες. Είπα πριν ότι οι συνολικές απορροφήσεις του Β' Κοινοτικού Πλαισίου Στήριξης στο τέλος του 1999 θα φθάνουν το 85%. Αντίστοιχα ποσοστά έχουν όλα τα προγράμματα και του Υπουργείου Περιβάλλοντος, Χωροταξίας και Δημοσίων 'Εργων. 'Εχει όμως πολύ μεγάλη σημασία ότι μπορούμε να απαντήσουμε πια στο "μετά το 2000 τι;" Τελειώνει το Β' Κοινοτικό Πλαίσιο Στήριξης. Τι θα γίνει; 

Είναι πάρα πολύ σημαντικό ότι η χώρα μας έχει ένα κεκτημένο, ένα κεκτημένο που διαμορφώθηκε μετά από τη Σύνοδο Κορυφής στο Βερολίνο και είναι επιτυχία και της Κυβέρνησης του ΠΑΣΟΚ, αλλά και του Κώστα Σημίτη γιατί για την περίοδο 2000-2006 διασφαλίστηκαν είκοσι τέσσερα τρισεκατομμύρια (24.000.000.000.000) που θα είναι η μεγαλύτερη ώθηση για την ανάπτυξη της χώρας. Αυτοί οι πόροι είναι και διασφαλισμένοι και πολύτιμοι. Είναι δεκαπέντε τρισεκατομμύρια (15.000.000.000.000) μέσα από τη συσσώρευση εθνικών και κοινοτικών πόρων για να συνεχιστούν τα δημόσια έργα για να ολοκληρωθούν οι υποδομές για να γίνουν οι παρεμβάσεις και τα έργα προστασίας του περιβάλλοντος και αναβάθμισης της ποιότητας ζωής, για να προωθηθούν τα προγράμματα στην παιδεία, στην υγεία, στον πολιτισμό, παντού. 

Σε αυτά τα δεκαπέντε τρισεκατομμύρια (15.000.000.000.000) πρέπει να προσθέσουμε και το ενιάμισι τρισεκατομμύριο που έχει διασφαλιστεί στα πλαίσια της "Ατζέντας 2000" για την ανάπτυξη και το ζωντάνεμα της υπαίθρου και για την ενίσχυση και την προστασία των εισοδημάτων των αγροτών. 

'Αρα η Κυβέρνηση του ΠΑΣΟΚ και ο Πρωθυπουργός Κώστας Σημίτης διασφάλισαν ένα κεκτημένο για τη χώρα για τα επόμενα επτά χρόνια και αυτό είναι μία επιτυχία αναμφισβήτητη και του Πρωθυπουργού και της Κυβερνήσεως και οφείλετε και εσείς να την αναγνωρίσετε. 

Θεωρώ υποχρέωσή μου να αναφερθώ στην εξέλιξη ορισμένων έργων. 

Πρώτον, η Εγνατία: Είναι γνωστό ότι από τα εξακόσια ογδόντα χιλιόμετρα που είναι το συνολικό μήκος της Εγνατίας έχουν κατασκευαστεί σε προηγούμενα χρόνια εκατόν είκοσι χιλιόμετρα. Σήμερα κατασκευάζονται με πενήντα εγκατεστημένα εργοτάξια τετρακόσια δέκα χιλιόμετρα με προϋπολογισμό εξακοσίων πενήντα δισεκατομμυρίων (650.000.000.000) και με τη συμμετοχή πέντε χιλιάδων εργαζομένων και εφτακοσίων πενήντα μηχανικών. 

'Εχουν δημοπρατηθεί και είναι προς ανάθεση τμήματα μήκους τριάντα χιλιομέτρων και βρίσκονται προς δημοπράτηση, μέσα στους επόμενους μήνες, τμήματα μήκους εβδομήντα πέντε χιλιομέτρων. Απομένουν μόνο για τελική μελέτη και δημοπράτηση και για την ασφάλιση των αναγκαίων χρηματοδοτήσεων, σαράντα χιλιόμετρα -αυτά είναι, κύριε Κορκολόπουλε- στην περιοχή Γρεβενών, στο γνωστό πέρασμα της αρκούδας, όπου οι αποφάσεις του Συμβουλίου της Επικρατείας δημιούργησαν καθυστέρηση για το τμήμα αυτό. 

Επίσης υπάρχουν εναλλακτικές μελέτες για τα τμήματα που αναφέρονται στα κρίσιμα οικοσυστήματα του Νέστου και το πέρασμα του Νέστου, που είναι πολύ σημαντικά έργα. 

Σύμφωνα με το πρόγραμμα η Εγνατία μέρα με τη μέρα γίνεται πραγματικότητα και κατά τη χρονική περίοδο 1999-2001, σταδιακά θα ολοκληρώνονται και θα παραδίδονται σε λειτουργία αυτοτελή τα μεγάλα τμήματά της. 

Μέχρι το τέλος του 1999 θα έχουν κατασκευασθεί, με χαρακτηριστικά πλήρους αυτοκινητοδρόμου, δηλαδή, με την ταυτότητα του διευρωπαϊκού δικτύου εκατόν πενήντα χιλιόμετρα στην Εγνατία οδό και θα έχουν αποδοθεί ως αυτοτελή τμήματα με λειτουργία τα εβδομήντα γιατί τα άλλα ογδόντα δεν μπορούν να δοθούν, διότι δεν μπορούν να γίνουν οι προσβάσεις για να φθάσουμε εκεί. Το ίδιο θα γίνει το 2000 και το 2001. 

Είχα πει ότι με ορίζοντα το 2000 θα γίνει πραγματικότητα η Εγνατία και αυτό το εννοώ, κύριε Κορκολόπουλε. Είχα αναφερθεί ότι με ορίζοντα το 2000, θα έχουν απορροφηθεί όλα τα χρήματα τα οποία είναι δεσμευμένα, είναι διασφαλισμένοι πόροι, που για την περίοδο εκείνη ήταν τετρακόσια πενήντα δισεκατομμύρια (450.000.000.000) περίπου. 

Επειδή ο κ. Ορφανός είπε ότι η απορρόφηση είναι στο 22%, οφείλω να τον πληροφορήσω ότι από τα τετρακόσια πενήντα δισεκατομμύρια (450.000.000.000) δραχμές ήδη απορροφήθηκαν μέχρι το 1998 περίπου διακόσια τρία δισεκατομμύρια (203.000.000.000) δραχμές και αυτό συνεχίζεται. 

'Εχω εδώ το διάγραμμα και θα το καταθέσω για να το δείτε. Δεν είναι ψέματα αυτά που σας λέω. Σ' αυτό το διάγραμμα μπορείτε να παρακολουθήσετε τη μικρή απορρόφηση των ετών 1994, 1995, 1996 και 1997. Τι σημαίνει αυτό; Σημαίνει ότι δεν υπήρχε προετοιμασία, αγαπητοί συνάδελφοι, και αυτήν την ευθύνη την έχετε εσείς. Εγώ δεν κάνω ισοπεδωτική κριτική. Αυτό είναι το διάγραμμα των απορροφήσεων. Αν υπήρχε ετοιμότητα, θα υπήρχε άλλη εξέλιξη. Αν υπήρχε διαφανές και υγιές θεσμικό πλαίσιο για την εξέλιξη των μεγάλων έργων, πάλι θα φαινόταν σε αυτό το διάγραμμα, διότι δεν θα είχαμε τις παράλογες, τις εξωφρενικές επιπτώσεις που ήταν η κορυφή του παγόβουνου ενός σαθρού, επί των ημερών σας, θεσμικού πλαισίου για την ανάθεση ή για τη μελέτη των δημοσίων έργων. Θα το καταθέσω αυτό το διάγραμμα να το δει ο κ. Ορφανός, να τρίβει τα μάτια του. 

(Στο σημείο αυτό ο Υπουργός Περιβάλλοντος Χωροταξίας και Δημοσίων 'Εργων κ. Κωνσταντίνος Λαλιώτης καταθέτει για τα Πρακτικά το προαναφερθέν διάγραμμα, το οποίο έχει ως εξής: 

Σελίδα 7357 
Η σελίδα σε PDF 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλλοντος, Χωροταξίας και Δημοσίων Εργων): Το ίδιο γίνεται και με τους κάθετους άξονες και με τα πέντε λιμάνια-πύλες. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 

Κύριε Πρόεδρε, παρακαλώ την ανοχή σας. Και οι συνάδελφοι μίλησαν περισσότερο χρόνο. 

ΠΡΟΕΔΡΕΥΩΝ (Λουκάς Αποστολίδης): Θα σας δώσω πέντε λεπτά, κύριε Υπουργέ. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Οχι, κύριε Πρόεδρε, θα πάρω μέρος και της δευτερολογίας μου. Νομίζω ότι έκαναν χρήση και οι άλλοι συνάδελφοι. 

ΠΡΟΕΔΡΕΥΩΝ (Λουκάς Αποστολίδης): Οι άλλοι συνάδελφοι, κύριε Υπουργέ, έκαναν χρήση ενός τριλέπτου. Θα σας παρακαλέσω να συντομεύσετε. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Στα πέντε λεπτά δώσατε τρία. Στα τριάντα λεπτά θα μου δώσετε πέντε λεπτά και θα σας πω, ευχαριστώ; 

ΠΡΟΕΔΡΕΥΩΝ (Λουκάς Αποστολίδης): Θα σας δώσω δέκα για να μου πείτε, ευχαριστώ. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ωραία, σας λέω ευχαριστώ εκ των προτέρων. 

'Ερχομαι τώρα στον οδικό άξονα Πατρών-Αθηνών-Θεσσαλονίκης. Είπατε, κύριε Κορκολόπουλε, ότι δίνουμε δέκα χιλιόμετρα το χρόνο. Δεν είναι έτσι. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Πόσα είναι; Καταθέστε το. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Εχει επτακόσια τριάντα χιλιόμετρα με διασφαλισμένους πόρους στα διευρωπαϊκά δίκτυα. Μέχρι σήμερα έχουν κατασκευασθεί και έχουν δοθεί στην κυκλοφορία διακόσια είκοσι χιλιόμετρα. 

ΒΑΣΙΛΕΙΟΣ ΚΟΡΚΟΛΟΥΠΟΛΟΣ: Το λένε και οι Βουλευτές σας. Δεν το λέω εγώ. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τι λέω εγώ. 

Σήμερα βρίσκονται υπό κατασκευή, με τριάντα τέσσερα εγκατεστημένα εργοτάξια και τη συμμετοχή τρεισήμισι χιλιάδων μηχανικών και εργαζομένων, τμήματα μήμους διακοσίων εξήντα χιλιομέτρων. 

Μέχρι τον Ιούνιο του 1999 θα δοθούν στην κυκλοφορία μεγάλα και αυτοτελή τμήματα συνολικού μήκους εκατόν σαράντα τριών χιλιομέτρων, από την Υλίκη μέχρι την Κατερίνη, με προτεραιότητα στην Υλίκη - 'Αγιος Κωνσταντίνος, Αερινό Λάρισας, παράκαμψη Λάρισας. Ελάτε αύριο στη Λάρισα, να είμαστε μαζί και να δείτε. Θα δώσουμε εξήντα πέντε χιλιόμετρα με την παράκαμψη της Λάρισας, που είναι είκοσι δύο χιλιόμετρα. 

Μέχρι το τέλος του 1999 θα δοθούν σε χρήση πλήρως αποπερατωμένα εκατόν ογδόντα πέντε χιλιόμετρα. Είναι γνωστό ότι η ζεύξη του Μαλιακού έχει προωθηθεί με την προκήρυξη διεθνούς διαγωνισμού ως συγχρηματοδοτούμενο έργο. Το γνωρίζετε αυτό, συντομεύει κατά σαράντα χιλιόμετρα τον ΠΑΘΕ. 

Τα έργα για την κατασκευή της σήραγγας στην Κακιά Σκάλα έχουν ήδη ανατεθεί και εγκαθίστανται εργοτάξια με προϋπολογισμό εξήντα δισεκατομμύρια (60.000.000.000) δραχμές. Επίσης εκπονούνται και ολοκληρώνονται οι μελέτες για δημοπράτηση με διασφαλισμένους πόρους στα τμήματα 'Αγιος Κωνσταντίνος - Καμένα Βούρλα και στο τμήμα των Τεμπών. 

Βρίσκονται στο στάδιο των οικονομοτεχνικών μελετών τα τμήματα Πατρών-Κορίνθου, εκατόν σαράντα χιλιομέτρων, για να ενταχθούν όλα αυτά τα έργα με απόλυτη προτεραιότητα στο τρίτο Κοινοτικό Πλαίσιο Στήριξης. 

Για τις κακοτεχνίες, είπα ότι εμείς θεωρούμε πως οι εργολάβοι έχουν υποχρεώσεις. Κάθε φορά που υπογράφουν μια σύμβαση, πρέπει να τηρούν τη σύμβαση. Και το ελληνικό δημόσιο με τους μηχανικούς και τους επιβλέποντες, μαζί με τους συμβούλους διαχείρισης, οφείλει να κάνει πράξη τους ελέγχους. Και όταν υπάρχει κακοτεχνία, θα πρέπει να τη χρεώνεται καθ' ολοκληρία ο εργολάβος. 

Ακριβώς γι'αυτόν το λόγο, έχουμε επιβάλει για τις κακοτεχνίες στα τμήματα του ΠΑΘΕ από την Κόρινθο μέχρι την Υλίκη δύο πρόστιμα σε εργολάβους ύψους δύο δισεκατομμύριων εξακοσίων πενήντα εκατομμυρίων (2.650.000.000) δραχμών, όπως ανέφερα πριν. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Στην Εγνατία και στο Μετρό πόσα είναι; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Θα σας πω. Είναι τριάμισι δισεκατομμύρια (3.500.000.000) δραχμές. 'Ο,τι έχουμε παρατηρήσει ότι δεν συμβαδίζει με τη σύμβαση, έχουμε απαιτήσει να αλλάξει. Και αυτό έχει ένα κόστος για την ανάδοχο κοινοπραξία "ΟΛΥΜΠΙΑΚΟ ΜΕΤΡΟ". Μέχρι τώρα, αν αθροίσουμε το κόστος αυτό που βαρύνει τον εργολάβο, τη συγκεκριμένη κοινοπραξία, θα δούμε ότι είναι τριάμισι δισεκατομμύρια (3.500.000.000). 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Θα πάμε μαζί στην πλατεία Συντάγματος; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Θα πάμε. Εγώ σέβομαι τη γνώμη σας, γιατί είσθε τεχνικός. 

ΠΡΟΕΔΡΕΥΩΝ (Λουκάς Αποστολίδης): Να πάτε όμως πρώτα στη Λάρισα και να ζητήσετε αντικατάσταση. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εγώ σας καλώ να έρθετε αύριο στη Λάρισα. 

ΠΡΟΕΔΡΕΥΩΝ (Λουκάς Αποστολίδης): Αύριο, λοιπόν, στη Λάρισα. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Να έρθετε και στη Λάρισα, για να δώσουμε στην κυκλοφορία ένα τμήμα του ΠΑΘΕ, εξήντα πέντε περίπου χιλιόμετρα και αμέσως μετά να πάμε στην Εγνατία να τη δείτε. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Αυτό σας είπα. Είναι πέντε χρόνια. 

ΠΡΟΕΔΡΕΥΩΝ (Λουκάς Αποστολίδης): Σας κάνει την πρόταση ο κύριος Υπουργός. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σας είπα ότι μέχρι το τέλος, θα είναι εκατόν σαράντα χιλιόμετρα και έχουν δοθεί και άλλα πολλά. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Σας είπα, είναι εξήντα χιλιόμετρα και πέντε χρόνια. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν είναι έτσι, σας παρακαλώ. Δεν κάναμε τα εγκαίνια του Ισθμού στην Κόρινθο, όλο αυτό το τμήμα; Δεν κάναμε τα εγκαίνια στην Κατερίνη; Τι είναι αυτά που λέτε; 

Εγώ δέχομαι τα παράπονα που κάνουν οι πολίτες για τα "σαμαράκια" σ' αυτόν το δρόμο. Είναι απαράδεκτο. Ακριβώς γι' αυτόν το λόγο, βάζουμε το μαχαίρι στο κόκαλο και θα πληρώσουν οι εργολάβοι. Και έχει αποδειχθεί ότι πληρώνουν οι εργολάβοι. 

Για τη ζεύξη Ρίου-Αντιρρίου, απορώ γιατί ο κ. Καραγκούνης δεν βλέπει τι έχει γίνει. Είναι ένα έργο συγχρηματοδοτούμενο με προϋπολογισμό διακοσίων είκοσι δισεκατομμυρίων (220.000.000.000) δραχμών και με χρονοδιάγραμμα ολοκλήρωσης το 2004. 

Οι εργασίες που έχουν γίνει -και σε ό,τι αφορά τις γεωτεχνικές μελέτες και εργασίες και σε ό,τι αφορά τις παρεμβάσεις στο χερσαίο χώρο και την ξηρά δεξαμενή, τα έργα διευθέτησης στο λιμάνι Ρίου-Αντιρρίου και την υπογειοποίηση των καλωδίων της ΔΕΗ- είναι περίπου τέσσερις μήνες μπροστά από το χρονοδιάγραμμα. Πηγαίνει το έργο πιο μπροστά από τις συμβατικές υποχρεώσεις του αναδόχου. Αυτή είναι η αλήθεια, κύριε Καραγκούνη. 

Επειδή είσαστε από την περιοχή, θα ήθελα να πω ότι προχωρούν τα έργα της υποθαλάσσιας ζεύξης Ακτίου-Πρέβεζας. 'Εχει κατασκευαστεί το 80% περίπου και στις αρχές του 2000 ένα έργο τριάντα δισεκατομμυρίων (30.000.000.000) δραχμών θα είναι πραγματικότητα. 

Πέρα όμως, από τις δύο ζεύξεις Ρίου-Αντιρρίου και Ακτίου-Πρέβεζας προχωρούν και οι παρακάμψεις του Αγρινίου και της 'Αρτας που αποκαθιστούν τη συνέχεια του δυτικού άξονα, τον οποίο έχουμε θέσει ως απόλυτη προτεραιότητα και για τη μελέτη, αλλά και για την κατασκευή του στο τρίτο Kοινοτικό Πλαίσιο Στήριξης. Και όταν λέμε "δυτικό άξονα" εννοούμε τον άξονα από την Καλαμάτα, τον Πύργο, την Πάτρα, το Ρίο-Αντίρριο μέχρι τα Γιάννενα και την Κακαβιά που βεβαίως σταδιακά και κατά απόλυτη προτεραιότητα και με ιεραρχήσεις θα προχωράει αυτό το έργο. 

Αττικό Μετρό. Κύριοι συνάδελφοι, μέχρι σήμερα έχει κατασκευαστεί το 90% του συνολικού έργου. Μέχρι το τέλος του 1999 η ολοκλήρωση και η πλήρης λειτουργία της βασικής γραμμής από το Πεντάγωνο στο Σύνταγμα, από την Ομόνοια στα Σεπόλια θα είναι γεγονός. 

Επίσης, μετά από δέκα μήνες από την έναρξη της λειτουργίας αυτής της βασικής γραμμής, δηλαδή τον Οκτώβριο του 2000, θα είναι έτοιμη και σε λειτουργία η γραμμή Σύνταγμα-Δάφνη και μαζί με αυτό το έργο θα προχωράει με εντατικούς ρυθμούς η κατασκευή της γραμμής Σύνταγμα-Μοναστηράκι. 

'Εχουν τελειώσει επίσης, οι αναγκαίες γεωτεχνικές εργασίες και αρχαιολογικές έρευνες για να δημοπρατηθεί μέσα στις επόμενες εβδομάδες η επέκταση από τα Σεπόλια στο Περιστέρι. Επίσης, έχουν γίνει οι αρχαιολογικές έρευνες και οι γεωλογικές εργασίες για την επέκταση της γραμμής από το Μοναστηράκι στο Αιγάλεω. 

Το Μετρό της Θεσσαλονίκης. Είναι δυνατόν ο κ. Ορφανός να έρχεται εδώ να λέει ό,τι θέλει χωρίς να έχει ψηφίσει τη σύμβαση για το Μετρό της Θεσσαλονίκης; Σας πληροφορώ, κύριοι συνάδελφοι, ότι αυτό το έργο πέρασε από πολλές συμπληγάδες και είναι ένα έργο σημαντικό που θα δώσει μία ώθηση στην αναβάθμιση της ποιότητας ζωής ενός εκατομμυρίου Θεσσαλονικέων. 

Μέσα στις επόμενες εβδομάδες αρχίζουν οι προβλεπόμενες πρόδρομες εργασίες κατά μήκος των γραμμών του Μετρό, δηλαδή γεωτεχνικές εργασίες, αρχαιολογικές ανασκαφές και έρευνες, αλλαγές δικτύων κοινής ωφελείας. 

Αν θα γίνουν πριν από τις εκλογές, πάλι θα φωνάζετε ότι το κάνουμε για προεκλογικούς λόγους. Κύριοι συνάδελφοι, κάθε ενάμιση χρόνο στην Ελλάδα έχουμε εκλογές, άμα μετρήσουμε τις δημοτικές, τις νομαρχιακές εκλογές, τις βουλευτικές και τις ευρωεκλογές. Αυτή είναι η συχνότητα, άρα η Κυβέρνηση πρέπει τρεις μήνες πριν να μην κάνει τίποτα, αλλά οι εκπρόσωποι της Αντιπολίτευσης να βγαίνουν και να βγάζουν κορώνες, να καταγγέλλουν, να παραποιούν την πραγματικότητα και την αλήθεια. 

Νέο Διεθνές Αεροδρόμιο. Γι' αυτό δεν κάνατε καμία αναφορά. Είναι αλήθεια ότι προχωράει με εντατικούς ρυθμούς. 'Εχει κατασκευαστεί περίπου το 62% του συνολικού έργου και όπως δείχνουν όλα τα πράγματα, το Φεβρουάριο του 2001 θα γίνει η πρώτη πτήση. Σήμερα εργάζονται πέντε χιλιάδες μηχανικοί και εργαζόμενοι και με την ολοκλήρωση του έργου οι θέσεις εργασίας, οι οποίες θα δημιουργηθούν με καταλύτη το νέο αεροδρόμιο, θα είναι είκοσι μία χιλιάδες. 

Εδώ θα ήθελα να σας επισημάνω και να σας υπενθυμίσω ότι με την επαναδιαπραγμάτευση, που έκανε η Κυβέρνηση του ΠΑ.ΣΟ.Κ. μετά το 1994, στην ήδη διαμορφωμένη και μονογραμμένη σύμβαση για το νέο αεροδρόμιο της Αθήνας, το ελληνικό δημόσιο ωφελήθηκε εκατό δισεκατομμύρια (100.000.000.000) δραχμές. 

Αττική Οδός. Και αυτό το έργο που είναι σημαντικής αξίας προχωράει και σήμερα εργάζονται, κύριε Καραγκούνη -επειδή κάνατε αναφορά- δύο χιλιάδες επιστήμονες, τεχνικοί και εργαζόμενοι. 'Εχουν εκτελεστεί έργα με απορρόφηση τριάντα δισεκατομμυρίων (30.000.000.000) δραχμών, που αντιστοιχούν στο 10% του συνολικού έργου με αιχμή το τμήμα Παλλήνη-Σπάτα στο οποίο έχουν ολοκληρωθεί τα χωματουργικά, τεχνικά έργα και τα υδραυλικά. 

Και δεν είναι 3% η απορρόφηση, κύριε Καραγκούνη ... 

ΑΝΔΡΕΑΣ ΚΑΡΑΓΚΟΥΝΗΣ: Είναι 6%. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Το τμήμα Παλλήνη-Σπάτα θα παραδοθεί πριν από το Φεβρουάριο του 2001, σύμφωνα με συμβατικές ρήτρες που έχει η ανάδοχος κοινοπραξία. Εάν δεν το παραδώσει, έχει ρήτρες. Είναι συγχρηματοδοτούμενο το έργο, είναι σύμβαση παραχώρησης. Θα πληρώνει πολύ περισσότερα από αυτό που έχει ως αναφορά στη ρήτρα ως υποχρέωσή του το ελληνικό δημόσιο στη σύμβαση του νέου αεροδρομίου στα Σπάτα. 

Τα έργα για την εκτροπή του Αχελώου προχωρούν με εντατικούς ρυθμούς. Υπάρχει όμως το έργο της Κάρλας, δηλαδή η ανασύσταση του ταμιευτήρα της Κάρλας, το οποίο έχει δημοπρατηθεί και βρίσκεται στη διαδικασία ανάθεσης. Η ανάθεση θα γίνει αμέσως μετά την αναμενόμενη εντός των ημερών απάντηση των υπηρεσιών της Ευρωπαϊκής 'Ενωσης για το χαρακτηρισμό του έργου ως έργο περιβαλλοντικό, έτσι ώστε να έχει διασφαλισμένους πόρους. 

Επίσης, προχωρούν με εντατικούς ρυθμούς τα έργα της ύδρευσης και τους βιολογικού καθαρισμού της Θεσσαλονίκης. Στις αρχές του 2000 ο βιολογικός καθαρισμός της Θεσσαλονίκης μαζί με τον αγωγό του, στο χερσαίο και το υποθαλάσσιο τμήμα του, θα λειτουργεί έτσι ώστε να καθαρίσει ο Θερμαϊκός κατά 99% από τα λύματα. 

Επίσης, υπάρχει χρονοδιάγραμμα για την τμηματική ολοκλήρωση των έργων για την ύδρευση της Θεσσαλονίκης. 'Αλλωστε και για την ύδρευση της Αθήνας τα έργα του Ευήνου έχουν προχωρήσει, περίπου κατά 95% έχουν τελειώσει και βεβαίως προχωρούν και τα έργα του δεύτερου βιολογικού καθαρισμού στην Ψυττάλεια για να καθαρίσει και ο Σαρωνικός κατά 97%. 

Θα ήθελα να σας ευχαριστήσω, κύριοι συνάδελφοι, που μου δώσατε την ευκαιρία να κάνω έναν απολογισμό ενός θετικού και δημιουργικού έργου που έχει να επιδείξει το Υπουργείο Περιβάλλοντος, Χωροταξίας και Δημοσίων 'Εργων. Δεν είμαστε το Υπουργείο των μακετών, είμαστε το Υπουργείο των έργων. Μπορούμε να πάμε παντού σε όλη την Ελλάδα να σας δείξουμε τι έχει γίνει. Η κοσμογονία είναι μια αλήθεια και ένα γεγονός που συμβαίνει τώρα σε κάθε γωνιά της Ελλάδας. Σας ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Η κ. Ελισάβετ Παπαδημητρίου, ως Κοινοβουλευτική Εκπρόσωπος της Νέας Δημοκρατίας, έχει το λόγο. 

Προσέξτε, κύριε Υπουργέ, μη συγκρουστείτε με την κ. Παπαδημητρίου. Δε χρειάζεται φανάρι, μπορείτε να ρυθμίσετε καλά το κυκλοφοριακό ως γνώστες. Εξάλλου τώρα με τα καινούρια πρόστιμα και τον καινούριο κώδικα, μάλλον τα πράγματα θα αλλάξουν. 

Ορίστε, κυρία Παπαδημητρίου, έχετε το λόγο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριοι συνάδελφοι, θα περίμενα μετά από έξι χρόνια, που ο κ. Λαλιώτης έχει πολλές φορές παρουσιαστεί σε επερωτήσεις και επίκαιρες ερωτήσεις Βουλευτών των άλλων -πέραν του ΠΑΣΟΚ- πτερύγων της Βουλής, να μη φαίνεται τόσο σίγουρος για τον εαυτό του, τόσο σίγουρος για "κοσμογονίες", τόσο σίγουρος για όλα αυτά τα κλισέ που νομίζω ότι θα μπορούσα να ισχυριστώ ότι έχουν αρχίσει να τον εκθέτουν. 

'Εχουμε πολλές φορές, κύριε Υπουργέ, συζητήσει σ' αυτήν την Αίθουσα και μάλλον δεν έχετε καταλάβει την πρόθεσή μας. Η πρόθεσή μας δεν είναι να κάνουμε στείρα αντιπολίτευση, η πρόθεσή μας δεν είναι να φέρουμε την Κυβέρνηση σε δύσκολη θέση, προ κάποιων εκλογών ή προ κάποιων γεγονότων. Πρόθεσή μας, και υποχρέωσή μας, είναι να καταθέσουμε την αγωνία μας ως εκπρόσωποι του λαού και να σας προσφέρουμε στήριξη -και το εννοώ- να σας προτείνουμε λύσεις, να ζητήσουμε τη συνεργασία σας, όπως θα έπρεπε να υπήρχε για όλα τα έργα. 

Θέλω να θυμίσω στη Βουλή και σε σας ότι σε μερικά έργα αυτό το έχετε δεχτεί και το αποτέλεσμα ήταν πολύ καλό. Σας θυμίζω τη συνεργασία μας για το Εθνικό Κτηματολόγιο, σας θυμίζω την αποδοχή κάποιων τροπολογιών στην τροποποίηση του ν. 1418, σας θυμίζω τη συνεργασία μας στο έργο ενοποίησης των αρχαιολογικών χώρων της Αθήνας, που το αποτέλεσμα, μέχρι εκείνο το σημείο τουλάχιστον όσο εσείς είχατε την ευθύνη του έργου, ήταν απολύτως θετικό. 

'Οταν όμως ερχόμαστε στο κομμάτι ευθύνης σας που είναι τα δημόσια έργα, εκεί πρέπει να ομολογήσω ότι στηλώνετε τα πόδια, αρνείσθε να συνεργαστείτε μαζί μας και δεν είσθε καθόλου διαφωτιστικός στις ερωτήσεις μας. 'Οσες ουσιαστικές ερωτήσεις χρήζουσες απάντησης, αριθμών, παραρτημάτων, έργων, κόστους σας ζητάμε, μας απαντάτε "είναι πάρα πολύ δύσκολη η διανομή των εντύπων, είναι ογκώδης η πληροφόρηση, πηγαίνετε εδώ ή πηγαίνετε αλλού να τη βρείτε". 

Πιστεύω ότι θα ήταν δική σας η ευθύνη να υπάρχει και κάποια περίληψη και ένα CD από κάθε έργο. Δόξα τω Θεώ, είμαστε στο 2000, μπαίνουμε στην τρίτη χιλιετία, θα μπορούσαμε να επικοινωνούμε κατά τρόπο ανταποκρινόμενο τουλάχιστον στις υποχρεώσεις μας. 

Νομίζω, κύριε Υπουργέ, ότι θα πρέπει να πάψετε να υποστηρίζετε με θέρμη, στοιχεία μη υπαρκτά -ο κ. Κορκολόπουλος, ως εισηγητής, ανεφέρθη σε πολλά επιμέρους στοιχεία που δεν μπορούν να αμφισβητηθούν- γιατί δεν μας πείσατε απαντώντας. 

Επιτρέψτε μου, πριν σας απασχολήσω με μερικά θέματα αιχμής, να αναφερθώ σε μερικές από τις επισημάνσεις σας. Τι θα πει, "εσείς και εμείς"; "Εσείς", η δική μας η κυβέρνηση δηλαδή και η δική σας κυβέρνηση. Μετά από έξι χρόνια που κυβερνάτε, όταν η δική μας κυβέρνηση είχε την ευθύνη της χώρας για ένα διάστημα τριών ετών -μετά από οκταετία σας, τρία χρόνια τα δικά μας, έξι τα δικά σας; τι θα πει, δεν θα χαθεί μία δραχμή ή ένα ECU που το λέτε και το ξαναλέτε και έναντι του οποίου αισθάνομαι αμηχανία. Δεν έχετε ακούσει ότι υπάρχουν και άλλοι παράμετροι; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κυρία Παπαδημητρίου, μου επιτρέπετε μία διακοπή; 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υπουργέ, σας άκουσα για σαράντα τρία λεπτά και κάτι. Θα με ακούσετε και θα τα πείτε στη δευτερολογία σας. 

ΠΡΟΕΔΡΕΥΩΝ (Λουκάς Αποστολίδης): Ακούστε, κύριε Υπουργέ και μετά. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μισό λεπτό μόνο. 

'Εχω μετρήσει ότι από το '94 μέχρι σήμερα, έχετε κάνει δεκάδες ερωτήσεις και επερωτήσεις, έχετε κάνει χιλιάδες δηλώσεις και οι Αρχηγοί σας και εσείς, ως μέλη της Κοινοβουλευτικής Ομάδας της Νέας Δημοκρατίας, ότι θα χαθούν οι πόροι. Χάνονται οι πόροι! Κινδυνολογία. 

Τώρα και εμείς είχαμε μία απάντηση, ότι δεν πρόκειται να χαθεί, ούτε μία δραχμή ούτε ένα ECU. Φθάσαμε στο 1999 και σας ερωτώ: Ποιος έχει δικαιωθεί, εσείς ή εμείς; 

Σας επαναλαμβάνω και πάλι ότι για την περίοδο 1994-1999, που είναι ο χρονικός ορίζοντας του δεύτερου Κοινοτικού Πλαισίου Στήριξης που έχει και ως δυνατότητα πληρωμών και το 2000 και το 2001, δεν πρόκειται να χαθεί ούτε μία δραχμή ούτε ένα ECU. 'Αρα, δικαιωθήκαμε εμείς. Εμείς είχαμε δίκιο. Δεν είχατε εσείς με την κινδυνολογία, την οποία εκπέμπατε. Δεν λέω, σας ενδιέφερε και εσάς, αλλά και εμάς μας ενδιέφερε εξίσου με σας. 

ΠΡΟΕΔΡΕΥΩΝ (Λουκάς Αποστολίδης): Δεν επεδίωκαν ασφαλώς με την πολιτική αυτή να χαθούν οι πόροι. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υπουργέ, όποιος διαφωνεί μαζί σας, δεν κινδυνολογεί κατ' ανάγκη. Αλλιώς εκτιμά τα πράγματα και άλλη άποψη έχει. Λοιπόν, επιτρέψτε στον εαυτόν σας, να εξετάσει και αυτήν την εκδοχή. Και μάθετε επιτέλους, μετά από τόσα χρόνια που είστε Υπουργός ΠΕΧΩXE, ότι απορρόφηση δεν σημαίνει μόνο διάθεση και εγγραφή πόρων στα εθνικά βιβλία. Απορρόφηση πάει να πει και ποιοτική διάσταση. Υποτίθεται, ότι όλα αυτά που απορροφώνται, όλα αυτά που επενδύονται, επενδύονται βάσει ενός στρατηγικού ολοκληρωμένου προγράμματος που αφορά και σε κάποιους δείκτες και κάποια ιεραρχημένα, βάσει των αναγκών της χώρας, προγράμματα, από τα οποία δεν έχει πάρει τίποτα χαμπάρι αυτή η Κυβέρνηση. Βεβαίως απορροφά. Εσχάτως τον τελευταίο μήνα απορρόφησε και το Υπουργείο Παιδείας. Ντράπηκε από το 4% της απορρόφησης και απορρόφησε. Τι έκανε; Πήρε εννιάμισι (9.500.000.000) δισεκατομμύρια. Φώναξε κάποιους εκδότες επιλεγμένους και τους τα μοίρασε. Και όταν φώναξαν τινές εκ των υπολοίπων, είπε δεν πειράζει ρε παιδιά, θα μοιράσω άλλα δύο. 'Εδωσαν τα ονόματά τους και τώρα φωνάζει τρίτη παρτίδα. Θα έρθει εδώ ο Υπουργός και θα πει "απορροφήσαμε"; 

Φταίει η Νέα Δημοκρατία γιατί δεν ωρίμασε τα έργα σε τρία χρόνια, όταν πρώτον αλλάξατε πάρα πολλά έργα; Δεν ήταν ώριμο το έργο του Αναβάλου με τη δική μας ένταξη των δεκαέξι δισεκατομμυρίων (16.000.000.000) δραχμών που δώσατε αλλού και επενδύσατε μόνο τα τρία που αφορούσαν στο ενδιάμεσο Ταμείο Συνοχής, στο ταμείο που ήδη είχε υπογραφεί από τον κ. Τσιπλάκο και πήρατε τα άλλα έντεκα και τα κατασπαταλήσατε στην Ελλάδα σε στόχους που δεν είχε προβλέψει η Νέα Δημοκρατία; Μετά από έξι χρόνια σας φταίει η Νέα Δημοκρατία που δεν ξεκίνησε η Αττική Οδός και μπορείτε να ισχυρίζεστε ότι η Αττική Οδός πάει πολύ καλά, όταν ακόμη δεν έχετε, ούτε συμβατικό αντικείμενο για την Αττική Οδό; 'Οταν μόνο μοιράσατε για πρόδρομες εργασίες είκοσι δισεκατομμύρια (20.000.000.000) δραχμές και έχει ανά εργολάβος βάλει μία μπουλντόζα, για να φαίνεται ότι κάτι γίνεται προεκλογικά; Η Νέα Δημοκρατία σας φταίει; Τα τρία χρόνια της Νέας Δημοκρατίας έπρεπε να έχουν ωριμάσει, αυτά που δεν έχετε καταφέρει να ωριμάσετε σε όλα αυτά τα χρόνια; 

Δεν έχετε ακούσει για παράμετρο συνέργειας, ιεράρχησης; Αποδεκατίζονται έργα σε όλους τους τομείς καθημερινά. Τα κατασκευαστικά έργα του Υπουργείου Πολιτισμού δεν έφυγαν από το Υπουργείου Πολιτισμού και πήγαν στην ΠΟΤΑ, στην Περιοχή Οργανωμένης Τουριστικής Ανάπτυξης της κ. Παπανδρέου; Αυτό πάει να πει ότι χαμήλωσε η δέσμευση, άρα μεγάλωσε το το υπόλοιπο ποσοστό απορρόφησης και πάει καλά το Υπουργείο Πολιτισμού; Και τι σχέση έχουν όλα αυτά τα έργα με τους αρχικούς στόχους; 

Λοιπόν, το ζητούμενο είναι ότι διαχειρίζεσθε τα έργα με αγωνία απορρόφησης για να αυξάνουν τα graphs σας... 

ΧΡΗΣΤΟΣ ΡΟΚΟΦΥΛΛΟΣ: Μας την εμφυσήσατε. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Μας συγχωρείτε. Η έννοια στη δική μας την αντίληψη η ποιοτική παράμετρος πάντα αποδεικνύεται και από τον Πρόεδρο και από όλους τους Βουλευτές. Δεν υπάρχει τέτοιο πράγμα. Ο κ. Λαλιώτης μιλάει συνέχεια για την "ταυτότητα" του έργου, μου θυμίζει τη σοκολάτα Λίλα Πάουζε έργα με ονοματεπώνυμο, πνοή, και στο πεδίο μηδέν. Αλλά κάποια στιγμή πρέπει πραγματικά να αντιληφθούμε ότι πρέπει να σοβαρευτούμε. Δεν υπάρχει λόγος συνεχούς αναφοράς σε αριθμούς. Οι αριθμοί, που και αυτοί για μας βαίνουν κακώς είναι σύμπτωμα. Η ασθένεια είναι αλλού και αυτό πρέπει να σας απασχολήσει, κύριε Λαλιώτη, αν σας ενδιαφέρει να ακούτε. 

Να δούμε λίγο τα έργα. Είναι πολύ περήφανος ο κ. Λαλιώτης για το αεροδρόμιο των Σπάτων το οποίο, κύριε Λαλιώτη, από ό,τι φαίνεται από τους ειδικούς θα κληρονομήσετε μόλις τελειώσει -και δεν θα τελειώσει εγκαίρως- ως προβληματική, σε συνδυασμό με τη μη επαλήθευση των προβλεπομένων εσόδων. Εκείνο που θέλω να ξέρω είναι τι απάντηση θα δώσει ο κύριος Υπουργός στον ελληνικό λαό για την επένδυση του 55% του έργου, από τον οικονομικό δημόσιο κορβανά και ποια επιτέλους σήμερα προβάλλονται ως πιθανά αποτελέσματα, γιατί δεν συνάδουν καθόλου με το αρχικό πλάνο. Και τι γίνεται με τη μετεγκατάσταση της Ολυμπιακής στα Σπάτα, κύριε Λαλιώτη. Η "Πλάνετ" η σύμβουλός σας τι κάνει εκεί; Θα λειτουργήσει το αεροδρόμιο των Σπάτων; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ποια σύμβουλο; 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Η σύμβουλος "Πλάνετ..." 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν έχει καμία σχέση με το δικό μας Υπουργείο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Μήπως προσέλαβε άλλο Υπουργείο, όπως συμβαίνει στην Κυβέρνησή σας; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μπορεί, δεν ξέρω. Την ευθύνη της μετεγκατάστασης της Ολυμπιακής και όλων των τεχνικών της υποδομών δεν την έχει το Υπουργείο Περιβάλλοντος, Χωροταξίας και Δημοσίων 'Εργων, την έχει αποκλειστικά και κύρια το Υπουργείο Μεταφορών και η Ολυμπιακή Αεροπορία. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Δηλαδή ούτε σε σχέση συζήτησης δεν είστε με αυτά τα Υπουργεία; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Οχι άλλο είπα. Δεν έχουμε εμείς την ευθύνη. 'Οτι έχουμε καθημερινή συνεργασία με το Υπουργείο Μεταφορών, όχι μόνο για τις υποδομές του αεροδρομίου των Σπάτων, αλλά και για τα άλλα προγράμματα τα οποία επικαλύπτονται είναι γεγονός. Αλλά την ευθύνη την έχει το Υπουργείο Μεταφορών. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Χαίρομαι που μου δίνετε αυτήν την απάντηση, γιατί καταδεικνύετε το μέγιστο πρόβλημα της Κυβέρνησης, της έλλειψης συνενόησης, της έλλειψης συντονισμού. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Λέτε ότι η σύμβουλός μας είναι η εταιρεία "Πλάνετ". Σας λέω ότι δεν είναι σύμβουλός μας. Μπορεί να είναι για τη μεταφορά εάν μελετά και εποπτεύει τη μεταφορά της Ολυμπιακής Αεροπορίας... 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Είναι σύμβουλος για ένα κομμάτι του έργου, δεν εννοούσα προσωπικός σας. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μπορεί να είναι της Ολυμπιακής Αεροπορίας, μπορεί να είναι σύβουλος είτε της Ολυμπιακής Αεροπορίας είτε του Υπουργείου Μεταφορών. Δεν είναι σε μας, αυτό σας λέω. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Πιστεύω ότι αναδεικνύεται μια μεγίστη αρρώστια της Κυβέρνησής σας. Ταυτίζεται κάθε Υπουργός με το έργο του για όσο διάστημα του το αφήνει ο Πρωθυπουργός. Μετά το πηγαίνει στον κ. Βενιζέλο, μετά ... 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Είπατε μια ανακρίβεια και όφειλα να σας εξηγήσω. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Είναι ακριβέστατο ότι η εταιρεία "ΠΛΑΝΕΤ" έχει προσληφθεί και δεν έχει κάνει τίποτε... 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Είπατε "η εταιρεία που έχετε προσλάβει". Είπατε για μένα, για το Υπουργείο. Και σας λέγω ότι δεν είναι αρμοδιότητα του ΥΠΕΧΩΔΕ. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Την έχει προσλάβει η Κυβέρνηση και θεωρώ ότι ο Υπουργός ΠΕ.ΧΩ.ΔΕ. είναι ο κύριος φορέας... 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Επί της ουσίας, μέσα στο χρονοδιάγραμμα που έχει σχέση με τη λειτουργία του αεροδρομίου, θα έχει ολοκληρωθεί και η μεταφορά της Ολυμπιακής Αεροπορίας με ευθύνη της Ολυμπιακής Αεροπορίας. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Επιβεβαιώνει η Κυβέρνησή σας ότι την 1-3-2001 θα λειτουργήσει το αεροδρόμιο με τις προσβάσεις του, με τις οδούς προς και από, με μετεγκατεστημένη την Ολυμπιακή; Το επιβεβαιώνει αυτό η Κυβέρνησή σας, αν την εκπροσωπείτε; 

Δεν θα μου απαντήσετε τώρα, κύριε Υπουργέ. Αφήστε με να επικοινωνώ με το μυαλό μου. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Είναι αυτονόητο και σίγουρο ότι εκπροσωπώ την Κυβέρνηση. Δεν είναι ανάγκη να μου θέτετε τέτοια ερωτήματα. Βεβαίως, το χρονοδιάγραμμα ολοκλήρωσης και λειτουργίας του νέου αεροδρομίου είναι ο Φεβρουάριος του 2001. 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, θα παρακαλέσω να μην ξαναπαρέμβετε. Και σεις, κυρία Παπαδημητρίου, να μην απευθύνεσθε σε πρώτο πρόσωπο στον κύριο Υπουργό συνεχώς και περιμένετε να σας απαντήσει. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Η προσέγγιση του κυρίου Υπουργού και η εκτίμησή του στην πρωτολογία του για την Εγνατία, για το ΠΑΘΕ πραγματικά μας εκπλήσσει. Μόνο με αμηχανία αυτήν τη στιγμή μπορεί να ισχυρίζεται όλα όσα είπε και δεν γίνεται πιστευτός όχι μόνο από τον κ. Κορκολόπουλο και μένα και γενικά από την πτέρυγα της Νέας Δημοκρατίας ή τον εκπρόσωπο του Συνασπισμού που παρίσταται, αλλά από κανέναν 'Ελληνα. 

Θα ήθελα τώρα να πω δυο λέξεις για το Μετρό της Θεσσαλονίκης, επειδή φαίνεσθε ασφαλής ότι πέρασε τις συμπληγάδες και σήμερα δεν έχετε κανένα πρόβλημα και να καταθέσω στη Βουλή την επιστολή του Ombudsman, του Συνηγόρου του Πολίτη, προς τον κ. Σαντέρ. Ο Συνήγορος του Ευρωπαίου πολίτη λοιπόν, παρακαλεί τον πρόεδρο της επιτροπής και του λέει ότι κάτι δεν πάει καλά με τον τρόπο που πήρατε την απάντηση και σας παρακαλώ πολύ στείλτε μας πάλι τα στοιχεία. Δεν μας απαντήσατε στις αιτιάσεις του καταγγέλλοντος καθόλου πειστικά, στην πρώτη μέτρια και στη δεύτερη καθόλου και επιτρέψτε μας να έχουμε όλο το φάκελο επιπλέον να πάρουμε τις μαρτυρίες όλων των αρμοδίων και όλων των υπαλλήλων της γενικής διεύθυνσης 15 που είχαν σχέση με αυτήν την καταγγελία. 

Μέχρι τις 31 Μαϊου, λοιπόν, η επιτροπή 15 γενική διεύθυνση έχει την υποχρέωση να βοηθήσει τον Συνήγορο του Ευρωπαίου Πολίτη να αρχίσει το έργο του. 

(Στο σημείο αυτό η Βουλευτής κ. Παπαδημητρίου καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Εγώ συνεχίζω να πιστεύω ότι πάρα πολύ κακά χειριστήκατε αυτό το θέμα και ότι θα εκθέσετε και την Κυβέρνησή σας και πραγματικά θα υπάρξει εμπλοκή στο έργο. 

Μιλήσατε, κύριε Λαλιώτη, για δεκαπέντε χιλιάδες έργα στις 18-11-98 ενώπιον της Επιτροπής Θεσμών και Διαφάνειας. Σήμερα μιλάτε, εν όψει ευροεκλογών ίσως και διαφημίζετε, είκοσι χιλιάδες έργα. Αυτό θα πει ότι επτά μέρες τη βδομάδα, Χριστούγεννα, Πάσχα, Πρωτοχρονιά, εσείς δημοπρατούσατε πέντε έργα την ημέρα. 

Είναι σοβαρά πράγματα αυτά να ισχυρίζεσθε στην επιτροπή της Βουλής για δεκαπέντε χιλιάδες έργα και να αυξάνεται αυτό κατά 33% εν όψει των ευρωεκλογών; Και να το λέτε με την πειθώ που σας χαρίζει το επικοινωνιακό σας ταλέντο; 

Σας ρώτησε ο κ. Κορκολόπουλος, τι πληρώνονται οι διευθυντές της "BRAUN AND RUT", (από τρία έως πέντε εκατομμύρια το μήνα!) και τι παίρνει η κ. Καλκατζή ας πούμε που είναι υπεύθυνη της ΠΑΘΕ; 

Ο κ. Λαλιώτης ως Υπουργός ΠΕ.ΧΩ.Δ.Ε., πολλές φορές στην πρόταση της Νέας Δημοκρατίας να στηρίξουμε το διαχωρισμό της συγκατοίκησης, που εγώ τη θεωρώ ανίερη, των δημοσίων έργων και του περιβάλλοντος, έχει αντιτάξει μία θεώρηση, που και πολλοί άλλοι την πιστεύουν, ότι είναι καλύτερα να στεγάζονται μαζί για να γίνεται με αμεσότητα ο έλεγχος, η ροή των πληροφοριών κλπ. Σημασία έχει ότι παρ'όλο που στεγάζονται μαζί, παρ'όλο που είναι Υπουργός ΠΕ.ΧΩ.Δ.Ε., λειτουργεί μόνο ως επόπτης έργων. Ουδέποτε σας έχει απασχολήσει η χωροταξική διάσταση των έργων. Δεν σας απησχόλησε καν για να πάρετε θέση γενναία σε τομείς και σε έργα μεγίστης εθνικής σημασίας. 

Αφήσατε τον κύριο Πρωθυπουργό να χειριστεί το θέμα των Ολυμπιακών Αγώνων. Κάναμε το φάκελο υποψηφιότητας χωρίς καμία ανάμειξη του Υ.ΠΕ.ΧΩ.Δ.Ε., χωρίς ούτε ερώτηση προς τον Οργανισμό της Αθήνας. Το φάκελο υποψηφιότητας τον έκανε μόνος του ο φίλος μου, ο Πέτρος ο Συνοδινός και εσείς εκλήθητε να είσαστε το καλό παιδί, που (με δυσκολία είμαι σίγουρη) υπογράψατε ότι ναι, ο σχεδιασμός είναι σύμφωνος με τις κατευθύνσεις του Οργανισμού της Αθήνας, για να περιμένουμε δύο χρόνια, να έχουμε τώρα στη Βουλή την έναρξη της χωροθέτησης για έργα που πρέπει να λειτουργήσουν το 2004, μία δεδομένη ημερομηνία, και να μείνουν όχι ως αγάλματα στην Αθήνα, αλλά ως λειτουργικοί παράμετροι της Αθήνας. Αντίθετα, μας μιλάτε για καθυστέρηση στα τρία χρόνια της Νέας Δημοκρατίας! 

Ουδέποτε αναλάβατε ως Υπουργός τον τριπλό σας ρόλο συντονισμένα. Επιτρέψατε με συνυπογραφή σας να φύγει το περιβάλλον για τα βιομηχανικά ή τα τουριστικά έργα από εσάς και να υπογράφει, όπως θέλει, η κ. Παπανδρέου, δίνοντας συντελεστή σε δάση. Απίθανα πράγματα έχουν γίνει με τη συνυπογραφή σας. 

Ξέρω, γιατί όλοι κατοικούμε στην Ιερουσαλήμ, ότι προσπαθήσατε για να τιμήσετε τη θέση σας -εγώ δε λέγω ότι το κάνατε για σας- να κρατήσετε κάποιες αρμοδιότητες. Δυναμιτίσατε το έργο ενοποίησης των αρχαιολογικών χώρων της Αθήνας, στον καυγά με τον κ. Βενιζέλο για ενάμιση χρόνο, πάνω στο ποιος θα είναι εποπτεύων Υπουργός της εταιρείας. Κάνατε την εταιρεία και το μόνο έργο που παράγει στις τρεις διαστάσεις είναι επιδερμικές κτιριακές παρεμβάσεις. Σοβατίζουν σπιτάκια και τα παραδίδουν. Και εκεί όπου έγιναν παρεμβάσεις από το Δήμο Αθηναίων ή από εσάς, κανένας δεν εποπτεύει τη λειτουργία τους. Χειροκροτήσαμε τον πεζόδρομο στην Ερμού, ωραίο, καλαίσθητο έργο. 'Εχει γίνει ιδιωτικό γκαράζ και χωρίς χρέωση ή τιμωρία. 'Εχετε περπατήσει ποτέ να δείτε ότι οι πόλεις δεν είναι αποθήκες έργων, αλλά είναι λειτουργικά περιβλήματα έργων; Αυτή είναι η ιστορία σας σε όλα σας τα έργα, από εκείνα που χρειάζονται περισσότερη φροντίδα μια και είναι μέσα σε μια πόλη πολύπαθη, μέχρι και το τελευταίο κομμάτι της εθνικής οδού. 

Ποιους τιμωρήσατε τελικά; Τι είναι αυτά τα νούμερα που μας λέτε; Περπατάμε εκεί που πέρασαν οι ράμπο του Υπουργείου Εθνικής Οικονομίας. Δεν μάθαμε να έχει τιμωρηθεί κανείς εκεί και σπάμε τα αυτοκίνητά μας. 

Φταίτε εσείς για την ποιότητα; Δεν μπορείτε να αναλάβετε εσείς όλες τις ευθύνες τις διαχρονικές. Το αντιλαμβάνομαι. Πάρτε, όμως, μέτρα. Αρθείτε στο ανάστημα ενός Υπουργείου που έχετε την τύχη να εποπτεύετε για έξι χρόνια και πρέπει επιτέλους να φέρει το στίγμα σας πέρα από "διακηρύξεις". 

Μιλήσατε για νομαρχίες και περιφέρειες. Μα δεν έχουν εργαλεία δουλειάς οι νομαρχίες και οι περιφέρειες. Τους δώσατε αρμοδιότητες πριν τους δώσετε στελέχη. 

Γνωρίζω ότι προσπαθείτε εσείς ο ίδιος πέντε χρόνια να προσλάβετε δώδεκα περιβαλλοντολόγους. Στην πόρτα υπογράφονται οι περιβαλλοντολογικές μελέτες όπως τις ζητάει ο κ. Βερελής, ο τάδε νομάρχης, ο τάδε περιφερειάρχης για να συνεχίσουν τα έργα. 'Εχει κανείς εικόνα πού πάσχει αυτή η διοίκηση και γιατί πάσχει; 

Εδώ συνεννοηθήκαμε όλοι και ψηφίσαμε -η Νέα Δημοκρατία ψήφισε- το νομοσχέδιο και για τη δημιουργία της μονάδας οργάνωσης διοίκησης (Μ.Ο.Δ.) και για το ΕΛΚΕ. Το ψηφίσαμε εμείς. Υπήρχαν μερικοί από εμάς που πίστευαν στην κοινοτική παρέμβαση για δημιουργία ενδιάμεσων φορέων στήριξης της διοίκησης. Βέβαια, δεν είχαμε υπόψη μας ότι το ζητούμενο ήταν να φτιάξουμε παρέες ημετέρων. Νομίζαμε ότι θα δημιουργηθούν ικανότατα τεχνοκρατικά στελέχη που συν θεώ θα ενσωματώνονταν στη διοίκηση δανείζοντάς της τεχνογνωσία και σωστό τρόπο λειτουργίας. Φτιάξαμε, λοιπόν... και τι δεν έχουμε φτιάξει. Ποια από αυτές τις εταιρείες, κύριε Λαλιώτη, και κύριε Βερελή, έχει λειτουργήσει σωστά; 

Γνωρίζετε ήδη ότι η Κοινότητα σκέφτεται αλλαγή του "τροπαρίου" πάλι γιατί δεν απέδωσε. Ποια απ' αυτές τις εταιρείες λειτούργησε σωστά; Τι έχουν αποδώσει στο ελληνικό δημόσιο εκτός από το να αναδείξουν μισώντας μας τους δημόσιους υπαλλήλους, να τους βάλουν απέναντι. Και όταν βρίσκονται σε κρίση, όπως γίνεται με την ΕΡΓΟΣΕ, με το "ΑΤΤΙΚΟ ΜΕΤΡΟ" κλπ., ζητάμε από τους ψωμοδίαιτους υπαλλήλους να βγάλουν το φίδι από την τρύπα. 

'Εχει καταπληκτικό δυναμικό το ΥΠΕΧΩΔΕ. Υπάρχει δυναμικό. Τους έχουμε κάνει ολους υπαλλήλους ιδιωτικών εταιρειών και την ώρα της δουλειάς. Τουλάχιστον αυτή είναι η ιστορία και αυτή είναι η αλήθεια για το ΠΕΡΠΑ. Και δεν μπορεί κανείς να παρέμβει και να πει τίποτε γιατί σου λέει είναι δυνατόν; Ο απλός πολίτης σκέπτεται, πώς αυτός ο άνθρωπος μπορεί να παίρνει διακόσιες πενήντα χιλιάδες (250.000) δραχμές το μήνα; Πρέπει κάπως να ζήσει. Υπάρχει τρόπος, όπως τώρα προβλέπεται από το νέο νομοσχέδιο που φέρνει η κ. Παπαζώη αύριο. Ενισχύστε τους υπαλλήλους που υπάρχουν μέσα στις υπηρεσίες σας, για να παραχθεί έργο. 

Πιστεύω ότι το μεγαλύτερο πρόβλημα που έχετε αυτήν τη στιγμή, που έχει η χώρα μας αυτήν τη στιγμή, είναι η αδυναμία παραγωγής έργων γιατί δεν κάναμε τίποτε για να δώσουμε ουσία στους θεσμούς που υιοθετούμε. Και βέβαια δεν υπάρχει κανένας συντονισμός μεταξύ των διαφόρων κυβερνητικών τομέων. 

Δείτε τη διαδρομή των Ολυμπιακών. Εσείς ως Υπουργός που αναλαμβάνει την ευθύνη της χωροθέτησης δεν μπαίνετε στη Διϋπουργική Επιτροπή. Παρουσιάζεται ο κ. Βενιζέλος σαν από μηχανής θεός, δεν ξέρω με ποιες γνώσεις, με ποιο υπόβαθρο. Τώρα που διαδέχεται η κ. Παπαζώη τον κ. Βενιζέλο, άρα γίνεται πρόεδρος της Διϋπουργικής Επιτροπής, δεν μετέχει στην κυβερνητική επιτροπή. Εισηγείται, δηλαδή, σε ένα όργανο όπου δεν είναι παρούσα. 'Αρα, οι επιλογές είναι ανθρώπινες, δεν είναι θεσμικές. Δεν πάει ως Υπουργός Περιβάλλοντος παραδείγματος χάριν ο κ. Βερελής που μετέχει, πάει ως κ. Βερελής. 'Ετσι γίνονται οι επιλογές. Μετά σε κάποιο κομμάτι του δρόμου, σε κάποιο διάνυσμα του δρόμου, δεν μας αρέσει η εταιρεία που φτιάξαμε στο 2004 και καθυστερούμε δύο χρόνια γιατί πρέπει να φτιάξουμε άλλη εταιρεία που δεν είναι θυγατρική, δεν είναι μητρική, δεν είναι αδελφική, κάτι άλλο είναι. Το σίγουρο είναι ότι είναι μια εταιρεία που θέλουμε εμείς να διορίσουμε το Δ.Σ. -η Κυβέρνηση δηλαδή- και να μην το διορίσει η εταιρεία που κτίσαμε, που πήραμε σύμβουλο για να τη στελεχώσει, που ωραιότατα στελεχώθηκε και που βεβαίως διαφωνεί και φτιάχνει short list που δεν έχει μέσα τους εκλεκτούς μας. 

Κύριοι της Κυβέρνησης πιστεύω ότι η ανεπαρκής, ασυντόνιστη και κοντόφθαλμη διαχείριση που κάνετε, είναι το βασικό πρόβλημα. Παρά τις δεκάδες ακριβοπληρωμένων με δεκάδες δισεκατομμύρια ενδιάμεσων φορέων, συμβούλων και αξιολογητών, που τελικό στόχο είχαν, όταν θεσμοθετούσαμε, την ενίσχυση και αναβάθμιση της διοίκησης και που διαλύσατε στον κορμό της, καταφέρατε να καθυστερήσετε και να ακυρώσετε πολλά έργα και να υπονομεύετε την ανάπτυξη της χώρας και τον εκσυγχρονισμό του συνολικού κύκλου παραγωγής δημοσίων έργων που σε εκείνο το νομοσχέδιο -θυμάται πολύ καλά ο κ. Κορκολόπουλος, ήταν και τότε εισηγητής- μας υποσχεθήκατε ότι θα ήταν σημαντικό να αναβαθμιστεί όλο το κύκλωμα των δημοσίων έργων και να γίνει μια καταπληκτική συνεργασία. 

Δεχθήκατε τροπολογίες, που εμείς προσφέραμε, για ίδρυση και κώδικα δεοντολογίας. Χαλάει ο κόσμος σήμερα. Συγχωνεύσεις. Πού είναι το νομοσχέδιο για τις συγχωνεύσεις, κύριε Βερελή, και γιατί να αποφασίζει ο κ. Παπαντωνίου για το σύμβουλο αυτοχρηματοδοτουμένων έργων; Τι δουλειά έχει ο κ. Παπαντωνίου τώρα και βγαίνει στα αυτοχρηματοδοτούμενα έργα; Δεν είναι δική σας δουλειά αυτό; Πρέπει όλοι να μπουν παντού ή έχει μοιραστεί η πίτα κατά τρόπους, που ευκρινώς εμείς δεν διαβάζουμε; 

Μιλάει η κοινή γνώμη για κολόκουρα δεκάδων δισεκατομμυρίων. Κι αυτό δεν μας αρέσει, γιατί εμείς σεβόμαστε τη διοίκηση, σεβόμαστε τους συναδέλφους μας και τους Υπουργούς της Κυβέρνησης που είναι αντίπαλη ως κόμμα. 

Οφείλετε να αναβαθμίσετε το κύρος της θέσης, που σήμερα διακονείτε. Τα έργα υλοποιούνται κακότεχνα και εποπτεύονται παρεϊστικα. Σε αυτό βάζω την υπογραφή μου. Πιστεύω, κύριοι συνάδελφοι, ότι η απομάκρυνση του ΠΑΣΟΚ από την εξουσία επιβάλλεται. Και θα σηματοδοτήσει, όταν με το καλό έρθει η ώρα, την ανάγκη επαναπροσδιορισμού βασικών αρχών λειτουργίας μιας δημοκρατικής, έντιμης κυβέρνησης και εξορθολογισμού της οργανικής της συγκρότησης. Για να φύγουμε από τα νούμερα και να πάμε σε διαστάσεις ποιότητος και πολιτικής ευθύνης. 

Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Δανέλλης έχει το λόγο. 

ΣΠΥΡΙΔΩΝ ΔΑΝΕΛΛΗΣ: Ευχαριστώ, κύριε Πρόεδρε. 

Βασικό στοιχείο ανάπτυξης και εκσυγχρονισμού της υποδομής της χώρας και κατ' επέκταση γενικότερα της οικονομικής ανάπτυξης, είναι τα δημόσια έργα. Τα έργα αυτά εκτελούνται, κατά τη γνώμη μας, χωρίς ολοκληρωμένο και σωστό προγραμματισμό και ιεράρχηση, με μια Δημόσια Διοίκηση προφανώς υποβαθμισμένη και με έντονες πολλαπλές παρεμβάσεις σε όλα τα στάδια εκτέλεσης των έργων αυτών. Η κατάσταση αυτή έχει σαν συνέπεια την εμφάνιση σοβαρών δυσλειτουργιών σε όλη τη διαδικασία παραγωγής των δημοσίων έργων, τη δημιουργία νοσηρών καταστάσεων και διαφθοράς ορισμένες φορές, την επιβάρυνση του κόστους, τις συνεχείς καθυστερήσεις στην προώθησή τους και ακόμα την αδυναμία απορρόφησης προγραμματισμένων κονδυλίων. 

Ο Συνασπισμός έχει επανειλημμένα καταγγείλει τα νοσηρά φαινόμενα, που παρατηρούνται στο σύστημα παραγωγής δημοσίων έργων. Μας έχουν δοθεί αρκετές ευκαιρίες στην Αίθουσα αυτή, υπάρχει χαμηλή ποιότητα μελετών και κατασκευών, υπάρχουν κακοτεχνίες, υπάρχουν παράνομες και αυθαίρετες αναθέσεις έργων και μελετών στον ευρύτερο δημόσιο τομέα. Υπάρχουν υπέρογκες υπερβάσεις και απαράδεκτες καθυστερήσεις, η διαφορά που ανέφερα πριν κλπ., τα οποία τα τελευταία χρόνια δυστυχώς, συνεχώς συναντάμε μπροστά μας. 

'Εχουμε επίσης επανειλημμένα επισημάνει τις γενεσιουργές αιτίες των παραπάνω φαινομένων, υποβαθμισμένες τεχνικές υπηρεσίες, ελλιπείς μελέτες, πλημμελής επίβλεψη, ανυπαρξία επιμόρφωσης και καθοδήγησης των κακοπληρωμένων μηχανικών, έλλειψη εκσυγχρονισμένων τιμολογίων, προδιαγραφών και ποιοτικού ελέγχου, ατιμωρησία των ασυνεπών εργολάβων κλπ. και εντονότατες κομματικές και άλλες παρεμβάσεις, που αδρανοποιούν τις δημόσιες τεχνικές υπηρεσίες. 

'Εχουμε επίσης αναφερθεί σε λανθασμένες επιλογές, σε παραλείψεις και σε ασυγχώρηση ολιγωρία, πολλές φορές, στη λήψη των απαραίτητων μέτρων, για τα οποία έχουμε καταθέσει σχετικές προτάσεις. Οι αιτίες όμως δυστυχώς εξακολουθούν να παραμένουν. Και δυστυχώς, συνεχίζουμε να χάνουμε πολύτιμο χρόνο. Τα προβλήματα διογκώνονται ακόμη περισσότερο, με αποτέλεσμα τη σημερινή κατάσταση σε πάρα πολλά από τα έργα, τα οποία τρέχουν ή σε αυτά που δεν έχουν ωριμάσει, για να προχωρήσουν. Και πέρα από τις καθυστερήσεις στην υλοποίηση των έργων, έχουμε και καθυστερήσεις στην απορρόφηση κονδυλίων και του Β' Κοινοτικού Πλαισίου Στήριξης. 'Η επίσης έχουμε και την ανορθολογική αξιοποίηση των πόρων αυτών, λόγω ανωριμότητας σημαντικών έργων, γεγονός που δημιουργεί και σοβαρές επιπτώσεις στον ευρύτερο τομέα της εθνικής μας οικονομίας. 

Χαρακτηριστικό παράδειγμα λανθασμένης επιλογής από πλευράς Κυβέρνησης, ήταν η προσπάθεια ή οι προσπάθειες αντιμετώπισης των μεγάλων εκπτώσεων, που για όλους μας ήταν ένα κομμάτι της παθολογίας των δημοσίων έργων, με τη θεσμοθέτηση της αιτιολόγησης τότε των προσφορών, που οδήγησε σε πλήρη και σκανδαλώδη αχρήστευση της αρχής της ανάθεσης των έργων στο μειοδότη, πράγμα που οδήγησε σε πλήρη αποδιάρθρωση του συστήματος και σε μεγάλες καθυστερήσεις. 

Κάτω από τη γενικότερη κατακραυγή, ψηφίσατε στη Βουλή το νόμο περί βελτίωσης των διαδικασιών ανάθεσης των έργων που -όπως επισημάναμε τότε με την τοποθέτησή μας- η εφαρμογή του, αντί να έλυνε, θα δημιουργούσε σοβαρά προβλήματα. Νομίζουμε ότι, στο λίγο χρόνο που έχει περάσει από τότε, τα προβλήματα αυτά έχουν εμφανιστεί. 

Οι παρεμβάσεις, οι οποίες έχουν επιχειρηθεί τα τελευταία χρόνια με το ν. 2338/1995 και το ν. 2372/96 και τον τελευταίο νόμο στον οποίο αναφέρθηκα πριν, κατά τη γνώμη μας έχουν λανθασμένη ιεράρχηση και προσανατολισμό, είναι αποσπασματικές και χαρακτηρίζονται από αντιφατικότητα και αοριστία, δημιουργώντας έτσι σύγχυση και σοβαρές δυσχέρειες στην εφαρμογή τους. Και έτσι, οδηγούμαστε σε συσσώρευση πρόσθετων προβλημάτων, αντί να λύνουμε αυτά για τα οποία θεσπίστηκαν οι νόμοι αυτοί. 

Νομίζω ότι δεν θα έπρεπε να αναφερθώ ξανά στα βασικά μέτρα τα οποία, κατά τη γνώμη τη δική μας, θα έπρεπε να υιοθετηθούν για να οδηγήσουν σε μια σωστή και ριζική λύση του προβλήματος. Και αναφέρομαι: 

Στη βελτίωση της ποιότητας των μελετών με ουσιαστική επίβλεψη, αλλά και ουσιαστική παραλαβή και στον περιορισμό στο απολύτως ελάχιστο και εξειδικευμένο της ανάθεσης των έργων με το σύστημα μελέτη-κατασκευή. 

Στην άμεση σύνταξη απλουστευμένων και προσαρμοσμένων στη σύγχρονη τεχνική πραγματικότητα αναλυτικών τιμολογίων και τεχνικών προδιαγραφών των διαφόρων εργασιών, καθώς και τυποποίηση στην προδιαγραφή των υλικών και του ποιοτικού ελέγχου των υλικών αυτών. 

Στην εξυγίανση του χώρου των κατασκευαστικών εταιρειών με αυστηρή και αντικειμενική κατάρτιση και χρήση του μητρώου των κατασκευαστών. 

Στην κατάργηση του συστήματος αιτιολόγησης των προσφορών και ανάθεσης των έργων με ανοικτή δημοπρασία στο μειοδότη, με παράλληλη αυστηρή εφαρμογή όλων των ασφαλιστικών δικλείδων που η υφιστάμενη νομοθεσία προβλέπει. 

Στην κατάργηση των αντιφατικών διατάξεων που έχουν οδηγήσει σε τέλμα την πρόοδο των δημοσίων έργων και στην αδυναμία ολοκλήρωσής τους σε πολλές περιπτώσεις. 

Νομίζω επίσης -θα ήταν ίσως περιττό να το προσθέσουμε, αλλά το αναφέρουμε- ότι είναι απαραίτητο να σταματήσουν επιτέλους οι κομματικές και άλλες παρεμβάσεις στη λειτουργία των δημοσίων τεχνικών υπηρεσιών, έτσι ώστε να μπορέσουν να ολοκληρώσουν και να επιτελέσουν το έργο τους. 

Πρέπει άμεσα να γίνει σαφής καθορισμός των αρμοδιοτήτων των διαφόρων τεχνικών υπηρεσιών, των διαφόρων επιπέδων, έτσι ώστε να αποφεύγονται οι αλληλεμπλοκές και να αναλαμβάνονται και να εντοπίζονται οι ευθύνες. 

Τέλος, τα σοβαρά και χρόνια προβλήματα στον κύκλο παραγωγής δημοσίων έργων κατά τη γνώμη μας δεν πρόκειται να λυθούν, εάν δεν υπάρξει ριζική αναβάθμιση και εκσυγχρονισμός των δημοσίων τεχνικών υπηρεσιών και κύρια, της επίβλεψης των έργων, με την αξιοκρατική αξιοποίηση στελεχιακού δυναμικού, τη συνεχή επιμόρφωσή του, την ορθολογική αναδιάταξή του και τις σωστές αμοιβές του. 

Χρειάζεται ακόμη να γίνει προσπάθεια προσέλκυσης με κίνητρα των πιο ικανών νέων μηχανικών για σταδιοδρομία στο δημόσιο, χωρίς παρεμβάσεις, έτσι ώστε να εφαρμοστεί επιτέλους μια σχεδιασμένη πολιτική ανάδειξης στελεχών. 

'Οσον αφορά την ποιότητα των δημοσίων έργων, νομίζω ότι οι δειγματοληπτικοί έλεγχοι και οι πιο πρόσφατοι ακόμη του ΕΣΠΕΛ, δείχνουν την απαράδεκτη κατάσταση στην οποία βρίσκονται τα δημόσια έργα, είτε αυτή αφορά στην ποιότητα των χρησιμοποιουμένων υλικών είτε στις κακοτεχνίες στα ίδια τα έργα. 

Και η τραγικότητα στην περίπτωση των έργων οδοποιίας, που δεν είναι μόνον οικονομικού ενδιαφέροντος , δεν συνιστά μόνον πρόβλημα σπατάλης δημοσίου χρήματος, αλλά και εγκληματική αδιαφορία για την ασφάλεια και τη ζωή των χρηστών, των πολιτών, είναι ένα ζήτημα το οποίο θα έπρεπε να είχε απασχολήσει πολύ πιο ουσιαστικά και πιο αποτελεσματικά την Κυβέρνηση. 

Και νομίζω ότι είναι σκόπιμο να αναφερθώ σ'ένα συγκεκριμένο έργο το οποίο πριν από λίγους μήνες δόθηκε προς χρήση. Και αναφέρομαι στο τμήμα παράκαμψης χερσονήσου, του βόρειου οδικού άξονα της Κρήτης. Σημειώνω ότι είναι το πρώτο τμήμα του βόρειου οδικού άξονα της Κρήτης, της εθνικής οδού της Κρήτης, το οποίο δίδεται προς χρήση από τη μεταπολίτευση μέχρι σήμερα. Και αφορά ένα πολύ μικρό τμήμα, το οποίο εκτός από τη μεγάλη χρονική καθυστέρηση που υλοποιείται και δίνεται προς χρήση, τα ποιοτικά του χαρακτηριστικά είναι απολύτως ξεπερασμένα και απαράδεκτα, αφού μιλάμε για μια λωρίδα ανά ρεύμα, συν τη βοηθητική. Και παρ'όλο που δόθηκε στην κυκλοφορία λίγους μήνες πριν όπως είπα, σχεδόν δεν χρησιμοποιείται, λόγω ακριβώς των μεγάλων κακοτεχνιών, που δημιουργούν μια ιδιαίτερη επικινδυνότητα και των προβληματικών κλίσεων, των στροφών που πραγματικά κάνουν το έργο αυτό εξαιρετικά δύσβατο. 

Αναφέρομαι σε μια περιοχή, η οποία δέχεται όλο τον κυκλοφοριακό φόρτο της ανατολικής Κρήτης, αφού εξυπηρετεί και τον τουρισμό και τη μεταφορά των αγροτικών προϊόντων προς το λιμάνι και το αεροδρόμιο του Ηρακλείου. 

Δεν κρίνω σκόπιμπο να αναφερθώ καν στα έργα των καθέτων αξόνων και ιδιαίτερα σ' αυτό που οδηγεί στη Βιάνο που εξυπηρετεί όλη την ενδοχώρα του Νομού Ηρακλείου, το οποίο δε φαίνεται καν σ'ένα ορατό χρονικό ορίζοντα να ολοκληρώνεται. 

Επίσης, θα πρέπει να αναφέρω ότι οι καθυστερήσεις οφείλονται, όχι μονάχα στην ανεπαρκή και στην ποιοτικά απαράδεκτη Δημόσια Διοίκηση, αλλά και στην αδιαφορία της πολιτείας και στο μη σεβασμό της νομιμότητας πολλές φορές. Παραδείγματος χάρη, είναι γνωστό ότι για την Εγνατία δεν υπάρχει συνολική μελέτη περιβαλοντικών επιπτώσεων. Αλλά και στη νέα χάραξη στην οποία αναφέρθηκε προ ολίγου ο Υπουργός, από την Παναγία στα Γρεβενά, παρά την απόφαση του Συμβουλίου της Επικρατείας και κατά παράβασή της πάλι χαράσσεται εντός του βιοτόπου της αρκούδας. Και αν σε λίγο χρονικό διάστημα θα έχουμε πάλι εμπλοκή του έργου, βεβαίως σ' αυτό δεν θα φταίνε άλλοι παράγοντες, παρά ο μη σεβασμός της νομιμότητας από το ΥΠΕΧΩΔΕ. 

Νομίζω ότι θα πρέπει να αναφερθούμε στο ΠΑΘΕ ... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Ολοκληρώνω, κύριε Πρόεδρε, σε ένα λεπτό. Δεν θέλω να δευτερολογήσω. 

ΠΡΟΕΔΡΕΥΩΝ (Λουκάς Αποστολίδης): Δεν έχετε δευτερολογία. 

ΣΠΥΡΙΔΩΝ ΔΑΝΕΛΛΗΣ: 'Εχετε δίκιο. 

Για τον ΠΑΘΕ νομίζω ότι ενώ θα έπρεπε να προβλέπονται καθ' όλο το μήκος του οι τρεις λωρίδες με τη μια βοηθητική, αυτό ισχύει μονάχα μέχρι το Σχηματάρι. Για το υπόλοιπο τμήμα δεν ξέρω πώς και πότε θα ολοκληρωθεί. 

Τέλος, νομίζω ότι είναι σκόπιμο να αναφερθώ στα έργα που έχουν σχέση με τη διαχείριση των υγρών και των στερεών αποβλήτων. Οι Βιολογικοί και οι Χ.Υ.Τ.Α., που είναι έργα τα οποία έχουν ιδιαίτερη σημασία. Πέραν του ότι έχουμε τις γνωστές δεσμεύσεις από τις κοινοτικές οδηγίες, είναι έργα ιδιαίτερης σημασίας για το σύνολο της ελληνικής επικράτειας και όμως περπατούν με ρυθμούς χελώνας. 

Αναφέρθηκα μόνο σ' αυτά τα επί μέρους έργα, που νομίζω όμως ότι είναι χαρακτηριστικά και αντιπροσωπεύουν ομάδες έργων ιδιαίτερα σημαντικές για την ανάπτυξη και την ισορροπία ολόκληρης της ελληνικής επικράτειας και που έχουν σχέση βεβαίως και με την απαιτούμενη στήριξη της κοινωνικής συνοχής στον τόπο μας. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, θεωρώ πως η σημερινή συζήτηση εντάσσεται στα πλαίσια της επικοινωνιακής πολιτικής των δύο μεγάλων κομμάτων. Δεν εξηγείται διαφορετικά ότι λίγες μέρες πριν ξανασυζητήθηκε με πρωτοβουλία πάλι της Νέας Δημοκρατίας η ίδια επερώτηση. 

Αλλά θα ήθελα, μιας και εκεί εντάσσεται πράγματι στην επικοινωνιακή προσπάθεια που κάνουν τα κόμματα, να εντοπίσω μια μεγάλη αλήθεια: Πρώτη φορά, πράγματι, τα δύο μεγάλα κόμματα λένε αλήθεια ο ένας εναντίον του άλλου. Αυτό είναι το χαρακτηριστικό της επικοινωνιακής σας πολιτικής. Είναι αληθή αυτά που λέει η Νέα Δημοκρατία για το ΠΑ.ΣΟ.Κ. και αυτά που λέει το ΠΑ.ΣΟ.Κ. για τη Νέα Δημοκρατία. Είναι η μοναδική τους αλήθεια τελικά. 

Επί της συζήτησης, κύριε Πρόεδρε, μπορώ να πω από την αρχή και να καταγγείλω σαν ψευδή τα στοιχεία που μας δίνει το Υπουργείο, γιατί αν τα πίστευα έστω και για λίγο, θα έμπαινα σε μια άλλη φοβία. Διότι αν πράγματι η απορροφητικότητα είναι τόση, όταν εμείς δεν βλέπουμε έργα να γίνονται, τότε σημαίνει ότι ή κάποιοι κοροϊδεύουν κάποιους ή υπάρχει κίνδυνος και τα λεφτά τελειώνουν και δεν θα τελειώσουν ποτέ τα έργα. Είναι μια εύλογη ερώτηση που με αναγκάζει να δεχθώ σαν πιο εύλογο, σαν πιο θετικό θα έλεγα, να είναι ψευδή τα στοιχεία. Γιατί και όσα επικαλέστηκε ο κύριος Υπουργός και όχι για πρώτη φορά επί της πραγματικότητας των έργων, τα άλλα είναι ψευδέστατα. Αλλά δεν κάθεται ποτέ για να απαντήσει. Και τι να πει δηλαδή; Μιλούσα προηγούμενα για την Εγνατία Οδό. Είπε ότι εκατόν είκοσι χιλιόμετρα είναι τελειωμένα από παλιά. Αστειεύεστε; Ποια; Τα έχετε περιγράψει και σε χάρτες. 

Το έργο Κλειδί -Βέροια έχει καμιά σχέση με τις προδιαγραφές των γλιστερών αυτοκινητοδρόμων και με τις προδιαγραφές που τίθενται γι' αυτόν το δρόμο, για την Εγνατία Οδό; Καμία. 

Το επόμενο κομμάτι Στρυμόνας-Καβάλα έχει καμία σχέση με αυτοκινητόδρομο; Πόσες φορές πρέπει να το πω, για να πάρω μια ουσιαστική απάντηση; Δεν είνα κλειστοί αυτοκινητόδρομοι, δεν έχουν το διαμέτρημα που χρειάζεται, δεν υπάρχει η δυνατότητα να διαμορφωθεί, έστω και εκ των υστέρων ένα ενδιάμεσο τοιχείο, για να διαχωριστεί ο δρόμος. Δεν φτάνουν τα μέτρα. 

Λέτε ότι είναι εκατόν είκοσι χιλιόμετρα τελειωμένου δρόμου. Λέτε ότι δουλεύετε τετρακόσια δέκα χιλιόμετρα. Αστειεύεστε; Εμείς πού ζούμε; Εσείς που ταξιδεύετε και με ελικόπτερα, από ψηλά θα τα βλέπετε πιο εύκολα από εμάς, αλλά εμείς το περπατάμε και από κοντά. 

Στην περιοχή μου, είπα προηγούμενα, Κλειδί-Βέροια, δεν υφίσταται. Είναι ψευδέστατο. Γίνονται έργα. Πού; Μόνο όπου οι φουκαράδες οι αγρότες έχουν μετά από πολλά χρόνια καλλιέργειας ισοπεδώσει μία έκταση, εκεί πηγαίνουν και κάνουν μία χάραξη. Για παράδειγμα, στο Λαγκαδά - Ρεντίνα - Θεσσαλονίκη, που είναι ένα κομμάτι εξήντα χιλιόμετρα, ήρθαν κάποιες μπουλντόζες μόνο στον καλλιεργήσιμο κάμπο, χάλασαν τα χωράφια και οι αγρότες δεν μπορούν να τα καλλιεργήσουν και τα επόμενα τμήματα, τα σαράντα, που δεν είναι ορεινά αλλά είναι ημιορεινά, ούτε καν τα έχουν αγγίξει. 

Το ίδιο γίνεται σε όλο το μήκος της Εγνατίας Οδού. 'Οπου υπάρχει η δυνατότητα με μία μπουλντόζα να διαμορφώσεις μία χάραξη, αυτό κάνετε. Δεν έχει γίνει τίποτε άλλο. Το βλέπουμε με τα μάτια μας και δεν χρειαζόμαστε τίποτε παραπάνω από αυτές τις τεχνικές γνώσεις που έχουμε και εμείς σαν μηχανικοί. Θέλετε να μας τρελάνετε; Τα λέω με αγανάκτηση, γιατί έτσι βγαίνουν από μέσα μου. 

Στην Κοζάνη βρήκατε κάποιο τμήμα που είναι καλλιεργήσιμο, φέρατε και μία μπουλντόζα και όλα τα υπόλοιπα κομμάτια δεν έχουν καν μελετηθεί επί της ουσίας. Επί των τύπων έχουν μελετηθεί. 

Πρέπει να πάψετε να λέτε ψέματα στον ελληνικό λαό. Κάνετε μία επικοινωνιακή πολιτική, επειδή νομίζετε ότι είσαστε ειδήμονες -το λέω κυρίως για τον κύριο Υπουργό- σε λανθασμένη βάση. Λέτε ψέματα και δείχνετε ψέματα νομίζοντας ότι θα σας πιστέψει ο κόσμος. Ο κόσμος τα ζει. Δεν βλέπει τι έχει γίνει και τι δεν έχει γίνει; Τι συνήθεια είναι αυτή; Αντιγράφετε παλιές μεθόδους επικοινωνιακής πολιτικής τύπου Παττακού; Κάθε μέρα και μία κορδέλα; Νομίζω ότι "έχετε χάσει το τρένο" για τα καλά. 

Ο Υπουργός Δικαιοσύνης κ. Γιαννόπουλος σοβαρός άνθρωπος και σε τέτοια ηλικία πήγε προχθές να εγκαινιάσει και να κόψει κορδέλα για δύο αίθουσες. Πρέπει να σοβαρευτούμε λίγο. 'Ετσι εξαγριώνεται περισσότερο ο κόσμος. Εμάς σαν παράταξη μας ενοχλεί περισσότερο ότι με αυτήν την τακτική της συνεχούς αποπολιτικοποίησης της κοινωνίας δεν αφήνουν και σε μας προοπτική. Βλέπει πολιτικό ο κόσμος και φεύγει. Σταματήστε, τέλος πάντων. 

Μιλάμε για επικινδυνότητα έργων. Πριν από δέκα ημέρες δόθηκε ένα τμήμα της Εγνατίας Οδού -για να μην τα ρίχνουμε, όπως είπε ο κύριος Υπουργός νωρίτερα, στα νομαρχιακά έργα και στα δημοτικά έργα- την είσοδο της Θεσσαλονίκης από Καβάλα. Δεν ντράπηκαν που άνοιξαν το δρόμο; Πας να περάσεις με το αυτοκίνητο και "χορεύεις το χορό της αρκούδας". Πώς παρέλαβαν το δρόμο και πώς τον άνοιξαν; Ποιος πήρε την ευθύνη να ανοίξει αυτός ο δρόμος, να περπατηθεί; Ποιος παίρνει την ευθύνη για τα ατυχήματα; 

Μιλάτε για τον ΠΑΘΕ. Μετρήσατε πόσους νεκρούς είχαμε σε αυτές τις παράλογες παρεμβάσεις για το έργο, με τους ανόητους παράλληλους δρόμους διευκόλυνσης για δημιουργία του έργου; Δεν υπήρχε άλλη λογική; 

Χθες έγινε ατύχημα με μία νεκρή δεκαεννιάχρονη κοπέλα και τόσους τραυματίες, σε μία στροφή που οι κάτοικοι των χωριών την ονομάζουν "στροφή του θανάτου". Σε ένα χρόνο έχουν γίνει πάνω από πενήντα με εξήντα ατυχήματα με νεκρούς. Δεν θα ευαισθητοποιηθεί κανένας σας; 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Τι περιμένετε δηλαδή; Να γίνουν ανακρίσεις, να βρεθούν ευθύνες, να έρθει το πρωτόκολλο, να ξαναμπεί το πρωτόκολλο; Πρέπει να πάρετε πρωτοβουλίες. Πρέπει να κινηθείτε. 

Μοιάζει η χώρα μας σήμερα σαν να είναι βομβαρδισμένη. 'Οσους νεκρούς έχει η Γιουγκοσλαβία τόσους έχουμε εμείς από ατυχήματα. Και ανακαλύψατε τώρα την παρέμβαση με τα πρόστιμα που είναι εισπρακτικού χαρακτήρα, για να βελτιώσετε, λέτε, την οδική συμπεριφορά που φέρνει τα ατυχήματα. Τα έργα φέρνουν τα περισσότερα ατυχήματα. Σαφώς και χρειάζεται η οδική συμπεριφορά, όταν ακόμα το σύστημα εξετάσεων για τα διπλώματα είναι σαθρό. Είχα προχθές προσωπική εμπειρία. Τριάντα χιλιαδίτσες για το κάθε δίπλωμα. Και αυτό συμβαίνει σε όλη την ελληνική επαρχία. Τι μπορεί να κάνει ο Βουλευτής, κύριοι; Γιατί και αυτός κρίνεται. Να κάνει το χωροφύλακα; Να καταγγείλει επώνυμα; Να φθάσει σ' αυτό το επίπεδο την πολιτική αντιπαράθεση; Με τα πρόστιμα θα βελτιώσετε τον Κ.Ο.Κ.; 

Είπατε προηγουμένως ότι έχουν ευθύνη οι νομαρχιακές αυτοδιοικήσεις και οι δημοτικές αυτοδιοικήσεις. 'Ημουν πριν δύο ημέρες στον "καποδιστριακό" Δήμο Αγίου Γεωργίου στην Κέρκυρα. 'Εχει έναν αξιόλογο μηχανικό μίας καλής ηλικίας, που σημαίνει ότι έχει εμπειρία αλλά και ικανότητα δράσης. 'Εχει μπροστά του υποδεικνυόμενα έργα για μελέτες. Δεν έχει μηχανοργάνωση ο δήμος για να κάνει μελέτες και έτσι ο άνθρωπος προβληματισμένος έχει βγάλει ένα έργο όλο και όλο, παρ' όλη την προσπάθεια των πέντε μηνών. Την ίδια στιγμή πάω στον επόμενο δήμο το δικό μου, τον "καποδιστρικό" Δήμο Φαναρίου. Εκεί έχετε μηχανοργάνωση. Υπάρχει σωρεία κομπιούτερ. 'Ομως δεν υπάρχει μηχανικός εδώ. Δηλαδή με τη λογική των πελατειακών σχέσεων αλλού δίδετε κομπιούτερ και αλλού δίδετε το μηχανικό. 'Ενα ολοκληρωμένο σχέδιο δεν υπάρχει. Και όταν φθάνουμε στην κριτική, αντί να κάνουμε αυτοκριτική, λέμε ότι φταίει το σταγονόμετρο του Υπουργείου των Οικονομικών. Σαφώς και αυτό φταίει. Αλλά όχι μόνον αυτό. 

Μιλούσα με έναν αξιολογηθέντα από εσάς μηχανικό -τον έχετε σε πρώτο επίπεδο, να μη χρησιμοποιήσω το όνομά του- όπου μου είπε: "Ε, τι να κάνουμε, Γιώργη; Αφού οι εκπτώσεις φθάνουν και στο 85% με τα συμπληρωματικά τους;" Μου είπε ότι σαφώς ο δρόμος, που του έθιξα, είναι λάθος. 

Βλέπετε μετά άλλη διαπλοκή. 'Εχουμε τις σηματοδοτήσεις. Εκεί που δεν χρειάζονται σηματοδοτήσεις, φυτρώνουν σαν τα μανιτάρια. Επισκέφθηκα τη Λάρισα και πήγα σε ένα συνοικιακό συμβούλιο. Ευτυχώς που υπάρχουν και λίγα από αυτά που είχαμε κάποτε ονειρευθεί και σχεδιάσει. Το μόνιμο αίτημά τους ήταν να μπει ένα φανάρι. Η απάντηση της ΔΕΚΕ ήταν "επειδή προβλέπεται κάποτε να φαρδύνει αυτός ο δρόμος, εδώ δεν θα βάλουμε φανάρι". Δεν υπάρχει συντονισμός, δεν υπάρχει έλεγχος. Δεν υπάρχει τίποτα. Και την ευθύνη μην τη ρίχνετε κάθε φορά μία στην αυτοδιοίκηση πρώτου βαθμού, μία στην αυτοδιοίκηση δεύτερου βαθμού. Υπάρχει ανάγκη να βελτιωθούν αυτά με βασικές πολιτικές παρεμβάσεις από το προϊστάμενο Υπουργείο, το οποίο έχει παραμεγαλώσει. Ασχολείται επί παντός επιστητού και τελικά ασχολείται με τις κορδέλες. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κορκολόπουλος έχει το λόγο για να δευτερολογήσει. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Ευχαριστώ, κύριε Πρόεδρε. 

Ο κύριος Υπουργός εκπροσωπώντας την Κυβέρνηση προσπάθησε να κατευθύνει τη συζήτηση εκτοξεύοντας την κατηγορία ότι η Αντιπολίτευση κινδυνολογεί με μύθους και μισές αλήθειες. 

Κατ' αρχήν εγώ είμαι ευχαριστημένος που αναγνωρίζει ο κύριος Υπουργός μέσα από τη δεινή θέση που έχει περιέλθει η Κυβέρνηση ότι τα μισά ήταν αλήθειες. Διότι αυτά τα μισά κονιορτοποιούν όλα του τα επιχειρήματα. 

'Οταν δε, κύριε Πρόεδρε, έρθω στα συμπεράσματα της Επιτροπής Θεσμών και Διαφάνειας, θα έλεγα στον κ. Λαλιώτη ότι στοιχειώδης ευθιξία δεν του επιτρέπει ως εκπρόσωπος της Κυβέρνησης να ισχυρίζεται ότι η Νέα Δημοκρατία κινδυνολογεί και στη Βουλή παρουσιάζει μύθους. Διότι κοιτάξτε τι λέει η επιτροπή: 

Δεν υπάρχει, κύριε Λαλιώτη, θεσμικό πλαίσιο που να εγγυάται τους όρους υπό τους οποίους οι διακηρύξεις των διαγωνισμών αποκλείουν οποιαδήποτε αδιαφάνεια. Δεν τα λέει ο εισηγητής της Νέας Δημοκρατίας, σας τα λέει η επιτροπή. Σας λέει ότι ο θεσμός αιτιολόγησης των προσφορών παρουσίασε δυσλειτουργίες και στρεβλώσεις και η εισαγωγή του μαθηματικού τύπου δημιουργεί ερωτηματικά για τα αποτελέσματα της εφαρμογής της διαδικασίας αυτής, αφού επιχειρείται η έμμεση παράκαμψη του συστήματος από τους ενδιαφερομένους με το σχηματισμό ομάδων εργοληπτών. 

'Ηλθατε εσείς εδώ υπερήφανος και είπατε ότι έπεσαν τα ποσοστά. Μα πού ζείτε; Δεν ξέρετε ότι συνεννοούνται οι εργολάβοι και πέφτουν οι εκπτώσεις; Σοβαρολογείτε ότι το έκανε αυτό ο μαθηματικός τύπος; 

Τρίτον, ο κύριος Υπουργός έχει δηλώσει προς την επιτροπή με την υπ'αριθμ. 261/4-12-98 απάντησή του ότι επί όλων των εκτελουμένων στη χώρα έργων προϋπολογισμού άνω των πεντακοσίων εκατομμυρίων δραχμών και συνολικού προϋπολογισμού εκατόν τριάντα δύο δισεκατομμυρίων (132.000.000.000) δραχμών επεβλήθησαν πρόστιμα για κακοτεχνίες ύψους διακοσίων δεκαπέντε εκατομμυρίων (215.000.000), δηλαδή ποσοστό ενάμισι τοις χιλίοις. Aυτά λέει η έκθεση. Εσείς παρουσιάζετε εδώ τα στοιχεία, όπως θέλετε. 

Αλλά εγώ θέλω να σας ρωτήσω. 'Εχετε στοιχεία αν υπάρχουν κακοτεχνίες ή όχι, αν πρόκειται να υπάρξουν πρόστιμα, αν έχουν γίνει παρατηρήσεις στα πρωτόκολλα της Εγνατίας ή σε άλλα έργα για τα οποία δεν πήγε ο ΕΣΠΕΛ, δεν δώσατε τη δυνατότητα να πάει ο ΕΣΠΕΛ; Θα ήθελα, κύριε Πρόεδρε, για να είμαστε απολυτα ειλικρινείς στην Αίθουσα αυτή, να πούμε ότι ο ΕΣΠΕΛ ουσιαστικά ξεφτιλίζει το Υπουργείο Δημοσίων 'Εργων. Είναι ένας έλεγχος υποτυπώδης -το έχει πει και ο κύριος Υπουργός στην επιτροπή- γιατί ο ίδιος ο Υπουργός Δημοσίων 'Εργων δεν αναγνωρίζει τη δυναμική του ΕΣΠΕΛ. 'Ομως οι κοινοτικοί κατήργησαν το ΥΠΕΧΩΔΕ και ακούνε το ΕΣΠΕΛ. Και ο ΕΣΠΕΛ τι έκανε; Αν δούμε τους ελέγχους που έκανε σε προγενέστερες ημερομηνίες, λέει ότι τα έργα αντί να διορθωθούν, αύξησαν τις κακοτεχνίες τους. Αυτά έχουν δημοσιευθεί, κύριε Υπουργέ, στις εφημερίδες, δηλαδή ότι το πρώτο τρίμηνο του 1998 ήταν καλύτερο από το δεύτερο τρίμηνο του 1998. Είναι θλιβερή η πραγματικότητα. Λέει ότι η ποιότητα αδρανών υλικών νεοσκυροδέματος έχει 77% αστοχία. Μη λέτε, λοιπόν, ότι η Νέα Δημοκρατία ψευδεπίγραφα και με πυροτεχνήματα και με μύθους προσπαθεί να διαστρεβλώσει. Την αλήθεια έχουμε εδώ, επί τον τύπον των ήλων, κατηγορώντας βέβαια την Κυβέρνηση ότι έξι χρόνια δεν έχει καταφέρει να εναρμονίσει τις ενέργειες προς αυτήν την κατεύθυνση. 

Εγώ, κύριε Λαλιώτη, ευθέως απευθυνόμενος προς τον Πρόεδρο του Σώματος λέω ότι έχω χάσει την εμπιστοσύνη μου σε ό,τι δηλώνετε. Θα σας θυμίσω ότι όταν είχαμε κάνει πριν δύο χρόνια σύσκεψη στο γραφείο σας για την Εγνατία, υποσχεθήκατε ότι κάθε τρεις μήνες θα έχουμε αριθμό προόδου. Σας είπα κάθε τέσσερις έξι μήνες. 'Εχουν περάσει δύο χρόνια, δεν έχουμε τύχει τα κόμματα καμίας ενημέρωσης με ένα φυλλάδιο κάθε έξι μήνες. Δεν έχετε στείλει απολύτως τίποτα. Είχατε υποσχεθεί στα κόμματα ότι θα στέλνατε κάθε τρεις μήνες το ρεπόρτο. Δεν το στέλνετε. Και έρχεστε σήμερα και λέτε ότι είστε στη διάθεσή μας. Συγγνώμη για την έκφραση που θα χρησιμοποιήσω "ιδού η Ρόδος, ιδού και το πήδημα". Αν είστε έτοιμοι με τον προγραμματισμό του 2000-2006, καλέστε τα κόμματα της Βουλής, να τα ενημερώσετε για το τι προγραμματισμούς έχετε κάνει και τι προπαρασκευές. Διότι -συγγνώμη πάλι για την έκφραση που θα χρησιμοποιήσω, είναι έντονη, αλλά ειλικρινής- είχατε το θράσος να πείτε ότι όλη η κακοδαιμονία υπάρχει, διότι κυβέρνησε τη χώρα την περίοδο 1990-1993 η Νέα Δημοκρατία και δεν έκανε την προετοιμασία για το Β' Πλαίσιο. 

Ελάτε εσείς εδώ, να μας δείξετε την προετοιμασία που έχετε κάνει για το Γ' Πλαίσιο. Δεν έχετε κάνει απολύτως τίποτα και γι'αυτό σας λέω ότι έχουμε χάσει την εμπιστοσύνη μας σε αυτά που επίσημα δηλώνετε και στη Βουλή και στις επίσημες συσκέψεις. 

Σας έθεσα ένα θέμα με τους μισθούς των δημοσίων υπαλλήλων, του διευθυντού, που διευθύνει το μεγαλύτερο έργο στην Ελλάδα τον ΠΑΘΕ. Παίρνει δεν παίρνει πεντακόσιες χιλιάδες το μήνα και οι αντίστοιχοι υποσύμβουλοι παίρνουν πέντε εκατομμύρια το μήνα. Πώς θα αντέξει αυτός ο άνθρωπος στα πάσης φύσεως ερεθίσματα που θα του δώσει είτε ο άλφα κατασκευαστής είτε ο βήτα εργολάβος; 

Πρόσφατα πληροφορήθηκα ότι για την παράκαψη της Ναυπάκτου έχετε κάνει διαγωνισμό διά προσκλήσεως. Γιατί, κύριε Βερελή, διαγωνισμό διά προσκλήσεως; Τι κόλπο είναι αυτό στην περιοχή της εκλογικής σας περιφέρειας και καλέσατε πέντε εταιρείες; Υπάρχει κανένα υπερεπείγον ή κάποια ειδική θέση, που αναγκάζει το Υπουργείο να κάνει διαγωνισμό διά προσκλήσεως; 

Κύριε Λαλιώτη, αναφερθήκατε στην παράκαψη της Πάτρας. Είναι ένα έργο που έχει ξεκινήσει εδώ και τριάντα χρόνια. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):'Οχι. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Τριάντα χρόνια και μάλιστα είπατε ότι δεν το έχουν επισκεφθεί οι Βουλευτές. Πρώτον, ποτέ δεν τους καλέσατε. Δεύτερον, αναφέρεσθε στους Βουλευτές του ΠΑΣΟΚ. Εγώ ως Ηλείος και ως πρόεδρος της ΟΚΕ Δημοσίων 'Εργων... 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Η Νέα Δημοκρατία με την εξαίρεσή σας. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: 'Εχω πάει επανειλημμένα, διότι ενδιαφέρει ιδιαίτερα το Νομό Ηλείας. Συγγνώμη για την έκφραση που θα χρησιμοποιήσω ή ψεύδεσθε ή είσαστε ανενημέρωτος. Είναι αδύνατον να τελειώσει το έργο το 2000, όπως είπατε. 'Αλλωστε έχω δική σας απάντηση σε ερώτησή μου, που μιλάτε για το 2002. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Οχι. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: 'Οχι; Την επόμενη φορά που θα καταθέσω στη Βουλή την επίσημη απάντησή σας σε ερώτησή μου, τι θα πείτε, κύριε Λαλιώτη; Οτι είναι τυπογραφικό λάθος; Είναι απλούστατο. Ο κόμβος Κ5 δεν έχει δημοπρατηθεί ακόμα. Λέτε ότι θα δημοπρατηθεί μέσα στο 1999. Θα τελειώσετε με μαγικό τρόπο το έργο μέσα στο 2000; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Οκτακόσια μέτρα είναι. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Θέλω ακόμη να επισημάνω ότι η Επιτροπή Διαφάνειας σημειώνει ιδιαίτερα την αύξηση των θανατηφόρων τροχαίων ατυχημάτων. Το Υπουργείο δεν έχει επιδείξει την ευαισθησία που απαιτείται, ώστε να καλυφθούν τα τμήματα των εθνικών οδών στα επικίνδυνα σημεία με τάπητες ειδικής συνάφειας. Το λέω αυτό διότι είδαμε σήμερα ένα τραγικό δυστύχημα που έγινε στην περίφημη στροφή του θανάτου. Είναι γνωστά αυτά τα σημεία που υπάρχουν σε όλες τις εθνικές οδούς. Δυστυχώς το Υπουργείο δεν έχει κάνει τίποτε προς αυτήν την κατεύθυνση. 

'Εχουμε επίσης το ζήτημα της ασφάλειας των δημοσίων έργων που εισήγαγε ο ν.2229/94. Δεν έχετε κάνει απολύτως τίποτε. Είναι σε εμβρυακή κατάσταση. Για το ΙΟΚ, που σας ρώτησα, δεν μου απαντήσατε. Λέτε λοιπον ότι όλα αυτά, κύριε Λαλιώτη, είναι μύθοι, ότι είναι μισές αλήθειες; Είναι η πραγματικότητα, που δυστυχώς συνοδεύει τα δημόσια έργα. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Υπουργέ, μπροστά σας στην καλύτερη περίπτωση έχετε παραμονή δέκα μηνών στην εξουσία. Από εκεί και πέρα ο κυρίαρχος λαός πιθανότατα το Μάρτιο του 2000 θα αποφασίσει τη συνέχεια.'Εχετε μεγάλη ευθύνη στο επόμενο διάστημα για τα εξής πράγματα, τα οποία σεβόμενος το λειτούργημα που υπηρετείτε έχετε υποχρέωση να τα κάνετε με στοιχειώδες αίσθημα ευθύνης απέναντι στον ελληνικό λαό. 

Πρώτον, πρέπει να καλέσετε τα κόμματα, για να συζητήσετε μαζί τους το απαραίτητο νομικό πλαίσιο που πρέπει να διέπει τις συμβάσεις παραχώρησης. 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε Κορκολόπουλε. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Ο κύριος Υπουργός μίλησε δώδεκα λεπτά περισσότερο. Εγώ σας ζητάω δύο λεπτά. 

ΠΡΟΕΔΡΕΥΩΝ (Παναγιώτης Ν. Κρητικός): Να μιλήσετε δύο λεπτά, αλλά αυτό δεν σημαίνει ότι πρέπει να υπερβαίνουμε συνεχώς το χρόνο που προβλέπει ο Κανονισμός, επειδή έτυχε να μιλήσει παραπάνω ο κύριος Υπουργός. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, έχετε απόλυτο δίκιο. 

ΠΡΟΕΔΡΕΥΩΝ (Παναγιώτης Ν. Κρητικός): Βλέπω εδώ ότι έχετε "εκταμιεύσει" οι περισσότεροι και τις δευτερολογίες σας. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Εκτός εμού, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): 'Ισως, αλλά αυτό δεν σημαίνει ότι τώρα πρέπει να υπερβούμε και τον Κανονισμό. Κύριε Κορκολόπουλε, κλείστε την ομιλία σας. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Είπατε προηγουμένως ότι εσείς σαν Υπουργός καταργήσατε το συναλλακτικό σύστημα κόντρα σε κατεστημένα συμφέροντα. 

Εγώ σας λέω, κύριε Υπουργέ, ότι επί των ημερών της κυβέρνησης τόσο του αειμνήστου Ανδρέα Παπανδρέου όσο και του κ. Σημίτη σεις φτιάξατε το μεγαλύτερο κατεστημένο που έχει γίνει στην Ελλάδα, με τις αποικιοκρατικές συμβάσεις που δημιουργήσατε και, βεβαίως, με την απειρία που δικαιολογημένα σας συνόδευε. Πώς θα κάνουμε, λοιπόν, ένα νομοθετικό πλαίσιο; 'Εχετε υποχρέωση, όμως, απέναντι στον ελληνικό λαό να το κάνετε. 

Επειδή διαβάζουμε στις εφημερίδες ότι κάποιο σχέδιο για τις μελέτες έκανε ο κύριος Υφυπουργός για την αναμόρφωση του νομοθετικού πλαισίου, εγώ θα ήθελα να καλέσετε τα κόμματα, πριν αυτό έρθει στην επιτροπή, γιατί υπάρχουν και θέσεις σωστές και αντιθέσεις σοβαρές και το ζήτημα είναι να δημιουργήσουμε κάτι, που δεν θα χρειαστεί να το ανατρέψει η κυβέρνηση της Νέας Δημοκρατίας που θα προκύψει από τις εκλογές του 2000. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καραγκούνης έχει το λόγο. 

ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, ο κύριος Υπουργός δεν έδωσε σαφείς και ειλικρινείς απαντήσεις σ'αυτά που του έθεσα τουλάχιστον εγώ. 

Διεφάνη ένα θέμα που αφορά τα τροχαία ατυχήματα και νομίζω ότι είναι ο αδιάψευστος μάρτυρας για τις κακοτεχνίες που προείπαμε. Δυστυχώς σαν χώρα είμαστε πρώτη στην Ευρώπη στα τροχαία και είναι ο δείκτης που κατεβάζει τη μακροβιότητα των Ελλήνων, που θα μπορούσαν να κατέχουν την πρώτη θέση. 

Είπατε ότι θα υπάρξει τιμωρία, ρήτρα στους εργολάβους της Αττικής Οδού. Τι να την κάνουμε αυτήν τη μικρή τιμωρία, όταν το ελληνικό δημόσιο θα πληρώσει εκατό δισεκατομμύρια (100.000.000.000) δραχμές και δεν θα έχει εκτελεστεί το έργο στο χρόνο του; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Από πού βγαίνει αυτό; 
ΑΝΔΡΕΑΣ ΚΑΡΑΓΚΟΥΝΗΣ: 'Ετσι βγαίνει. 

'Οσον αφορά το δυτικό άξονα... 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε συνάδελφε... 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, σας παρακαλώ, αφήστε τους συναδέλφους να ολοκληρώσουν τις αγορεύσεις τους. Δεν μπορεί να γίνεται συζήτηση κατ' αυτόν τον τρόπο, ούτε μπορούμε να ξενυχτήσουμε εδώ εξαιτίας των διακοπών. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αυτό που θα πληρώσει η Αττική Οδό στο ελληνικό δημόσιο είναι μεγαλύτερο από το ποσό... 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, σας παρακαλώ. Υπάρχει και Προεδρείο και Κανονισμός. 

ΑΝΔΡΕΑΣ ΚΑΡΑΓΚΟΥΝΗΣ: Είπα ότι το ελληνικό δημόσιο θα πληρώσει στη "HOCHTIEF". Το ποσό που θα πληρώσει το ελληνικό δημόσιο είναι πολλαπλάσιο και δεν μας ενδιαφέρει το πώς θα πληρώσει ο εργολάβος. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, κάντε μου τη χάρη, πρέπει να τελειώσουμε κάποια στιγμή. 

Θα αναγκάσετε το Προεδρείο να μην επιτρέψει την καταχώριση στα Πρακτικά όσων λέτε από εδώ και πέρα. Να μη φέρετε το Προεδρείο σ' αυτήν τη δυσάρεστη θέση. 

ΑΝΔΡΕΑΣ ΚΑΡΑΓΚΟΥΝΗΣ: Τώρα, όσο για το θέμα του Ρίου-Αντιρρίου, εμείς έχουμε την ατυχία να το περνάμε συνεχώς. Υπάρχει καθυστέρηση και δεν μου απαντήσατε για τα συνοδευτικά έργα που ούτε καν έχουν ξεκινήσει. Εκεί, βέβαια, κωφεύετε. 

Τώρα, όσο για το δυτικό άξονα, τι να πείτε; Εμείς τα βλέπουμε κάθε μέρα και εκεί γελάει ο κόσμος. Δεν υπάρχει καμία πρόοδος. 

Τώρα πάμε στα αρδευτικά. 'Ενα σοβαρό έργο που απασχολεί την περιοχή του Ορεινού Ξηρομέρου, που κυριολεκτικά έχουν αγανακτήσει, είναι η χρηματοδότηση. Μαθαίνω τελευταία ότι κάτι κινείται. Επιτέλους, αυτό το έργο δεν μπορεί να πάει άλλο πίσω. Δείξτε κάποια ευαισθησία. 

Δεν θα αναφερθώ στην καθυστέρηση της ύδρευσης της Θεσσαλονίκης. Εκεί δεν μου απαντήσατε καν. 

Θέλω να επανέλθω μόνο στις υπηρεσίες της περιφέρειας. 'Οταν δεν μπορείτε εσείς ως Υπουργός να ελέγξτε τις υπηρεσίες σας, τι περιμένετε από εκεί και πέρα; Και ξέρετε πάρα πολύ καλά ότι οι υπηρεσίες δεν δουλεύουν, δεν αποδίδουν. 'Εχετε υποχρέωση ως κεντρική εξουσία, πριν δώσετε τις αρμοδιότητες, να τις ελέγξετε, διότι δεν μπορούν ούτε να προγραμματίσουν ούτε να ελέγξουν, διότι η κατάληξη, όπως είπα, είναι γνωστή. 

Εν πάση περιπτώσει, κύριε Υπουργέ, να βλέπετε και να παρακολουθείτε τα έργα όχι μόνο προεκλογικώς για φιέστες αλλά συνεχώς, για να έχετε και εσείς σίγουρη άποψη! 

Ευχαριστώ. 

ΓΕΩΡΓΙΟΣ ΟΡΦΑΝΟΣ: Κύριε Πρόεδρε, σας παρακαλώ, το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Ορφανέ, με την πρωτολογία υπερκαλύψατε και τη δευτερολογία σας. Μιλήσατε εννέα λεπτά. 

ΓΕΩΡΓΙΟΣ ΟΡΦΑΝΟΣ: 'Ενα λεπτό μόνο, κύριε Πρόεδρε! 

ΠΡΟΕΔΡΕΥΩΝ (Παναγιώτης Ν. Κρητικός): Επειδή πρέπει να δώσω το λόγο, να δευτερολογήσει και ο κύριος Υπουργός, που μίλησε και εκείνος σαράντα τέσσερα λεπτά, θα δώσω και σε σας το λόγο για ένα-δύο λεπτά. 

Ορίστε, κύριε Ορφανέ. 

ΓΕΩΡΓΙΟΣ ΟΡΦΑΝΟΣ: Κύριε Πρόεδρε, βέβαια ο κύριος Υπουργός δεν απάντησε εδώ σε κανένα από τα θέματα που του θέσαμε. Η τακτική του είναι η τακτική του αποπροσανατολισμού. Γυρίζει μόνιμα στο παρελθόν. Το μέλλον δεν το βλέπει. 

Εγώ, όμως, στο λεπτό αυτό που μου δώσατε, θα ήθελα να αναφερθώ κυρίως στο θέμα των μελετών, στην τροποποίηση του ν.716. 

Μας στείλατε ένα κείμενο και υπάρχουν κάποιες παρατηρήσεις. Θα ήθελα να ενώσω και εγώ τη φωνή μου με τον κ. Κορκολόπουλο, να γίνει κάποια επαφή. 

'Ετσι δειγματοληπτικά θα ήθελα να κάνω κάποιες παρατηρήσεις σε αυτό το νομοσχέδιο, ας το ονομάσουμε έτσι. 

Κατ' αρχήν εκτιμώ ότι μετατρέπει τη μελέτη σε δημόσιο έργο, όταν επιβάλλει τη μειοδοσία μέχρι ποσοστού 30% των κριτηρίων. 

'Ενα δεύτερο στοιχείο: Βάζει φορείς του δημοσίου να μπορούν πλέον να αναλάβουν μελέτες ή να είναι σύμβουλοι σε δημόσια έργα. Δηλαδή, τι κάνουμε; Η έννοια αποκρατικοποίηση πού βρίσκεται; Οδηγούμαστε σε βαθύτερη κρατικοποίηση; Τα θέματα των αποφοίτων ΤΕΙ, η εξέλιξη τους μέσα στο πλέγμα των μελετητών ποια είναι; Μέχρι πού μπορούν να φθάσουν; Σε τι επίπεδα μπορούν να κινηθούν; 

Επίσης, ένα βασικό στοιχείο το οποίο θα ήθελα να θέσω για συζήτηση είναι ότι παλαιότερα ο ν. 716 έβαζε ως όρο ότι τα γραφεία εκείνα τα οποία είχαν περισσότερες εργασίες δεν είχαν τη δυνατότητα να πάρουν καινούριες. Τώρα αυτό θεωρείται ως ένα κριτήριο θετικό γι'αυτούς, που σημαίνει τελικά ότι κάνετε κάτι ανάλογο με τον κ. Φούρα, ενισχύετε τις επαγγελματικές ομάδες, τις κορυφές, και όλους τους άλλους τους αφήνουμε χωρίς εργασία. 

'Ενα πέμπτο στοιχείο, το οποίο θα ήθελα να θέσω, είναι ότι εισάγονται κάποιες τραπεζικές διεργασίες οι οποίες θέλουν ιδιαίτερη προσοχή και βέβαια καταργείται και η υποχρέωση εφαρμογής του Κώδικα Αμοιβών. 

Δεν ξέρω πού μπορεί να οδηγήσει αυτό, σε τι θέματα ανταγωνισμού και σε τι διαδικασίες κάτω από το τραπέζι. Θα παρακαλούσα να έχω κάποιες πρώτες απαντήσεις και στη συνέχεια ας έχουμε και κάποια συζήτηση επί της ουσίας. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Παναγιωτόπουλε, έχετε και εσείς το λόγο για ένα-δύο λεπτά, γιατί πρωτολογώντας καλύψατε και το χρόνο της δευτερολογίας σας. 

ΑΘΑΝΑΣΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, ο κύριος Υπουργός μας είπε ότι δεν θα χαθεί καμία δραχμή από το δεύτερο Κοινοτικό Πλαίσιο Στήριξης. 

Εάν πράγματι είναι έτσι, τότε, κύριε Υπουργέ, αδικείτε το νομό που εκπροσωπώ. Γιατί στο νομό μου είχαν προγραμματισθεί τέσσερα έργα συνολικού προϋπολογισμού 3,3 τρισεκατομμυρίων δραχμών και μέχρι στιγμής δεν έχει ξεκινήσει κανένα. Αυτά είναι έργα περιφερειακού επιπέδου και τα ονομάζω: Νότια παράκαμψη Καρπενησίου, προϋπολογισμού τετρακοσίων εκατομμυρίων (400.000.000) δραχμών, Προπονητικό Αθλητικό Κέντρο αρχικού προϋπολογισμού 1,5 δισεκατομμυρίων δραχμών, Βυζαντινά και μεταβυζαντινά μνημεία προϋπολογισμού εξακοσίων εκατομμυρίων (600.000.000) δραχμών, κατολισθητικά φαινόμενα προϋπολογισμού οκτακοσίων εκατομμυρίων (800.000.000) δραχμών. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Εχουν μετατεθεί εντός της περιφέρειας σε άλλες δράσεις ή εντός του νομού σε άλλες δράσεις. Δεν χάθηκαν τα χρήματα! 

ΑΘΑΝΑΣΙΟΣ ΠΑΝΑΓΙΩΤΟΠΟΥΛΟΣ: Κύριε Υπουργέ, αυτό μπορεί να έχει γίνει, δεν αμφιβάλλω, αλλά γιατί να μη διατεθούν στον ίδιον το νομό; Στην περιφέρεια μπορεί να διατέθηκαν, αλλά εμείς ζητήσαμε να διατεθούν στο νομό μας, που υπάρχουν μεγαλύτερες ανάγκες σ' έργα οδοποιίας... 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Το περιφερειακό πρόγραμμα που καταρτίζει... 

ΑΘΑΝΑΣΙΟΣ ΠΑΝΑΓΙΩΤΟΠΟΥΛΟΣ: 'Αρα αδικείται ο νομός. Δεν έχει σημασία αν το κάνατε εσείς, κύριε Υπουργέ, ή αν το έκανε η περιφέρεια. Αυτό δεν έχει σημασία! 

ΠΡΟΕΔΡΕΥΩΝ (Παναγιώτης Ν. Κρητικός): 'Ενας-ένας, σας παρακαλώ, κύριε Υπουργέ, γιατί δεν ακούγεται τίποτα! 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, αυτά που περιγράφει ο συνάδελφος δεν ξέρω αν έχουν γίνει έτσι -με καλή πίστη προσεγγίζω το θέμα, σύμφωνα με αυτά τα στοιχεία που παραθέτει- αλλά θέλω να πω το εξής: Το περιφερειακό πρόγραμμα ... 

ΠΡΟΕΔΡΕΥΩΝ (Παναγιώτης Ν. Κρητικός): Μην κάνετε αγόρευση. Αν θέλετε να κάνετε μια διακοπή συντομότατη, να την κάνετε, εφόσον δέχεται και ο κύριος συνάδελφος. Αλλιώς έχετε δευτερολογία και πέραν αυτής και τριτολογία. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Το περιφερειακό πρόγραμμα, όπως είπα, εκπονείται, σχεδιάζεται και εποπτεύεται από τις γενικές περιφέρειες, τις γενικές γραμματείες. Στη συγκεκριμένη περίπτωση από τη Γενική Γραμματεία Περιφέρειας της Στερεάς Ελλάδος. Τα χρήματα δεν χάθηκαν. Πρέπει να έχουν πάει σε άλλα έργα, σε άλλες δράσεις, στο Νομό Ευρυτανίας. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ κύριε Υπουργέ! Κάνετε αγόρευση εσείς, αντί ο κύριος συνάδελφος ο οποίος αυτήν τη στιγμή έχει και το δικαίωμα. 

Παρακαλώ, συνεχίστε, κύριε Παναγιωτόπουλε. 

ΑΘΑΝΑΣΙΟΣ ΠΑΝΑΓΙΩΤΟΠΟΥΛΟΣ: Δεν αμφιβάλλω γι' αυτό που λέτε, κύριε Υπουργέ. 

Επίσης, κύριε Υπουργέ, σε μια επίσκεψη που κάνατε το 1995, που ήμουν και εγώ παρών, μας διαβεβαιώσατε ότι η σήραγγα Τυμφρηστού θα έχει ολοκληρωθεί τον επόμενο χρόνο, το 1996. Από τότε πέρασαν περίπου τρία χρόνια και ακόμα δεν έχει ολοκληρωθεί. Και αν ακόμα ολοκληρωθεί, δεν θα δοθεί κατά τη γνώμη μου στην κυκλοφορία νωρίτερα από τεσσέρα-πέντε χρόνια, γιατί η ανατολική πρόσβαση προς Λαμία είναι ακόμα στο στάδιο της προμελέτης και η μελέτη θα παραδοθεί μετά από ενάμιση χρόνο περίπου. Η δε κατασκευή της είναι άγνωστο αν θα χρηματοδοτηθεί από το τρίτο Κοινοτικό Πλαίσιο Στήριξης. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Περιβάλλοντος, Χωροταξίας και Δημοσίων 'Εργων έχει το λόγο. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, εγώ θα αναφερθώ στην επερώτηση, έτσι όπως κατατέθηκε και σε μια σειρά από ερωτήσεις οι οποίες αναφέρονται στο κείμενο της επερώτησης και νομίζω ότι αυτό μας δίνει τη δυνατότητα πραγματικά να κάνουμε μια πολύ ενδιαφέρουσα συζήτηση. 

Βεβαίως, το ελληνικό κράτος δεν χωρίζεται στα δύο. Δεν υπάρχει το κράτος της Νέας Δημοκρατίας, το κράτος του ΠΑΣΟΚ. Υπάρχει μία προσπάθεια συνολική του πολιτικού κόσμου. Υπάρχει μια δυνατότητα να προάγουμε τα πράγματα διά της Βουλής και η λογική του να εμφανίζουμε μια μηδενιστική εικόνα νομίζω ότι είναι λανθασμένη και όποιος την κάνει, φέρει και την ευθύνη της εικόνας η οποία δίνεται στον ελληνικό λαό. 

Θα ήθελα λοιπόν πολύ σύντομα, για να μη σας κουράζω, να αναφερθώ στα συγκεκριμένα θέματα τα οποία αναφέρονται στην επερώτηση την οποία καταθέσατε. Αναφέρετε για την αναγκαιότητα κατάργησης του θεσμού της αιτιολόγησης. 

Κύριοι συνάδελφοι, έχει καταργηθεί πλήρως. 'Ολα γίνονται με το μαθηματικό τύπο. Δεν υπάρχει δε ούτε μία ανάδειξη αναδόχου στο ΥΠΕΧΩΔΕ η οποία να έχει γίνει εκτός μαθηματικού τύπου. Με τη μαθηματική μέθοδο όλα πλέον τα έργα... 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Δεν ξέρετε το νόμο, κύριε Υπουργέ. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Κορκολόπουλε, βοηθείστε να γίνει ομαλή συζήτηση μέχρι το τέλος. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Κορκολόπουλε, ξέρω πολύ καλά το νόμο. Και για τα έργα κάτω του ενάμισι δισεκατομμυρίου και για όλα τα έργα άνω του ενάμισι δισεκατομμυρίου χρησιμοποιείται απολύτως στο ΥΠΕΧΩΔΕ ο μαθηματικός τύπος, όσο και αν αυτό ενδεχομένως σας στενοχωρεί, γιατί δεν βρίσκετε έδαφος να υψώσετε φωνή. Δεν υπάρχει έδαφος. Κατέβηκαν οι εκπτώσεις με το μαθηματικό τύπο. Ο μαθηματικός τύπος είναι αυτός που τις κατέβασε πέραν του 15%. 

Συζητήσατε το θέμα περιορισμού προεπιλογής. 'Εχει περιοριστεί, αφού απαιτείται πλέον γνωμοδότηση του Συμβουλίου Δημοσίων 'Εργων. Και στο ΥΠΕΧΩΔΕ δεν γίνονται προεπιλογές. 

Για τα θεσμικά θα ήθελα πολύ σύντομα να σας πω, κύριε Κορκολόπουλε, ότι ήδη, όπως έχω ενημερώσει τον πρόεδρο της Επιτροπής Θεσμών και Διαφάνειας με δύο έγγραφα τα οποία του έχω στείλει και τα οποία θα είναι στη διάθεσή σας, έχουμε καταθέσει σειρά προεδρικών διαταγμάτων, τα οποία έχουν προωθηθεί. 'Αλλα έχουν ολοκληρωθεί σαν διαδικασία, άλλα βρίσκονται στο Συμβούλιο Επικρατείας, άλλα είναι στον Πρόεδρο της Δημοκρατίας και τα οποία και το θεσμικό πλαίσιο ολοκληρώνουν και δίνουν πλήρως τη δυνατότητα να βαδίζουμε σε πολύ ασφαλέστερους δρόμους. 

Γνωρίζετε ότι η συζήτηση για τα δημόσια έργα δεν είναι ένα ελληνικό φαινόμενο. Είναι πανευρωπαϊκό, είναι παγκόσμιο φαινόμενο και παντού υπάρχει μια προσπάθεια να αντιμετωπίζονται τα προβλήματα, τα οποία αναφύονται. 

Εμείς λοιπόν μετά το ν. 2576, με τον οποίον καθιερώσαμε τη μαθηματική μέθοδο -και θέλω να σας θυμίσω ότι πριν από δύο χρόνια έβριθε ο δημόσιος διάλογος από θέματα ερωτήσεων και σκανδαλολογίας γύρω από τις αναθέσεις και τώρα έχει εξαφανιστεί αυτή η ιστορία από το δημόσιο διάλογο και είναι πιστεύω θετικό για τον πολιτικό κόσμο ότι έγινε αυτή η προσπάθεια και απέδωσε- έχουμε ολοκληρώσει μια σειρά από εγκυκλίους, από προεδρικά διατάγματα, τα οποία πολύ σύντομα σας αναφέρω. 

'Εχουμε καθορίσει τα αποφαινόμενα όργανα στις περιφερειακές διοικήσεις, έχουμε ορίσει πλέον πώς τροποποιείται και εναρμονίζεται το προεδρικό διάταγμα 609, έχει θεσμοθετηθεί η άδεια άσκησης επαγγέλματος σε συνεργεία και σε μηχανήματα έργων, έχουμε καθορίσει τα όργανα του πειθαρχικού ελέγχου των εργοληπτικών επιχειρήσεων και είναι ήδη στο Συμβούλιο Επικρατείας, προκειμένου να μπορούμε να επιβάλουμε πλέον ποινές και έχουμε ολοκληρώσει και τη διαδικασία με την αρμόδια ομάδα εργασίας που είχαμε συστήσει και την έχουμε αποστείλει στους φορείς. Για τον 716 που ανέφερε ο κ. Ορφανός σας ομιλώ. Σας έχουμε στείλει από τις 28 Απριλίου το νέο 716 και περιμένουμε τις παρατηρήσεις σας. 'Εχει παρέλθει το διάστημα που παρακαλέσαμε να έχουμε τις παρατηρήσεις, αλλά θα περιμένουμε ακόμη να μας στείλετε τις παρατηρήσεις αυτές. Και νομίζουμε ότι ήταν αναγκαίο ένας νόμος ο οποίος ίσχυε και είχε κλείσει τη ζωή του εδώ και πάρα πολλά χρόνια... 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Δεν τον έχουμε πάρει. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Κορκολόπουλε, αν το κόμμα σας δεν σας τον έχει δώσει, λάθος κάνει, γιατί έχετε τη δυνατότητα να βοηθήσετε το κόμμα σας σε αυτά τα πράγματα. Αλλά δεν είναι δικό μας θέμα. Εμείς το στείλαμε στη Νέα Δημοκρατία στις 28 Απριλίου. 

Να έρθω σε ένα επόμενο θέμα το οποίο αναφέρετε και είναι η καθιέρωση προδιαγραφών και βασικών δομικών υλικών και μηχανημάτων. 'Εχουμε κάνει βήματα. 'Εχουμε για παράδειγμα το νέο Κανονισμό Τεχνολογίας Σκυροδέματος. Υπήρχαν επιστήμονες άριστοι, οι οποίοι έχουν κάνει μία πολύ καλή δουλειά και έχει προωθηθεί αυτός ο Κανονισμός. Υπάρχουν αντίστοιχοι κώδικες. Και για να έρθω στο θέμα του ΙΟΚ. Το ΙΟΚ έχει πλέον δραστηριοποιηθεί. 'Εχει υπάρξει πλέον διοικητικό συμβούλιο. Ξέρετε ότι στο διοικητικό συμβούλιο δεν μετέχει πλειοψηφία η οποία ορίζεται από το ΥΠΕΧΩΔΕ. Είναι οι εκπρόσωποι φορέων που αποτελούν την πλειοψηφία. 'Εχουμε ορίσει άριστους επιστήμονες εμείς ως ΥΠΕΧΩΔΕ, οι οποίοι δεν είναι καν υπάλληλοί μας. 'Εχουμε ορίσει τον καθηγητή κ. Τάσιο, έχουμε ορίσει ως πρόεδρο τον κ. Δεσύλλα, τον πρώην πρόεδρο του Τεχνικού Επιμελητηρίου και οι φορείς έχουν ορίσει επίσης τους δικούς τους εκπροσώπους. 

'Εχει ολοκληρωθεί η ανάπτυξη της διοικητικής υποδομής και η προεργασία, προκειμένου το ΙΟΚ να μπορεί να εργαστεί και έχει ξεκινήσει να δουλεύει με τα θέματα των προδιαγραφών. 

Είναι σε επαφή με τη ΜΕΚ προκειμένου να πάρει όλη τη δουλειά την οποία έχει κάνει η ΜΕΚ. Και γνωρίζουμε όλοι ότι η ΜΕΚ είναι μία επιτροπή η οποία συστάθηκε για να εκπληρώσει μία συγκεκριμένη ανάγκη μιας χρονικής περιόδου. Αυτό το οποίο θα μείνει και θα συνεχίσει να δουλεύει θα είναι το Ινστιτούτο Οικονομίας των Κατασκευών και αυτό έχουμε υποχρέωση να εξοπλίσουμε, προκειμένου να δώσει το έργο το οποίο περιμένουμε να μας δώσει. 

Βάλατε επίσης ένα θέμα το οποίο το ονομάζετε ουσιαστική επίβλεψη και ποιοτικό έλεγχο με δημιουργία κινήτρων για τη Δημόσια Διοίκηση και αναφέρατε εδώ επανειλημμένα το θέμα του ΕΣΠΕΛ. Εγώ να σας πω κάτι το οποίο νομίζω ότι πρέπει να θυμόμαστε. Ο ΕΣΠΕΛ προτείνει συνολικά τα έργα τα οποία πρέπει να ελεγχθούν. Το ΥΠΕΧΩΔΕ προσθέτει έργα, ουδέποτε έχει αφαιρέσει. Μέσω του εργαλείου αυτού, του ΕΣΠΕΛ, το ΥΠΕΧΩΔΕ ελέγχει τα έργα. Δεν ελέγχεται το ΥΠΕΧΩΔΕ. Το ΥΠΕΧΩΔΕ ελέγχει έργα και μετά τη συμπλήρωση της πρώτης διαδικασίας ελέγχου από τον ΕΣΠΕΛ εμείς στέλνουμε τις επισημάνσεις στο Σώμα Επιθεωρητών, το οποίο προκειμένου να ολοκληρώσει τις μελέτες -υπάρχουν πίνακες τους οποίους μπορώ να σας δώσω μετά- έχει κινήσει μία σειρά από διαδικασίες και τις έχω εδώ. Θα σας καταθέσω έναν πίνακα, που αναφέρεται σε εργολαβίες που παρουσίασαν ποιοτικές αποκλίσεις βάσει εκθέσεων του ΕΣΠΕΛ και παραπέμφθηκαν από το ΣΕΔΕ για επιβολή κυρώσεων. 

(Στο σημείο αυτό ο Υφυπουργός ΠΕ.ΧΩ.Δ.Ε. κ. Χρήστος Βερελής καταθέτει για τα Πρακτικά τον προαναφερθέντα πίνακα, ο οποίος έχει ως εξής: 

"ΠΙΝΑΚΑΣ 6

Εργολαβίες που παρουσίασαν ποιοτικές αποκλίσεις βάσει εκθέσεων του ΕΣΠΕΛ που παραπέμφθηκαν από το ΣΕΔΕ για επιβολή κυρώσεων. 

1. "Ε.Ο. Κοζάνη - Ρύμνιο". 

2. "Κατασκευή Εγνατίας οδού από το Λυκοπόδι στη Μακρυχώρα από χ.θ. 8+00 - χ.θ. 10 +00" 

3. "Κατασκευή οδού ΚΑΡΠΕΝΗΣΙ - ΑΜΦΙΛΟΧΙΑ από χ. θ. 5+00 χ.θ. 10+550" 

4. "Νεμέα-Αρτεμίσιο-Τρίπολη (εκτός σηράγγων )-κατασκευαστικά έργα για τον αντιολισθηρό τάπητα στο τμήμα 'Ανω Στέρνας-Τρίπολης". 

5. "Οδικό δίκτυο Ανατολικής Λέσβου τμ. ΚΡΑΤΗΓΟΥ-ΑΓΕΡΜΟΓΕΝΗ-ΛΟΥΤΡΩΝ. Εργολαβία: ΟΔΙΚΟ ΔΙΚΤΥΟ ΤΜΗΜΑΤΟΣ" 

6. "Κύκλωμα Τζουμέρκων - 'Αρτας. Εργολαβία: ΑΝΩ ΚΑΛΕΝΤΙΝΗ - ΤΥΜΠΑ -ΤΕΤΡΑΚΩΜΟ-ΜΕΣΟΥΝΤΑ" 

7. "ΛΙΜΑΝΙ ΠΟΡΟΥ Ν. ΚΕΦΑΛΛΗΝΙΑΣ" 

8. "'Εργο Λιμάνι Σάμης. Εργολαβία ΚΑΤΑΣΚΕΥΗ ΛΙΜΑΝΙΟΥ ΣΑΜΗΣ". 

9. "Εργολαβία: ΚΑΤΑΣΚΕΥΗ ΞΕΝΩΝΑ ΚΑΙ ΑΘΛΗΤΙΣΜΟΥ ΚΕΝΤΡΟΥ Δ. ΣΕΡΡΩΝ ΣΤΗ ΧΡΥΣΟΠΗΓΗ" 

10. "Εθνική οδός Καρδίτσας-'Αρτας. Εργολαβία: ΟΔΟΣ ΚΑΡΔΙΤΣΑΣ ΑΡΤΑΣ (ΟΛΟΚΛΗΡΩΣΗ τμ. ΑΠΟ χ.θ. 4+100 έως 6+400 ΚΑΙ ΚΑΤΑΣΚΕΥΗ ΑΠΟ χ.θ. 12+300 έως 15+500)" 

11. "ΔΙΑΝΟΙΞΗ-ΟΔΟΣΤΡΩΣΙΑ 8ης ΕΠΑΡΧΙΑΚΗΣ ΟΔΟΥ ΛΟΥΡΟΥ-ΒΡΥΣΟΥ ΛΑΣ-ΣΚΙΑΔΑ-ΠΟΛΥΣΤΑΦΥΛΛΟΥ". 

12. "Νέο Νομαρχιακό Νοσοκομείο ΓΡΕΒΕΝΩΝ". 

13. "Βελτίωση Ε.Ο. Κιάτο-Σούλι-Γκούρα-Δερβένι (τμήμα Κιάτο-Σούλι) ΚΟΡΙΝΘΙΑΣ" 

14. "'Αξονας Θεσ/νίκη - Κιλκίς-Δοϊράνη μήκους 10 χλμ από Μαυρονέρι μέχρι Σταυροχώρι". 

15. "Ανάπλαση - Αναβάθμιση Εμπορικού Κέντρου Δήμου Πειραιά". 

16. " Κατασκευή διακοινοτικής οδού της 9ης Επ Βοιωτίας". 

17. "Κατασκευή νέου λιμένα Κατακώλου Ηλείας". 

18. "Γυμνάσιο Σταυρακίου Δήμου Ιωαννίνων". 

19. "Βελτίωση και ασφαλτότρωση του 2ου περιφ/κού δρόμου Ανατολής - Κατσικά - Κουτσελιό (Β' σύμβαση)". 

20. "Κατασκευή οδού 'Αρτα - Κορωνησία με παράκαμψη προς τα ΤΕΙ (Κόμβος Αράχθου -Σίφωνα)". 

21. "Οδός Μεθώνης - Φοινικούντας Μεσσηνίας". 

22. "Βελτίωση 10ης Ε.Ο. (τ.μ. 'Ανω Βούταινα - Π. Λουτρό- Μανιάκι προς τάφο Παπαφλέσσα και Ναού Αναστάσεως - Μεσσηνίας". ") 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): 'Εχουμε ολοκληρώσει και έχει υπογραφεί και από τον Πρόεδρο της Δημοκρατίας το νέο προεδρικό διάταγμα για τη νέα διάρθρωση της Γενικής Διεύθυνσης Ποιότητας. Μετά δε από τη δημοσίευση του νέου αυτού προεδρικού διατάγματος ξεκινάει με τη νέα διάρθρωσή της η Γενική Διεύθυνση Ποιότητας να παράγει έργο. 

Δημιουργήθηκε και υπάρχει ήδη το θεσμικό πλαίσιο, το Μητρώο Ιδιωτικών Εργαστηρίων Ελέγχου και Ποιότητας Δημοσίων 'Εργων. 

Βάλατε ακόμη μία σειρά θεμάτων, όπως είναι τα κριτήρια επιλογής και η ιεράρχηση των έργων, όπως είναι η εκτέλεση αποφάσεων διοικητικών εφετείων, όπως είναι η ύπαρξη συγκεκριμένης οριστικής μελέτης πριν από τη δημοπράτηση. 

Γι' αυτό έχει καθιερωθεί. 'Αλλωστε δεν είναι δυνατόν να χρηματοδοτηθούν έργα από την Ευρωπαϊκή 'Ενωση, εάν δεν υπάρχει εγκεκριμένη οριστική μελέτη πριν από τη δημοπράτηση. 

Ακόμα να σας πω ότι για το θεσμικό πλαίσιο έχουμε, πιστεύω, μια πολύ θετική εμπειρία με τα θέματα μελετών-κατασκευών, όπου στο ν. 2576/1998 καθορίσαμε τις προϋποθέσεις κάτω από τις οποίες μπορεί να γίνει ένα έργο με μελέτη-κατασκευή και αυτήν τη στιγμή έχουμε μια σημαντικότατη προεργασία για μια σειρά από βελτιώσεις τις οποίες μελετούμε με ειδικές ομάδες και πιστεύουμε, όπως ενημέρωσα και τον πρόεδρο της Επιτροπής Θεσμών και Διαφάνειας, ότι στο τέλος του καλοκαιριού θα μπορούμε να έρθουμε με προεδρικά διατάγματα, τα οποία θα δώσουν τη δυνατότητα να έχουμε ένα ακόμα αποτελεσματικότερο εκσυγχρονισμό του θεσμού της Δημόσιας Διοίκησης. 

Για μια σειρά από θέματα που τέθηκαν, θα ήθελα να σας ενημερώσω. Για παράδειγμα, για τη σήραγγα Τυμφρηστού. Αυτή η σήραγγα ήταν ένα έργο ανώριμο, το οποίο προκηρύχθηκε σε μία εποχή όπου επεδείχθη μία πολιτική ανωριμότητα. 'Εγινε αυτό το έργο -υποθέτω- για λόγους εντυπωσιασμού εκείνη την εποχή το 1992 και το οποίο δεν είχε τη μελετητική ωριμότητα για να ξεκινήσει τότε. Σήμερα το έργο αυτό ολοκλήρώθηκε μετά από πολλά τεχνικά βάσανα και είναι ένα έργο το οποίο αποδίδεται στην κυκλοφορία. Είναι σε μία περιοχή η οποία έχει τεράστια γεωλογικά προβλήματα. 

Θέλω δε να σας ενημερώσω, ιδιαίτερα τον κ. Παναγιωτόπουλο, ο οποίος είναι από την περιοχή, ότι στην περιοχή στην οποία προορίζεται να γίνει η σύνδεση υπάρχει ενεργή κατολίσθηση και οι καθηγητές του Πολυτεχνείου, ο κ. Μαρίνος συγκεκριμένα, έχει αποτρέψει εγγράφως να γίνει η χάραξη από εκείνη την πλευρά της πρόσβασης της σήραγγας από την πλευρά της Λαμίας. 

'Ηδη έχει ανατεθεί μελέτη. 'Εχουμε παρακαλέσει δε και το Γραμματέα της Περιφέρειας να κάνει μια ενημέρωση, την οποία νομίζω θα την κάνει αυτές τις ημέρες μαζί με τους μελετητές και μαζί με τους αρμόδιους υπαλλήλους της διεύθυνσης η οποία ασχολείται με το έργο αυτό, προκειμένου να επιλεγεί η βέλτιση από τρεις λύσεις, οι οποίες παρουσιάζονται η κάθε μία με συγκριτικά πλεονεκτήματα και μειονεκτήματα, προκειμένου να προχωρήσει σε μία πλέον κατεύθυνση ή μελέτη, για να μπορεί από κει και πέρα το έργο να προχωρήσει. 

Για παράδειγμα υπήρξε μία πρόταση από τον κοινοτάρχη του Τυμφρηστού, που έγινε με τη λογική -πολλές φορές γίνονται τέτοιου είδους προτάσεις εδώ στην Ελλάδα- να περνάει ο δρόμος από το χωριό του. Η πρόταση αυτή θα κόστιζε έντεκα δισεκατομμύρια και θα περνούσε μέσα από την περιοχή της σημερινής κατολίσθησης. Αυτήν την πρόταση οι μελετητές δεν την προτείνουν και ζητούν να αποφευχθεί αυτή η λύση. Βεβαίως, όταν έχουμε τέτοια προβλήματα, όταν έχουμε διολισθαίνοντα χωματόβουνα σε αυτήν την περιοχή, αυτό το οποίο πρέπει να κάνουμε είναι να ακούσουμε τους ειδικούς και να μην ακούσουμε τους τοπικούς πολιτικούς παράγοντες. 

Για το θέμα της παράκαμψης Αγρινίου θα ήθελα να πληροφορήσω τον κ. Καραγκούνη -δυστυχώς έχει φύγει- ότι είναι ένα έργο το οποίο προχωρεί. Σε δύο θέσεις του έργου βρέθηκαν ουσιαστικά και ενδιαφέροντα αρχαιολογικά ευρήματα. Βρέθηκε ένα αρχαίο τείχος, το οποίο έχει πάχος γύρω στα τρία μέτρα. Υπάρχει ανάγκη μετατόπισης του άξονα της οδού. Ολοκληρώθηκε η μελέτη της μετατόπισης. Το έργο αυτό έχει απορροφήσει άνω του 30% του προϋπολογισμού του και το έργο αυτό θα προχωρήσει ακόμα παραπέρα. Μετατρέπουμε δε από μονόιχνη ανά κατεύθυνση με μία βοηθητική λωρίδα το έργο αυτό, σε δίιχνη ανά κατεύθυνση με μία βοηθητική λωρίδα και πιστεύουμε ότι αυτό θα δώσει και τη δυνατότητα το έργο αυτό να έχει την οριστική του μορφή. 

Είχε θέσει ο κ. Δανέλλης -ο οποίος δυστυχώς λείπει- ένα θέμα, γιατί μέχρι την περιοχή του Σχηματαρίου έχουμε τρεις συν μία βοηθητική λωρίδες. Μα, αυτό εξαρτάται από μελέτες και από το φόρτο κυκλοφορίας. Δεν μπορούμε ανά την Ελλάδα να κάνουμε κλειστούς αυτοκινητοδρόμους, οι οποίοι σε όλο το μήκος να έχουν τρεις συν μία λωρίδες. Από το Σχηματάρι και πέρα είχε κριθεί εδώ και πάρα πολλά χρόνια από τις μελέτες ότι θα έπρεπε να υπάρχουν δύο συν μία λωρίδες. 

Ειπώθηκε κάποια στιγμή για τον κ. Λαλιώτη ότι είχε αναφέρει πως υπήρξαν δεκαπέντε χιλιάδες καταγεγραμμένα έργα το Νοέμβριο και ότι σήμερα αναφέρουμε πως είναι είκοσι χιλιάδες. 'Ετσι ακριβώς είναι. Είχαμε αναφέρει τότε ότι ήδη με τη δουλειά την οποία είχαμε κάνει και με το μηχανογραφικό σύστημα το οποίο έχουμε εγκαταστήσει, το σύστημα primavera, είχαμε καταγράψει μέχρι εκείνη τη στιγμή δεκαπέντε χιλιάδες έργα. 

Σήμερα που μιλούμε είναι είκοσι χιλιάδες αυτά τα έργα. Δεν είναι καινούρια έργα, όπως κάποιος από τους συναδέλφους εδώ θέλησε να υποστηρίξει, ότι δήθεν εμείς προσθέτουμε μέσα σε ελάχιστες μέρες καινούρια έργα. Καταγραφή έργων έγινε το μεσοδιάστημα αυτό και από τις δεκαπέντε χιλιάδες καταγεγραμμένα έργα φτάσαμε στις είκοσι χιλιάδες καταγεγραμμένα. Αυτή είναι η πραγματικότητα και νομίζω ότι το γνωρίζετε. 

Μπήκε ένα θέμα για την παράκαμψη Ναυπάκτου. Θα ήθελα λοιπόν να σας πληροφορήσω ότι είναι ένα έργο, το οποίο εδώ και μία δεκαετία ταλανίζει μια περιοχή, όπως είναι η Ναύπακτος. Η προηγούμενη εργολαβία στο δεύτερο τμήμα η οποία υπήρχε, και ο εργολάβος κρίθηκε οριστικά έκπτωτος, δημιουργούσε εντονότατα προβλήματα, διότι ολόκληροι όγκοι χωμάτων επικρέμονταν πάνω από τη Ναύπακτο και με την πρώτη βροχή υπήρχε μεγάλος κίνδυνος να δημιουργηθούν προβλήματα. 

Ακόμη κάνουμε μία διακήρυξη στο πρώτο τμήμα, η οποία έγινε και ανέδειξε ήδη εργολάβο, ο οποίος αναλαμβάνει. Προκειμένου να μπορούμε να δώσουμε μέσα στο χρόνο 1999 την προσωρινή παράκαμψη, κάναμε μία διαδικασία διαγωνισμού με προσκλήσεις προκειμένου να ενώσουμε χρονικά τις δύο αυτές εργολαβίες και να δώσουμε μέσα στους επόμενους μήνες την προσωρινή παράκαμψη της τεράστιας κυκλοφορίας, η οποία περνά και καταστρέφει την πόλη της Ναυπάκτου. 

Θα κλείσω με το θέμα του νομοσχεδίου για τα ολυμπιακά έργα. 

Κυρία Παπαδημητρίου, το Υ.ΠΕ.ΧΩ.Δ.Ε. μετέχει στη διϋπουργική επιτροπή δι' εμού. Στη διϋπουργική επιτροπή ο ρόλος του Υ.ΠΕ.ΧΩ.Δ.Ε. ήταν να δει από πλευράς νομικής κάποια στιγμή τι προβλήματα θα μπορούσε να έχει με την κείμενη νομοθεσία για την ελληνική έννομη τάξη η χωροθέτηση των έργων. 

Κάναμε αυτήν τη δουλειά ταχύτατα μέσα σε τρεις μήνες. Δώσαμε τις απόψεις μας, οι απόψεις αυτές έγιναν αποδεκτές και τα έργα από εκεί και πέρα από πλευράς χωροθέτησης έχουν ολοκληρωθεί με το νομοσχέδιο το οποίο συζητείται αυτές τις μέρες. Τη συζήτηση την κάνει βεβαίως η πρόεδρος της διϋπουργικής επιτροπής, η κ. Παπαζώη. Με αυτήν θα ολοκληρωθεί η συζήτηση. Αυτές οι χωροθετήσεις επιβεβαιούνται και νομικά και προχωράει η δουλειά της επιτροπής του 2004. 

Εγώ θα ήθελα να σας παρακαλέσω να μελετήσετε τα έργα αυτά, τα οποία παραθέσαμε και για το νέο 716, που είναι ένα σημαντικό νομοθέτημα, θα ήθελα πραγματικά μέσα στις απαντήσεις, οι οποίες θα δοθούν, να υπάρξει μια ολοκληρωμένη κατάρτιση απόψεων της Νέας Δημοκρατίας. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, θέλετε να προηγηθεί η κ. Παπαδημητρίου και να κλείσετε εσείς; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ναι, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Παπαδημητρίου έχει το λόγο κατά το υπόλοιπο της δευτερολογίας της. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Θα ήθελα να απαντήσω στον Υφυπουργό κ. Βερελή πρώτα και να απευθύνω και μερικές ερωτήσεις, που ίσως θα μπορούσε να καλύψει ο κύριος Υπουργός κλείνοντας. 

Είναι άδικο να θεωρείτε ότι προβάλλουμε μηδενιστική εικόνα. Θα επιμείνω και θα ξαναπώ ότι ο στόχος της επερώτησης και της παρουσίας της Νέας Δημοκρατίας είναι πολύ ευγενέστερος απ'αυτόν που υπονοείτε. Πιστεύω ότι θα είσαστε κοντύτερα στην αλήθεια, αν δεν ισχυριζόσασταν ότι ο μαθηματικός τύπος έχει καταργηθεί, διότι ο νέος νόμος, την ευθύνη του οποίου εσείς είχατε και παρουσιάσατε στη Βουλή, σίγουρα έχει απλά στενέψει το εύρος εφαρμογής της αξιολόγησης. 

Αλλά βεβαίως -και ευτυχώς κατά την κρίση μου- συνεχίζει να γίνεται κάποια αξιολόγηση, χωρίς αυτό να σημαίνει ότι ο νόμος δεν χρήζει καλυτέρευσης. Είναι κάτι που έπρεπε να να πιστεύετε και εσείς και όντως το πιστεύετε, γιατί γνωρίζω ότι ομάδα υπό το γενικό σας γραμματέα με κοινοτικούς υπαλλήλους επεξεργάζεται καλύτερη έκδοση του νόμου. Αυτό δεν είναι κακό. Μακάρι να πλησιάσετε σε εκπτώσεις που έχουν καλύτερο ρεκόρ από το 15%, που λέτε πως σήμερα πετύχατε. Λοιπόν, δεν υπάρχει λόγος να ισχυρίζεστε πως καταργήθηκαν οι αιτιολογήσεις. 

Δεν μας απαντήσατε αν και γιατί ο διαγωνισμός στη Ναύπακτο για την παράκαμψη έγινε με προεπιλογή, εφόσον ισχυρίζεσθε ότι δεν γίνονται πια έργα με προεπιλογή. Ακούμε με ευχαρίστηση ή μάλλον ξαναενημερωθήκαμε ότι υπάρχει ένας καινούριος κατάλογος νέων οργάνων που ιδρύετε. 

Μα, ποτέ δεν μας απαντήσατε σε αυτήν την Αίθουσα πώς έχετε αξιολογήσει το έργο και πώς έχετε αποτιμήσει το έργο των οργάνων που έχουν ήδη ιδρυθεί. Δηλαδή κοντεύουμε να φτιάξουμε όργανα, που θα πρέπει να ανιχνευθούν μεταξύ των δεκαπέντε ή είκοσι χιλιάδων, όπως ανιχνεύουμε τα έργα σας, για τα οποία η απάντησή σας, θα μου επιτρέψετε να πω, θα έπρεπε να είναι διαφορετική. 

Τι πάει να πει, τελείωσε η καταγραφή και τα δεκαπέντε χιλιάδες έγιναν είκοσι χιλιάδες. Δηλαδή δεν τα ξέρατε τα έργα; Δεν είναι αυτόματη από κάποιο κομπιούτερ η παροχή πληροφόρησης για ενάριθμα έργα; Δεν σας ενημερώνουν οι περιφερειακοί φορείς και όλοι οι φορείς; 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): 'Οχι, κυρία Παπαδημητρίου, πρώτη φορά γίνεται στη χώρα μας. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Αρα, δικαιολογείτε πλήρως τη δική μου τοποθέτηση ότι η αρρώστια του συστήματος είναι ακριβώς η μη λειτουργία σας ως μιας συντονισμένης κυβέρνησης κι ενός συντονισμένου Υπουργείου, με συναρμόδια ή υποκείμενα όργανα σε όλη την ιεραρχία της "δημοκρατικά δομημένης" διοίκησης υπό την εποπτεία σας. 

Ο ΙΟΚ χτίστηκε, ξέρουμε ότι μπήκε ο κ. Δεσύλλας -ψηφίσαμε, αν θυμάστε, στη Βουλή πολύ θερμά την ίδρυση του Ινστιτούτου Κατασκευών-δεχόμαστε ότι είναι αξιόλογα τα μέλη και όλοι της ποιότητoς του κ. Τάσιου. 'Εχει κάνει κανένα έργο; Δεν πάει πολύς χρόνος, χωρίς να έχει δοθεί ούτε στίγμα; Και για το αν έχει καθιερωθεί η δημοπράτηση των έργων επί εγκεκριμένης μελέτης, δεν μπορείτε να το ισχυρίζεσθε σε αυτήν την Αίθουσα, κύριε Υπουργέ. 

Παρά τις δικές σας εντολές και παρά τις κοινοτικές οδηγίες και παρά τις "ογδονταριές" ή τις "εκατονεικοσαριές" εκατομμυρίων που εισπράττουν οι σύμβουλοι διαχείρισης, υποχρεούνται στην τελική ανάλυση οι περιφερειάρχες της χώρας τουλάχιστον, που ελέγχονται πιο εύκολα στο δικό μας επίπεδο, να επιτρέπουν αυτήν τη δημοπράτηση, ειδάλλως δεν θα προχωρούσε κανένα έργο. 'Ολα μπαλαμουτιάζονται εκ των υστέρων, κυρίως τα αφορώντα στο περιβάλλον. 

Εκείνο που θα ήθελα να πω κλείνοντας -και το θεωρώ εξαιρετικά σοβαρό να μη γίνονται τέτοια πράγματα- αφορά στον κ. Λαλιώτη- είναι το εξής: 

Είδα τώρα με προσοχή το κατατεθέν από εσάς σημείωμα με πίνακα για την κατανομή πιστώσεων, των επομένων του Εδιμβούργου, για το 1994-1999. 

Δεν είναι δυνατόν να κοροϊδεύετε τον κόσμο στα προεκλογικά σας φυλλάδια και να θεωρείτε ότι μπορείτε να κοροϊδέψετε κι εμάς. 

Λέτε, λοιπόν, εδώ ότι η Ελλάδα είναι τέταρτη, μεταξύ των δεκαπέντε χωρών, στην απορρόφηση των δεσμεύσεων του Εδιμβούργου. 'Ετσι η Ελλάδα είναι τέταρτη, ούσα μία εκ των τεσσάρων χωρών συνοχής, των δύο εκ των τεσσάρων προηγουμένων της Ελλάδος σε απορρόφηση, πλην της Ισπανίας, που είναι έκτη. Βάζετε τη Γερμανία (με απόφαση από το Εδιμβούργο ελάχιστο χιλιοστό, κάτω από χιλιοστό του ποσού των δημοσίων της επενδύσεων_, χωρίς να μας κάνετε αναφορά ούτε από ποιο ταμείο είναι αυτά τα λεφτά -γιατί είναι από κοινωνικό ταμείο, και το ξέρω- ούτε σε τι ποσοστό των επενδύσεων της Γερμανίας αφορά αυτό το απειροελάχιστο κοινοτικά συγχρηματοδοτούμενο και ποιο είναι το ποσοστό της κοινοτικής συνδρομής μέσα στο ποσοστό. Δηλαδή το κοινωνικό ταμείο, στο οποίο αφορά αυτή η δέσμευση για τη Γερμανία, για τη Φιλανδία, για τις βόρειες κυρίως χώρες, που είναι ένατες, δέκατες και ενδέκατες, παρά την ύπαρξη της Ανατολικής Γερμανίας και των προβλημάτων της, αφορά σε κοινωνικό ταμείο (πολύ δύσκολο σε απορρόφηση!) και σε συνδρομή κοινωνικού ταμείου 8%, ενώ στην Ελλάδα αυτές οι επενδύσεις αφορούν στον κύριο όγκο παρέμβασής μας -τα μόνα λεφτά που περίπου έχουμε- και αφορά σε 70% κοινοτικά λεφτά και σε μερικά προγράμματα και υποπρογράμματα. 

Λοιπόν, είναι δυνατόν να δίνετε στον κόσμο τέτοια στοιχεία και να λέτε ότι εμείς είμαστε σε απορρόφηση καλύτεροι από τους Ιταλούς; 'Εχουν πολύ σοβαρότερες δουλειές να κάνουν οι Ιταλοί από το να απορροφήσουν το 11% που αφορά σε κοινοτική συγχρηματοδότηση. Για μας είναι το 100% ή το 95%. 

Δεν είναι στοιχεία σοβαρού Υπουργείου. Συμπαθάτε με, φίλε κύριε Λαλιώτη. Δεν μπορεί αυτό να το λέτε. Το έχω ακούσει στις συνεδριάσεις και χαίρομαι πραγματικά που τέλος πάντων, κάπου απαντιέται εύχομαι και να γραφτεί. Η Ελλάδα είναι η τελευταία σε αξιοποίηση. 

Σας θυμίζω, επειδή κρίνετε τα άλλα κράτη, ότι όταν ξεκίνησε το Ταμείο Συνοχής, η ανακοίνωσή του έγινε στην Ψυττάλεια από τον κ. Vetstringe και αφορούσε -παραδειγματικά για τις τέσσερις χώρες-, τέσσερα έργα. Τα τρία έργα των άλλων χωρών, η γέφυρα της Λισαβόνας, οι σιδηρόδρομοι της Ιρλανδίας, έχουν τελειώσει, είναι σε λειτουργία. Για μας έργο ήταν η ενοποίηση, το έργο που συμπλεύσαμε με όραμα και οι δυο μας, που το έκανε ο κ. Βενιζέλος "μπάχαλο και ρόμπα", για να είμαι πιο σαφής, στην κυριολεξία και η Ψυττάλεια, της οποίας το δεύτερο στάδιο τώρα αρχίζει. 

Τι κάνατε πέντε χρόνια; Η Νέα Δημοκρατία σας έφταιξε; Πώς λιβανίζατε τα αποτελέσματα της δημοπρασίας τρία χρόνια; 

Αξίζει, λοιπόν, να δημοσιοποιούμε κάποια κριτήρια με πολιτικό σεβασμό στην αλήθεια. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Περιβάλλοντος, Χωροταξίας και Δημοσίων 'Εργων κ. Λαλιώτης έχει το λόγο. 

Εν συντομία θα παρακαλέσω, κύριε Υπουργέ. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, είπα πριν ότι οι συνάδελφοι της Νέας Δημοκρατίας για πάρα πολλά χρόνια είχαν μια μόνιμη επωδό. Κινδυνολογούσαν ότι χάνονται χρήματα, κοινοτικοί πόροι και έτσι η χώρα δεν αναπτύσσεται, διότι ενώ υπάρχουν οι πόροι, δεν προωθούνται τα προγράμματα και τα έργα. 

Εμείς έχοντας, συναίσθηση των ευθυνών μας, είχαμε απαντήσει τότε, από το 1994 μέχρι τώρα, ότι όλοι οι διαθέσιμοι πόροι, οι διασφαλισμένοι, οι πολύτιμοι πόροι, είτε είχαν αναφορά σε κοινοτικά ταμεία είτε είχαν αναφορά σε εθνικές χρηματοδοτήσεις, δεν επρόκειτο να χαθούν. Και αυτό, γιατί από το δεύτερο Κοινοτικό Πλαίσιο Στήριξης, που είχε συνολικό προϋπολογισμό περίπου δέκα τρισεκατομμύρια, το 55% με 60% ήταν από κοινοτικούς πόρους και το υπόλοιπο 40% από εθνικούς πόρους. 'Ετσι ήταν περίπου. 

Απ' αυτά τα δέκα τρισεκατομμύρια είχαμε πει ότι δεν επρόκειτο να χαθεί ούτε μια δραχμή ούτε ένα ECU. Τώρα, που βρισκόμαστε στην κρίσιμη χρονιά, στη χρονιά του 1999, όλοι αναγνωρίζουν και όλοι διαπιστώνουν ... 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Για δέκα τρισεκατομμύρια λέτε στο φυλλάδιο. Μην το λέτε στη Βουλή. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τόσα ήταν και τόσα είναι, κυρία Παπαδημητρίου. 

Εμείς τώρα, σύμφωνα με τα στοιχεία που δίνουμε, λέμε ότι στο τέλος του 1999 θα έχουν απορροφηθεί περίπου το 83% με 85% των συνολικών διαθέσιμων πόρων για την περίοδο 1994 έως και 2001, που είναι και ο τελευταίος χρόνος του δεύτερου Κοινοτικού Πλαισίου Στήριξης. 'Αρα, είχαμε δίκιο. 

Επίσης, είπα ότι είχε διατυπωθεί από πολλούς Βουλευτές αλλά και εκπροσώπους φορέων τι πρόκειται να γίνει μετά το 2000. Θα έχει πόρους η χώρα για να συνεχίσει την ανάπτυξή της, να ολοκληρώσει τα έργα υποδομής, να ολοκληρώσει τις παρεμβάσεις για την προστασία του περιβάλλοντος και την αναβάθμιση της ποιότητας ζωής, να εντείνει την προσπάθεια στην παιδεία, την υγεία; 

Η απάντηση είναι καταλυτική και αναμφισβήτητη. Στην τελευταία Σύνοδο Κορυφής της Ευρωπαϊκής 'Ενωσης στο Βερολίνο, η Κυβέρνηση και ο Πρωθυπουργός Κωνσταντίνος Σημίτης πέτυχε ένα σημαντικό κεκτημένο για τη χώρα. Για την περίοδο 2000 με 2006 έχουν δεσμευθεί κοινοτικοί και εθνικοί πόροι συνολικού ύψους 24,5 τρισεκατομμυρίων. Δεκαπέντε τρισεκατομμύρια είναι οι πόροι για το τρίτο Κοινοτικό Πλαίσιο Στήριξης, που αφορούν την ολοκλήρωση των υποδομών, των έργων προστασίας του περιβάλλοντος, των έργων για την αναβάθμιση της ποιότητας ζωής και των προγραμμάτων για την υγεία, την παιδεία, την απασχόληση, τον πολιτισμό και 9,5 τρισεκατομμύρια διασφαλίζονται για την ανάπτυξη και το ζωντάνεμα της υπαίθρου και την ενίσχυση και την προστασία των εισοδημάτων των Ελλήνων αγροτών. 

Αν προσθέσουμε τα δεκαπέντε και τα εννιάμισι, είναι εικοσιτεσσεράμισι τρισεκατομμύρια (24.500.000.000.000) δραχμές για την περίοδο 2000-2006. 

Στην αναφορά που κάνατε και στα στοιχεία που έδωσα, που κατατάσσουν τη χώρα μας ως τέταρτη στους ρυθμούς της απορρόφησης, τα στοιχεία αυτά είναι του Υπουργείου Εθνικής Οικονομίας, που είναι το καθ'ύλην αρμόδιο Υπουργείο να ενημερώνει και τα άλλα Υπουργεία, αλλά και τον ελληνικό λαό. Εκεί φαίνεται ότι όντως τα τελευταία χρόνια υπάρχει μια εντατική προσπάθεια που έχει αποφέρει θετικά αποτελέσματα. Ακριβώς γι' αυτόν το λόγο και η αρμόδια κοινοτική επίτροπος της Ευρωπαϊκής 'Ενωσης είχε επισημάνει τελευταία ότι είμαστε μάρτυρες για τους ρυθμούς εκτέλεσης και απορρόφησης του δεύτερου Κοινοτικού Πλαισίου Στήριξης στην Ελλάδα. 'Οπως λέει -δικά της είναι τα λόγια- "είμαστε μάρτυρες ενός ταχύ ρυθμού απορρόφησης σε συνδυασμό με μια ποιοτικώς καλή εφαρμογή και χρησιμοποίηση των κονδυλίων". Αυτό είναι πολύ σημαντικό, διότι πολλές ερωτήσεις και επερωτήσεις είχαν γίνει, αναλόγως με το τι απαντούσε ο κάθε επίτροπος στο Ευρωπαϊκό Κοινοβούλιο και πολλές φορές ορισμένοι συνάδελφοι του Ευρωπαϊκού Κοινοβουλίου, 'Ελληνες, παραποιούσαν και τις απαντήσεις των επιτρόπων, για να κάνουν την πολιτική τους ή να κάνουν τη φιγούρα τους στα ελληνικά Μέσα Μαζικής Ενημέρωσης. 'Εχει συμβεί αυτό πολλές φορές. Τους έχουμε επιστήσει την προσοχή να μην το κάνουν. 

Κύριε Πρόεδρε, ο κ. Κορκολόπουλος είπε ότι είναι επιτακτική ανάγκη να υπάρχει τρίμηνη ενημέρωση για την πορεία και την εξέλιξη των έργων και των μελετών που αφορούν την Εγνατία. Είναι γεγονός ότι το είχα αναφέρει στην πρώτη συνάντησή μας, κύριε Κορκολόπουλε, αλλά θέλω να σας πω ότι μπορεί να μην επαναλήφθηκε αυτή η συνάντηση με τη σύνθεση την πρώτη, όμως έχει πολλές φορές γίνει στο επίπεδο της περιφέρειας. 'Εχω ενημερώσει δύο φορές τους Βουλευτές Μακεδονίας, Θράκης και Ηπείρου, μαζί με τους περιφερειάρχες τους και τους νομάρχες τους. 

Επίσης, το διοικητικό συμβούλιο της Εγνατίας έχει ενημερώσει πάρα πολλές φορές και τους Βουλευτές και τους εκπροσώπους των περιφερειών και της Νομαρχιακής Αυτοδιοίκησης αλλά και της Τοπικής Αυτοδιοίκησης της Ηπείρου της δυτικής Μακεδονίας, κεντρικής Μακεδονίας, ανατολικής Μακεδονίας και Θράκης. 

'Ομως, εγώ σημειώνω αυτήν την ανακολουθία μου και θα το κάνω σε κεντρικό επίπεδο και θα σας διανέμω κάθε τέσσερις μήνες, όποτε βγαίνει το δελτίο. 'Αλλωστε, ερωτήσεις κάνετε και εμείς απαντούμε με κάθε λεπτομέρεια για την πορεία και την εξέλιξη των μελετών και των έργων στην Εγνατία. 

Σχετικά με το Ινστιτούτο Οικονομίας Κατασκευών. Είναι γεγονός ότι υπάρχει ένα πρόβλημα στην εντατική λειτουργία αυτού του Ινστιτούτου, που είναι χρήσιμο. Και υπάρχει, γιατί το Υπουργείο Οικονομικών έχει μια διαφορετική θεώρηση για τις αμοιβές των ανθρώπων που εργάζονται εκεί ή πρέπει να εργαστούν. 'Ομως σ' αυτό το διάστημα εμείς έχουμε κάνει τεράστια προσπάθεια με τη Μικτή Επιτροπή Καθοδήγησης, τη λεγόμενη ΜΕΚ, όπου έχουμε προχωρήσει στις προδιαγραφές των αναλυτικών τιμολογίων. Είναι δουλειά που θα έπρεπε να κάνει το ΙΟΚ σ' αυτό το διάστημα. Δεν μπορούσε να κάνει το ΙΟΚ, την κάνουμε μέσα από τη Μικτή Επιτροπή Καθοδήγησης, έτσι ώστε αυτό το υλικό να το έχει έτοιμο το Ινστιτούτο Οικονομίας Κατασκευών. Συμφωνούμε ότι πρέπει να το προχωρήσουμε, γιατί είναι ένας θεσμός σημαντικός, όπως πρέπει να προχωρήσουν τα αναλυτικά τιμολόγια για τα δημόσια έργα. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν υπάρχει άλλος κ. Πυργιώτης να δουλεύει τζάμπα; 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ο κ. Πυργιώτης είναι φαινόμενο. Είναι αγαπητός φίλος και άξιος επιστήμονας και είναι γεγονός ότι έχει εργαστεί πολλές φορές και για πολλές ώρες, χωρίς να αμείβεται για το 2004. 

Κύριε Πρόεδρε, νομίζω ότι είναι η τελευταία επερώτηση που συζητάει η ελληνική Βουλή πριν από τις εκλογές για το ευρωπαϊκό Κοινοβούλιο. 

Επειδή οι συνάδελφοι έκαναν προβλέψεις, θα ήθελα να τους διαβεβαιώσω ότι τα αποτελέσματα και στις 13 Ιουνίου, θα είναι αποτελέσματα αναντίστοιχα με τις προβλέψεις τους και τις προσδοκίες τους, θα είναι αποτελέσματα που ο ελληνικός λαός θα εκφράσει για μια ακόμη φορά με τη λαϊκή του ετυμηγορία, την εμπιστοσύνη του, στο ΠΑ.ΣΟ.Κ. και στην Κυβέρνηση του ΠΑ.ΣΟ.Κ. και βεβαίως αυτή η εκλογική αναμέτρηση είναι μια μάχη καθοριστική, δεν είναι όμως δημοψήφισμα, όπως λέει ο Αρχηγός της Νέας Δημοκρατίας. Το δημοψήφισμα θα είναι οι εθνικές εκλογές, που θα γίνουν το 2000. Και τότε πιστεύουμε για μια ακόμη φορά, τότε που θα κριθεί ο "πόλεμος", το ΠΑ.ΣΟ.Κ. θα είναι και πάλι πρώτο κόμμα και θα είσαστε πάλι στα έδρανα της Αξιωματικής Αντιπολίτευσης. 

ΠΡΟΕΔΡΕΥΩΝ (Παναγιώτης Ν. Κρητικός): Χωρίς "βομβαρδισμούς" θα είναι πάντως ο πόλεμος! 

Κηρύσσεται περαιωμένη η συζήτηση επί της επερωτήσεως των Βουλευτών της Νέας Δημοκρατίας προς τον Υπουργό Περιβάλλοντος, Χωροταξίας και Δημοσίων 'Εργων σχετικά με την πολιτική της Κυβέρνησης στον τομέα των δημοσίων 'Εργων. 

Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 22.31' λύεται η συνεδρίαση για αύριο Τρίτη 25 Μαϊου 1999 και ώρα 18.30' με αντικείμενο εργασιών του Σώματος: α) ειδική συνεδρίαση προς τιμήν του Οικουμενικού Πατριάρχου κ.κ. Βαρθολομαίου σύμφωνα με την ειδική ημερήσια διάταξη και β) νομοθετική εργασία, σύμφωνα με την ημερήσια διάταξη. 

Ο ΠΡΟΕΔΡΟΣ                                                                                         ΟΙ ΓΡΑΜΜΑΤΕΙΣ








  





















 

  

















