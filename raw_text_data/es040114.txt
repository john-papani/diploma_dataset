    ΠΙΝΑΚΑΣ ΠΕΡΙΕΧΟΜΕΝΩΝ
    ΣΥΝΟΔΟΣ Δ΄
    ΣΥΝΕΔΡΙΑΣΗ Ξ΄
    Τετάρτη 14 Ιανουαρίου 2004
    ΘΕΜΑΤΑ
    Α. ΕΙΔΙΚΑ ΘΕΜΑΤΑ
    1. Επικύρωση Πρακτικών, σελ.
    2. Ανακοινώνεται ότι τη συνεδρίαση παρακολουθούν μαθητές: από το Δημοτικό Σχολείο «ΕΡΑΣΜΙΟΣ Ανατολικής Αττικής, τον Γαλλικό Σύλλογο ATHENA, το 4ο Δημοτικό Σχολείο Τρίπολης Αρκαδίας, σελ.
    Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
    1. Κατάθεση αναφορών, σελ.
    2. Απαντήσεις Υπουργών σε ερωτήσεις Βουλευτών, σελ.
    3. Ανακοίνωση του δελτίου αναφορών και ερωτήσεων της Πέμπτης 15 Ιανουαρίου 2004, σελ.
    Γ. ΝΟΜΟΘΕΤΙΚΗ ΕΡΓΑΣΙΑ
    1) Συζήτηση επί του σχεδίου νόμου του Υπουργείου Εργασίας και Κοινωνικών Ασφαλίσεων: «Μέτρα για την αντιμετώπιση της ανεργίας και άλλες διατάξεις», σελ.
    2. Κατάθεση Έκθεσης Διαρκών Επιτροπών:
    Α. Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την Έκθεσή της στο σχέδιο νόμου του Υπουργείου Εξωτερικών:
    «Κύρωση της Συνθήκης μεταξύ του Βασιλείου του Βελγίου, του Βασιλείου της Δανίας, της Ομοσπονδιακής Δημοκρατίας της Γερμανίας, της Ελληνικής Δημοκρατίας, του Βασιλείου της Ισπανίας, της Γαλλικής Δημοκρατίας, της Ιρλανδίας της Ιταλικής Δημοκρατίας, του Μεγάλου Δουκάτου του Λουξεμβούργου, του Βασιλείου των Κάτω Χωρών, της Δημοκρατίας της Αυστρίας, της Πορτογαλικής Δημοκρατίας, της Δημοκρατίας της Φινλανδίας, του Βασιλείου της Σουηδίας, του Ηνωμένου Βασιλείου της Μεγάλης Βρετανίας και Βορείου Ιρλανδίας (κρατών μελών της Ευρωπαϊκής Ένωσης και της Τσεχικής Δημοκρατίας, της Δημοκρατίας της Εσθονίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, της Δημοκρατίας της Ουγγαρίας, της Δημοκρατίας της Μάλτας, της Δημοκρατίας της Πολωνίας, της Δημοκρατίας της Σλοβενίας, της Σλοβακικής Δημοκρατίας για την προσχώρηση της Τσεχικής Δημοκρατίας, της Εσθονίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, της Δημοκρατίας της Ουγγαρίας, της Δημοκρατίας της Μάλτας, της Δημοκρατίας της Πολωνίας, της Δημοκρατίας της Σλοβενίας, της Σλοβακικής Δημοκρατίας μετά των Δηλώσεων αυτής στην Ευρωπαϊκή Ένωση». 
     Β. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις Εκθέσεις της στα σχέδια νόμων:
    1.Του Υπουργείου Εσωτερικών, Δημόσιας Διοίκησης και Αποκέντρωσης «Εκλογή Βουλευτών».
    2.Του Υπουργείου Δικαιοσύνης «Παροχή νομικής βοήθειας σε πολίτες χαμηλού εισοδήματος».
    Επίσης, οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Περιβάλλοντος Χωροταξίας και Δημοσίων Έργων, Δικαιοσύνης, Πολιτισμού και Μεταφορών και Επικοινωνιών κατέθεσαν σχέδιο νόμου: «Συμβάσεις Παραχώρησης Έργων ή και Υπηρεσιών». 
    ΟΜΙΛΗΤΕΣ
    Επί του σχεδίου νόμου του Υπουργείου Εργασίας και Κοινωνικών Ασφαλίσεων:
    ΒΡΕΤΤΟΣ Κ., σελ.
    ΚΑΤΣΙΓΙΑΝΝΗΣ Α., σελ.
    ΚΟΛΙΟΠΑΝΟΣ Θ., σελ.
    ΣΠΥΡΙΟΥΝΗΣ Κ., σελ.
    ΣΠΥΡΟΥ Σ., σελ.
    ΣΤΕΡΓΙΟΥ Ι., σελ.
    ΣΤΟΛΙΔΗΣ Σ., σελ.
    ΤΖΙΟΛΑΣ Ε., σελ.
    ΤΣΙΟΓΚΑΣ Δ., σελ.
     ΠΡΑΚΤΙΚΑ  ΒΟΥΛΗΣ
     Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Δ΄
     ΣΥΝΕΔΡΙΑΣΗ  Ζ (Ξ)
     	Αθήνα, σήμερα στις 14 Ιανουαρίου 2004, ημέρα Τετάρτη και ώρα 10.50’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
     	ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
     	(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 13-1-2004                  εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΝΘ΄ συνεδριάσεώς του, της Τρίτης 13 Ιανουαρίου 2004  σε ό,τι αφορά στην ψήφιση στο σύνολο των σχεδίων νόμων: 1.“Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ομοσπονδιακής Δημοκρατίας της Γιουγκοσλαβίας για διεθνείς οδικές μεταφορές επιβατών και εμπορευμάτων” 
     2. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Καζακστάν επί των Διεθνών Οδικών Μεταφορών Επιβατών και Εμπορευμάτων”
     3. ”Κύρωση των τροποποιήσεων του Καταστατικού Χάρτη και της Σύμβασης της Διεθνούς Ένωσης Τηλεπικοινωνιών-Μινεάπολη 1998”)
     4. Η 27η Ιανουαρίου καθιερώνεται ως ημέρα μνήμης των Ελλήνων Εβραίων μαρτύρων και ηρώων του Ολοκαυτώματος.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     	(Ανακοινώνονται προς το Σώμα από τον κ. Σωτήριο Στολίδη,  Βουλευτή Ξάνθης, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία το Εργατοϋπαλληλικό Κέντρο Αρκαδίας, καταγγέλλει τους υπεύθυνους της «Επαγγελματικής Κατάρτισης Α.Ε.» θυγατρικής εταιρείας του ΟΑΕΔ, για τη διαδικασία επιλογής ατόμων στο παραπάνω πρόγραμμα στο Νομό Αρκαδίας και την παραβίαση των όρων της προκήρυξης και ζητεί επανεξέταση της όλης διαδικασίας επιλογής και την έκδοση νέων αποτελεσμάτων με αξιοκρατικά και διαφανή κριτήρια.
     2) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμαρχος Παπάγου Αττικής ζητεί να μη κατασκευασθεί το γήπεδο του Παναθηναϊκού μέσα στον οικιστικό ιστό αλλά μακρυά από τις πόλεις και τις νοσοκομειακές μονάδες ακολουθώντας το παράδειγμα όλων των πολιτισμένων χωρών.
     3) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία το Σωματείο Ψυκτικών Νομού Καβάλας διαμαρτύρεται για το σχέδιο Π.Δ. για το ΜΗ.Κ.Ι.Ε. της 20-12-03 που αποτελεί ολοκληρωτική εξόντωση του κλάδου του.
     4) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία Δήμοι και Κοινότητες Μεσογείων Αττικής ζητούν την κατασκευή του αποχετευτικού δικτύου των Μεσογείων.
     5) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία Δήμοι και Δασικοί Συνεταιρισμοί  της Βορειο-κεντρικής Εύβοιας ζητούν την οικονομική στήριξη των αγροτών των περιοχών τους.
     6) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία οι Σύλλογοι Γονέων και Κηδεμόνων 14ου Γυμνασίου και Λυκείου Θεσ/νίκης καθώς και του 21ου Γυμνασίου και Λυκείου Θεσ/νίκης ζητούν να απομακρυνθούν άμεσα τα μηχανοκίνητα της Αστυνομίας από το γήπεδο της περιοχής Ντεπώ, που έχει χαρακτηρισθεί χώρος για την ανέγερση διδακτηρίου.
     7) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Ευάγγελος Λιβιτσάνος, κάτοικος Πρέβεζας αναφέρεται στη διαφορετική μεταχείριση των πολυτέκνων στο ζήτημα του μηδενισμού του τέλους ταξινόμησης ενός ΙΧΕ αυτοκινήτου για κάθε πολύτεκνη οικογένεια.
     8) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατάθεσαν αναφορά με την οποία το ΔΣ της Πανελλήνιας Ομοσπονδίας Συνταξιούχων ΤΕΒΕ καταγγέλλει τους αντισυνταξιουχικούς Νόμους, που συρρικνώνουν τις συντάξεις σε απαράδεκτο βαθμό.
     9) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο κ. Απόστολος Κοντογεωργάκος ζητεί να επιτραπεί η πετρελαιοκίνηση των πολυθέσεων αυτοκινήτων των πολυτέκνων.
     10) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Παράρτημα Ημαθίας της ΠΕΑΕΑ ζητεί να καταργηθεί ο Ν.1976/91 και να επαναφερθεί το άρθρο 27 του Ν.1813/89, για να αποκατασταθούν ηθικά και υλικά όλοι οι αγρότες αντιστασιακοί του Νομού Ημαθίας.
     11) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Ελαιουργικός Συνεταιρισμός Πτελεού Μαγνησίας ζητεί την οικονομική ενίσχυσή  του.
     12) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κ. Κράνα Χριστίνα, κάτοικος Καλού Αγρού Δράμας ζητεί την ικανοποίηση από τον ΟΓΑ συνταξιοδοτικού αιτήματος.
     13) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Αναστασιάδης Νικόλαος, κάτοικος Δράμας ζητεί την ικανοποίηση από τον ΟΓΑ συνταξιοδοτικού αιτήματος.
     14) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμος Κράννωνα Λάρισας ζητεί επιχορήγηση για την αποκατάσταση του υδρευτικού και αρδευτικού  δικτύου του Δήμου του.
     15) Ο Βουλευτής  Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιεράπετρας Κρήτης ζητεί οικονομική ενίσχυση για την αποκατάσταση του αστικού και οδικού δικτύου του Δήμου του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 3126/17-9-03 ερώτηση των Βουλευτών κυρίων Ηλία Καλλιώρα, Νίκου Νικολόπουλου, Αδάμ Ρεγκούζα, Θεόδωρου Σκρέκα, Νίκου Αγγελόπουλου, Γεωργίου Βλάχου δόθηκε με το υπ’ αριθμ. 550/10-10-2003 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Η. Καλλιώρας, Ν. Νικολόπουλος, Αδάμ Ρεγκούζας, Θ. Σκρέκας, Ν. Αγγελόπουλος, Γ. Βλάχος, για τα θέματα της αρμοδιότητάς μας, σας πληροφορούμε τα εξής:
      - Το θέμα των γενετικά τροποποιημένων οργανισμών και της χρήσης των προϊόντων τους είναι ένα πάρα πολύ ευαίσθητο θέμα και χρήζει προσεκτικής αντιμετώπισης. Οι επιφυλάξεις σχετικά με την απελευθέρωση στο περιβάλλον γενετικά τροποποιημένων οργανισμών διατυπώθηκαν σε πολιτικό επίπεδο στο Συμβούλιο Υπουργών Περιβάλλοντος και αποφασίστηκε με πρωτοβουλία των Υπουργών Περιβάλλοντος ορισμένων Κρατών - Μελών μεταξύ των οποίων και της χώρας μας το MORATORIUM. Σύμφωνα με τις αποφάσεις αυτές το «Moratorium» πρέπει να είναι σε ισχύ μέχρι την ολοκλήρωση της Κοινοτικής Νομοθεσίας που θα ρυθμίζει όλα τα θέματα τα σχετικά με την ελευθέρωση στο περιβάλλον των γενετικά τροποποιημένων οργανισμών και των προϊόντων τους (σπόροι, τρόφιμα, ζωοτροφές κ.λ.π.).
      - Σύμφωνα με το νέο Κανονισμό του Συμβουλίου και του Ευρωπαϊκού κοινοβουλίου (υιοθετήθηκε στο Συμβούλιο Υπουργών Γεωργίας στις 22 Ιουλίου 2003 και επίκειται σύντομα η έκδοσή του στην Επίσημη Εφημερίδα των Ευρωπαϊκών Κοινοτήτων) για τρόφιμα και ζωοτροφές που προέρχονται από γενετικά τροποποιημένους οργανισμούς η διάθεση στην αγορά ΓΤ τροφίμων θα εγκρίνεται μόνον ύστερα από μια επιστημονική αξιολόγηση υψηλότερου δυνατού επιπέδου. Η αξιολόγηση θα διεξάγεται υπό την ευθύνη της Ευρωπαϊκής Αρχής για την Ασφάλεια των Τροφίμων -.σε στενή συνεργασία με τα Κράτη Μέλη - αναφορικά με τους τυχόν κινδύνους που τα τρόφιμα αυτά ενδέχεται να παρουσιάζουν για την υγεία του ανθρώπου και των ζώων και κατά περίπτωση για το περιβάλλον.
      Επιπλέον, σύμφωνα με τον Κανονισμό για την Ιχνηλασιμότητα και την Επισήμανση των Γενετικά Τροποποιημένων Οργανισμών καθώς και την Επισήμανση Τροφίμων και Ζωοτροφών προερχομένων από Γενετικά Τροποποιημένους Οργανισμούς (επίσης υιοθετήθηκε στις 22-07-03, στο Συμβούλιο Υπουργών Γεωργίας, και επίκειται σύντομα δημοσίευσή του) εξασφαλίζεται η πλήρης ανιχνευσιμότητα των ΓΤΟ σε ολόκληρη την αλυσίδα παραγωγής και εμπορίας - από το αγρόκτημα μέχρι το τραπέζι - παρέχοντας στους καταναλωτές ολοκληρωμένη πληροφόρηση μέσω της επισήμανσης όλων των τροφίμων που αποτελούνται από, ή εμπεριέχουν, ή παράγονται από ΓΤΟ. Η ανιχνευσιμότητα δίνει την δυνατότητα παρακολούθησης τυχόν επιπτώσεων στο περιβάλλον καθώς και την απόσυρση προϊόντων από την αγορά σε περιπτώσεις ανεπιθύμητων παρενεργειών.
      Επίσης, σύμφωνα με την οδηγία 2001/18/ΕΚ, η έγκριση της ελευθέρωσης ΓΤΟ στο περιβάλλον υπόκειται σε λεπτομερή εκτίμηση των κινδύνων για την υγεία και το περιβάλλον. Σε περίπτωση εντοπισμού κινδύνου ακόμα και μετά την χορήγηση έγκρισης, κινείται διαδικασία για την ανάκλησή της ή την τροποποίηση των όρων παροχής.
      Στην χώρα μας προς το παρόν δεν εισάγεται πολλαπλασιαστικό υλικό γενετικά τροποποιημένων ποικιλιών, ενώ το πρόβλημα των τυχαίων και αναπόφευκτων προσμίξεων σπόρων γενετικά τροποποιημένων ποικιλιών σε σπόρους συμβατικών ποικιλιών αντιμετωπίζεται με την ΚΥΑ 332657/16-2-2001 «Τεχνικός Κανονισμός Πιστοποίησης και Ελέγχου κατά την εμπορία σπόρων προς σπορά συμβατικών ποικιλιών καλλιεργούμενων φυτικών ειδών για την παρουσία προσμίξεων από γενετικά τροποποιημένους σπόρους». Βάσει της ΚΥΑ αυτής γίνονται αυστηροί έλεγχοι στους σπόρους που εισάγονται ή παράγονται στη χώρα μας και σπορομερίδες οι οποίες δεν ανταποκρίνονται στα προβλεπόμενα από την Απόφαση αυτή απαγορεύεται να εμπορευθούν στην χώρα μας.
      - Όσον αφορά το θέμα του αθέμιτου ανταγωνισμού, σας ενημερώνουμε ότι η Ευρωπαϊκή Επιτροπή έχει θεσπίσει και αποστείλει σε κάθε Κράτος - Μέλος κατευθυντήριες γραμμές για την ανάπτυξη Εθνικών στρατηγικών και βέλτιστων πρακτικών, τμήμα των οποίων αφορά στις οικονομικές ζημίες που είναι δυνατό να προκαλέσει η σύμμειξη καλλιεργειών με ΓΤΟ και καλλιεργειών χωρίς ΓΤΟ, καθώς και τα πλέον ενδεδειγμένα μέτρα διαχείρισης για τον περιορισμό του κινδύνου σύμμειξης. Οι οδηγίες αυτές καλούν τα Κράτη - Μέλη να εξετάσουν προσεκτικά τη Νομοθεσία τους περί αστικής ευθύνης.
      Η χώρα μας θα λάβει υπόψη της αυτές τις κατευθυντήριες γραμμές και θα εφαρμόσει όλα τα απαραίτητα μέτρα που απαιτούνται για την διασφάλιση της συνύπαρξης και την αποφυγή οικονομικών ζημιών. Οι αρμόδιες Υπηρεσίες του Υπ. Γεωργίας βρίσκονται σε συνεχή επαφή τόσο με εξειδικευμένους φορείς της χώρας μας όσο και με αρμόδια όργανα διεθνών φορέων με σκοπό την υποβολή σχετικών προτάσεων και την λήψη κατάλληλων μέτρων.
      Αναφορικά με το θέμα της διασφάλισης της .συνύπαρξης των βιολογικών και συμβατικών καλλιεργειών με Γενετικά Τροποποιημένες καλλιέργειες, η Γενική Γραμματεία της Ευρωπαϊκής Επιτροπής υπέβαλε προς τα Κράτη Μέλη σύσταση της Επιτροπής της 23-07-03 σχετικά με την θέσπιση κατευθυντήριων γραμμών για την ανάπτυξη Εθνικών στρατηγικών και βέλτιστων πρακτικών για το εν λόγω θέμα.
      Βάσει των κατευθυντήριων αυτών γραμμών και λόγω της ποικιλομορφίας των γεωργικών διαρθρώσεων, των συστημάτων γεωργικής παραγωγής και των οικονομικών και κοινωνικών συνθηκών κάτω από τις οποίες ασκούν οι γεωργοί της Ε.Ε. το επάγγελμά τους, το κάθε Κράτος μέλος υποχρεούται να αναπτύξει τις δικές του Εθνικές Στρατηγικές και πρακτικές για την συνύπαρξη.
      Η χώρα μας θα λάβει υπόψη της αυτές τις κατευθυντήριες οδηγίες, συνεκτιμώντας και τις απόψεις των ενδιαφερόμενων φορέων - οργανώσεων, και θα εφαρμόσει όλα τα απαραίτητα μέτρα που απαιτούνται για την διασφάλιση της συνύπαρξης.
      Συγκεκριμένα, έχει ήδη συσταθεί επταμελής Επιστημονική Ομάδα Εργασίας με απόφαση του Υπουργού Γεωργίας - αριθ πρωτ. 371360/5-06-2001 - έργο της οποία είναι η υπεύθυνη και έγκαιρη ενημέρωση της --Πολιτικής Ηγεσίας του Υπουργείου Γεωργίας και των Υπηρεσιών του, καθώς και η γνωμοδότηση επί παντός θέματος που σχετίζεται με την δημιουργία και την ελευθέρωση των Γενετικά Τροποποιημένων Οργανισμών που έχουν εφαρμογή στη Γεωργία (πολ/κό υλικό, καλλιέργειες, γεωργικά προϊόντα κλπ.).
      Επίσης, στο Συμβούλιο Υπουργών Γεωργίας και Αλιείας που έλαβε χώρα στις 22 Σεπτεμβρίου 2003, στις Βρυξέλλες, συζητήθηκαν τα παρακάτω θέματα:
      α) η ανάγκη να διαφυλαχτεί η βιολογική γεωργία από προσμίξεις ΓΤΟ, και τα όποια ποσοστά επιμόλυνσης θα πρέπει να κινούνται στα όρια της ανιχνευσιμότητας.
      β) η θέσπιση αυστηρών ορίων ανοχής για την τυχαία παρουσία γενετικών τροποποιήσεων στους σπόρους (διαδικασία που ήδη βρίσκεται εν εξελίξει)
      γ) η κατ' αρχήν υιοθέτηση ενός Κοινοτικού Πλαισίου παράλληλα με τις Εθνικές Νομοθεσίες για απόδοση ευθυνών σε περίπτωση μόλυνσης συμβατικών ή βιολογικών καλλιεργειών από ΓΤΟ.
      Τα ανωτέρω υποστηρίχθηκαν από την πλειοψηφία των Κρατών Μελών.
      Ο Υφυπουργός
      Ε. ΑΡΓΥΡΗΣ»
      2. Στην με αριθμό 4470/10-10-03 ερώτηση του Βουλευτή κ. Αναστάσιου Νεράντζη δόθηκε με το υπ’ αριθμ. ΤΚΕ/Φ2/20334/21-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της 4470/10-10-03 ερώτησης που κατέθεσε στη Βουλή ο Βουλευτής κ. Α Νεράντζης, σας γνωρίζουμε ότι:
      Για την υλοποίηση των διατάξεων που αφορούν τη σύσταση ΚΕΠ στους ΟΤΑ α΄ και β΄ βαθμού (άρθρο 31 του Ν. 3013/2002), υπήρξε μέριμνα τόσο από την πλευρά της πολιτικής ηγεσίας και των αρμοδίων υπηρεσιών του ΥΠ.ΕΣ.Δ.Δ.Α, όσο και από την πλευρά των Περιφερειών της χώρας, με ενημέρωση και ενέργειες επί των θεμάτων που άπτονται τόσο της προετοιμασίας των υποδομών των Κέντρων, όσο και της εύρυθμης λειτουργίας τους.
      Θα πρέπει να γίνει κατανοητό ότι η πολυπλοκότητα στην ανάπτυξη του έργου δημιουργίας Κ.Ε.Π. σε κάθε Ο.Τ.Α. ξεχωριστά έχει ως αποτέλεσμα την αδυναμία ταυτόχρονης και άμεσης υλοποίησης, τόσο εκ μέρους των ΟΤΑ, όσο και εκ μέρους του Υπουργείου των απαιτούμενων διοικητικών διαδικασιών (εξασφάλιση πόρων, εγκρίσεις, αποφάσεις, κλπ), επικοινωνιών και συνεργασιών, ώστε να τεθεί το Κ.Ε.Π. του κάθε φορέα σε πλήρη λειτουργία.
      Συγκεκριμένα μέχρι σήμερα δεν έχει εκδοθεί απόφαση έναρξης λειτουργίας του Κ.Ε.Π. του Δήμου Περάματος εξαιτίας διαδικαστικών δυσχερειών.
      Από πλευράς ΥΠ.ΕΣ.Δ.Δ.Α έχουν προχωρήσει οι σχετικές διαδικασίες για να καταστεί δυνατή η σύναψη συμβάσεων μίσθωσης έργου μεταξύ του Δήμου και δύο (2) ατόμων για τη στελέχωση του Κ.Ε.Π. και θα εκδοθεί σύντομα η απόφαση έναρξης λειτουργίας του.
      Ο Υφυπουργός
      ΝΙΚΟΣ ΜΠΙΣΤΗΣ»
      3. Στην με αριθμό 3313/22-9-03 ερώτηση του Βουλευτή κ. Δημήτριο Πιπεργιά δόθηκε με το υπ’ αριθμ. 546/16-10-2003 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 3313/22-09-2003 εγγράφου σας, με το οποίο μας διαβιβάστηκε ερώτηση του Βουλευτή κ. Δ. Πιπεργιά που κατατέθηκε στη Βουλή των Ελλήνων, σας γνωρίζουμε τα ακόλουθα: 
      1. Στο άρθρο 32. του ν. 1845/1989, ορίζεται ότι για τη δημιουργία μονάδων υδατοκαλλιέργειας εντατικής μορφής, επιτρέπεται η εκμίσθωση κατάλληλων για το σκοπό αυτό υδάτινων εκτάσεων, μετά από απόφαση του αρμόδιου Νομάρχη, ο οποίος έχει τη δυνατότητα να ορίζει με απόφασή του προστατευτική ζώνη για τα ιχθυοτροφεία και τις υδατοκαλλιέργειες (άρθρο 44 του ν.δ. 420/1970, αριθμ. 443/1999/22-06-1999 γνωμοδότηση του Ν.Σ.Κ.)
      2. Από τις διατάξεις του άρθρου 17 του ν.δ. 420/1970, όπως ισχύει, απαγορεύεται η αλιεία σε ιχθυοτροφεία, μονάδες υδατοκαλλιέργειας και ιχθυοτρόφα ύδατα καθώς και στην προστατευτική ζώνη αυτών εφόσον ορίζεται, χωρίς τη συναίνεση αυτού που έχει το δικαίωμα εκμετάλλευσης. Παράβαση των σχετικών διατάξεων τιμωρείται με φυλάκιση και χρηματικό πρόστιμο. Σύμφωνα με το αριθ. πρωτ. 1/22-05-2003 έγγραφο της Εισαγγελίας Πρωτοδικών Χαλκίδας, τα Λιμενικά Όργανα οφείλουν στις περιπτώσεις αυτές, μετά από σχετική έγκληση, να επιλαμβάνονται, διενεργώντας αυτεπάγγελτη προανάκριση άνευ εισαγγελικής παραγγελίας και να ενεργούν όλες τις αναγκαίες προανακριτικές πράξεις, ειδοποιώντας το ταχύτερο δυνατό την κατά τόπο αρμόδια Εισαγγελική Αρχή.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
      4. Στην με αριθμό 3342/22-9-03 ερώτηση του Βουλευτή κ. Σπύρου Σπύρου δόθηκε με το υπ’ αριθμ. Τ/11376/15-10-2003 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω σχετική ερώτηση που κατατέθηκε στη Βουλή από το Βουλευτή κ. Σ. Σπύρου σας γνωρίζουμε τα εξής:
      Την Πέμπτη 9 Οκτωβρίου 2003, το Διοικητικό Συμβούλιο της «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ Α.Ε.» ενέκρινε το κείμενο της Διακήρυξης του Διαγωνισμού για την ιδιωτικοποίηση του Καζίνο Κέρκυρας. Πιο συγκεκριμένα, θα πωληθεί το σύνολο των μετοχών της θυγατρικής της ΕΤΑ «ΕΛΛΗΝΙΚΟ ΚΑΖΙΝΟ ΚΕΡΚΥΡΑΣ ΑΝΩΝΥΜΗ ΕΤΑΙΡΙΑ» (ΕΚΚ), με διαδικασία που προβλέπει την εκδήλωση δεσμευτικού ενδιαφέροντος και εν συνεχεία την υποβολή οικονομικών προσφορών όσων προεπιλεγούν μέσω δημοπρασίας πολλαπλών γύρων.
      Σκοπός είναι η αναβάθμιση και ο εκσυγχρονισμός του Καζίνο και η αύξηση της δυναμικότητάς του σε μέγεθος, που θα είναι αντίστοιχο με αυτό του Καζίνο Ρόδου. Προς τούτο παρέχεται η ευχέρεια υποβολής αναπτυξιακών προγραμμάτων, που θα μπορούν να εισηγούνται είτε την μετεγκατάσταση του Καζίνο σε άλλο κατάλληλο σημείο στην νήσο Κέρκυρα, είτε την αναβάθμισή του στην υφιστάμενη θέση. Οι υποψήφιοι θα πρέπει να διαθέτουν, μεταξύ άλλων, κεφαλαιακή βάση ύψους τουλάχιστον 7 εκατομμυρίων ευρώ, καθώς και εμπειρία διαχείρισης καζίνο.
      Από τη Δευτέρα 13 Οκτωβρίου είναι στην διάθεση των ενδιαφερόμενων τα τεύχη του Διαγωνισμού, Οι δεσμευτικές εκδηλώσεις ενδιαφέροντος, που θα συνοδεύονται από εγγυητική επιστολή ύψους 4 εκατομμυρίων ευρώ θα υποβληθούν την 17η Νοεμβρίου. Σύμφωνα με το χρονοδιάγραμμα η προεπιλογή θα έχει ολοκληρωθεί μέχρι τα τέλη Νοεμβρίου και μέσα στον Ιανουάριο θα πραγματοποιηθεί η δημοπρασία από την οποία θα προκύψει και ο τελικός ανάδοχος.
      Αναφορικά δε με του εργαζόμενους σας υπενθυμίζουμε τα εξής:
      Με τις διατάξεις της παρ. 6 του άρθρου 4 και της παρ. 2 του άρθρου 8 του Ν.3139/2003 (ΦΕΚ Α΄ 100) αντικαταστάθηκε το εδάφιο β' της παραγράφου 5 του άρθρου 10 του Ν. 2837/2000 ως εξής:
      «β) Με την ανάληψη της διοίκησης, διαχείρισης ή εκμετάλλευσης των επιχειρηματικών μονάδων της «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ ΑΝΩΝΥΜΗ ΕΤΑΙΡΙΑ», Καζίνο – Ξενοδοχείο-Τελεφερίκ Πάρνηθας και Καζίνο Κέρκυρας, από τις εταιρίες της παραγράφου 1, όπως αντικαταστάθηκε από την παράγραφο 2 του άρθρου 24 του Ν. 2919/2001 (ΦΕΚ Α΄ 128), όλο το προσωπικό, που εργάζεται στις παραπάνω επιχειρηματικές μονάδες με σχέση εργασίας ιδιωτικού δικαίου, μεταφέρεται αυτοδικαίως με την ίδια σχέση εργασίας και με πλήρη διασφάλιση των εργασιακών και ασφαλιστικών του δικαιωμάτων στις εταιρίες αυτές, εκτός από όσους εργαζόμενους δηλώσουν εγγράφως και μέσα σε αποκλειστική προθεσμία ενός (1) μηνός προς την «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ ΑΝΩΝΥΜΗ ΕΤΑΙΡΙΑ» ότι επιθυμούν να παραμείνουν σε αυτήν. Ως χρόνος προϋπηρεσίας του παραπάνω προσωπικού για κάθε συνέπεια λογίζεται ο χρόνος υπηρεσίας στην «Ξενοδοχεία - Τελεφερίκ και Καζίνα Αττικής Α.Ε.», στις Υπηρεσίες Αυτεπιστασίας ΕΟΤ Καζίνο, Ξενοδοχείο και Τελεφερίκ Πάρνηθας, Καζίνο Κέρκυρας, Καζίνο Ρόδου και στην «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ ΑΝΩΝΥΜΗ ΕΤΑΙΡΙΑ». Το ύψος της αποζημίωσης λόγω καταγγελίας της σύμβασης εργασίας ή αποχώρησης λόγω συνταξιοδότησης του παραπάνω προσωπικού ρυθμίζεται από τις διατάξεις του Ν. 2112/1920 και του Ν. 3198/1955 (ΦΕΚ Α΄ 98), όπως ισχύουν σήμερα.» «Για πέντε χρόνια από τη μεταφορά του παραπάνω προσωπικού στις εταιρίες της παραγράφου 1 δεν χωρεί καταγγελία των ατομικών συμβάσεων εργασίας λόγω αναδιάρθρωσης των λειτουργικών υπηρεσιών ή διακοπής λειτουργίας τμήματος ή τμημάτων των εταιριών αυτών ή άλλους οικονομοτεχνικούς λόγους.»
      Επιπλέον στην παρ. 7 του άρθρου 4 του Ν. 3139/2003 ορίζεται ότι: «Το προσωπικό του εδαφίου β΄ της παραγράφου 5 του άρθρου 10 του Ν. 2837/2000, όπως αυτό αντικαθίσταται με την παράγραφο 6 του άρθρου αυτού, μπορεί:
      α) μέσα σε ένα έτος από τη μεταφορά του στις εταιρείες της παραγράφου 1 του άρθρου 10 του Ν. 2837/2000 να υποβάλλει αίτηση μεταφοράς είτε στο Δημόσιο, είτε σε νομικά πρόσωπα δημοσίου δικαίου, νομικά πρόσωπα ιδιωτικού δικαίου του Δημοσίου ή του ευρύτερου δημόσιου τομέα ή σε οργανισμούς τοπικής αυτοδιοίκησης α΄ και β΄ βαθμού. Την απόφαση για την αποδοχή της αίτησης λαμβάνει το διοικητικό συμβούλιο κάθε εταιρίας, το οποίο αποφασίζει για τη χορήγηση εφάπαξ σε κάθε μεταφερόμενο εργαζόμενο, ύψους, μετά την αφαίρεση όλων των νόμιμων επιβαρύνσεων, 10.000 ευρώ και διαβιβάζει τις αιτήσεις στα Υπουργεία Εσωτερικών, Δημόσιας Διοίκησης και Αποκέντρωσης και Ανάπτυξης. Για τη μεταφορά αυτή εφαρμόζονται οι διατάξεις των παραγράφων 4 και 5 του άρθρου 28 του Ν. 2636/1998 (ΦΕΚ Α΄ 198),
      β) μέσα σε τρία χρόνια από τη μεταφορά του στις εταιρίες της παραγράφου 1 του άρθρου 10 του Ν. 2837/2000 να υποβάλει αίτηση εθελουσίας αποχώρησης από την εργασία του. Η εταιρία υποχρεούται να απαντήσει στην αίτηση αυτή μέσα σε προθεσμία τριών μηνών από την υποβολή τη, διαφορετικά η αίτηση θεωρείται ότι έγινε αποδεκτή. Σε περίπτωση αποδοχής της παραπάνω αίτησης ο εργαζόμενος που αποχωρεί δικαιούται αποζημίωσης, διπλάσιας από την προβλεπόμενη για την καταγγελία συμβάσεως εργασίας. Όλες οι νόμιμες επιβαρύνσεις δεν περιλαμβάνονται στο ποσό της παραπάνω αποζημίωσης και συνυπολογίζονται πέραν αυτής.».
      Ενόψει των παραπάνω εκτεθέντων είναι προφανές ότι στις εν λόγω εταιρίες περιλαμβάνεται και η Ελληνικό Καζίνο Κέρκυρας Ανώνυμη Εταιρία (ΕΚΚ), στην οποία θα εισφερθούν όλα τα δικαιώματα και οι υποχρεώσεις της ΕΤΑ από το Καζίνο Κέρκυρας (συμπεριλαμβανομένων και των εργασιακών σχέσεων). Αυτό έχει ως αποτέλεσμα όλο το προσωπικό που απασχολείται σήμερα στο κλάδο της ΕΤΑ, Καζίνο Κέρκυρας, να μεταφερθεί αυτοδίκαια στην ΕΚΚ απολαμβάνοντας όλων των παραπάνω προστατευτικών διατάξεων, όμοιας με την αντίστοιχη προστασία και δικαιωμάτων που απολαμβάνουν και οι εργαζόμενοι στο Καζίνο Πάρνηθας.
      Ο Υφυπουργός
      Δ. ΓΕΩΡΓΑΚΟΠΟΥΛΟΣ»
      5. Στην με αριθμό 3344/22-9-03 ερώτηση του Βουλευτή κ. Σπύρου Σπύρου δόθηκε με το υπ’ αριθμ. 62125/ΔΕΚΟ 1231/16-10-03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης του Βουλευτού κ. Σπύρου Π. Σπύρου, σχετικά με το αντικείμενον των θιγομένων σ' αυτήν θεμάτων σας πληροφορούμε τα εξής:
      - Μεταξύ Ελληνικού Δημοσίου και ιδιωτικής εταιρείας δεν υπάρχει ουδεμία σύμβαση, η μόνη που υπάρχει είναι η από 30.12.97 σύμβαση μεταβίβασης των ΚΑΕ στην Α.Τ.Ε.
      -Κατά συνέπεια το Υπουργείο Οικονομίας & Οικονομικών δεν έχει αρμοδιότητα και δεν παρεμβαίνει στις υποθέσεις των ιδιωτικών επιχειρήσεων, όπως τα ΚΑΕ.
      Ο Υπουργός
      ΝΙΚ. ΧΡΙΣΤΟΔΟΥΛΑΚΗΣ»
      6. Στην με αριθμό 3347/22-9-03 ερώτηση του Βουλευτή κ. Εμμανουήλ Σκουλάκη δόθηκε με το υπ’ αριθμ. 62130/ΕΥΠ&ΠΤΣ 1169/16-10-2003 έγγραφο από τον Υφυπουργό Οικονομίας και Οικονομικών  η ακόλουθη απάντηση:
      «Σε απάντηση της με αρ. πρωτ. 3347/22-9-2003 ερώτησης του Βουλευτή κ. Μ. Σκουλάκη, σας πληροφορούμε τα εξής:
      Στα πλαίσια της με αριθ. πρωτ. 11930/ΔΔ&ΠΚΠ 7888/4-4-2001 εγκυκλίου του ΥΠΟΙΟ υποβλήθηκαν στην Ειδική. Υπηρεσία Διαχείρισης του ΕΠ Κρήτης μεταξύ άλλων τα αιτήματα συγχρηματοδότησης για τα έργα:
      «Έργα συλλογής, μεταφοράς, επεξεργασίας και διάθεσης λυμάτων περιοχής κόλπου Κισάμου (Δήμοι Κισάμου και Μηθύμνης» και 
      «Αποχέτευση και Β/Κ Γεωργιούπολης και ευρύτερης περιοχής»
      Τα αιτήματα αυτά, μετά την κατ’ αρχήν θετική τους αξιολόγηση από την Ειδική Υπηρεσία Διαχείρισης του ΕΠ Κρήτης, διαβιβάστηκαν στο ΥΠΟΙΟ όπου εξετάστηκαν από την Ειδική Γνωμοδοτική Επιτροπή, στην οποία συμμετέχουν τα Υπουργεία Οικονομίας και Οικονομικών, Περιβάλλοντος Χωροταξίας και Δημοσίων Έργων και Εσωτερικών Δημόσιας Διοίκησης και Αποκέντρωσης, η οποία γνωμοδότησε θετικά και οι προτάσεις υποβλήθηκαν στην Ευρωπαϊκή Επιτροπή.
      Η Ευρωπαϊκή Επιτροπή με την 103962/28-3-2003 επιστολή της μας γνώρισε ότι οι αιτήσεις χορήγησης συνδρομής για τα έργα αυτά δεν έτυχαν της έγκρισης από τις υπηρεσίες της.
      Σύμφωνα με την προαναφερθείσα επιστολή, θέση της Ευρωπαϊκής Επιτροπής είναι ότι το Ταμείο Συνοχής δεν πρέπει να χρηματοδοτεί έργα προτεραιότητας Γ΄ (προθεσμία συμμόρφωσης σύμφωνα με την κοινοτική οδηγία 91/271 μέχρι τέλους 2005) πριν να ολοκληρωθούν τα έργα προτεραιότητας Α΄ και Β΄ (προθεσμία συμμόρφωσης σύμφώνα με την κοινοτική οδηγία 91/271 μέχρι τέλους 1998 και 2000 αντίστοιχα). Για το έργο «Αποχέτευση και Β/Κ Γεωργιούπολης και ευρύτερης περιοχής», υπάρχει, σύμφωνα με την Ευρωπαϊκή Επιτροπή, επιπροσθέτως πρόβλημα λόγω χωροθέτησής του σε περιοχή Natura 2000.
      Για τον τρόπο κάλυψης των υποχρεώσεων της Χώρας μας για τα έργα Α και Β προτεραιότητας, σε ότι αφορά το χρονοδιάγραμμα υλοποίησης και την πηγή χρηματοδότησης των έργων, θα αποσταλούν στην Ευρωπαϊκή Επιτροπή σχετικά στοιχεία το προσεχές διάστημα σύμφωνα με τον προγραμματισμό που έχει γίνει από το ΥΠΕΧΩΔΕ.
      Από τα μέχρι σήμερα στοιχεία, διαθέσιμοι πόροι του Ταμείου Συνοχής γι έργα αποχέτευσης επεξεργασίας λυμάτων Γ΄ προτεραιότητας.
      Δεδομένης της σκοπιμότητας των έργων αυτών, θα εξετασθεί στα πλαίσια των δυνατοτήτων του Προϋπολογισμού Δημοσίων Επενδύσεων, η διάθεση εθνικών πόρων.
      Ο Υφυπουργός
      ΧΡΉΣΤΟΣ ΠΑΧΤΑΣ»
      7. Στην με αριθμό 3357/22-9-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 589/14-10-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής, κ. Σ. Σπηλιωτόποuλος, σας πληροφορούμε τα εξής:
      Προκειμένου να καταβληθούν οι δικαιούμενες οικονομικές ενισχύσεις στους παραγωγούς του Δήμου Ακράτας που επλήγησαν από τις πυρκαγιές του 2000, θα πρέπει να διαπιστωθεί η αποκατάσταση των ζημιών που είχαν υποστεί και να συνταχθούν οι καταστάσεις πληρωμής, από την Δ/νση Αγροτικής Ανάπτυξης.
      Ήδη έχει διαπιστωθεί η αποκατάσταση στο 80% των αιτήσεων. Η περάτωση των σχετικών εργασιών (διαπίστωση της αποκατάστασης στις λοιπές περιπτώσεις, σύνταξη καταστάσεων πληρωμής) θα πραγματοποιηθεί αμέσως μετά τη λήξη της αποχής των Γεωπόνων της Ν .Α. Αχαΐας.
      Ο Υπουργός
      ΓΕΩΡΓΙΟΣ ΔΡΥΣ»
      8. Στην με αριθμό 3375/22-9-03 ερώτηση του Βουλευτή κ. Θεόδωρου Σκρέκα δόθηκε με το υπ’ αριθμ. 62134 ΕΥΣΑΠΠ1231/9-10-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση με αρ. πρωτ 3375/22-09-03 του Βουλευτού κ. Θ. Σκρέκα σας πληροφορούμε τα ακόλουθα:
      1. Στην περιφέρεια της Θεσσαλίας για μεγάλο χρονικό διάστημα που ξεκινά από το 1986 στο πλαίσιο της περιφερειακής πολιτικής της Ευρωπαϊκής Ένωσης εφαρμόζονται αναπτυξιακό προγράμματα, που οδηγούν σε σταδιακή άνοδο του επιπέδου ανάπτυξής της και σύμφωνα με τα τελευταία επίσημα δημοσιευμένα στοιχεία της EUROSΤAT, το κατά κεφαλή ΑΕΠ της περιφέρειας για το έτος 2000 αντιστοιχεί στο 67,7% του μέσου μεγέθους της διευρυμένης Ευρώπης των 25 κρατών μελών. Σύμφωνα με την ίδια πηγή το αντίστοιχο μέγεθος της συγκεκριμένης περιφέρειας το 1995 ανέρχονταν στο 57,1%.
      Ειδικότερα, οι νομοί των Τρικάλων και Καρδίτσας παρουσιάζουν τους υψηλότερους ρυθμούς ανάπτυξης σε σχέση με τους δύο άλλους περισσότερο αναπτυγμένους νομούς της περιφέρειας, επιβεβαιώνοντας την επιτυχή αναπτυξιακή πορεία της χώρας για την σύγκλιση των περιοχών και τη μείωση των ενδοπεριφερειακών ανισοτήτων. Συγκεκριμένα για την περίοδο 1995-2001 ο μέσος ρυθμός αύξησης του κατά κεφαλή ΑΕΠ για το νομό των Τρικάλων ανέρχεται σε 9,5% και για το νομό της Καρδίτσας σε 9,3% έναντι 8,5% που είναί ο μέσος ρυθμός ανάπτυξης της Περιφέρειας.
      Συνεπώς δεδομένου ότι η αναπτυξιακή προσπάθεια μιας περιοχής δύναται να αποτυπωθεί με συστηματικά δεδομένα μακράς χρονικής περιόδου, τα οποία καλύπτουν εισόδημα που προκύπτει από όλους τους τομείς της οικονομίας η διεξαγωγή συμπερασμάτων από στοιχεία εισοδήματος φυσικών προσώπων και μόνο αποτελεί μονομερή απεικόνιση της κατάστασης που δεν δύναται να αποτυπώσει την πραγματικότητα.
      2. Κατά την τρέχουσα προγραμματική περίοδο 2000-2006 στο πλαίσιο του ΚΠΣ εκτελούνται στην περιφέρεια Θεσσαλίας έργα και δράσεις από τα τομεακά προγράμματα, το ειδικά προσαρμοσμένο στις απαιτήσεις της περιφέρειας, περιφερειακό πρόγραμμα, και το Ταμείο Συνοχής της τάξης των 1,8 δις. Ευρώ περίπου.
      Ειδικότερα το περιφερειακό επιχειρησιακό πρόγραμμα της Θεσσαλίας συνολικού κόστους 920 εκατ. Ευρώ- έναντι 610 εκατ. ευρύ που ήταν το συνολικό κόστος του περιφερειακού προγράμματος της Θεσσαλίας στο πλαίσιο του Β ΚΠΣ - περιλαμβάνει παρεμβάσεις  για την ενίσχυση του παραγωγικού περιβάλλοντος την ολοκληρωμένη ανάπτυξη του αγροτικού χώρου βελτίωσης της ποιότητας ζωής αξιοποίηση της κεντροβαρούς θέσεις της περιφέρειας και ανάδειξης σε κόμβο δικτύου καθώς και την ανάπτυξη του ανθρωπίνου δυναμικού. Ενδεικτικά αναφέρεται ότι στο πλαίσιο της ενίσχυσης του παραγωγικού περιβάλλοντος πραγματοποιούνται δράσεις για ενίσχυση των μικρομεσαίων επιχειρήσεων, όπου ειδικά στο νομό Τρικάλων έχουν εγκριθεί 31 προτάσεις, προϋπολογισμού 6 εκατ. ευρώ, ποσό που αντιστοιχεί στο 28% του συνολικού ενισχυόμενου προϋπολογισμού της περιφέρειας για την κατηγορία αυτή δράσεων, ενώ προβλέπεται και δεύτερος κύκλος προκηρύξεων εντός του έτους.
      Ο Υφυπουργός
      ΧΡΗΣΤΟΣ ΠΑΧΤΑΣ»
      9. Στην με αριθμό 3376/22-9-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. Τ/11374/15-10-03 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω σχετική ερώτηση που κατατέθηκε στη Βουλή από τον Βουλευτή κ. Π. Μαντούβάλο σας γνωρίζουμε τα εξής:
      Με το από 27.10.58 Β.Δ. που δημοσιεύθηκε στο ΦΕΚ 205/Α/17-11-58 χαρακτηρίσθηκε τουριστικό δημόσιο κτήμα η παρά την Αίγινα νησίδα Μονή, εκτάσεως 1065 στρεμμάτων. Με την υπ’ αριθ. 199/Τ/29.1.1959 κοινή απόφαση των Υπουργών Προεδρίας Κυβερνήσεως και Οικονομικών που δημοσιεύθηκε στο υπ’ αριθ. 94/Β/12.3.59 ΦΕΚ, ανατέθηκε η Διοίκηση και Διαχείριση του άνω τουριστικού δημοσίου κτήματος στον ΕΟΤ.
      Στην συνέχεια δυνάμει του άρθρου 22 του ν. 2819/2000 η ανωτέρω έκταση, πλην του αιγιαλού, περιήλθε στην πλήρη κυριότητα του ΕΟΤ.
      Η ΕΤΑ Α.Ε. δυνάμει του νόμου 2636/98 όπως αυτός τροποποιήθηκε με το ν. 2837/2000 έχοντας τη διοίκηση και διαχείριση της περιουσίας και των επιχειρηματικών μονάδων του ΕΟΤ μεταξύ δε αυτών και τμημάτων αιγιαλού, προκήρυξε διαγωνισμό με Διαπραγμάτευση κατόπιν Προεπιλογής (σύμφωνα με την από 5-5-2003 Προκήρυξη της ΕΤΑ Α.Ε.) για την αξιοποίηση τμημάτων αιγιαλού σε διάφορες περιοχές της Ελλάδας, με βασικό στόχο την ανάπτυξη, αναβάθμιση, προβολή και ανάδειξη αυτών και την παροχή υπηρεσιών υψηλών ποιοτικών προδιαγραφών στους λουόμενους επισκέπτες, μεταξύ δε αυτών και τμήματος αιγιαλού μήκους 200 μέτρων στη Μονή Αίγινας (περιοχή προσέγγισης σκαφών).
      Με την υπ’ αριθ. 3635/24-6-03 απόφαση της ΕΤΑ Α.Ε. κατακυρώθηκε το αποτέλεσμα του διαγωνισμού για το άνω τμήμα αιγιαλού στη νήσο Μονή, στον κ. Μούρτζη Ιωάννη ο οποίος υπέγραψε την από 27/6/2003 σύμβαση μίσθωσης με την εταιρεία και ανέλαβε την υποχρέωση να υλοποιήσει το πρόγραμμα της ΕΤΑ Α.Ε. για την ποιοτική αναβάθμιση των αιγιαλών. Συγκεκριμένα το πρόγραμμα αυτό της ΕΤΑ Α.Ε. αφορά την άσκηση δραστηριοτήτων, σύμφωνα με τις διατάξεις του ν. 2971/2001 περί αιγιαλού και παραλίας, με την παραχώρηση της απλής χρήσης αιγιαλού προς εξυπηρέτηση των λουομένων ή την αναψυχή του κοινού, και ειδικότερα την παροχή υπηρεσιών Kαντίvας, θαλασσίων μέσων αναψυχής και ανάπτυξης ομπρελοκαθισμάτων, στους όρους δε της από 27/6/2003 σύμβασης μίσθωσης που υπέγραψε ο μισθωτής γίνεται ρητή αναφορά στον ιδιαίτερο τουριστικό χαρακτήρα και προορισμό του παραχωρηθέντος προς εκμετάλλευση τμήματος αιγιαλού του οποίου η χρήση και οικονομική εκμετάλλευση πρέπει να γίνεται με πνεύμα εξυπηρέτησης τους τουριστικής πολιτικής, η οποία αποβλέπει στην ικανοποίηση των τουριστών και την εξύψωση του επιπέδου του Ελληνικού Τουρισμού.
      Στις 3/7/2003 επιτροπή υπαλλήλων της ΕΤΑ Α.Ε. που συγκροτήθηκε σύμφωνα με την αριθ. 3635/24.6.2003 απόφαση της εταιρείας παρέδωσε στον μισθωτή κ. Μούρτζη Ιωάννη το τμήμα αιγιαλού μήκους 200 μέτρων (περιοχή προσέγγισης σκαφών) στην Μονή Αίγινας σύμφωνα με τους όρους της σύμβασης μίσθωσης και του υπ’ αριθ. 151/6-5-03 τοπογραφικού διαγράμματος της ΕΤΑ Α.Ε. το οποίο αποτελεί αναπόσπαστο μέρος αυτής και του πρωτοκόλλου παράδοσης παραλαβής. Κατά τη διάρκεια της παράδοσης η επιτροπή κατέγραψε στο σχετικό πρωτόκολλο, μεταξύ άλλων, ότι επί του αιγιαλού και σε μέρος του μισθίου χώρου υπήρχαν ετοιμόρροπα προς κατεδάφιση κτίσματα και βάσεις από ΑΛΦΑ ΜΠΛΟΚ τα οποία είχαν κτισθεί προφανώς, όπως προέκυψε από έκθεση αυτοψίας της Πολεοδομίας Πειραιά, από τον μισθωτή της Ελληνικής Περιηγητικής Λέσχης. Η Επιτροπή διαπίστωσε επίσης ότι ο μισθωτής της ΕΤΑ Α.Ε. είχε προβεί σε αποκομιδή σκουπιδιών και απομάκρυνση παλαιών καθισμάτων, τραπεζιών κλπ, ως όφειλε, αφού από την σχετική σύμβαση μίσθωσης προβλέπεται η υποχρέωση του μισθωτή να διατηρεί το μίσθιο και τον περιβάλλοντα χώρο -από πλευράς καθαριότητας και υγιεινής, σε άριστη κατάσταση καθ’ όλη τη διάρκεια της μίσθωσης.
      Συνεπώς ούτε ο μισθωτής της ΕΤΑ Α.Ε., πολύ δε περισσότερο υπάλληλοι αυτής, προέβησαν σε αυθαίρετες κατασκευές οι οποίες προϋπήρχαν της υφισταμένης μίσθωσης και μάλιστα έχουν από καιρού κριθεί κατεδαφιστέες, όπως προκύπτει από τις υπ’ αριθ. 317/84 και 135/85 εκθέσεις αυτοψίας της αρμόδιας Διεύθυνσης Πολεοδομίας Πειραιά.
      Σχετικά δε με τα αναφερόμενα στις ενέργειες των Λιμενικών Αρχών Αίγινας σας γνωρίζουμε ότι ουδέποτε περιήλθαν σε γνώση της ΕΤΑ Α.Ε. τα όσα καταγγέλλονται, με τη σχετική ερώτηση, περί συλλήψεως εργατών από το Λιμεναρχείο και παραπομπής τους στη Δικαιοσύνη. Σημειωτέον ότι στην ΕΤΑ Α.Ε. κοινοποιήθηκε έγγραφο του Λιμεναρχείου Αίγινας προς τον κ. Εισαγγελέα Πλημ/κών Πειραιά με το οποίο διαβιβάζεται στην Εισαγγελία η από 21/7/03 καταγγελία κατά του μισθωτή κ. Ι Μούρτζη για την οποία δεν έχει λάβει γνώση. Στο ανωτέρω έγγραφό του το Λιμεναρχείο εκτός της διαβίβασης της καταγγελίας αναφέρει ότι μετά από αυτοψία των λιμενικών οργάνων διαπιστώθηκαν βαφές σε ήδη υπάρχοντα κτίρια και καθαρισμός περιμετρικά-αυτών και της πλάζ. Από τα ανωτέρω λοιπόν καθίσταται σαφές ότι σε ουδεμία παράνομη ενέργεια προέβη ο νόμιμος μισθωτής της ΕΤΑ Α.Ε. ούτε βεβαίως και οι υπάλληλοι αυτής.
      Αντίθετα ο ανωτέρω με ίδιες δαπάνες προέβη για λογαριασμό της ΕΤΑ Α.Ε. στην οποία ανήκει κατά διοίκηση και διαχείριση η συνολική έκταση της νήσου Μονής, μόνον στον εξωτερικό χρωματισμό των εγκαταλελειμμένων ετοιμόρροπων κτισμάτων για λόγους αποκλειστικά και μόνον εξωραϊσμού και αισθητικής της όψεως αυτών με δεδομένο ότι η εν λόγω παραλία του νησιού είναι επισκέψιμη και μάλιστα αποτελεί περιοχή προσέγγισης ιδιωτικών σκαφών τα οποία μεταφέρουν και τουρίστες. Επίσης, όπως προαναφέρθηκε, ο μισθωτής προέβη για τους ίδιους λόγους και στον καθαρισμό της παραλίας από τα σκουπίδια και τα φερτά υλικά προκειμένου να διατηρήσει το μίσθιο από πλευράς καθαριότητας και υγιεινής σε άριστη κατάσταση σύμφωνα με την συμβατική του υποχρέωση.
      Οι ενέργειες αυτές είναι απολύτως νόμιμες, σε καμία δε περίπτωση δεν επηρεάζουν αρνητικά το φυσικό περιβάλλον στο οποίο ουδεμία παρέμβαση επιχειρείται είτε από τη ΕΤΑ Α.Ε. είτε από τους έλκοντες δικαιώματα από αυτή.
      Τέλος θέτουμε υπόψη σας ότι η ΕΤΑ Α.Ε. ως εκμισθώτρια, στα πλαίσια της αρμοδιότητάς της και σε συνεργασία με όλους του συναρμόδιους φορείς φροντίζει πάντα για την τήρηση από το μισθωτή των υποχρεώσεων που απορρέουν από την 27/6/2003 σύμβαση μίσθωσης έτσι ώστε να διασφαλίζεται η καλή λειτουργία του μισθίου και να προστατεύεται το φυσικό περιβάλλον της νησίδας.
      Ο Υφυπουργός
      Δ. ΓΕΩΡΓΑΚΟΠΟΥΛΟΣ»
      10. Στην με αριθμό 3377/22-9-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 549/16-10-03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 3377/22-09-2003 εγγράφου σας, με το οποίο μας διαβιβάστηκε ερώτηση του Βουλευτή κ. Π. Μαντούβαλου που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Σύμφωνα. με την ισχύουσα νομοθεσία, όλες οι δαπάνες του Δημοσίου υπόκεινται στον έλεγχο του Ελεγκτικού Συνεδρίου, στο οποίο υποβάλλονται τα σχετικά δικαιολογητικά για θεώρηση. Σε περίπτωση επιστροφής μη θεωρημένου εντάλματος, η Υπηρεσία το επανυποβάλλει εκφράζοντας τις απόψεις της και προσκομίζοντας τυχόν νέα στοιχεία. Στην περίπτωση αυτή, είτε θεωρείται, είτε υποβάλλεται στο οικείο τμήμα του Ελεγκτικού Συνεδρίου για την άρση της σχετικής διαφωνίας.
      2. Ειδικότερα για το έτος 2002, από τις 2.549 δαπάνες που υποβλήθηκαν για θεώρηση επεστράφησαν επτά, από τις οποίες οι πέντε μετά την επανυποβολή τους θεωρήθηκαν κανονικά, ενώ δύο βρίσκονται στη διαδικασία επανυποβολής για θεώρηση.
      3. Για το έτος 2003, από τις 1.756 δαπάνες που υποβλήθηκαν για θεώρηση, επεστράφησαν δέκα, εκ των οποίων ήδη θεωρήθηκε η μία, ενώ οι λοιπές έχουν επανυποβληθεί ή βρίσκονται στο στάδιο επανυποβολής τους.
      4. Η ανωτέρω διαδικασία είναι η συνήθης και σε κάθε περίπτωση ακολουθούνται όλες οι νόμιμες διαδικασίες, που αφορούν στην υλοποίηση των προμηθειών, με γνώμονα πάντα την χρηστή διαχείριση του δημόσιου χρήματος.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
      11. Στην με αριθμό 3379/22-9-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 550/16-10-03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 3379/22-09-2003 εγγράφου σας, με το οποίο μας διαβιβάστηκε ερώτηση του Βουλευτή κ. Π. Μαντούβαλου που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Το ΥΈΝ στηρίζει τους Έλληνες ναυτικούς, αναγνωρίζοντας πλήρως τη συμβολή και συνεισφορά τους στην έως σήμερα πορεία και ανάπτυξη της εμπορικής μας ναυτιλίας, ενός κλάδου με μεγάλη και κοινά αναγνωρισμένη προσφορά στην εθνική οικονομία και το κύρος της χώρας μας.
      2. Έτσι, για την ικανοποίηση πάγιου αιτήματος των ναυτικών, δηλαδή τη σύνδεση των χορηγούμενων σε αυτούς συντάξεων με τους μισθούς των αντίστοιχων Συλλογικών Συμβάσεων Εργασίας, με τις διατάξεις του άρθρου 13 του ν. 3075/2002 (Α΄ 297), οι συντάξεις διαμορφώθηκαν από 1-1-2003 στο 62,5% των βασικών μισθών προσαυξημένων με το επίδομα Κυριακών, ενώ σταδιακά θα φθάσουν στο 700/0 από 1-1-2006. Η σχέση των καταβαλλόμενων συντάξεων με τους βασικούς μισθούς των Συλλογικών Συμβάσεων Εργασίας διαμορφώνεται αντίστοιχα στο 76,25% από 1-1-2003, φθάνοντας σταδιακά στο 85,4% από 1-1-2006.
      3. Σκοπός των διατάξεων αυτών, είναι ο ενιαίος προσδιορισμός των συντάξεων για όλες τις ειδικότητες των ναυτικών και ανάλογα με τα πλοία στα οποία υπηρετούν κατά το τελευταίο 48μηνο της υπηρεσίας τους. Γίνεται δηλαδή σύνδεση των συντάξεων με τους ισχύοντες κάθε έτος βασικούς μισθούς των αντίστοιχων Συλλογικών Συμβάσεων Εργασίας, προσαυξημένους με το επίδομα Κυριακών, για τη δίκαιη απονομή τους στους ενδιαφερόμενους.
      4. Επίσης, δίνεται η δυνατότητα στους ενδιαφερόμενους προσοντούχους ναυτικούς, να αναπροσαρμόσουν περαιτέρω τη σύνταξή τους, σε αυτή των υπηρετούντων σε επιβατηγά πλοία ακτοπλοΐας άνω των 1500 κόρων ολικής χωρητικότητας, καταβάλλοντας τη διαφορά των εισφορών μεταξύ της κατηγορίας των πλοίων που υπηρέτησαν και του μισθολογίου των επιβατηγών ακτοπλοϊκών πλοίων άνω των 1500 κοχ.
      5. Σύμφωνα με την αριθ. 3324.1/15/03/03-04-2003 (Β΄438) κοινή απόφαση των Υπουργών Εμπορικής Ναυτιλίας και Αιγαίου «Καθορισμός υποχρεώσεων δημόσιας υπηρεσίας στα Ε/Γ και Ε/Γ – Ο/Γ συμβατικά και ταχύπλοα πλοία» παρέχεται ήδη, μετά από κατά πλειοψηφία γνωμοδότηση του Συμβουλίου Ακτοπλοϊκών Συγκοινωνιών (ως επιβολή υποχρέωσης δημόσιας υπηρεσίας), το δικαίωμα έκπτωσης 50% στα εισιτήρια οικονομικής θέσης τους συνταξιούχους του ΝΑΤ κατά τη διακίνησή τους τόσο με συμβατικά όσο και με ταχύπλοα ακτοπλοϊκά πλοία (εκτός Παρασκευής, Σαββάτου και Κυριακής όταν τις ημέρες αυτές οι συγκοινωνιακές ανάγκες καλύπτονται και από συμβατικά πλοία στα οποία ισχύει κανονικά η έκπτωση).
      6. Με την ανωτέρω απόφαση παρέχεται επιπλέον, μεταξύ των άλλων, το δικαίωμα έκπτωση 50% στην οικονομική θέση και στις συζύγους των συνταξιούχων ΝΑΤ ενώ το ΥΕΝ θα καλύπτει τη διαφορά θέσης πέραν της οικονομικής επί συμβατικών πλοίων κατά 50% για τους συνταξιούχους του ΝΑΤ και τις συζύγους αυτών. Η εφαρμογή των ανωτέρω θα γίνει μετά από σχετική ρύθμιση, για τη διαμόρφωση της οποίας βρισκόμαστε σε συνεργασία με τους εμπλεκόμενους φορείς.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
      12. Στην με αριθμό 3386/22-9-03 ερώτηση του Βουλευτή κ. Αναστάσιου Νεράντζη δόθηκε με το υπ’ αριθμ. Τ/11375/15-10-03 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης, που κατατέθηκε στη Βουλή από τον ως άνω Βουλευτή, σας γνωρίζουμε ότι:
      Με την από 23.12.2003 Σύμβαση Μίσθωσης και Παραχώρησης Δικαιωμάτων Εκμετάλλευσης Τουριστικού Λιμένα Ζέας, ο Τουριστικός Λιμένας (Μαρίνα) Ζέας με την χερσαία και θαλάσσια ζώνη του, τα επ’ αυτού κτίσματα (κύρια ή βοηθητικά), τα συστατικά τους μέρη και τα παραρτήματά τους, καθώς και τις εγκαταστάσεις του, μισθώθηκε, μετά από Δημόσιο Διαγωνισμό, στην «Μαρίνα Ζέας Α.Ε.».
      Στη συνέχεια ο μίσθιος Τουριστικός Λιμένας παραδόθηκε στις 15.01.2003 από την Ε.Τ.Α. Α.Ε. στην μισθώτρια, προκειμένου να τον λειτουργήσει άμεσα και να εκτελέσει τα έργα ανάπτυξης και αναβάθμισης αυτού καθώς και τα συμπληρωματικά έργα που προβλέπονται από τη διακήρυξη του Διαγωνισμού εντός καθορισμένου από τη σύμβαση χρονοδιαγράμματος.
      Από την ανωτέρω παράδοση στη μισθώτρια, εξαιρέθηκαν οι χώροι εντός της μαρίνας, για του οποίους υφίστανται δεσμεύσεις του ΕΟΤ, μεταξύ των οποίων βρίσκεται το κτίριο Ομίλου Ερετών, το οποίο έχει χαρακτηρισθεί ως Ιστορικό Διατηρητέο Μνημείο με την υπ’ αριθμ. ΥΠ.ΠΟ / ΔΙΛΑΠ /Γ/1513 /26937 / 09.06.1994 Υπουργική Απόφαση. Με την αυτή ως άνω απόφαση καθορίζεται περιβάλλουσα το κτίριο ζώνη προστασίας του. Ως εκ τούτου δεν προκύπτει θέμα έξωσης του εν λόγω ομίλου από το Ιστορικό Διατηρητέο Κτίριο της Μαρίνας, όπως ο ίδιος ισχυρίζεται.
      Όσον αφορά την χρήση, από τον εν λόγω όμιλο, ενός γραφείου εκτάσεως 225 τ.μ. περίπου, στο κτίριο της Διευθύνσεως της Μαρίνας και όχι στο Ιστορικό Διατηρητέο Κτίριο. όπως ισχυρίζεται ο όμιλος, σας γνωρίζουμε ότι:
      α) ο χώρος χρησιμοποιείται σήμερα από το Όμιλο χωρίς να υφίσταται καμία απόφαση περί παραχώρησής του προς αυτόν.
      β) έχει διαπιστωθεί από αρμόδια όργανα μας ότι ο χρησιμοποιούμενος χώρος δεν είναι επισκέψιμος από το κοινό αλλά αντίθετα χρησιμοποιείται ως αποθηκευτικός χώρος του Ομίλου
      Σας ενημερώνουμε, τέλος, ότι μετά από πρόσφατη συνάντηση με τη διοίκηση του Ομίλου υπήρξε κατ’ αρχήν συμφωνία επί της πρότασης απομάκρυνσης των βοηθητικών δραστηριοτήτων του Ομίλου από τον κατεχόμενο χώρο στο κτίριο διοίκησης Μαρίνας Ζέας και μετεγκατάστασης του στον περιβάλλοντα χώρο του Ιστορικού Διατηρητέου Κτιρίου του Ομίλου, ώστε να εξυπηρετούνται κατά τον καλύτερο τρόπο οι δραστηριότητες του Ομίλου Ερετών.
      Ο Υφυπουργός
      Δ. ΓΕΩΡΓΑΚΟΠΟΥΛΟΣ»
      13. Στην με αριθμό 3387/22-9-03 ερώτηση της Βουλευτού κ. Μαρία Δαμανάκη δόθηκε με το υπ’ αριθμ. 45513/14-10-03 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό, με το οποίο μας διαβιβάστηκε η ερώτηση που κατέθεσε στη Βουλή η Βουλευτής κ. Μαρία Δαμανάκη, αναφορικά με το αντικείμενο του θέματος, σας γνωρίζουμε τα εξής:
      Με το ΑΠ. 31401/15-7-03 έγγραφό μας, γνωρίσαμε στην Περιφέρεια Αττικής ότι με την αριθμ. ΔΙΠΠ/Φ.ΕΓΚΡ.1/104/3971/1-4-2003 απόφαση της Επιτροπής του άρθρου 2, παρ. 1 της ΠΥΣ 55/98 (ΦΕΚ 252/Α/12-11-1998) εγκρίθηκε η ανάθεση έργου, από τον Πολιτιστικό Οργανισμό Δήμου Καλλιθέας και για χρονικό διάστημα ενός (1) έτους, σε σαράντα (40) άτομα διαφόρων ειδικοτήτων, ήτοι: 15 Καθηγητών καλλιτεχνικών μαθημάτων διαφόρων ειδικοτήτων, 15 Καθηγητών μουσικής διαφόρων ειδικοτήτων (για το Δημοτικό Ωδείο) και 10 Μουσικών μπάντας (για τη Δημοτική Φιλαρμονική).
      Στη συνέχεια, με το ΑΠ. 40305/16-9-2003 έγγραφό μας, γνωρίσαμε στην Περιφέρεια Αττικής ότι με την αριθμ. ΔΙΠΠ/Φ.ΕΓΚΡ.1/334/14022/26-8-20Ο3 απόφαση της ανωτέρω Επιτροπής εγκρίθηκε η ανάθεση έργου, από τον Πολιτιστικό Οργανισμό Δήμου Καλλιθέας και για χρονικό διάστημα ενός (1) έτους, σε εξήντα πέντε (65) επιπλέον άτομα διαφόρων ειδικοτήτων, ήτοι: 8 Καθηγητών καλλιτεχνικών μαθημάτων διαφόρων ειδικοτήτων 35 Καθηγητών μουσικής διαφόρων ειδικοτήτων (για το Δημοτικό Ωδείο) και 22 Μουσικών μπάντας (για τη Δημοτική Φιλαρμονική).
      Τέλος επισημαίνεται ότι, το Υπουργείο Εσωτερικών, Δημόσιας Διοίκησης και Αποκέντρωσης έχει γνωρίσει στους Ο.Τ.Α. ότι θα πρέπει να μεριμνήσουν για την κάλυψη των πάγιων αναγκών τους με τακτικό και όχι με εποχιακό προσωπικό ή με συμβάσεις μίσθωσης έργου, καθόσον, με τις διατάξεις του άρθρου 27 παρ. 5α και β του Ν. 3013/02, παρέχεται πλέον η δυνατότητα στους Ο.Τ.Α. Α΄ βαθμού να προσλάβουν μόνιμο προσωπικό όλων των κατηγοριών, πλην των κατηγοριών Π.Ε. Διοικητικού και Π.Ε. Οικονομικού Τ.Ε. Διοικητικού – Λογιστικού και Δ.Ε. Διοικητικών Γραμματέων, με προκήρυξη που θα εκδώσουν, χωρίς να απαιτείται έγκριση της τριμελούς εξ Υπουργών Επιτροπής αλλά με τήρηση της διαδικασίας του άρθρου 18 του  ν. 2190/94, όπως ισχύει κάθε φορά.
      Ο Υφυπουργός
      Λ. ΠΑΠΑΔΗΜΑΣ»
      14. Στην με αριθμό 3390/22-9-03 ερώτηση του Βουλευτή κ. Σωτηρίου Χατζηγάκη δόθηκε με το υπ’ αριθμ. 102855/ΙΗ/15-10-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 3390/22-9-2003 την οποία κατέθεσε ο Βουλευτής κ. Σωτ. Χατζηγάκης και η οποία αναφέρεται στο προσωπικό του Ειδικού Δημοτικού Σχολείου Τρικάλων, σας γνωρίζουμε τα ακόλουθα:
      α. Στο Ειδικό Δημοτικό Σχολείο Τρικάλων προβλέπεται οργανική θέση Σχολικού Νοσηλευτή η πλήρωση της οποίας θα γίνει σε εύλογο χρονικό διάστημα.
      Επισημαίνεται ότι το Ε.Δ.Σ. Τρικάλων, είναι ένα από τα 12 σχολεία που έγινε σύσταση νέων οργανικών θέσεων σχολικών νοσηλευτών.
      β. Σε ό,τι αφορά στη φετινή σχολική χρονιά θα καταβληθεί κάθε δυνατή προσπάθεια για την πρόσληψη αναπληρωτή εκπαιδευτικού μέσα στα γενικότερα πλαίσια κάλυψης των κενών με ειδικό εκπαιδευτικό προσωπικό.
      Ο Υφυπουργός
      ΝΙΚ. ΓΚΕΣΟΥΛΗΣ»
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 15 Ιανουαρίου 2004.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.2 και 3 Καν. Βουλής)
      1. Η με αριθμό 336/12-1-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Σήφη Βαλυράκη προς τον Υπουργό Πολιτισμού, σχετικώς με την καθυστέρηση προκήρυξης του έργου εκσυγχρονισμού του Σταδίου Χανίων κλπ.
      2. Η με αριθμό 341/12-1-2004 επίκαιρη ερώτηση του Βουλευτή της Νέας Δημοκρατίας κ. Αθανασίου Νάκου προς τον Υπουργό Ανάπτυξης, σχετικώς με την προκήρυξη του διαγωνισμού προμήθειας του ηλεκτρονικού συστήματος παρακολούθησης των εμπορικών επιχειρήσεων κλπ.
      3. Η με αριθμό 343/12-1-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Ανάπτυξης, Περιβάλλοντος, Χωροταξίας και Δημοσίων Έργων, σχετικώς με τις αντιδράσεις των κατοίκων των Νομών Έβρου και Ροδόπης για την εγκατάσταση επιχειρήσεων εξόρυξης και επεξεργασίας χρυσού στην περιοχή κλπ.
      4. Η με αριθμό 337/12-1-2004 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Φώτη Κουβέλη προς τον Υπουργό Εξωτερικών, σχετικώς με τη χρήση βιομετρικών στοιχείων για τους Έλληνες πολίτες που επιθυμούν να ταξιδέψουν στις Ηνωμένες Πολιτείες Αμερικής κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
      1. Η με αριθμό 338/12-1-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Τζανή προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τις προθέσεις του Υπουργείου να συμπεριληφθούν οι υπάλληλοι των περιφερειών και των Τμημάτων Αλλοδαπών στα ειδικά εκλογικά συνεργεία ενόψει των εθνικών εκλογών κλπ.
      2. Η με αριθμό 345/12-1-2004 επίκαιρη ερώτηση του Βουλευτή της Νέας Δημοκρατίας κ. Γεωργίου Κωνσταντόπουλου προς τον Υπουργό Υγείας και Πρόνοιας, σχετικώς με την επίλυση των προβλημάτων που αντιμετωπίζει η Σχολή Τυφλών Βορείου Ελλάδος κλπ.
      3. Η με αριθμό 340/12-1-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τους Υπουργός Γεωργίας, Εσωτερικών, Δημόσιας Διοίκησης και Αποκέντρωσης σχετικώς με την μετεγκατάσταση των ποιμνιοστασίων των κτηνοτρόφων της περιοχής Μηδέας Αργολίδας  κλπ.
      4. Η με αριθμό 344/12-1-2004 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς τον Υπουργό Μεταφορών και Επικοινωνιών, σχετικώς με την ανάκληση της άδειας λειτουργίας της επιχείρησης «ΑΕΡΟΤΕΧΝΙΚΗ» ΑΕ στην περιοχή της Κοινότητας Αφιδνών κλπ.
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμεθα στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: «Μέτρα για την αντιμετώπιση της ανεργίας και άλλες διατάξεις».
     Το νομοσχέδιο αυτό ψηφίστηκε επί της αρχής. Αποτελείται από έξι κεφάλαια, έχει είκοσι εννέα άρθρα και στη Διαρκή Επιτροπή συζητήθηκαν σε δύο ενότητες. Υπάρχουν τρεις τροπολογίες Υπουργών και δέκα εμπρόθεσμες των Βουλευτών. Θα παρακαλούσα τώρα τους εισηγητές των κομμάτων και τους Κοινοβουλευτικούς Εκπροσώπους να προτείνουν τρόπους συζητήσεών των. Πάντως το Προεδρείο προτείνει να συζητηθούν τα άρθρα σε μία ενότητα με άνεση χρόνου. Να δοθούν είκοσι λεπτά και αν χρειαστεί και παραπάνω. 
     Συμφωνείτε με την πρόταση αυτή, κύριε Σπύρου; 
     ΣΠΥΡΙΔΩΝ ΣΠΥΡΟΥ: Μάλιστα, κύριε Πρόεδρε.
     ΠΡΟΕΔΡΕΥΩΝ (Παναγιώτης Σγουρίδης): Θα συζητηθούν, λοιπόν, τα άρθρα σε μία ενότητα. 
     Το λόγο έχει ο εισηγητής της πλειοψηφίας κ. Στολίδης και έχει στη διάθεσή του είκοσι λεπτά. Αν χρειαστεί θα σας δώσω και περισσότερο χρόνο.
     ΣΩΤΗΡΙΟΣ ΣΤΟΛΙΔΗΣ: Κύριε Πρόεδρε, συζητούμε το σχέδιο νόμου «Μέτρα για την αντιμετώπιση της ανεργίας και άλλες διατάξεις» και συγκεκριμένα τα άρθρα του. Το άρθρο 1 έχει ως τίτλο «Ενεργητικές πολιτικές απασχόλησης-μέτρα για τους επιδοτούμενους ανέργους». Με την εφαρμογή των διατάξεων των παραγράφων 1, 2, 3 και 4 θεσπίζεται κίνητρο για τους εργοδότες για την πρόσληψη ανέργου, αφού το κόστος για τον εργοδότη μειώνεται κατά το ύψος του επιδόματος ανεργίας. Έτσι επιδοτείται η εργασία του ανέργου, παρέχεται σ΄ αυτόν η δυνατότητα για απόκτηση εισοδήματος μεγαλυτέρου από το ποσό του επιδόματος της ανεργίας και για πλήρη ασφάλισή του στο κοινωνικό ασφαλιστικό σύστημα, που είναι πολύ σημαντική. Δηλαδή αυτά τα άρθρα αποτελούν το βασικό αντικείμενο του άρθρου 1.
     Βασική προϋπόθεση είναι η μη απόλυση εργαζόμενου από την επιχείρηση του εργοδότη ικανό χρονικό διάστημα πριν την πρόσληψη του ανέργου χωρίς να συντρέχει σπουδαίος λόγος για την απόλυση. Απαιτείται, επίσης, ο εργοδότης να μην προβαίνει σε μείωση του προσωπικού της επιχείρησής του κατά τη διάρκεια της επιδότησης ώστε να αποκλειστεί και η περίπτωση της απόλυσης άλλων εργαζομένων προκειμένου να προσληφθούν επιδοτούμενοι άνεργοι.
     Μία βασική γενεσιουργός αιτία για την ανεργία, είναι η έλλειψη προσόντων, γνώσεων, ικανοτήτων ή δεξιοτήτων των ανέργων ή και πολύ συχνά η αναντιστοιχία των προσόντων τους με τις ανάγκες της λεγόμενης αγοράς εργασίας σε ανθρώπινο δυναμικό. Η επαγγελματική κατάρτιση, που είναι συνδεδεμένη με αυτές τις ανάγκες, αποτελεί για το λόγο αυτόν ουσιώδη παράγοντα. 
     Με τη διάταξη της παραγράφου 5 παρέχονται στους επιδοτούμενους ανέργους δύο κίνητρα: Πρώτον, το να επιλέγονται κατά προτεραιότητα για συμμετοχή στα προγράμματα κατάρτισης της Εταιρείας Επαγγελματικής Κατάρτισης του ΟΑΕΔ και στα προγράμματα των ΚΕΚ.
     Δεύτερον, το να μη χάνουν το δικαίωμα επιδότησης της ανεργίας, εφόσον κατά το χρόνο που δικαιούνται να το λαμβάνουν, επιλέξουν να καταρτίζονται, αλλά να αναστέλλεται η καταβολή του και να συνεχίσουν να το λαμβάνουν μετά το πέρας της κατάρτισης για όσο συνολικό χρόνο δικαιούνται. 
     Πρόκειται για μια πολύ σημαντική παράγραφο την οποία ζητούσαν πάντα οι ενδιαφερόμενοι. Προκειμένου να παρακολουθήσουν τα προγράμματα των ΚΕΚ είτε του ΟΑΕΔ ζητούσαν την κάρτα ανεργίας και έτσι έχαναν το επίδομα ανεργίας. Με αυτόν τον τρόπο αναστέλλεται αυτό το χρονικό διάστημα και ξαναεπανέρχονται ώστε να πάρουν το υπόλοιπο χρονικό διάστημα τελειώνοντας το πρόγραμμα προκειμένου στη συνέχεια να πάρουν το επίδομα.
     Με τη διάταξη της παραγράφου 6 γίνεται αποκατάσταση μιας αδικίας απέναντι στις χήρες και στους χήρους που λαμβάνουν τη σύνταξη λόγω θανάτου συζύγου, όταν χάνοντας την εργασία, μένουν άνεργοι.
     Με τη διάταξη της παραγράφου 7 θεσπίζεται εξαιρετική διάταξη για την αντιμετώπιση του προβλήματος που δημιουργήθηκε στη Λευκάδα με το σεισμό που έπληξε την περιοχή. Μειώνουμε, δηλαδή, τις ασφαλιστικές προϋποθέσεις για την επιδότηση των εποχικά απασχολούμενων στις ξενοδοχειακές επιχειρήσεις, ώστε να μη στερηθούν την τακτική επιδότηση ανεργίας δεδομένου ότι λόγω του σεισμού διέκοψαν πρόωρα πολλές ξενοδοχειακές μονάδες τη λειτουργία τους.
     Στο άρθρο 2 έχουμε τα κίνητρα για την αύξηση της απασχόλησης των γυναικών, των νέων και των ηλικιωμένων άνω των πενήντα πέντε ετών.
     Με τις παραγράφους 1 έως 4 του άρθρου 2 προβλέπονται ρυθμίσεις που προωθούν την απασχόληση των γυναικών που έχουν τουλάχιστον δύο παιδιά, ανέργων που έχουν συμπληρώσει τουλάχιστον το πεντηκοστό πέμπτο έτος της ηλικίας τους και δεν είναι ευχερής η επανένταξή τους στην αγορά εργασίας και ανέργων νέων μέχρι είκοσι πέντε ετών μέσω επιδοτήσεων που λαμβάνουν οι εργοδότες που θα τους προσλάβουν.
      Και οι τρεις αυτές ομάδες πληθυσμού, γυναίκες μέσης ηλικίας, νέοι μέχρι είκοσι πέντε ετών και άνω των πενήντα πέντε άνεργοι, είναι πάρα πολύ δύσκολο να ενταχθούν ή να επανενταχθούν στην αγορά εργασίας. Με τα κίνητρα που καθιερώνονται μειώνεται το έμμεσο μη μισθολογικό κόστος για την απασχόλησή τους ώστε να επιλέγονται ευχερέστερα από τους εργοδότες. 
    Στο άρθρο 3 έχουμε τα Κέντρα Επαγγελματικής Κατάρτισης και τα ιδιωτικά γραφεία συμβούλων εργασίας. Τα ΚΕΚ συνιστώνται και πιστοποιούνται σύμφωνα με τις διατάξεις της απόφασης 105127 ΦΕΚ 5β΄/9-1-2001 του Υπουργού Εργασίας και Κοινωνικών Ασφαλίσεων. 
    Με το άρθρο 4 έχουμε τις κυρώσεις Σώματος Επιθεώρησης Εργασίας. 
    Στο άρθρο 5 έχουμε μια παρέμβαση για τα εκκαθαριστικά αποδοχών των εργαζομένων. Στους εργαζόμενους που με βάση συμφωνία με τον εργοδότη αμείβονται με ενιαίο συνολικό μισθό , ο εργοδότης υποχρεούται να χορηγεί σημείωμα στο οποίο αναφέρονται ο ενιαίος συνολικός μισθός που έχει συμφωνηθεί και οι επ’ αυτού κρατήσεις καθώς και αναλυτικά οι αποδοχές τις οποίες θα εδικαιούντο να λάβουν εάν αμείβονταν με βάση κλαδική ή επιχειρησιακή συλλογική σύμβαση. Η παραβίαση της υποχρέωσης αυτής συνεπάγεται με διοικητικές κυρώσεις του άρθρου 16 του ν.2639/98 όπως αυτές τροποποιήθηκαν με την παράγραφο 5 του άρθρου 11 του ν.3144/03. 
    Είναι μια πολύ σημαντική παρέμβαση για τα εκκαθαριστικά των εργαζομένων, γιατί παράλληλα δεν μπορεί να υπάρχουν μαύρα λεφτά και τους προστατεύει ιδιαίτερα στην κοινωνική ασφάλιση σε σχέση με τα λεφτά που παίρνουν.
    Στο άρθρο 6 αναφέρονται οι μεικτές επιτροπές ελέγχου.
    Στο άρθρο 7 είναι οι ρυθμίσεις για προγράμματα της Κοινοτικής πρωτοβουλίας equal . 
    Στο άρθρο 8 έχουμε τα ηθικά βραβεία. Δηλαδή θεσπίζεται ηθικό βραβείο το οποίο κάθε χρόνο στις 3 Δεκεμβρίου απονέμεται σε τρεις επιχειρήσεις που έχουν κατά τον αποτελεσματικότερο τρόπο ενσωματώσει στη λειτουργία τους την απασχόληση ατόμων με αναπηρίες, διασφαλίζοντας τη δυνατότητα παραγωγικής απόδοσής τους και απρόσκοπτης ανέλιξής τους. 
    Με απόφαση του Υπουργού Εργασίας, ύστερα από γνώμη των Εθνικών Επιτροπών Απασχόλησης και Κοινωνικής Προστασίας, καθορίζονται η διαδικασία προκήρυξης και τα ειδικότερα κριτήρια για τη συγκριτική αξιολόγηση και επιλογή. Με απόφαση του Υπουργού Εργασίας συγκροτείται Επιτροπή Αξιολόγησης στην οποία συμμετέχει και εκπρόσωπος της Εθνικής Συνομοσπονδίας Ατόμων με Αναπηρία ως και εκπρόσωποι των κοινωνικών ετέρων και καθορίζεται κάθε άλλο σχετικό θέμα για την εφαρμογή της διάταξης.
    Στο άρθρο 9 έχουμε τα προγράμματα επιδότησης μη κυβερνητικών οργανισμών. 
    Στο άρθρο 10 είναι οι επιχορηγήσεις από το Πρόγραμμα Δημοσίων Επενδύσεων. Με το άρθρο αυτό προβλέπεται ότι με απόφαση του Υπουργού Εργασίας μπορεί να επιχορηγούνται από το Πρόγραμμα Δημοσίων Επενδύσεων και νομικά πρόσωπα ιδιωτικού δικαίου κάθε μορφής μη κερδοσκοπικού χαρακτήρα, καθώς και επιχειρήσεις των ΟΤΑ που δεν είναι τελικοί δικαιούχοι κατά την έννοια του άρθρου 1 του ν.2860/2000. Αλλά  έχουν σαν σκοπό την κατάρτιση και υποστήριξη ατόμων με αναπηρίες ή απεξαρτημένων ατόμων ή αυτών που ακολουθούν προγράμματα απεξάρτησης και χρηματοδοτούνται από το Επιχειρησιακό Πρόγραμμα «Απασχόληση και Επαγγελματική Κατάρτιση 2000-2006».
    Με τον ίδιο τρόπο και τις ίδιες προϋποθέσεις, σύμφωνα με την παράγραφο 2 του άρθρου αυτού, θα μπορούν να επιχορηγούνται κοινωνικά πρόσωπα ιδιωτικού δικαίου μη κερδοσκοπικού χαρακτήρα ή επιχειρήσεις των ΟΤΑ για τα προγράμματα ολοκληρωμένων παρεμβάσεων με αποφάσεις του Γενικού Γραμματέα των περιφερειών. 
    Στο άρθρο 11  έχουμε ρυθμίσεις θεμάτων του ν.2643/98. Με την παράγραφο 1 διευκρινίζεται με σαφήνεια ότι υποχρέωση σε προσλήψεις με βάση τον ν.2643 επιχειρείται η εκμετάλλευση του ιδιωτικού τομέα ή δημόσια επιχείρηση ή δημόσιος οργανισμός έχει εκπληρώσει την υποχρέωση για πρόσληψη προστατευομένων προσώπων όταν πανελλαδικά έχει προσλάβει με τον ν. 2643 πρόσωπα σε ποσοστό 8%.
      Θα πρέπει να γνωρίζει το Σώμα ότι ενώ όλοι οι κοινωνικοί εταίροι συμφωνούν, είδαμε ότι εκεί υπάρχει μια αντίδραση από το ΣΕΒ για τους εργοδότες. Παρ΄ όλα αυτά η Κυβέρνηση επιμένει. Αυτό λύνεται με την προτεινόμενη ρύθμιση στο να μην γίνεται υπέρβαση στο προβλεπόμενο από το ν. 2643 συνολικό ποσοστό υποχρεωτικών τοποθετήσεων σε επιχειρήσεις, εκμεταλλεύσεις ή φορείς που διατηρούν υποκαταστήματα ή εκμεταλλεύσεις σε περισσότερες από μια Νομαρχιακές Αυτοδιοικήσεις. 
      Με τις διατάξεις του άρθρου 2 και 3 ορίζεται το περιεχόμενο της προκήρυξης θέσεων εργασίας του δημοσίου, των Ν.Π.Δ.Δ. και των άλλων ΟΤΑ α΄και β΄βαθμού που διατίθενται σε προστατευόμενους του ν. 2643, ο τρόπος δημοσίευσης της προκήρυξης, ο τρόπος υποψηφιότητας για τις θέσεις αυτές, η αποκλειστική προθεσμία υποβολής της αίτησης των υποψηφίων που ορίζεται σε τριάντα ημέρες και αρχίζει από την τελευταία δημοσίευση της προκήρυξης στον Τύπο. 
      Με την προτεινόμενη ρύθμιση γίνεται περισσότερο σαφής για τις προστατευόμενες από το ν. 2643/98 κατηγορίες προσώπων η προκήρυξη θέσεων εργασίας του δημοσίου, των ΝΠΔΔ και των ΟΤΑ α΄ και β΄ βαθμού. 
      Με τις διατάξεις των παραγράφων 4 και 5 απλουστεύεται η διαδικασία υποβολής αιτήσεων από τους προστατευόμενους του 2643/98 στις υπηρεσίες του ΟΑΕΔ, οι οποίες θα δέχονται πλέον δικαιολογητικά από πολύ μικρότερο αριθμό υποψηφίων σε σχέση με τον αριθμό που δέχονται σήμερα. Τούτο καθιστά ταχύτερη και αποτελεσματικότερη τη λειτουργία των υπηρεσιών του ΟΑΕΔ και προς την κατεύθυνση μοριοδότησης, με βάση την οποία οι αντίστοιχες πρωτοβάθμιες επιτροπές του ν. 2643 προβαίνουν στις τοποθετήσεις.
      Με τις διατάξεις της παραγράφου 6 παρέχεται η εξουσιοδότηση στον Υπουργό Εργασίας και Κοινωνικών Ασφαλίσεων να καθορίζει με απόφασή του τον τύπο της αίτησης υπεύθυνης δήλωσης που υποβάλουν τα προστατευόμενα πρόσωπα. 
      Με τις διατάξεις της παραγράφου 7 ορίζεται το όργανο και ο χρόνος τοποθετήσεων των προστατευόμενων προσώπων στις υπόχρεες επιχειρήσεις, εκμεταλλεύσεις ή φορείς και ο τρόπος γνωστοποίησης των πινάκων τοποθετήσεων. 
      Με τις διατάξεις της παραγράφου 8 ως κριτήριο οικονομικής κατάστασης του προστατευομένου, λαμβάνει με την προτεινόμενη ρύθμιση το ετήσιο φορολογητέο εισόδημα, ατομικό ή οικογενειακό αντί του καθαρού ατομικού οικογενειακού εισοδήματος που λαμβάνεται υπόψη σήμερα, στο οποίο όμως δεν συγκεντρώνονται τα τεκμήρια.
      Με τις διατάξεις της παραγράφου 9 στην κεντρική επιτροπή εποπτείας και συντονισμού εφαρμογής του ν. 2643, προβλέπεται να μετέχουν και εκπρόσωποι των προστατευομένων και των εργοδοτών και να ορίζονται εισηγητές και γραμματείς. Η συμμετοχή των ανωτέρω στην επιτροπή των προαναφερομένων προσώπων εξασφαλίζει την αποτελεσματικότερη λειτουργία της επιτροπής. Και η αποζημίωση των μελών, των εισηγητών και του γραμματέα της επιτροπής και οι αποζημιώσεις για πραγματοποιούμενους ελέγχους στο πλαίσιο των αρμοδιοτήτων τους, βαρύνουν πλέον τον ΟΑΕΔ. Οι υπάλληλοι που παρέχουν διοικητική στήριξη στην κεντρική επιτροπή ανήκουν στο εξής στη νέα διεύθυνση κοινωνικής προστασίας του Υπουργείου Εργασίας και Κοινωνικών Ασφαλίσεων. 
      Με τις διατάξεις της παραγράφου 10 καταργείται η υπόθεση της ισόβιας ανικανότητας προς εργασία του ατόμου με αναπηρία, από το οποίο αντλεί έμμεση προστασία ο συγγενής, γονέας, αδελφός ή σύζυγος. 
      Με τις διατάξεις της παραγράφου 11 ρυθμίζεται το θέμα επανατοποθέτησης προσώπων που τοποθετήθηκαν σε εργασία δυνάμει του προϊσχύοντος νόμου 1648/1986, αλλά διακόπηκε η λειτουργία της επιχείρησης όπου τοποθετήθηκαν με αποτέλεσμα να καταστούν ξανά άνεργοι. 
      Με το άρθρο 12 κυρώνεται η Εθνική Γενική Συλλογική Σύμβαση Εργασίας.
      Το άρθρο 13 αναφέρεται η ετήσια άδεια με αποδοχές. Ρυθμίζονται θέματα αδείας. Την παρούσα ρύθμιση υπαγόρευσε η ανάγκη προσαρμογής της κείμενης νομοθεσίας στη διάταξη του άρθρου 6 του ν. 3144/2003. Με τη νέα αυτή ρύθμιση χορηγείται κανονική άδεια με βάση το εργασιακό έτος, διαμορφώνεται κατά δικαιότερο και πιο ορθολογικό τρόπο, ο οποίος θα ανταποκρίνεται στον πραγματικό χρόνο απασχόλησης του εργαζομένου. 
      Στο άρθρο 14 είναι τα ιδιωτικά γραφεία συμβουλευτικής και επαγγελματικού προσανατολισμού (ΙΓΣΥΕΠ). Καθορίζεται ότι τα φυσικά πρόσωπα –λειτουργεί ΣΥΕΠ ως αυτοαπασχολούμενοι ελεύθεροι επαγγελματίες με ιδιωτικό γραφείο, για να λάβουν άδεια λειτουργίας του, οφείλουν να έχουν ως αντικείμενο την επ΄αμοιβή παροχή αποκλειστικά υπηρεσιών ΣΥΕΠ και να διαθέτουν ως λειτουργοί ΣΥΕΠ βεβαίωση πιστοποίησης, την οποία χορηγεί με διαφορετική διαδικασία το ΕΚΕΠ.
      Με το άρθρο 15 ορίζεται ότι για τα φυσικά ή νομικά πρόσωπα ιδιωτικού δικαίου που παρέχουν υπηρεσίες ΣΥΕΠ, η άδεια σύστασης και λειτουργίας χορηγείται με ΚΥΑ των Υπουργών Εργασίας και Κοινωνικών Ασφαλίσεων και Εθνικής Παιδείας και Θρησκευμάτων, μετά από πρόταση του ΔΣ του ΕΚΕΠ. Για να λάβουν τη σχετική άδεια με ΚΥΑ μετά από πρόταση του ΕΚΕΠ, οφείλουν, πέραν της αναγκαίας κτηριακής και υλικοτεχνικης υποδομής, να διαθέτουν το κατάλληλο στελεχιακό δυναμικό, που κατ’ ελάχιστο πρέπει να περιλαμβάνει δύο λειτουργούς ΣΥΕΠ, πιστοποιημένους από το ΕΚΕΠ.
      Με το άρθρο 16 καθιερώνεται η τήρηση μητρώου πιστοποιημένων ιδιωτικών κέντρων συμβουλευτικής και επαγγελματικού προσανατολισμού, καθώς και η εποπτεία και παρακολούθησή τους από το ΕΚΕΠ.
      Με το άρθρο 17 καθορίζονται οι διοικητικές κυρώσεις για παράβαση των διατάξεων περί ιδιωτικών γραφείων συμβουλευτικής και επαγγελματικού προσανατολισμού.
     Με το άρθρο 18 δίδεται μεταβατική περίοδος ενός έτους τόσο για φυσικά όσο και για τα νομικά πρόσωπα ιδιωτικού δικαίου, που ήδη παρέχουν υπηρεσίες ΣΥΕΠ, να υποβάλουν αίτηση στο ΕΚΕΠ για άδεια λειτουργίας, ώστε να δοθεί η ευκαιρία να αποκτήσουν τις προϋποθέσεις λειτουργίας που απαιτούνται με τις νέες διατάξεις.
       Με το  άρθρο 19 παρέχεται εξουσιοδότηση για Κοινή Υπουργική Απόφαση των Υπουργών Εργασίας και Κοινωνικών Ασφαλίσεων και Εθνικής Παιδείας και Θρησκευμάτων για τον καθορισμό αφενός των ειδικότερων όρων και προϋποθέσεων της χορήγησης και ανάκλησης αδείας σύστασης και λειτουργίας των ιδιωτικών γραφείων και ιδιωτικών κέντρων ΣΥΕΠ, αφετέρου για Κοινή Υπουργική Απόφαση των Υπουργών Εργασίας και Κοινωνικών Ασφαλίσεων, Εθνικής Παιδείας και Θρησκευμάτων και Οικονομίας και Οικονομικών για το ύψος και τη διαδικασία είσπραξης του παραβόλου.
     Άρθρο 20. Με τη διάταξη της παραγράφου 1 παρέχεται εξουσιοδότηση στον Υπουργό Εργασίας να καθορίζει τις ασφαλιστικές προϋποθέσεις για τη συμμετοχή των δικαιούχων του ΟΕΚ που είναι μεμονωμένα άτομα με αναπηρία στα δανειοδοτικά προγράμματα και στα προγράμματα επιδότησης ενοικίου και επιδότησης επιτοκίου.
      Με τη διάταξη της παραγράφου 2 προβλέπεται η επιδότηση από το Ειδικό Κεφάλαιο Αλληλεγγύης που έχει συσταθεί στον ΟΕΚ.
      Με τη διάταξη της παραγράφου 3 προβλέπεται η αναστολή οφειλών δικαιούχων του ΟΕΚ που έχουν λάβει δάνειο για αγορά, ανέγερση, αποπεράτωση, επισκευή ή επέκταση κατοικίας.
      Με τη διάταξη της παραγράφου 4 παρέχεται η δυνατότητα στον ΟΕΚ μετά από σχετικές αποφάσεις του Υπουργού Εργασίας και Κοινωνικών Ασφαλίσεων να επισκευάζει κτήρια οικισμών του που έχουν υποστεί ζημιές λόγω σεισμών και άλλων θεομηνιών.
      Με τη διάταξη της παραγράφου 5 παρέχεται η δυνατότητα μείωσης του τιμήματος των κατοικιών που παραχωρεί ο ΟΕΚ σε δικαιούχους του στις περιπτώσεις που οι κατοικίες βρίσκονται σε  οικισμούς του Οργανισμού, οι οποίοι έχουν δημοπρατηθεί με ειδικές μελέτες για την πειραματική χρήση μεθόδων προκατασκευής ή άλλων μη συμβατικών μεθόδων.
       Με τις διατάξεις των παραγράφων 6, 7και 8 του άρθρου 20 ρυθμίζονται θέματα που αφορούν στη σύσταση των οριζοντίων ιδιοκτησιών στους οικισμούς του ΟΕΚ. Σύμφωνα με το ν.3741 (ΦΕΚ 4 Α΄) με τον όρο οριζόντια ιδιοκτησία νοείται η διηρημένη κατά ορόφους ή μέρη ορόφων ιδιοκτησία επί αυτοτελούς οικοδομής. Αυτό όμως δεν ισχύει εις τους οικισμούς του ΟΕΚ, οι οποίοι αποτελούνται από περισσότερα του ενός ανεξάρτητα μεταξύ τους οικοδομήματα.
      Με τη διάταξη της παραγράφου 9, διευκολύνονται οι δικαιούχοι του ΟΕΚ στους οποίους έχει χορηγηθεί δάνειο βάσει των διατάξεων του ν.1641, διότι μπορούν να προβούν στον περιορισμό της προσημείωσης ή υποθήκης που έχει εγγραφεί στο ακίνητό τους, καταβάλλοντας μόνο τις ληξιπρόθεσμες οφειλές αντί του 1/3 της όλης οφειλής που προβλέπεται στην ισχύουσα διάταξη του άρθρου 11 του ίδιου νόμου.
      Με τη διάταξη της παραγράφου 10 παρέχεται η δυνατότητα στον ΟΕΚ μετά από απόφαση του Υπουργού Εργασίας και Κοινωνικών Ασφαλίσεων να αναθέτει σε φυσικά πρόσωπα τη διαχείριση της μίσθωσης καταστημάτων που ανεγείρονται στους οικισμούς.
      Με τις διατάξεις του άρθρου 14 του ν. 2819 προβλέπεται η λήψη ευνοϊκών μέτρων για την ανακούφιση των δικαιούχων του ΟΕΚ που επλήγησαν από το σεισμό της 7ης Σεπτεμβρίου 1999, καθώς και η λήψη αναλόγων μέτρων για δικαιούχους που θα αντιμετωπίσουν όμοια προβλήματα εξαιτίας μεταγενέστερων σεισμών.
      Με τις διατάξεις της παραγράφου 11 του άρθρου 20 προβλέπεται η χορήγηση δεύτερου δανείου από τον ΟΕΚ και σ΄ όσους δικαιούχους είχαν δανειοδοτηθεί από τον Οργανισμό με δάνεια οποιασδήποτε μορφής και η χορήγηση δανείου ή κατοικίας σ΄ όσους είχαν παραχωρηθεί εργατικές κατοικίες ή διαμερίσματα, εφόσον οι κατοικίες τους εξαιτίας του σεισμού κατέρρευσαν.
      Με την προτεινόμενη διάταξη παρέχεται η δυνατότητα χορήγησης δεύτερης συνδρομής από τον ΟΕΚ, όπως προσδιορίζεται παραπάνω, σ΄ όσους δικαιούχους επλήγησαν από τους σεισμούς που έγιναν από το 1993.
      Από το άρθρο 20 μέχρι 29 –και είναι πολύ σημαντικό- έχουμε τη σύμφωνη γνώμη και των άλλων κομμάτων, απ’ ό,τι τουλάχιστον ακούσαμε στην επιτροπή.
      Με το άρθρο 21 γίνονται ρυθμίσεις οφειλών προς τον ΟΕΚ. Είναι πολύ σημαντικές οι ρυθμίσεις αυτές. 
      Με τις διατάξεις των παραγράφων 1, 3, 4 και 5 παρέχονται διευκολύνσεις στους δικαιούχους του ΟΕΚ να εξοφλήσουν εφάπαξ και με έκπτωση ληξιπρόθεσμες και μη ληξιπρόθεσμες οφειλές τους που προέρχονται από δάνεια ή από κατοικίες.
      Με τη διάταξη της παραγράφου 2 παρέχεται εξουσιοδότηση στον Υπουργό Εργασίας και Κοινωνικών Ασφαλίσεων.
      Στο άρθρο 22 έχουμε τα θέματα του ΟΕΚ και ιδιαίτερα για το Ολυμπιακό Χωριό 2004.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. Δεν προλαβαίνουμε ούτε να τα αναγνώσουμε στα είκοσι λεπτά.
      Στο άρθρο 23 έχουμε ρυθμίσεις θεμάτων της Εργατικής Εστίας.
      Στο άρθρο 24 έχουμε σημαντικές παρεμβάσεις στα θέματα προσωπικού του Οργανισμού Εργατικής Εστίας.
      Στο άρθρο 25 έχουμε οργανωτικά θέματα του Υπουργείου Εργασίας και Κοινωνικών Ασφαλίσεων, μία σειρά από παρεμβάσεις και αλλαγές.
      Στο άρθρο 26 έχουμε παράταση προθεσμίας.
      Στο άρθρο 27 έχουμε τις λοιπές διατάξεις και στο άρθρο 28 προσδιορίζονται οι διατάξεις που καταργούνται με το νομοσχέδιο αυτό.
      Τελείωσα, κύριε Πρόεδρε. Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Στολίδη.
      Το λόγο έχει ο κ. Σπύρου.
      ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, το νομοσχέδιο αποτελείται από 29 άρθρα και χωρίζεται σε δύο ενότητες, όπως τονίστηκε. 
      Η πρώτη ενότητα αφορά τα κίνητρα που δίνονται σε επιχειρήσεις για να προσλάβουν άνεργους, χρησιμοποιώντας το επίδομα ανεργίας ή άλλα κίνητρα προκειμένου να δοθεί η δυνατότητα να προσληφθούν. Σ’ αυτό διαφωνήσαμε στην επί της αρχής τοποθέτησή μας, βρισκόμενοι αντίθετοι προς τη φιλοσοφία αυτού του νομοσχεδίου, το οποίο λειτουργεί, όπως τόνισα και χθες, όπως η ασπιρινοθεραπεία σ΄ έναν ασθενή πολυσυμπτωματικό. Γιατί ενώ χρειάζεται βαθύτερη μελέτη και δράσεις που έχουν σχέση με τη γενικότερη πολιτική και την οικονομία, δεν μπορεί να έχει αποτελεσματικότητα.
      Το δεύτερο σκέλος αφορά μία σειρά διατάξεων που σαφώς έχουν προεκλογικό, ρουσφετολογικό χαρακτήρα. Όταν ήρθε το νομοσχέδιο δεν ήμασταν πολύ κοντά στις εκλογές. Αυτό επιβεβαιώνει ότι και το Υπουργείο δεν ήξερε πότε θα γίνουν οι εκλογές. Παρά το γεγονός, κύριε Υπουργέ, ότι είστε στενός συνεργάτης του Πρωθυπουργού, αλλά και πολλοί άλλοι ακόμα πιο στενοί συνεργάτες, δεν το γνωρίζατε. 
      Αυτό επιβεβαιώνει, λοιπόν, ότι είχατε στο νου να φέρετε διατάξεις που λύνουν θέματα και διευκολύνουν εκκρεμότητες που έχουν δημιουργηθεί από την κακοδιοίκηση, από τις παραλείψεις και από την αδυναμία γενικότερα των νομοθετημάτων. Και σ’ αυτό το νομοθέτημα χρειάζονται είκοσι οκτώ κοινές υπουργικές αποφάσεις για να εφαρμοστεί. Αντιλαμβάνεστε, λοιπόν, ότι η πολυνομία από τη μια πλευρά και η μη ολοκλήρωση των διατάξεων από την άλλη, η πληθώρα των νόμων που έχουν ψηφιστεί τα τελευταία χρόνια, δεν έχουν αποτελεσματικότητα και εφαρμογή στην πράξη και γι’ αυτό υπάρχουν τα μεγάλα προβλήματα που παρατηρούνται.
      Το άρθρο 1 αναφέρεται στη χρησιμοποίηση της επιδότησης, όπως τονίστηκε, ως κίνητρο για την πρόσληψη.
      Υπάρχει εδώ ένας προβληματισμός και από την Επιστημονική Επιτροπή της Βουλής που θέτει τον προβληματισμό σε ό,τι αφορά τους σπουδαίους λόγους απόλυσης ή όχι, που έπρεπε να οριστούν λίγο πιο ευκρινώς, αλλά και από το Εργατικό Υπαλληλικό Κέντρο της Χίου, όπως μου το ενεχείρισε ο συνάδελφος αγαπητός κ. Βαρίνος. Έχουν αυτούς τους προβληματισμούς και καλό είναι στην τοποθέτησή σας να τα διευκρινίσετε. Από τη διατύπωση συμπεραίνεται έμμεσα ότι απειλείται η απώλεια της επιδότησης του ανέργου που ενδεχομένως θα αρνηθεί για υποκειμενικούς λόγους τη μετατροπή του επιδόματος της ανεργίας σε ισόποση αμοιβή για εργασία, η οποία θα μπορεί να του προσφερθεί.
      Επίσης στο σημείο του σπουδαίου λόγου για τον οποίο μπορεί να απολυθεί ένας εργαζόμενος θα πρέπει να υπάρξει μια διευκρίνιση -τουλάχιστον για τα Πρακτικά- τι εννοούμε «σπουδαίος λόγος», για να μπορεί πράγματι να υπάρχει και μία κατοχύρωση. Είναι γνωστό ότι όλες οι συμβάσεις αορίστου χρόνου δεν απαιτούν ιδιαίτερη αιτιολόγηση για το λόγο που μπορεί κανείς να απολυθεί. 
      Θα έλεγε κανείς, όπως πολύ καλά προβληματίζεται η Επιστημονική Επιτροπή της Βουλής, ότι προσπαθείτε να αντικαταστήσετε τους εργαζόμενους με αυτούς που είναι στην ανεργία, για να ανακυκλώνεται ούτως ή άλλως η ανεργία. Είναι αυτό που πιστεύουμε πάντοτε, ότι επιχειρήσατε τα τελευταία χρόνια να μοιράζετε τη φτώχεια.  Και αυτή είναι μια πραγματικότητα. 
      Η αντίληψη των πολιτών, κύριε Υπουργέ, είναι ότι το 30% του ελληνικού λαού εργάζεται για το 70%. Και από τους 70% μόνο το 5% καρπούται το μεγαλύτερο ποσοστό. Και γι’ αυτό δεν φτάνουν τα χρήματα και αναγκάζεστε να μοιράζετε τη φτώχεια και να εμποδίζετε την επιχειρηματικότητα. Και θέλω πάλι να το αναδείξω γιατί, εάν οι εθνικοί πόροι δεν αξιοποιούνται για να υπάρχει ζήτηση εργαζόμενων, όσα κίνητρα και αν προσπαθούμε να δώσουμε, δεν πρόκειται να μειωθεί η ανεργία. 
      Πρέπει να υπάρχουν κατ’ αρχάς χρήματα στην τσέπη των πολιτών για να υπάρχει κατανάλωση και όχι μέσα από δάνεια και τις πιστωτικές κάρτες, γιατί έτσι οδηγούμαστε στην υπερχρέωση. Τώρα ξύνω παλιές αμαρτίες, αλλά 30 τρισεκατομμύρια χάθηκαν από τη μεγάλη εκείνη ληστεία του Χρηματιστηρίου με αποτέλεσμα να μην υπάρχει μικροεπιχείρηση που το αίτημα να πάρει έναν εργαζόμενο να το κάνει αποδεκτό. Δε θέλουν εργαζόμενους. Προσπαθούν να τα φέρουν βόλτα μόνοι τους, γιατί σε κάποια φάση και η χρησιμοποίηση του εργαζόμενου χρησιμοποιείτο ως τεκμαρτό εισόδημα για την επιχείρηση. Είχα τη διαβεβαίωση ότι καταργήθηκε αυτή η διάταξη. Αυτό ήταν θετικό τουλάχιστον.
      Οι διατάξεις αυτές που έχουν σχέση, λοιπόν, μ΄ αυτήν τη διαδικασία, εφόσον διευκρινιστούν, ας θεωρηθεί ότι μπορεί να αποτελέσουν ένα κίνητρο. Εγώ πιστεύω ότι δεν θα έχει αποτέλεσμα γιατί υπάρχει γενικότερο πρόβλημα και στην ανταγωνιστικότητα και στο κόστος λειτουργίας των επιχειρήσεων και δημιουργούνται σοβαρότατα προβλήματα, παρά τα κίνητρα που δίνετε, τα οποία δεν είναι αρνητικά. Αλλά εμάς σαν φιλοσοφία μας απασχολεί, δε μας ενοχλεί.
      Στο άρθρο 3 σχετικά με τα Κέντρα Επαγγελματικής Κατάρτισης, ιδιωτικά γραφεία συμβούλων εργασίας, για τα οποία προβλέπεται κοινή υπουργική απόφαση, θα πρέπει και εκεί να γνωρίζουμε τη διαδικασία για τη χορήγηση της άδειας και της ανάκλησή της και τις προϋποθέσεις. Θα έπρεπε, τουλάχιστον, κύριε Υπουργέ, να υπάρχουν ορισμένα θέματα γιατί όλο αυτό το νομοσχέδιο θα χρειαστεί είκοσι οκτώ κοινές υπουργικές αποφάσεις για να μπορέσει να εφαρμοστεί. Αντιλαμβάνεστε τώρα πότε θα δοθεί η δυνατότητα και τι καταστρατήγηση μπορεί να υπάρχει.
      Το θέμα σχετικά με τις κυρώσεις του Σώματος Επιθεωρητών Εργασίας το είχα ζητήσει και στην επιτροπή. Πόσα από τα πρόστιμα έχετε εισπράξει; Τα χρήματα αυτά τελικά πού χρησιμοποιούνται; Κάπου πρέπει να πηγαίνουν αυτά τα χρήματα από τα πρόστιμα. Έχουν εφαρμοστεί αυτές οι διατάξεις; Επίσης, ποια είναι τα αντικειμενικά κριτήρια της κλίμακος; Όταν είναι από 500 ευρώ μέχρι 30.000 ευρώ, πώς καθορίζεται αυτή η κλίμακα της διαφοράς του προστίμου; Αφήνει ένα μεγάλο άνοιγμα, το οποίο νομίζω ότι πρέπει τουλάχιστον στο νόμο να έχει κάποια στοιχεία που να καθορίζονται. Δεν μπορεί να είναι υποκειμενικά τα στοιχεία που επιβάλλονται στο πρόστιμο.
      Σχετικά με το άρθρο 5, θα ήθελα μία εξήγηση τι εξυπηρετεί αυτή η διαφορά, γιατί εν πάση περιπτώσει, αν κάποιος με την απόδοσή του κάνει μια συμφωνία μεγαλύτερου μισθού, αυτό μπορεί να εμποδίζει την κίνηση αυτή, το να εισπράξει παραπάνω χρήματα ή αν γραφειοκρατικά εμποδίζεται η λειτουργία αυτής της διαδικασίας.
      Υπήρχε και μία αντίρρηση από τους φορείς. Αν θέλετε δίνετε κάποια εξήγηση για τη σκοπιμότητα του άρθρου αυτού. 
      Όσον αφορά το άρθρο 7, «ρυθμίσεις για προγράμματα της κοινοτικής πρωτοβουλίας equal» με ποια διαδικασία θα ενσωματώσετε τα προϊόντα των συμπράξεων αυτών; Και αφού διαχειρίζονται χρήματα από πού εποπτεύονται αυτοί οι οργανισμοί; 
      Θετική είναι η διάταξη του άρθρου 8 που αφορά τα ηθικά βραβεία. Υπάρχει ένα κίνητρο για ηθική επιβράβευση. Και εδώ, όμως, λείπουν τα κριτήρια. Γι’ αυτό πιστεύω ότι πρέπει να υπάρχει στην επιτροπή και εκπρόσωπος των κοινωνικών εταίρων. Αλλιώς εδώ μπορεί να υπάρξουν και παρεξηγήσεις. 
      Όσον αφορά το άρθρο 10 «επιχορηγήσεις από το πρόγραμμα δημοσίων επενδύσεων» είναι θετική αυτή η διαδικασία, μόνο που δεν υπάρχουν οι δομές. Όταν μιλάμε για παροχή υπηρεσιών προκατάρτισης, κατάρτισης και υποστήριξης, ολοκληρωμένες παρεμβάσεις, σε άτομα με αναπηρίες, σε απεξαρτημένα άτομα και άτομα που παρακολουθούν πρόγραμμα απεξάρτησης, χρειάζεται και η συμμετοχή του Υπουργείου Υγείας που εδώ λείπει. Λείπουν οι δομές και οι υγειονομικές μονάδες υποδοχής. Κάθε ένα Υπουργείο ξεχωριστά κάνει κάποια διαδικασία, αλλά δεν μπορεί αυτή η διαδικασία να είναι ανεξέλεγκτη, μονόπλευρη ή να χρησιμοποιούνται αυτοί οι πόροι –γιατί είναι επιδοτούμενη αυτή η διαδικασία-  χωρίς να υπάρχουν και οι φορείς που να παρέχουν τη γνώση. Ο χειρισμός αυτών των ατόμων δεν είναι εύκολος και όσο μπορεί κανείς να δαπανήσει χρήματα, για να προσφέρει βοήθεια, μπορεί εξίσου να κάνει και κακό. 
      Αξίζει να επαναλάβω αυτό που έχουμε αναφέρει σε συζητήσεις για τα σχέδια δράσης, για την απασχόληση, γι΄ αυτούς που έχουν καταρτισθεί, που έχουν καταγραφεί, ποια η τύχη τους από κει και πέρα και το κόστος. Απάντηση όμως δεν έχει δοθεί. Δικαίως δημιουργείται αυτός ο προβληματισμός για το πόσα χρήματα κατασπαταλήθηκαν προς αυτήν την κατεύθυνση χωρίς οργάνωση και αποτελεσματικότητα. Αυτό το ζήσαμε και στους νομούς μας, όταν δεν καταρτίστηκαν σε τομείς που δεν ήταν χρήσιμοι και δεν είχαν σχέση με τις ανάγκες και την αγορά εργασίας. 
      Σε κάθε νόμο έχουμε και την παρουσία του πολυπαθούς ν. 2643/98 τον οποίο τροποποιείτε, αλλάζετε. Χαϊδεύετε κατ’ αυτόν τον τρόπο αυτά τα άτομα που είναι πολύ ευαίσθητα και στην πράξη δεν έχουν δουλειά. Ο άνεργος πηγαίνει μία, δύο, τρεις φορές στον ΟΑΕΔ, απογοητεύεται και γι’ αυτό δεν ξαναπηγαίνει και διαγράφεται από τις καταστάσεις του ΟΑΕΔ. Έτσι και τα άτομα με ειδικές ανάγκες δεν βρίσκουν εργασία. 
      Ίσως θα έπρεπε για την κατηγορία των πολυτέκνων, των ατόμων με ειδικές ανάγκες, όπως και για τα άτομα εθνικής αντίστασης να υπάρχει περιγραφή των θέσεων εργασίας. Δηλαδή άτομα με ειδικές ανάγκες δεν μπορούν να πάνε σε κάποια θέση που δεν μπορούν να αποδώσουν. Πρέπει να υπάρχουν κάποιες θέσεις που κατά προτεραιότητα να τις παίρνουν αυτά τα άτομα. Τα λέω αυτά, γιατί μέσα σ’ αυτήν τη γενικότητα δεν εξασφαλίζεται εργασία και σ’ αυτά τα άτομα. 
      Βέβαια εδώ έχετε μία τεράστια γραφειοκρατία, πολλές επιτροπές, δαπάνες, παρεμβάσεις, συζητήσεις με συνέπεια το αποτέλεσμα να καθυστερεί να φθάσει στον δικαιούχο. Είναι θετική η διάταξη για το 67% στα προστατευόμενα άτομα όταν υπάρχει  αναπηρία. 
      Στα ιδιωτικά γραφεία συμβουλευτικής και επαγγελματικού προσανατολισμού κάθε προσπάθεια θα τη θεωρούσα θετική. Βέβαια δείχνει πόσο απέτυχε η λειτουργία του ΟΑΕΔ να έχει αποτελεσματικότητα. 
      Εκχωρείτε αυτά τα δικαιώματα –και καλώς- μήπως έχουμε ένα καλύτερο αποτέλεσμα. Χρειάζεται όμως καλύτερος έλεγχος των εγκαταστάσεων, της αποτελεσματικότητας των παρεχομένων υπηρεσιών της εκπαίδευσης και κατά πόσο είναι μελετημένη αυτή η κατεύθυνση του επαγγελματικού προσανατολισμού. Δεν είναι μόνο να δοθούν αυτές οι δυνατότητες, όπως δίνονται. Έχουν υπάρξει πολλές παρεξηγήσεις, έχει υπάρξει σπατάλη χρημάτων, διασπάθιση χρήματος, έχει παρατηρηθεί, ευνοιοκρατία. Διότι ένα μεγάλο ποσοστό των Κέντρων Επαγγελματικής Κατάρτισης και των προγραμμάτων του σε ποσοστό 50% το παίρνει το 10% που ανήκει στο κυβερνών κόμμα και μάλιστα στην Κεντρική του Επιτροπή. Αυτές οι συμπεριφορές πρέπει να σταματήσουν.
      Τις εξαγγέλλει η Νέα Δημοκρατία, τις λέμε κατ’ επανάληψη στο πρόγραμμά μας. Φαίνεται ότι τώρα τις  βλέπει και ο Αρχηγός σας. Καλό είναι να τις εξαγγέλλει. Όμως, ώσπου να τις ενσωματώσει σε κάποιο πρόγραμμα, θα περάσουν χρόνια. Θετική είναι, παρ΄ όλα αυτά, για την ελληνική κοινωνία η προσπάθεια που γίνεται. 
      Έρχομαι στο άρθρο 20, θέματα στεγαστικής συνδρομής. Διατάξεις θετικές, προεκλογικής κατεύθυνσης. Εκκρεμότητες υπάρχουν για άτομα που είχαν αδυναμία να εκπληρώσουν τις υποχρεώσεις τους ή πέφτουν σε ανεργία μετά από πτώχευση της επιχείρησης όπου εργάζονται. Είναι άδικο γι’ αυτούς που πλήρωσαν τις υποχρεώσεις τους έναντι των ταμείων, των τραπεζών, γιατί πλήρωσαν το κόστος αυξημένο, καθώς οι επερχόμενες ρυθμίσεις τακτοποιούν τους μη συνεπείς στις υποχρεώσεις τους. Θα μου πείτε «τι μπορεί κανείς να κάνει»; Αλλά είναι μία νοοτροπία που καλλιεργείται πολλά χρόνια στην προεκλογική περίοδο, που συντηρεί τον «μαυρογιαλουρισμό». Και αυτό πρέπει να αλλάξει.  Και βλέπετε ότι το συνεχίζουμε. Και προς αυτήν την κατεύθυνση είχατε περιθώριο να το λύσετε σ΄ άλλα διατάγματα. Το φέρνετε στην προεκλογική περίοδο, ενώ κάποιοι άλλοι αδικούνται.
       Και ενώ ευνοούνται κάποιοι, έχετε ξεχάσει τους σεισμοπαθείς της Αττικής και της Λευκάδος. Ενώ ρυθμίζεται το θέμα με τα εβδομήντα ένσημα –είναι θετικό γιατί το είχαν ζητήσει- έχουν σοβαρότατα προβλήματα αποκατάστασης των ζημιών. Τέσσερα χρόνια από το σεισμό παραμένουν σε εγκαταστάσεις που δεν είναι ό,τι καλύτερο.
      Υπάρχουν χρέη προς τον Οργανισμό Εργατικής Κατοικίας, τα οποία δεν έχουν αποδοθεί. Το ίδιο συμβαίνει και με την Εργατική Εστία. 
      Όλο το δεύτερο σκέλος του νομοσχεδίου έχει αυτήν τη νοοτροπία να είναι ρουσφετολογικό, ευνοιοκρατικό, να ρυθμίζει εκκρεμότητες του παρελθόντος. Δεν έχουμε πρόθεση να μπούμε σε λεπτομέρειες. 
      Στο άρθρο 27 θα συμφωνήσουμε, από τη στιγμή που δίνετε δάνειο. Βέβαια κινείται στην αντίληψη που προανέφερα. Οι δόσεις από πέντε μήνες που ήταν, έγιναν δέκα στους υπαλλήλους του Υπουργείου για δανειοδότηση. 
      Έγινε συζήτηση στην επιτροπή, σχετικά με την υπηρεσία ΟΑΕΔ στη νότια Κέρκυρα. Καλώς το αφαιρέσατε γιατί είναι σε μεγάλη απόσταση ένας πληθυσμός δεκαπέντε-είκοσι χιλιάδων. Πρέπει να εξυπηρετούνται στον τόπο τους και να μην ταλαιπωρούνται και να ξοδεύονται. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Από το Συνασπισμό με επιστολή του ο Πρόεδρός του ορίζει ως Κοινοβουλευτική Εκπρόσωπο για τη συζήτηση του σημερινού νομοσχεδίου τη Βουλευτή κ. Ιωάννα Στεργίου. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τσιόγκας έχει το λόγο για είκοσι λεπτά. 
      Ορίστε, κύριε Τσιόγκα. Έχετε το λόγο. 
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, κύριοι συνάδελφοι, το επίδομα ανεργίας που δίνει η Κυβέρνηση στους άνεργους είναι 11 ευρώ την ημέρα. Ρωτάμε, λοιπόν: Μπορεί να ζήσει ο άνεργος με 11 ευρώ την ημέρα; Με το πακέτο των μέτρων που ανακοίνωσε η Κυβέρνηση, δίνοντάς τους 1 ευρώ την ημέρα αύξηση, είναι δυνατόν να λύσουν τα προβλήματα της επιβίωσής τους οι άνεργοι; Και αυτό μόνο έως ένα χρόνο; Και να το παίρνει μόνο ένας στους τέσσερις ανέργους, παρ’ ότι εσείς, ως Κυβέρνηση, το 1994 με το ν. 2224 ψηφίσατε διάταξη, όπου το βασικό επίδομα ανεργίας δεν θα είναι λιγότερο από τα 2/3 του ημερομίσθιου του ανειδίκευτου εργάτη, δηλαδή σε ένα ποσοστό 67%; Και εσείς σήμερα το επίδομα ανεργίας το έχετε λίγο πάνω από το 50%. Γιατί, λοιπόν, εσείς οι ίδιοι παραβιάζετε τους νόμους που έχετε ψηφίσει; 
      Θέλω να ξεκινήσω σήμερα με τις προτάσεις που εμείς καταθέτουμε ως Κομμουνιστικό Κόμμα Ελλάδας, αλλά βλέπω πως πάλι λείπει ο εισηγητής του ΠΑΣΟΚ. 
      ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, είναι στο εντευκτήριο των Βουλευτών και παρακολουθεί από το κλειστό κύκλωμα. 
      ΔΗΜΗΤΡΙΟΣ ΤΣΙΟΓΚΑΣ: Εμείς, λοιπόν, προτείνουμε κατώτερο μεροκάματο 44 ευρώ την ημέρα και κατώτερο μισθό 1100 ευρώ το μήνα. Σήμερα το κατώτερο ημερομίσθιο είναι 23,23 ευρώ μικτά, 22 ευρώ καθαρά και ο κατώτερος μισθός 519 ευρώ μικτά το μήνα. Θέλουμε να τοποθετηθείτε, παρ’ ότι το αποφύγατε και το ΠΑΣΟΚ και η Νέα Δημοκρατία. Ποια είναι η πρότασή σας; Τι προτείνετε γι’ αυτά τα ερωτήματα που σας θέτουμε; Μπορεί να ζήσει σήμερα οικογένεια με 519 ευρώ το μήνα; Μπορεί να ζήσει με 22 ευρώ μεροκάματο; 
      Εμείς προτείνουμε ως κατώτερη σύνταξη 880 ευρώ το μήνα. Βεβαίως, και το ταμείο ανεργίας να είναι ίσο με το 80% του ημερομίσθιου του ανειδίκευτου εργάτη. Εσείς τι προτείνετε; Βεβαίως, απαντάτε με την πολιτική σας, μ΄ αυτά που δίνετε σήμερα. Λίγο πιο πάνω από το 50% του ημερομισθίου ανειδίκευτου εργάτη. Αυτή είναι η πολιτική σας η οποία έχει οδηγήσει χιλιάδες εργαζόμενους, ανέργους και συνταξιούχους να ζουν κάτω από τα όρια της φτώχειας. 
      Σ΄ αυτά τα προβλήματα και σ΄ αυτά τα ερωτήματα που σας θέτουμε πρέπει να απαντήσετε και επιμελώς το αποφεύγετε και δεν απαντάτε. Εμείς ζητάμε να δώσετε έκτακτη οικονομική ενίσχυση 600 ευρώ σ΄ αυτούς οι οποίοι έχουν στη φορολογική δήλωση εισόδημα οικογενειακό κάτω από 4 εκατομμύρια. Και βέβαια, ζητούμε η αποζημίωση στους εργατοτεχνίτες να γίνει ίση με την αποζημίωση των υπαλλήλων. Γιατί δηλαδή αντέχει κάποιος βιοτέχνης, βιομήχανος να δίνει σ΄ έναν υπάλληλο την αποζημίωση αυτή που δίνει και δεν αντέχει να τη δίνει και στον εργατοτεχνίτη; Γιατί χρησιμοποιείτε το επιχείρημα ότι δεν αντέχουν οι επιχειρήσεις; Γιατί στον ένα να αντέχει και στον άλλο να μην αντέχει;
      Εκτός, όμως, από τη γενναία χρηματοδότηση του μεγάλου κεφαλαίου, από τη μετατροπή των ανέργων σε υποζύγια των επιχειρήσεων, ανοίγετε επικίνδυνους δρόμους για μαζικές απολύσεις. Το επόμενο διάστημα, εάν επιμείνετε να είναι υποχρεωτικό να δίνεται στο βιομήχανο το επίδομα ανεργίας και να πηγαίνει να δουλεύει τσάμπα, ανοίγετε επικίνδυνες πόρτες. Και, βέβαια, θα έχουμε ανακύκλωση της ανεργίας, γιατί οι εργοδότες θα απολύουν για να προσλαμβάνουν τους ανέργους, όπου θα τους απασχολούν μόνο με το επίδομα ανεργίας. 
      Αυτό το νομοσχέδιο δίνει τη δυνατότητα στον εργοδότη να επικαλείται τη συνδρομή σπουδαίου λόγου για να κάνει απολύσεις και να αντικαθιστά τους εργαζόμενους. Καμιά απόλυση δεν έγινε χωρίς κάποια δικαιολογία. Είδατε εσείς κανένα βιομήχανο να μην επικαλείται τη συνδρομή σπουδαίου λόγου για την απόλυση του εργαζόμενου; Όλοι κάποιοι δικαιολογία βρίσκουν για να απολύσουν εργαζόμενους και αυτό που βάζετε, το βάζετε για υπεκφυγές. 
      Βέβαια το νομοσχέδιο είναι προκλητικό. Επιβεβαιώνει την προσήλωση της Κυβέρνησης στις αντεργατικές της επιλογές και στην αντεργατική της πολιτική που εξυπηρετεί τα άνομα συμφέροντα της πλουτοκρατίας. Για τους εργαζόμενους δεν υπάρχουν περιθώρια ανοχής απέναντι στην Κυβέρνηση. Και, βέβαια, το λέμε αυτό γιατί η θηλιά της φτώχειας σφίγγει ακόμα περισσότερο, όπως και της υποαπασχόλησης και της ανεργίας, το λαιμό των εργαζομένων και των ανέργων. Για τους εργαζόμενους εμείς λέμε ότι υπάρχει μόνο ένας δρόμος, δύσκολος δρόμος. Δεν είναι εύκολος, αλλά είναι αναγκαίος να τον περπατήσουν οι εργαζόμενοι. Δεν κινείται στη ρεαλιστικότητα που βάζουν οι βιομήχανοι. Δεν κινείται στα πλαίσια του λεγόμενου εφικτού που βάζουν οι βιομήχανοι. Είναι ένας δρόμος που πρέπει να ακολουθήσουν οι εργαζόμενοι ακριβώς γιατί υπηρετεί τα δικά τους συμφέροντα ακριβώς γιατί θα βελτιώσει τη δική τους ζωή. 
      ( Στο σημείο αυτό, την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
      Ο δρόμος αυτός είναι ο  δρόμος της σύγκρουσης μ’ αυτές τις πολιτικές αλλά αν θέλετε και της καταψήφισης των κομμάτων που στηρίζουν αυτές τις πολιτικές. Βέβαια, λειτουργείτε και εσείς υπηρετώντας το κεφάλαιο με τη λογική του κέρδους των λίγων και εκλεκτών και, βεβαίως, εναντίον της συντριπτικής πλειοψηφίας του ελληνικού λαού. 
      Σήμερα οι εργαζόμενοι έχουν τεράστια απώλεια εισοδήματος από τις πολύ χαμηλές αυξήσεις και τα πολύ χαμηλά ημερομίσθια και τους μισθούς από τη μεγάλη και ασταμάτητη ακρίβεια η οποία τσακίζει κόκαλα, μια ακρίβεια την οποία εσείς υποθάλπετε, μια ακρίβεια η οποία υπηρετεί και αυτή τα κέρδη των μεγαλοκαταστηματαρχών, των μεγαλεμπόρων. Αυτή η ακρίβεια εξανεμίζει το εισόδημα των εργαζομένων, ένα εισόδημα το οποίο είναι πάρα πολύ χαμηλό όπως είπα πριν από λίγο. Η πολιτική που εφαρμόζετε έχει οδηγήσει πάνω από δύο εκατομμύρια Έλληνες πολίτες να ζουν κάτω από τα όρια της φτώχειας. Και επειδή αυτό σας ενοχλεί, προσπαθείτε να ανακαλύψετε  διάφορα άλλοθι για τη φτώχεια που έχετε δημιουργήσει λέγοντας ότι η ιδιοκατοίκηση  δεν συμπεριλαμβάνεται στον υπολογισμό. Μα, οι περισσότεροι έχουν φτιάξει σπίτια με δάνεια και πληρώνουν τις δόσεις κάθε μήνα εφ΄ όρου ζωής. Πληρώνουν δηλαδή ενοίκιο, δεν μπορείτε να απαλλαγείτε απ’ αυτό το μέτρο ούτε μπορεί να σταματήσει και να σταθεί αυτή η δικαιολογία και το επιχείρημα που εσείς φέρνετε. Όλοι αυτοί λοιπόν πληρώνουν τις δόσεις για το ενοίκιο. 
      Πολλοί άνεργοι, μακροχρόνια άνεργοι πρέπει να πούμε ότι δεν πάνε καθόλου να γραφτούν στον ΟΑΕΔ –και το λέμε αυτό γιατί τα στοιχεία που παρουσιάζετε είναι πλασματικά- γιατί και είναι υποχρεωμένοι κάθε μήνα να πάνε και δουλειά δεν τους βρίσκει ο ΟΑΕΔ και μακροχρόνιοι άνεργοι είναι και κανένας δεν τους προσλαμβάνει. Τα εγκαταλείπουν και δεν πάνε να γραφτούν καθόλου. Χιλιάδες είναι αυτοί οι οποίοι δεν γράφονται στον ΟΑΕΔ. 
      Το ίδιο ισχύει και με την μερική απασχόληση, η οποία με βάση τα στοιχεία του Ινστιτούτου της ΓΣΕΕ είναι στο 15% και όχι στο 5% που λέτε εσείς. Είναι στο 15% η μερική απασχόληση και βεβαίως έχει μια συνεχή άνοδο. Και εσείς το επιδιώκετε αφού μας φέρνετε συνέχεια το παράδειγμα της Ολλανδίας που είναι πάνω από το 40% γιατί θέλετε να πάτε τη μερική απασχόληση στο 40%. Αυτό το μέλλον προετοιμάζετε λοιπόν για τους εργαζόμενους, μια πολιτική ανατροπής των εργασιακών σχέσεων η οποία αποφασίστηκε στη Σύνοδο Κορυφής της Λισαβόνας και επικυρώθηκε στις επόμενες συνόδους όπου το ευρωπαϊκό κεφάλαιο έχει στόχο τη γενίκευση της μερικής απασχόλησης και εσείς υπηρετείτε με συνέπεια αυτήν την πολιτική. 
      Στο ν. 2434/96 βάζατε όρο να μην απολύουν οι εργοδότες έξι μήνες πριν. Τώρα τον βγάζετε εντελώς και επικαλείστε σπουδαίο λόγο. Έπρεπε, δηλαδή, να περάσει ένα χρονικό διάστημα τότε, ενώ τώρα επιτρέπεται η απόλυση με μια δικαιολογία. 
      Η ενεργητική πολιτική που επικαλείστε συνεχώς δεν έχει αποτελέσματα. Με προηγούμενους νόμους επιδοτούσατε τους εργοδότες σε διάφορες κατηγορίες εργαζομένων, είκοσι – είκοσι εννέα ετών, αυτοί που τους λείπουν λιγότερα από πέντε χιλιάδες ένσημα ή αυτοί που θέλουν λιγότερο από πέντε χρόνια για να βγουν στη σύνταξη. Αυτό το διευρύνετε σχεδόν σε όλες τις κατηγορίες των εργαζομένων ακριβώς γιατί θέλετε να επιδοτείτε τους βιομήχανους για όλους τους εργαζόμενους. 
      Εδώ πρέπει να πούμε για το άρθρο 2 ότι δεν αρκούν τα ψίχουλα που δίνετε στην αγρότισσα όταν κάνει δεύτερο παιδί. Το δημογραφικό πρόβλημα δεν λύνεται με τις αντιλαϊκές πολιτικές και την εγκατάλειψη της υπαίθρου, με το ξεκλήρισμα των αγροτών που οδηγεί στην ερήμωση των χωριών. Δεν εξασφαλίζετε τη μόρφωση, τον πολιτισμό, τον αθλητισμό, ούτε δημιουργείτε υποδομές στα χωριά για να μπορέσουν να μείνουν οι αγρότες. 
      Στο άρθρο 3 με ΚΕΚ έχετε δημιουργήσει φάμπρικα σεμιναρίων για να τρώνε τα λεφτά οι επιτήδειοι, οι αεριτζήδες και οι κομπιναδόροι. Δεκάδες δισεκατομμύρια και βέβαια τώρα τους δίνετε το δικαίωμα να φτιάξουν και δουλεμπορικά γραφεία τα οποία θα τα στεγάζουν μέσα στο ίδιο   το ΚΕΚ και η διαφορά σας είναι αν θα πρέπει να είναι μέσα στο ίδιο το ΚΕΚ ή αν θα πρέπει να είναι αλλού. Αυτό δεν λέει τίποτα γιατί στην ουσία τους δίνετε το δικαίωμα να κάνουν δουλεμπόριο με τους ανέργους, μ΄ αυτούς δηλαδή που τους κάνουν σεμινάρια.
      Στο άρθρο 4 το βασικό ζήτημα είναι αν ωφελούνται οι εργαζόμενοι γιατί τα πρόστιμα πάνε στο κράτος. Τα πρόστιμα που τους βάζει η Επιθεώρηση Εργασίας. Οι εργαζόμενοι δεν βλέπουν κάτι να πάει στην τσέπη τους απ’ αυτόν τον έλεγχο απολύτως. Οι εργαζόμενοι θέλουν αυτά που τους ανήκουν, όταν δεν τους πληρώνουν τα Σαββατοκύριακα ή την υπερωρία ή τα νυκτερινά, τις άδειες και τα αναδρομικά να τα βάζουν στην τσέπη τους. Εκεί μετράνε το νόμο και δεν τον μετράνε με το πρόστιμο που βάζετε εσείς και το οποίο θα πάει στο κράτος. 
      Εμείς προτείνουμε να ενισχυθούν οι μηχανισμοί ελέγχου, να στελεχωθούν οι Επιθεωρήσεις Εργασίας και, βεβαίως, να υπάρχει αποτέλεσμα για τους εργαζόμενους. 
      Επίσης το 30% των επιχειρήσεων το οποίο ενισχύει το επιχείρημα που ανέφερα πριν, δεν είναι καθόλου δηλωμένες στο ΙΚΑ. Υπάρχει τεράστια εισφοροδιαφυγή με απώλεια δισεκατομμυρίων. 
      Όσο για τα μέτρα προστασίας των εργαζομένων είναι όχι απλώς ελλιπέστατα, αλλά εκεί υπάρχει μια ασυδοσία των μεγαλοεργολάβων γι’ αυτό και έχουμε πάρα πολλά θανατηφόρα εγκλήματα της εργοδοσίας για τα οποία ευθύνονται οι βιομήχανοι αλλά έχετε και σεις σοβαρές ευθύνες γιατί δεν ασκείτε ουσιαστικό έλεγχο ώστε να υπάρχουν μέτρα για την προστασία των εργαζομένων.
      Περίπου εκατόν πενήντα εργάτες έχασαν τη ζωή τους το χρόνο που μας πέρασε. Ήδη στο πρώτο δεκαήμερο του καινούργιου χρόνου έχουμε δυο νεκρούς και αυτό πρέπει να σας απασχολήσει σοβαρά. Είναι ακόμη και οι σακατεμένοι που μένουν ανάπηροι για όλη τους τη ζωή και έχουμε και τις επαγγελματικές ασθένειες που παθαίνουν οι εργαζόμενοι από τα βαριά και ανθυγιεινά επαγγέλματα.
      Αν δεν φτιάξετε μηχανισμούς ελέγχου που να υποχρεώνουν τους εργοδότες να δίνουν εκκαθαριστικά σημειώματα κάθε τέλος του μήνα, οι εργοδότες δεν πρόκειται να συμμορφωθούν. Βέβαια στο τέλος του χρόνου το σημείωμα άλλα γράφει και άλλα δίνουν στους εργαζόμενους. Τώρα τελευταία εφαρμόζουν το σύστημα να πληρώνονται μέσω των τραπεζών. Πάνε λοιπόν στην τράπεζα και δεν ξέρουν αν πληρώθηκαν για τις υπερωρίες, για τα Σαββατοκύριακα, τις άδειες και τα νυκτερινά. Έτσι ο εργοδότης ο οποίος απαλλάσσεται από το δικό του λογιστή και αναλαμβάνει η τράπεζα να βγάλει το μισθό, αυτήν την εξυπηρέτηση τη χρεώνει στον εργαζόμενο και όχι στο λογαριασμό του εργοδότη.
      Όλα αυτά που θέλουν οι εργαζόμενοι πρέπει να τα ξεκαθαρίσετε, γιατί από τη στιγμή που πάνε στην τράπεζα και πληρώνονται, οι εργοδότες δεν τους δίνουν τίποτα. Στο τέλος του χρόνου τους δίνουν μόνο ένα εκκαθαριστικό σημείωμα και τη βγάζουν καθαρή. 
      Όσον αφορά τις μικτές επιτροπές ελέγχου, είδαμε τι έγινε σε πάρα πολλές περιπτώσεις. Να σας θυμίσω μία χαρακτηριστική περίπτωση με τα μεταλλεία του Προέδρου των βιομηχάνων κ. Κυριακόπουλου, που σκοτώθηκαν δύο εργάτες, όπου δεν είχε γίνει έλεγχος, παρά τις επανειλημμένες διαμαρτυρίες του σωματείου και του εργατικού κέντρου, όπου όταν έγινε το έγκλημα δεν επετράπη στο εργατικό κέντρο και στο σωματείο να πάνε μαζί στις στοές, για να δουν τι έφταιξε, παρά πήγε μόνο ο Πρόεδρος των βιομηχάνων, ο συνομιλητής σας, ο ένας εκ των εταίρων –όπως συνηθίζετε να λέτε- μαζί με την Επιθεώρηση Εργασίας, για να βγάλουν το πόρισμα και να απαλλαγεί. Αυτούς υπηρετείτε. Και βέβαια είναι πάρα πολλοί αυτοί οι οποίοι δεν λογοδοτούν για τα εγκλήματα, για τα οποία ευθύνονται.
      Όσον αφορά το άρθρο 9 για την επιδότηση των μη κυβερνητικών οργανώσεων, θέλετε να τους βάλετε όλους στο χέρι. Με τους μηχανισμούς που φτιάχνετε θέλετε να ελέγχετε όλους όσους δεν ελέγχετε. 
      Στο άρθρο 10 επιχορηγείτε διάφορα ιδρύματα. Αλήθεια, ποια είναι αυτά τα ιδρύματα, του κ. Γουλανδρή, του κ. Λαμπράκη, ή άλλα ευγενή ιδρύματα που τρώνε τα λεφτά των εργαζομένων για να κάνουν διάφορες εκδηλώσεις και να φαίνονται οι χορηγοί και οι ευεργέτες του κράτους, οι μεγαλοβιομήχανοι, οι οποίοι δεν βάζουν το χέρι στην τσέπη; Ακόμα και διάφορες εταιρίες έχουν συσταθεί από επιτήδειους, οι οποίοι λυμαίνονται τα προγράμματα και φυσικά αυτές οι εταιρίες είναι, κυρίως, αυτές οι οποίες δουλεύουν για την ενσωμάτωση των εργαζομένων.
      Στην παράγραφο 2 αυτά τα προγράμματα δεν προσφέρουν ουσιαστική βοήθεια στα άτομα με ειδικές ανάγκες. Αυτές είναι αποσπασματικές κινήσεις. Τα προβλήματα των ατόμων με ειδικές ανάγκες, τα οποία δεν μπορείτε να τα λύσετε, είναι πρώτα και κύρια το πρόβλημα της ανεργίας, που αγκαλιάζει το 90% των ατόμων με ειδικές ανάγκες. Βεβαίως δεν μπορείτε να μιλάτε για κοινωνική πολιτική, αυτό που θέλετε να κάνετε σε κάθε προεκλογική περίοδο.
      Το άρθρο 11 λειτουργεί για την εκλογική πελατεία. Στήνετε μηχανισμό για την εξαγορά ψήφων. Ο ν.2643/98, που αφορά τις γνωστές κατηγορίες των θυμάτων πολέμου, πολυτέκνων, ατόμων με ειδικές ανάγκες και τέκνων αγωνιστών Εθνικής Αντίστασης, έκανε πάρα πολύ λίγες προσλήψεις. Βεβαίως κάθε φορά που έχουμε εκλογές, τους καλείτε να κάνουν τα χαρτιά τους, για να τους έχετε στο χέρι και να τους πάρετε την ψήφο.
      Πολλές φορές, βεβαίως, τακτοποιείτε ημετέρους, ή και βάζετε άτομα με ειδικές ανάγκες ως φορτοεκφορτωτές –και υπάρχουν καταγγελίες γι΄ αυτά- για να φορτώνουν και να ξεφορτώνουν. 
      Στο άρθρο12 στην ακρόαση φορέων ο εκπρόσωπος των βιομηχάνων τόνισε ότι είναι επιτυχία η υπογραφή της διετούς Εθνικής Γενικής Συλλογικής Σύμβασης Εργασίας και, βεβαίως, δεν είπε κουβέντα για τα απαράδεκτα χαμηλά επίπεδα, γιατί αυτοί βεβαίως τη δουλειά τους κάνουν. Αλλά κι εσείς, βεβαίως, τη δουλειά σας κάνετε υπηρετώντας τους βιομηχάνους. 
      Διαφωνούμε στο άρθρο 14 με τα ιδιωτικά ΚΕΚ. Επιμένουμε και προτείνουμε ότι η εκπαίδευση πρέπει να είναι δημόσια δωρεάν για όλα τα παιδιά μέσα από τον ΟΑΕΔ σε ό,τι αφορά αυτούς τους κλάδους. Βεβαίως θέλουμε έναν ΟΑΕΔ ο οποίος θα πρέπει να εκσυγχρονιστεί με νέες ειδικότητες, με μόνιμο εκπαιδευτικό προσωπικό, με σύγχρονα μηχανήματα, ηλεκτρονικούς υπολογιστές, όπου τα παιδιά θα παίρνουν ουσιαστικές γνώσεις για να βγαίνουν στην παραγωγή έτοιμα. 
	Με το άρθρο 20 πάτε να αλλάξετε τον κανονισμό του ΟΕΚ για τις προϋποθέσεις απόκτησης δανείου. Η επιδότηση και το ύψος του δανείου δεν φτάνουν για την αγορά κατοικίας. Άλλη είναι η αντικειμενική αξία και άλλη η τιμή του σπιτιού. Ούτε τα μισά λεφτά δεν είναι. Κανείς δεν αγοράζει σπίτι μόνο με το δάνειο που τους δίνετε εσείς. Αν δεν  έχει κομπόδεμα, σπίτι δεν αγοράζει. Συνεπώς θα πρέπει αυτό να το αλλάξετε και το ύψος του δανείου να είναι όσο αξίζει το σπίτι που αγοράζει. Βεβαίως αυτό μπορεί να ελέγχεται. 
      Στο άρθρο 21 ο ΟΕΚ θα πρέπει να ζητήσει οφειλές όχι μόνο από εδώ και πέρα, αλλά και για όλους τους οικισμούς ανά την Ελλάδα και για όλα τα καταστήματα που έχει παραχωρήσει στους δήμους, οι οποίοι τα νοικιάζουν και έχουν εισοδήματα. Ούτως ή άλλως οι κάτοικοι των εργατικών κατοικιών πληρώνουν δημοτικούς φόρους, δημοτικά τέλη, τέλη καθαριότητας κλπ. Γιατί, λοιπόν, να μην εισπράττονται αυτά από τον ΟΕΚ, ούτως ώστε το πρόγραμμα του ΟΕΚ να είναι πιο πλούσιο;
      Ο ΟΕΚ έχει σήμερα όλες τις υπηρεσίες για τη λειτουργία του. Με το άρθρο 22 μας δημιουργείτε σοβαρές υποψίες για τα ιδιωτικά γραφεία στα οποία μοιράζετε δουλειές και θέλετε να έχετε μια πελατεία, για να τους μαζεύετε κάθε φορά στις εκλογές και αυτούς στο μαντρί με τις ψήφους τους.
      Το άρθρο 23 είναι όχι μόνο πρόκληση, αλλά και σκάνδαλο πρώτου μεγέθους, όπου δίνετε τα λεφτά των εργαζομένων στους βιομήχανους. Θα απαντήσετε γι’ αυτό, κύριε Υπουργέ; Σας προκαλέσαμε χτες, σας το θέτουμε και σήμερα. Θα απαντήσετε γι’ αυτό; Θα το βγάλετε από μέσα ή θα ικανοποιήσετε τις απαιτήσεις των βιομηχάνων; Ό,τι σας λένε οι βιομήχανοι λέτε «ναι». Θα τους πείτε καμιά φορά «όχι»; Θέλουν οι βιομήχανοι αύριο να αγοράσουν κτήριο εδώ στην Πλατεία Συντάγματος. Θα πάνε στην Εργατική Εστία, θα φέρουν μια μελέτη και θα πάρουν όλα τα λεφτά από τα ταμεία της Εργατικής Εστίας, για να αγοράσουν κτήριο, είτε για να λειτουργούν οι ίδιοι, είτε οι υπηρεσίες τους, είτε για να το ανακαινίσουν.
      Τι θα γίνει δηλαδή; Τα λεφτά των εργατών, τον ιδρώτα των εργατών θα τον δώσετε στους βιομήχανους; Πού θα πάει αυτό; Πού το πάτε; Πρόκειται για σκάνδαλο πρώτου μεγέθους. Δεν έχει ξαναγίνει! Ούτε η Χούντα δεν τα έκανε αυτά! Καμιά κυβέρνηση δεν τόλμησε να φέρει τέτοιο σχέδιο, να δίνει τα λεφτά των εργαζομένων στους βιομήχανους. Να τα πάρετε πίσω αυτά.
      Και τα κάνετε αυτά τη στιγμή που έχετε στραγγαλίσει τα σωματεία, δεν τα επιχορηγείτε, δεν τους δίνετε δραχμή, τη στιγμή που οι εργαζόμενοι από τα πενήντα ένσημα που ήταν πριν δύο χρόνια πρέπει να έχουν εκατό ένσημα για να πάρουν εισιτήρια κοινωνικού τουρισμού και τους αυξήσατε μάλιστα και τη συμμετοχή που πληρώνουν στα ξενοδοχεία. Και βεβαίως, πρέπει να πούμε ότι ένας σήμερα, ο οποίος έχει ενενήντα εννιά ένσημα, δεν μπορεί να πάρει εισιτήρια κοινωνικού τουρισμού. Και εσείς τα λεφτά τα δίνετε στους βιομήχανους. Κόψατε και το επίδομα γάμου, που δίνατε στα νεαρά ζευγάρια από την Εργατική Εστία, κόψατε το επίδομα σπουδών που έπαιρναν τα παιδιά των εργατών που ήταν σε ΑΕΙ και ΤΕΙ και περνούσαν τα μαθήματα της χρονιάς και τα δίνετε στους βιομήχανους. Αυτά κάνετε. Και αυτά πρέπει να υπολογίσουν και να μετρήσουν οι εργαζόμενοι και οι άνεργοι και να σας καταδικάσουν στις εκλογές.
     Εσείς, λοιπόν, με τα λεφτά των εργαζομένων επιχορηγείτε τους βιομήχανους να αγοράσουν, να επισκευάσουν ή να ανακαινίσουν κτήρια. Και βεβαίως, σας είπα και πριν ότι αυτό είναι σκάνδαλο πρώτου μεγέθους.
     Στην παράγραφο 5 του ίδιου άρθρου ανοίγετε επικίνδυνες πόρτες με την περιουσία του Οργανισμού Εργατικής Εστίας. Την δίνετε σε διάφορα ιδρύματα, όπως ανέφερα και πριν, και σε συλλόγους κυριών, όπως είχατε πει στην αρμόδια Διαρκή Επιτροπή, αυτών που πάνε και επιδεικνύουν τα βραχιόλια τους και τα χρυσάφια τους σε τέτοια ιδρύματα, που περιφέρονται διάφοροι αργόσχολοι.
     Για το άρθρο 24, οι εργαζόμενοι στα ΚΕΝΕ είναι αντίθετοι με το κλείσιμο των ΚΕΝΕ. Έχετε ήδη κλείσει αρκετά ΚΕΝΕ, αντί να τα εκσυγχρονίζετε με νέες ειδικότητες και παροχή γνώσεων.
     Στο άρθρο 27 –και τελειώνω, κύριε Πρόεδρε- δημιουργείτε σοβαρά προβλήματα, γιατί η υποχρέωση που αναλαμβάνει το ελληνικό δημόσιο να επιχορηγεί το ΙΚΑ, πρώτον, είναι πολύ μικρότερη απ’ αυτήν που δεσμευτήκατε ότι θα είναι με το ν. 3029/2002. Δεύτερον, γιατί δεν καθορίζετε ουσιαστικές πλευρές του ζητήματος, αν θα είναι μετρητά αυτά που θα δώσετε, αν θα είναι ομόλογα, πόσα χρόνια θα έχουν δυνατότητα να ρευστοποιήσουν τα ομόλογα και βεβαίως γιατί το κάνετε σε επτά δόσεις και δεν το κάνετε σε μία ή δύο; Και γιατί εξοφλείτε μέχρι το τέλος του 2000 και δεν εξοφλείτε μέχρι το τέλος του 2003;
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90 χρόνια από την Ένωσή της με την Ελλάδα», ογδόντα μαθητές και τέσσερις συνοδοί δάσκαλοι από το Δημοτικό Σχολείο «ΕΡΑΣΜΙΟΣ» Ανατολικής Αττικής.
     Η Βουλή τους καλωσορίζει.
     (Χειροκροτήματα από όλες τις πτέρυγες)
     Το λόγο έχει η κ. Ιωάννα Στεργίου, Κοινοβουλευτικός Εκπρόσωπος του Συνασπισμού της Αριστεράς των Κινημάτων και της Οικολογίας.
     Ορίστε, κυρία Στεργίου.
      ΙΩΑΝΝΑ ΣΤΕΡΓΙΟΥ: Είναι γεγονός ότι χθες εκφράσαμε την αντίθεσή μας επί της αρχής του νομοσχεδίου γιατί ένα νομοσχέδιο το οποίο έχει σαν τίτλο «Μέτρα για την αντιμετώπιση της ανεργίας» θα έπρεπε ουσιαστικά να έχει μέτρα που πραγματικά θα βοηθούσαν να λυθεί το πρόβλημα της ανεργίας. Θεωρούμε ότι αυτό το νομοσχέδιο, με τα άρθρα που έχει, κάποια ζητήματα, τεχνικά ας πούμε, διαδικαστικά, προεκλογικά τα λύνει και φυσικά σ’ αυτά εμείς δεν θα είμαστε αρνητικοί. Όμως, επί της αρχής επί των μέτρων δηλαδή για την αντιμετώπιση της ανεργίας εκφράσαμε και χθες τις θέσεις μας και σαφώς είμαστε αντίθετοι. 
      Όσον αφορά το πρώτο ζήτημα και το οποίο κρίνει βέβαια τη θέση μας, ότι είμαστε αντίθετοι επί της αρχής, έχει να κάνει με το πρώτο κεφάλαιο, το πρώτο άρθρο στο οποίο για πρώτη φορά γίνεται στο όνομα της μείωσης της ανεργίας και της δημιουργίας νέων θέσεων εργασίας –εμείς θεωρούμε βέβαια ότι αυτές δεν είναι νέες θέσεις εργασίας- ο εργοδότης να χρηματοδοτείται, να επιδοτείται με το επίδομα ανεργίας του ανέργου για όσο διάστημα ο άνεργος επιδοτείται από το ταμείο ανεργίας. Με τη ρύθμιση αυτή θεωρούμε ότι έχουμε αναγκαστική εργασία των επιδοτούμενων ανέργων, ταυτόχρονα αφαίρεση του δικαιώματός μας να επιδοτηθούν ως άνεργοι, μετά τη λήξη του υποχρεωτικού διαστήματος καταναγκαστικής εργασίας, έχουμε υστέρηση πόρων από το λογαριασμό της ασφάλισης της ανεργίας, ο οποίος είναι ήδη ελλειμματικός σαν λογαριασμός και προοπτικά υπονόμευση του συστήματος ασφάλισης κατά της ανεργίας αφού το κράτος ουσιαστικά δεν συνεισφέρει χρηματικά. 
      Εδώ, βέβαια, έχουμε το γεγονός ότι ο άνεργος από τη μια μεριά απειλείται από τον ΟΑΕΔ ότι θα χάσει το επίδομα ανεργίας αν αρνηθεί τη θέση της μερικής απασχόλησης η οποία του προτείνεται, από την άλλη, βέβαια, εφόσον θα πάει –και είναι γεγονός, βέβαια, ότι στην πράξη θα ισχύσει αυτό- θα έχει περισσότερες από τις κανονικές ώρες εργασία και φυσικά θα έχει την τύχη που θα έχουν όλοι οι άλλοι εργαζόμενοι, θα γυρίσουν δηλαδή πάλι στη λίστα των ανέργων και μάλιστα χωρίς επίδομα ανεργίας. 
      Θεωρούμε ότι αυτό το μέτρο ουσιαστικά ανακυκλώνει την ανεργία, δημιουργεί αντιπαραθέσεις και αντιθέσεις ανάμεσα στους ανέργους και δημιουργεί μια ομάδα ας το πούμε προνομιούχων ανέργων σε σχέση με αυτούς των οποίων είτε έχει λήξει το χρονικό όριο που επιδοτούνται, ή δεν έχουν τις προϋποθέσεις να επιδοτηθούν από το ταμείο ανεργίας. Αυτοί οι άνεργοι τι θα κάνουν; Θα τους βάλουμε έξω από τη λίστα, έξω από τις δημιουργούμενες θέσεις εργασίας που εσείς λέτε ότι με αυτόν τον τρόπο δημιουργούνται; 
      Επίσης, με το ίδιο άρθρο ορίζεται το δικαίωμα του εργοδότη να απολύει για σπουδαίο λόγο. Ο σπουδαίος λόγος δεν ορίζεται πουθενά παρά μόνο στη νομολογία. Και ξέρετε πολύ καλά ότι είναι πολύ λίγες οι υποθέσεις που καταλήγουν στο δικαστήριο όπου οι εργαζόμενοι κάνουν αγωγές για παράνομη ή μη σύννομη, εν πάση περιπτώσει, απόλυση από τις επιχειρήσεις. Γνωρίζετε πολύ καλά –και αυτό είναι το σπουδαιότερο ζήτημα- ότι οι εργοδότες θα κάνουν χρήση αυτού του δικαιώματος που τους δίνεται με την επιδότηση των ανέργων μέσω του επιδόματος ανεργίας, απολύοντας άλλους εργαζόμενους και αντικαθιστώντας, κατ’ επανάληψη για όσο χρονικό διάστημα επιδοτούνται, τους εργαζόμενους από τις λίστες των ανέργων. Βέβαια εδώ θα μας πείτε ότι δεν γίνονται αυτά. Γίνονται και παραγίνονται και το ξέρετε πάρα πολύ καλά. Αυτή η βιομηχανία της οικειοθελούς αποχώρησης των εργαζομένων δεν σημαίνεί τίποτε άλλο. Όταν αναγκαστεί ο εργαζόμενος να αποχωρήσει, όταν πιεστεί θα υπογράψει και την οικειοθελή αποχώρηση, θα υπογράψει ότι και για σπουδαίο λόγο απολύθηκε. Ξέρετε πολύ καλά ότι είναι πράγματα τα οποία γίνονται στην πράξη καθημερινά και θεωρούμε ότι μ΄ αυτόν τον τρόπο δεν λύνεται κανένα πρόβλημα, αντίθετα δημιουργείται μεγαλύτερη κοινωνική αναστάτωση και κοινωνικές αντιθέσεις σ’ αυτόν τον σοβαρό και ευαίσθητο τομέα της ανεργίας. 
      Παρακάτω στην παράγραφο 6, του άρθρου 2 ορίζεται ότι πέρα από το επίδομα ανεργίας ο συμψηφισμός των επιδοτήσεων προς τον εργοδότη γίνεται με το φόρο μισθωτών υπηρεσιών. 
      Αγαπητοί συνάδελφοι, ο φόρος μισθωτών υπηρεσιών είναι χρήματα των εργαζομένων και παρακρατούνται από τις αποδοχές τους. Δηλαδή, όχι μόνο θα επιδοτείται ο εργοδότης από το επίδομα ανεργίας του άνεργου, αλλά και από την τσέπη των άλλων εργαζομένων της επιχείρησής του θα παίρνει αυτό το ποσό. Βέβαια, εκεί θα μπορούσατε –αν θέλετε πραγματικά να το κάνετε αυτό- να προτάξετε άλλες φορολογικές υποχρεώσεις του εργοδότη από αυτές που βγάζει από την τσέπη του και όχι να αναγκάζεται να τα εισπράττει από το φόρο μισθωτών υπηρεσιών.
      Όσον αφορά το ζήτημα της κάλυψης των ασφαλιστικών ταμείων, της μείωσης των ασφαλιστικών εισφορών, το διάστημα κατά το οποίο θα απασχολείται αναγκαστικά ο «άνεργος – εργαζόμενος» στην επιχείρηση, δεν θα του γίνονται κρατήσεις από το ταμείο ανεργίας. Αυτό στην πράξη σημαίνει μείωση των ασφαλιστικών εισφορών και είναι γνωστό ότι τα ασφαλιστικά ταμεία έχουν μεγάλο, σοβαρό πρόβλημα. Είναι γεγονός, επίσης, ότι ο κρατικός προϋπολογισμός θα αναλάβει την κάλυψη αυτής της μείωσης των ασφαλιστικών εισφορών, αλλά γνωρίζετε πολύ καλά ότι το ΙΚΑ δεν επιδοτείται και δεν παίρνει καν το ποσοστό για το οποίο έχετε κάνει νόμο και πρέπει να εισφέρει το δημόσιο σαν ο τρίτος εταίρος στα ασφαλιστικά ταμεία.
      Επίσης δίνετε τη δυνατότητα σε επιδοτούμενους ανέργους να επιλέγονται κατά προτεραιότητα από τα προγράμματα κατάρτισης που εφαρμόζονται από την εταιρεία «Επαγγελματική Κατάρτιση Α.Ε.». Για το διάστημα αυτό λαμβάνουν το επίδομα που προβλέπεται για τους καταρτιζόμενους και αναστέλλετε την καταβολή του επιδόματος της ανεργίας και σ΄ αυτήν την περίπτωση.
      Θεωρώ επίσης θετικό αυτό το οποίο αναφέρεται στο άρθρο 1, το οποίο λέει ότι όσοι ήταν συνταξιούχοι που έπαιρναν σύνταξη λόγω θανάτου και δεν εθεωρούντο άνεργοι, τώρα τους βάζετε στη λίστα των ανέργων με την έννοια ότι το ποσό που παίρνουν είναι κατώτερο από το κατώτερο όριο της σύνταξης του ΙΚΑ.
      Όσον αφορά, λοιπόν, αυτό το σημείο, καθώς επίσης και το ότι μειώνετε τις ασφαλιστικές προϋποθέσεις για την επιδότηση των εποχικά απασχολούμενων στο νησί της Λευκάδας λόγω του σεισμού, σε αυτά τα ζητήματα δεν έχουμε καμία αντίρρηση.
      Για το άρθρο 2 θα μπορούσαμε να πούμε ότι είναι θετικές οι ρυθμίσεις που κάνετε σχετικά με το ότι δίνεται η δυνατότητα στον εργοδότη, κατά τη διάρκεια της κύησης ή λοχείας, να αναπληρώνει τις θέσεις εργασίας με άνεργες γυναίκες, με μειωμένη απασχόληση. Εδώ όμως και πάλι θα θέλαμε να σας πούμε ότι αυτό το μέτρο δεν θα προχωρήσει στην πράξη γιατί οι επιχειρήσεις όταν έχουν εργαζόμενες εγκύους ή βρίσκονται σε λοχεία, δεν πληρώνουν τίποτα. Έτσι αναγκάζονται να βγάλουν όλη τους τη δουλειά με τους ήδη υπάρχοντες υπαλλήλους, πιέζοντας το ωράριό τους, κάνοντας υπερωρίες, εντατικοποιώντας την εργασία χωρίς να πληρώνουν ουσιαστικά τίποτα. Θεωρούμε λοιπόν ότι και αυτό παρ΄ όλο ότι είναι ένα θετικό μέτρο, στην πράξη δεν θα προχωρήσει και ουσιαστικά θα αποβεί δώρο άδωρο.
      Στην παράγραφο 7 ορίζεται ότι οι αγρότισσες που είναι ασφαλισμένες στον κλάδο κύριας ασφάλισης αγροτών απαλλάσσονται για κάθε παιδί, πλην του ενός, από την υποχρέωση καταβολής εισφορών υπέρ ΟΓΑ. Αυτό θεωρούμε ότι είναι ένα θετικό μέτρο, αλλά αν πάμε λίγο πίσω, στην έκθεση του Γενικού Λογιστηρίου του Κράτους, θα δούμε πως λέει ότι η απώλεια των εσόδων που θα προκύψει απ΄ αυτήν τη μείωση, θα αντισταθμισθεί με την αύξηση των εσόδων του ταμείου, δηλαδή την αύξηση των εισφορών των υπολοίπων ασφαλισμένων. Δηλαδή, στην οικογένεια ναι μεν η γυναίκα θα απαλλαγεί εφόσον έχει περισσότερα από ένα παιδί, αλλά θα πληρώνει παραπάνω ο άντρας της και επομένως θα τους έρχεται μία η άλλη. 
      Άρα, λοιπόν, θεωρούμε ότι αυτά τα μέτρα τα οποία θεωρείτε ριζοσπαστικά –εμείς τα λέμε προεκλογικά- στην πράξη δεν θα προχωρήσουν  και επομένως δεν είναι ούτε σημαντικά ούτε σοβαρά. 
      Στο κεφάλαιο β΄ με το άρθρο 3 δίνετε τη δυνατότητα στα ΚΕΚ να συστήνουν ιδιωτικά γραφεία εργασίας. Τους δίνετε, λοιπόν, τη δυνατότητα διπλής χρηματοδότησης για την ίδια δουλειά. Αφ΄ ενός χρηματοδοτούνται μέσω των προγραμμάτων κατάρτισης για την παροχή συνοδευτικών υπηρεσιών προς τους καταρτιζόμενους άνεργους, αφ΄ ετέρου εισπράττουν χρήματα από τις επιχειρήσεις για την προώθησή τους στην απασχόληση. Επιπλέον, όμως, αυτό «απογυμνώνει» πλέον και τις δημόσιες υπηρεσίες απασχόλησης. Τα Κέντρα Προώθησης Απασχόλησης για τα οποία έχετε κάνει τόσο μεγάλο «ντόρο», τα «απογυμνώνετε» ουσιαστικά από το έργο τους, μετατρέποντάς τα σε «δεξαμενές» τροφοδότησης των ΚΕΚ με άνεργους.
      Ταυτόχρονα, τα ΚΕΚ στήνουν ένα μηχανισμό επιλογής των ανέργων για την προώθησή τους στην απασχόληση και ενισχύουν τον κίνδυνο αποκλεισμού των ανέργων με δυσμενή επαγγελματικά ή άλλα προσόντα -κι εμείς προσθέτουμε συνδικαλιστικά ίσως προσόντα- αφού με βάση το υφιστάμενο θεσμικό πλαίσιο, τα ΚΕΚ αξιολογούνται στη βάση του αριθμού των αποφοίτων τους που προωθούνται στην απασχόληση και που απασχολούνται.
      Αν δούμε αυτήν τη ρύθμιση σε συνδυασμό με το άρθρο 14 για τα ιδιωτικά γραφεία συμβουλευτικής και επαγγελματικού προσανατολισμού, γίνεται κατανοητή η επιδίωξη ιδιωτικοποίησης των υπηρεσιών απασχόλησης και υποστήριξης των ανέργων και φυσικά είναι συνέχεια των ιδιωτικών γραφείων εύρεσης εργασίας που έχετε συστήσει με προηγούμενο νόμο.
      Εμείς θεωρούμε ότι δεν πρέπει να επιτραπεί στα ΚΕΚ και στους ιδιώτες του άρθρου 14 να συστήνουν ιδιωτικά γραφεία για τους άνεργους και τους εργαζόμενους, γιατί μ’ αυτόν τον τρόπο ουσιαστικά επεκτείνονται και γενικεύονται οι ρυθμίσεις του ν. 2639/1998 με βάση τον οποίο συστήθηκαν αυτά τα γραφεία.
      Με το άρθρο 3 δίνετε τη δυνατότητα στα Κέντρα Επαγγελματικής Κατάρτισης να λάβουν άδεια λειτουργίας ιδιωτικού γραφείου (συμβούλιο εργασίας). Εμείς βέβαια ούτε και σ’ αυτό συμφωνούμε.
      Όσον αφορά το άρθρο 4 που αφορά τις κυρώσεις του Σώματος Επιθεώρησης Εργασίας, θεωρούμε ότι αυτό είναι ένα τυπικό και διαδικαστικό άρθρο, όμως το ζήτημα είναι ότι πραγματικά θα πρέπει αυτοί οι έλεγχοι να ενταθούν, θα πρέπει πραγματικά τα πρόστιμα που επιβάλλονται να είναι παραδειγματικά και θα πρέπει τέλος πάντων αυτές οι υπηρεσίες να έχουν σαν αντικείμενο την προστασία των εργαζομένων, των δικαιωμάτων των εργαζομένων και όχι να τα βρίσκουν με τους εργοδότες και «να τα κάνουν πλακάκια» κατά το κοινώς λεγόμενο.
      Όσον αφορά τα άρθρα 5 και 6 δεν έχω καμία αντίρρηση.
      Στο άρθρο 7 σχετικά με τα προγράμματα της κοινοτικής πρωτοβουλίας EQUAL, δε θα υπάρχει κανένα ιδιαίτερο πρόβλημα αν δεν ανασταλεί η θέσπιση των γραφείων των ΚΕΚ και των ιδιωτών που αναφέραμε παραπάνω. Σε συνδυασμό βέβαια μ’ αυτά, έχουμε αντίρρηση.
      Όσον αφορά το άρθρο 8, επίσης δεν έχουμε αντίρρηση.
      Στο άρθρο 9 θεωρούμε ότι αυτές τις μη κυβερνητικές οργανώσεις, όπου και αν τις αναφέρετε, θα πρέπει να τις κατονομάζετε. Με το όνομα «μη κυβερνητικές οργανώσεις» μπορούν πολλά και διάφορα να συσταθούν, μπορούν πολλά και διάφορα να γίνουν.
      Με το άρθρο 10 σχετικά με τις επιχορηγήσεις των φορέων των ΟΤΑ και των ιδιωτών για τις υπηρεσίες υποστήριξης των ΑΜΕΑ και άλλων ευπαθών ομάδων, δεν έχουμε αντίρρηση όσον αφορά τους ΟΤΑ. Συμφωνούμε, δηλαδή, μόνο όσον αφορά τους ΟΤΑ. Διαφωνούμε με τη λειτουργία υπηρεσιών που δεν είναι πιστοποιημένες και φυσικά μ’ αυτές που δεν είναι τελικά δικαιούχοι των κοινοτικών προγραμμάτων, δηλαδή μ’ αυτές τις περιβόητες μη κυβερνητικές οργανώσεις. Κι εδώ, αν θέλετε, θέλουμε να οριστούν. Το είχα ξαναπεί στην επιτροπή και ο κ. Υπουργός απάντησε: «Έχετε αντίρρηση για τον ΟΚΑΝΑ;» Δεν έχουμε αντίρρηση για τον ΟΚΑΝΑ, αλλά θα πρέπει αυτές οι οργανώσεις να αναφέρονται. Είναι ο ΟΚΑΝΑ, είναι και κάποιες άλλες οργανώσεις που μπορούμε να δεχτούμε.
      Στο άρθρο 11 το πρόβλημα των προστατευόμενων από το ν. 2643/1998 και άλλων χιλιάδων ατόμων με αναπηρίες είναι πραγματικά ένα μεγάλο πρόβλημα και είναι γεγονός ότι κάθε χρόνο τοποθετούνται περίπου χίλιοι απ’ αυτούς. Βέβαια, είναι φοβερή η εικόνα των χιλιάδων ευπαθών ατόμων που μαζεύονται κάτω από τους πίνακες των αποτελεσμάτων. 
      Εδώ λέτε ότι αυτό θα γίνεται κάθε χρόνο μέχρι τα τέλη Ιουνίου κάθε χρόνου ή θα έχουν βγει τα αποτελέσματα και θα έχει γίνει και η τοποθέτηση. Ήταν γεγονός ότι, όταν το συζητάγαμε στην επιτροπή πριν από τα Χριστούγεννα, δεν είχαν βγει καν τα αποτελέσματα της προκήρυξης του 2002.
      Βέβαια η πληροφορία μου είναι ότι έχει γίνει αυτό τώρα, ωστόσο δεν παύει να δείχνει αυτό μια μεγάλη καθυστέρηση, μια μη ευαισθησία στα προβλήματα των ευπαθών αυτών ομάδων που παρά τις εξαγγελίες και τα μεγάλα λόγια για την προστασία τους, στην πράξη δεν προχωρά. 
      Όσον αφορά την ποσόστωση 8% συμφωνούμε, όπως επίσης και για τα άλλα ζητήματα που αναφέρονται στο άρθρο 11. 
      Στα άρθρα 12 και 13 δεν έχουμε καμία αντίρρηση. 
      Με το άρθρο 14 βλέπουμε ουσιαστικά ότι συνεχίζεται η πολιτική κατεύθυνση και η ιδιωτικοποίηση του έργου που παρέχει ο ΟΑΕΔ. Θα πρέπει τα ιδιωτικά γραφεία συμβούλων εργασίας που έχετε καθιερώσει με προηγούμενο νόμο να καταργηθούν. Δεν θα πρέπει αυτό το έργο να ανήκει σε ιδιωτικούς  συμβούλους εργασίας και η θέση μας είναι να εκσυγχρονιστεί οργανωτικά και λειτουργικά ο ΟΑΕΔ και οι υπηρεσίες του. 
      Για λόγους, λοιπόν, αρχής δεν συμφωνούμε με τα άρθρα 14, 15, 16 και 19. 
      Όσον αφορά το άρθρο 20 με τις ρυθμίσεις που γίνονται για τον ΟΕΚ πιστεύουμε ότι αυτά τα μέτρα που λαμβάνονται με τα συγκεκριμένα άρθρα είναι στη θετική κατεύθυνση. Ωστόσο, όμως, για μια ακόμα φορά κάνετε μνημόσυνο με ξένα κόλλυβα. Γιατί κάνετε πολιτική με χρήματα άλλων. 
      Για τα όσα κοινωνικά μέτρα παίρνετε με το άρθρο 20 δεν χρηματοδοτούνται από τον κρατικό προϋπολογισμό αλλά από τον ίδιο τον ΟΕΚ που γνωρίζετε πολύ καλά ότι η βάση χρηματοδότησής του είναι οι εργαζόμενοι και οι εργοδότες. Άρα, προεκλογικά παροχές και ρυθμίσεις αλλά με ξένα χρήματα. 
      Όσον αφορά τα άρθρα 21 και 22 δεν έχουμε επίσης αντίρρηση. 
      Στο άρθρο 23 εκφράζουμε και εμείς τις αντιρρήσεις μας σχετικά με τη δυνατότητα που δίνεται με χρήματα του ΟΕΚ να φτιάχνονται κτήρια και εγκαταστάσεις των φορέων αυτών που αναφέρονται. Αυτά τα κτήρια θα μπορούσαν να ανήκουν ιδιοκτησιακά και στον ΟΕΚ, αν θέλετε να εξυπηρετήσετε αυτούς τους οργανισμούς και τις οργανώσεις. Γιατί να τα κάνετε σε οικόπεδα ή σε εγκαταστάσεις των ιδίων οργανισμών και νομικών προσώπων δημοσίου δικαίου και όχι επαναλαμβάνω ιδιοκτησιακά να ανήκουν στον ΟΕΚ και να πληρώνουν έστω ένα αντίτιμο που θα πηγαίνει στον Οργανισμό Εργατικής Κατοικίας οι διάφοροι οργανισμοί. 
      Στα άρθρα 26 και 27 δεν έχουμε καμία αντίρρηση και συμφωνούμε. 
      Νομίζω ότι το κύριο ζήτημα, κύριε Πρόεδρε, όπως είπα και στην πρωτολογία μου είναι ότι επί του συνόλου δεν συμφωνούμε διότι επί της αρχής δεν θεωρούμε ότι αυτό το νομοσχέδιο λύνει προβλήματα. Ευχαριστώ.   
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυριούνης έχει το λόγο. 
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, δεν μπορώ να μη συμφωνήσω με τις επισημάνσεις που έκαναν τα κόμματα της Αντιπολίτευσης. Υπάρχουν σοβαρότατα προβλήματα. 
      Κατ’ αρχήν οι μικρομεσαίοι και δεν στρέφομαι εναντίον τους, υποφέρουν, είναι γνωστό. Η αγορά της Θεσσαλονίκης το δεκαπενθήμερο των εορτών βόγγηξε για έναν πελάτη να μπει μέσα. Συντρίβονται. Πού πάει η ιστορία; Απασχολούνε ενάμισι με δύο εκατομμύρια εργαζόμενους. Τι θα γίνουν αυτοί; 
      Το λέω αυτό για να τονίσω ότι συμμερίζομαι όλα τα μέτρα που παίρνονται για τη στήριξη των μικρομεσαίων και κατανοώ όλους τους βαλλόμενους από μία σκληρή πραγματικότητα ανεργίας, που σαφώς αντιλαμβάνεσθε δεν είναι 8,9%. Είναι πάνω από 15% η ανεργία.  
      Είναι γνωστό αυτό, το ζούμε κάθε μέρα, κύριε Υπουργέ. Το αν βγαίνει 8,9%, βγαίνει από αυτούς που πάνε και δηλώνουν. Οι αδήλωτοι είναι οι πολλοί και συγκεκριμένα οι νέοι τους οποίους μαστίζει η ανεργία, που είναι πάνω από 30%. 
      Υπάρχει και ένα δεύτερο σημείο. Δεν υπάρχει καμία αμφιβολία ότι στο καθεστώς αυτό, κυρίως μετά τη δεύτερη τετραετία των κυβερνήσεων Σημίτη, οι πλούσιοι έγιναν πλουσιότεροι και οι φτωχοί έγιναν φτωχότεροι. Δεν υπάρχει καμία αμφιβολία γι΄ αυτό.
      Γι΄ αυτό, κύριοι συνάδελφοι, δικαιολογείται ο κ. Παπανδρέου, που λέει σήμερα -και τον χειροκροτώ, κύριε επίτιμε Πρόεδρε της Νέας Δημοκρατίας- «αλλαγή σε όλα». Δεν έχει μείνει όρθιο τίποτα. Γι’ αυτό χρειάζεται αλλαγή σε όλα. 
      Κύριε Πρόεδρε, είμαστε εδώ και παλεύουμε μαζί και πάλεψα για το κόμμα μου δεκαπέντε χρόνια με την αρετή και την εργατικότητα, κύριε επίτιμε Πρόεδρε της Νέας Δημοκρατίας, που οφείλω στο Κοινοβούλιο και στον εαυτό μου. Και γινόμουν δυσάρεστος, κύριε Υπουργέ, που επίσης γνωριζόμαστε χρόνια, διότι ήμασταν μαζί στις επάλξεις, γιατί έλεγα αυτά τα πράγματα που τα ζει όλος ο λαός. Και νομιμοποιείται ο νέος Πρόεδρος του ΠΑΣΟΚ να λέει «αλλαγή σε όλα», για να υπερβούμε το κατεστημένο, τους μηχανισμούς και το ρουσφέτι. 
      Ποιος νόμος 2190; Έδινα το λόγο της τιμής μου, κύριε Υπουργέ, ότι ο 2190 εφαρμόζεται. Ποιος εφαρμόζεται; Θα σας πω ένα απλό παράδειγμα που το ζήσαμε εδώ μαζί, νομίζω ήσασταν και σεις. 
      Κάποιο βράδυ αστράφτει ότι μονιμοποιούνται χίλιοι πεντακόσιοι – δύο χιλιάδες που είχαν, λέει, δεκατρείς μήνες κατάρτιση στους καποδιστριακούς δήμους. Μα πώς μπήκαν και θα μονιμοποιηθούν; Τότε είχα πάρει χαμπάρι ότι είχαν βάλει χίλιους πεντακόσιους – δύο χιλιάδες. Οι Υπουργοί, λοιπόν, από το παράθυρο τους έβαλαν, κύριε Πρόεδρε. Να, λοιπόν, ποια η διάστασή μου με το κατεστημένο του κόμματος. Και να μη σας πω ότι πρέπει ο λαός να τους περιποιηθεί. Να μην το πω αυτό, αλλά εκεί πάει το πράγμα. Θα σας περιποιηθεί ο λαός. Και μόνο ότι θριαμβεύει ο Παπανδρέου, είναι ένα ράπισμα στην πολιτική που ακολουθήσατε όλα αυτά τα χρόνια, που κάποιοι υπηρέτησαν το κατεστημένο.
      Κύριε, επίτιμε Πρόεδρε της Νέας Δημοκρατίας, χαμογελάτε. Τα λέω από πόνο για το κόμμα μου.
      Αυτή είναι η κατάσταση της ανεργίας. Αυτή είναι η ιστορία. Η σοσιαλιστική ευαισθησία που υποσχεθήκαμε με το όραμα της εγκαταλειφθείσας και προκληθείσας και ποδοπατηθείσας αλλαγής. Αυτή είναι η συνέπεια; 
      Και εδώ έχουν δίκιο. Πόσα και πόσα εργατικά ατυχήματα συνέβησαν; Ποιος ήλεγξε; Γιατί να πηγαίνουν τα πρόστιμα των παράνομων επιχειρήσεων εις βάρος των εργασιακών σχέσεων στο δημόσιο και να μην πηγαίνουν υπέρ των εργαζομένων; Έχει δίκιο το ΚΚΕ που το θέτει. Το θέτω κι εγώ. 
      Να πούμε για τις απολύσεις; Τροφοδοτείτε τη δυνατότητα του εργοδότη να απολύει με τις διατάξεις του νομοσχεδίου. Όταν λέτε υπό ορισμένες προϋποθέσεις, του δίνετε τη διαζευκτική δυνατότητα να επιλέγει, να κατασκευάζει τις προϋποθέσεις, και να απολύει προσωπικό. Δέχομαι τον κανόνα, προκειμένου μεταξύ δύο κακών το μη χείρον βέλτιστον. Επιλέγω το λιγότερο κακό. Αλλά το πράγμα έχει παραγίνει. Που εργάζεσαι; Στον τάδε ραδιοφωνικό σταθμό. Έχω, μου λέει, στρατηγέ, να πληρωθώ πέντε μήνες. Ποιος το ελέγχει αυτό; Πώς αυτή η ασυδοσία, η απονία σε βάρος του ανθρώπου; Ο πόνος για τη μοίρα του ανθρώπου είναι και το καθήκον του σεβασμού της ανθρώπινης αξιοπρέπειας, που είναι το μέγιστο όπως προσδιορίζεται και στο Σύνταγμά μας, στη δημοκρατία μας. Είναι κέντρο ζωής και αποφάσεων ο άνθρωπος. Ποιος πόνος, λοιπόν, υπάρχει σήμερα για τον άνθρωπο;
      Ο πολίτης, λέγει ο κ. Παπανδρέου, είναι απροστάτευτος. Και το λέγει σε ένα βιβλιαράκι του 1996. Το συνιστώ, το είπα και χθες, να το διαβάσουμε. Εύχομαι, άμα επιλεγεί από το συνέδριο και αν ο λαός τον εκλέξει, να το κάνει πράξη. Εγώ θα το παρακολουθήσω από μια άλλη γωνιά, κύριε Πρόεδρε, γιατί το μεγάλο πρόβλημα στην πολιτική, σεβαστέ κύριε επίτιμε Πρόεδρε της Νέας Δημοκρατίας, είναι ότι άλλα λέγονται στη θεωρία των πραγμάτων και άλλα εν συνεχεία πραγματώνονται στην πράξη.
      Αυτή η διάσταση, αυτό το χάσμα μεταξύ πράξεως και θεωρίας επρόδοσε την έννοια του σοσιαλισμού στο κόμμα μου. Αυτήν την αλλαγή ήρθαμε να κάνουμε. Ποια αλλαγή κάνατε; Υιοθετήσατε όλα τα νοσήματα της παλαιοδεξιάς, κύριοι συνάδελφοι του ΠΑΣΟΚ: Οι ομάδες στο κόμμα, η εχθρότητα σ’ αυτόν που δεν είναι μέσα στις ομάδες, η τεμπελιά, η αναξιοκρατία, η μετριοκρατία, η κομματοκρατία, βοά η κοινωνία. 
      ΣΠΥΡΙΔΩΝ ΣΠΥΡΟΥ: Γιατί έμειναν πολλά χρόνια! 
      ΚΥΡΙΑΚΟΣ ΣΠΥΡΙΟΥΝΗΣ: Βεβαίως ναι. 
      Και αν με αυτά, κύριε Πρόεδρε,  πηγαίναμε στις εκλογές και με το Σημίτη, συντριβή περίμενε το κόμμα. Και ευτυχώς το πήρε χαμπάρι, το δέχθηκε την τελευταία στιγμή και έκανε τον ελιγμό του. Στην αεροπορία αυτό λέγεται πτήση αποφυγής. Κάνεις στροφή εκατόν ογδόντα μοιρών, χαμηλή πτήση και εξαφανίζεσαι. Αυτή ήταν η μοίρα του έντιμου, του εργατικού, του σώφρονος  Σημίτη, για να λέμε τα σύκα σύκα και τη σκάφη σκάφη.
      Έρχεται τώρα, λοιπόν, ο Παπανδρέου να υποσχεθεί σχέση εμπιστοσύνης με το λαό. Θαυμαστό. Γιατί; Το είπε στις δηλώσεις του πριν τρεις ημέρες: Για να υπερβούμε το κατεστημένο. 
      Αλήθεια, το κόμμα μου έχει κατεστημένο; Πρώτη φορά το ακούω. Δεν χρειάζεται να το ακούσω, το έχω νιώσει στο αίμα μου. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Σπυριούνη, είναι ενδιαφέροντα αυτά που λέτε, αλλά για λόγους τυπικούς πρέπει να σας πω ότι είναι εκτός.
      ΚΥΡΙΑΚΟΣ ΣΠΥΡΙΟΥΝΗΣ: Είναι από τις τελευταίες μου ομιλίες, αφήστε με λίγη ελευθερία να κινηθώ και έξω από το περιθώριο να τα πω, γιατί τώρα χρειάζονται, κύριοι συνάδελφοι. Με τη νέα πορεία που παίρνει το ΠΑΣΟΚ, πρέπει να τα πούμε ωμά και να ζητήσουμε και συγγνώμη από το λαό. 
      Ο Παπανδρέου μίλησε προχθές στην Κοινοβουλευτική Ομάδα. Ειρήσθω είμαι εκτός, κύριε Πρόεδρε και δεν είχα την τιμή να παραστώ. Και ξέρετε γιατί είμαι εκτός; Να το πω τώρα για πρώτη φορά εδώ μέσα: Γιατί στην επιστολή που έστειλα στο Σημίτη του είπα «φύγε, συντρίβεται το κόμμα, αρκετά είναι οι δύο τετραετίες, σήκω φύγε». Τα λέω για πρώτη φορά αυτά. Και τα λέω με αγάπη στο Σημίτη γιατί εγώ τον υποστήριξα. Και εκεί, επίτιμε Πρόεδρε, πιστεύω ότι και προχθές είπατε, ότι την πρώτη τετραετία ότι τα είπε καλά ο Σημίτης.  Και τα πήγε καλά την πρώτη τετραετία. Μετά τον κατεβρόχθησε το κατεστημένο και εξαφανίστηκε. Και ο Σημίτης αναίρεσε τον εαυτό του. 
      Τι λέμε λοιπόν; Δεν υπάρχει αντεργατική νομοθεσία; Χρειάζεται να μας το πει ο αριστερός; Το ζούμε κάθε μέρα. Σου λέει ο άλλος ότι έχει να πληρωθεί πέντε μήνες και ότι αντί του επταώρου ή οκταώρου, τον απασχολεί δώδεκα και δεκατρείς ώρες. Πώς να πει ότι φεύγει και να του δώσει υπερωρίες; Και δεν του δίνει ούτε μια δραχμή. Αυτό δεν είναι αντεργατικό; Μα, το προβλέπει ο νόμος, επιθεωρητές εργασίας. Κάνουν τη δουλειά τους; Ο επιθεωρητής εργασίας μήπως κάτω από το τραπέζι κάνει συμβιβασμούς και συναλλαγές με τους έχοντες τη δύναμη; Είναι ένα μόνιμο νόσημα. Το νομοσχέδιο σαφώς και περιλαμβάνει θετικές διατάξεις. Ο άνεργος εργαζόμενος είναι θετικό να επιδοτείται. Αλλά ποιο είναι το μέγιστο πρόβλημα στην πατριδούλα την αγαπημένη; Άμα δεν γίνει ανάπτυξη, δεν υπάρχει ελπίδα αυτός το τόπος να μη δανείζεται χρήματα. Και όταν, κύριοι συνάδελφοι, το δημόσιο χρέος έχει φθάσει 172 δισεκατομμύρια ευρώ, αντιλαμβάνεσθε πού πηγαίνει η πατρίδα. 
      Όταν πάμε εκδρομές στο Παρίσι και στη Φιλιππούπολη και στη Μόσχα και αλλού, γνωρίζουμε ότι πάμε με δανεικά χρήματα; Πού πάει η πατρίδα; Να ποια είναι τα προβλήματα. Πώς θα γίνουν μεγάλες επενδύσεις; Δεν έγιναν. Πώς θα προσελκυσθεί ξένο κεφάλαιο; Δεν έγινε. Με τους διαδοχικούς φορολογικούς νόμους με τη συναλλαγή, με τη γραφειοκρατία κλπ., τι επενδύσεις να γίνουν; Ποιος θα έλθει στην Ελλάδα να επενδύσει με την κακή συνδικαλιστική αντίληψη; 
      Δεν έρχονται, λοιπόν, μέσα στο φως της δημοκρατίας να φωτιστούν και να αρμονιστούν τα πράγματα και αυτό είναι το μεγάλο κακό στην πατρίδα. Οι πολιτικοί μας πάνε από ψέμα σε ψέμα, από υποκρισία σε υποκρισία. Όχι εμείς. Για τα νομοσχέδια που ήλθαν εδώ μας ρώτησε κανένας; Και εγώ τα ψηφίζω κατά σύστημα από κομματική ευαισθησία και κομματικό πόνο. Μας ρώτησε κανείς γι’ αυτά; Δεν μας ρώτησε. Μόλις πεις αλήθεια, σε αποβάλλει το σύστημα, ενώ έπρεπε να σε επιβραβεύει, ενώ έπρεπε να σε επαινεί. Όταν έχεις τη γενναιότητα να πεις τα πράγματα με το όνομά τους, αυτή είναι η κατάληξη της λειτουργίας της δημοκρατίας. Γίνεσαι δυσάρεστος, κύριε Πρόεδρε. Πρέπει να λες «yes man», να μαντροποιείται το Κοινοβούλιο. Δεν υπάρχει μεγαλύτερο πλήγμα στη δημοκρατία απ’ αυτό. Και ο Παπαθεμελής είπε κάτι που μου άρεσε: Δεν έχουν αντιληφθεί ότι ο λύκος είναι μέσα στο μαντρί και τρώει τα πρόβατα μέσα στο μαντρί. Και όσα πρόβατα, λέει, δεν τα φάει ο λύκος, τα τρώει ο τσοπάνης. Να η κατάντια του πολιτικού συστήματος. Η ελευθερία, η λεβεντιά, η παλικαριά, πάνε. Τη δημοκρατία την κάναμε του “yes man”. Δεν πάει μπροστά ο τόπος έτσι. 
      Τα θετικά άρθρα του νομοσχεδίου, τα ψηφίζω. Τα αρνητικά τα καταψηφίζω. Σας ευχαριστώ για την ανοχή σας. 
      ΠΡΟΕΔΡΕΥΩΝ (Κωνσταντίνος Βρεττός): Έχω την τιμή να ανακοινώσω στο Σώμα ότι τη συνεδρίαση  μας παρακολουθούν από τα άνω δυτικά θεωρεία της Βουλής, αφού  προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη 90 χρόνια από την Ένωσή της με την Ελλάδα», ο Γαλλικός Σύλλογος ATHENA με τριάντα μαθητές και τέσσερις συνοδούς.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Υφυπουργός Εργασίας και Κοινωνικών Ασφαλίσεων κ. Τζιόλας.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Θα πω στην αρχή, πριν περάσω στην απάντηση σε όσα οι συνάδελφοι παρουσίασαν, ορισμένες φραστικές αλλαγές-τροποποιήσεις: Στο άρθρο 27 παράγραφος 3, οι περιπτώσεις β΄ και δ΄ απαλείφονται. Συνεπώς η περίπτωση γ΄ αναριθμείται σε β΄. Επίσης, στην τροπολογία που σας μοιράστηκε με γενικό αριθμό 2058 στην παράγραφο 1 στην περίπτωση α΄ , οι λέξεις «4 μήνες», αντικαθίστανται με τις λέξεις «20 ημέρες». 
      Συναδέλφισσα και συνάδελφοι, χθες ο Υπουργός εισηγήθηκε συνολικά το σχέδιο νόμου. Έγινε μια συστηματική δουλειά και στη Διαρκή Κοινοβουλευτική Επιτροπή. Υπήρξαν και χθες και σήμερα απόψεις γύρω απ’ αυτό. Θα ήθελα να διευκρινίσω με βάση τα θέματα που έθεσαν οι εισηγητές της μείζονος Αντιπολίτευσης και των άλλων κομμάτων της Αντιπολίτευσης ορισμένα ζητήματα που κρίνω ότι είναι σημαντικά.
      Πρώτα απ’ όλα, πρέπει να ξεκαθαρίσουμε ότι στο σχέδιο νόμου η μερική απασχόληση -σε περιπτώσεις που θα εφαρμοστεί η μερική απασχόληση από εργοδότες και επιχειρήσεις- είναι προαιρετική. Εκείνος, δηλαδή, ο άνεργος που καλείται να τοποθετηθεί σε θέση  μερικής απασχόλησης μπορεί εκτιμώντας και άλλα στοιχεία -πέρα δηλαδή από το ύψος αμοιβών, το οποίο σε καμία περίπτωση δεν μπορεί να είναι χαμηλότερο από το επίδομα ανεργίας- να μη δεχτεί τη θέση αυτή.
      Υπάρχουν όμως περιπτώσεις ανέργων που τοποθετούνται με βάση το προφίλ που ήδη έχουν, δηλαδή την εμπειρία τους, τις δυνατότητες και τις ικανότητές τους. Η τοποθέτηση γίνεται με βάση την αξιολόγηση αυτών των στοιχείων κάθε ανέργου μέσω της εξατομικευμένης προσέγγισης και τα Κέντρα Προώθησης Απασχόλησης. Βεβαίως, σ’ εκείνη την περίπτωση η προσφερόμενη θέση εργασίας δεν μπορεί να τύχει της άρνησης του ανέργου.
      Είπαμε ότι αυτή η πρόταση είναι μία πρόταση στα πλαίσια των ενεργητικών πολιτικών που ασκούμε. Είναι μία πρόταση θετική για τον άνεργο συμπολίτη μας, πρώτα απ’ όλα. Γιατί πέρα από τα στοιχεία που μόλις ανέφερα, ότι θα είναι συναφής με τις ικανότητές του η θέση που θα του προσφερθεί, υπάρχει και το γεγονός ότι οι αμοιβές, το ημερομίσθιο, ο μισθός για το συγκεκριμένο άνεργο συμπολίτη μας θα είναι πολύ υψηλότερος –επειδή μιλάμε για πλήρη απασχόληση- από εκείνον του επιδόματος ανεργίας. Θα διαμορφώνεται τουλάχιστον στο επίπεδο των συλλογικών συμβάσεων εργασίας, κλαδικών ή άλλων, και βέβαια πάνω απ’ αυτό. Και ο άνεργος συμπολίτης μας τοποθετούμενος σ’ αυτήν τη θέση εργασίας επανέρχεται στον οικονομικό παραγωγικό κύκλο και έχει την ευκαιρία για τον εαυτό του να συνεχίσει στην ίδια επιχείρηση. Και βέβαια καταγράφει ασφαλιστικό χρόνο, και από πλευράς συντάξιμων ετών και από πλευράς ενσήμων, επηρεάζοντας θετικά αργότερα το οικονομικό ύψος της σύνταξης.
      Πολλαπλά, λοιπόν, ο άνεργος συμπολίτης μας μέσα από το μέτρο αυτό έχει να ωφεληθεί. Μετά μάλιστα και από τη διάκριση που έκανα για την προαιρετική θέση του ανέργου, ο οποίος μερικά απασχολείται, νομίζω ότι υπάρχει πλήρης διασάφηση στο σημείο αυτό.
      ΣΠΥΡΙΔΩΝ ΣΠΥΡΟΥ: Κύριε Υπουργέ…
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Μισό λεπτό. Θα έρθω σε όλα τα θέματα. Μείνετε ήσυχοι. Παρακαλώ.
      ΣΠΥΡΙΔΩΝ ΣΠΥΡΟΥ: Η απασχόληση, η πλήρης, είναι υποχρεωτική;
       ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Βεβαίως. Αν δεν δεχθεί με όλες αυτές τις προϋποθέσεις που είπαμε τη θέση που του προσφέρεται για μόνιμη απασχόληση, σε καθεστώς πλήρους απασχόλησης, τότε εφαρμόζεται το μέτρο της διαγραφής από τις λίστες ανεργίας του ΟΑΕΔ.
      Ερχόμαστε τώρα στο θέμα των απολύσεων. Έγινε μία μεγάλη συζήτηση γύρω από το θέμα των απολύσεων και της ανακύκλωσης των ανέργων. Όχι δικαιολογημένη.
      Πρέπει να δείτε, πρώτα-πρώτα, στο σχέδιο νόμου ότι οι επιχειρήσεις, οι εργοδότες, οι οποίοι μπορούν να εφαρμόσουν αυτό το κίνητρο, πρέπει να μην έχουν απολύσει κανέναν κατά το προηγούμενο χρονικό διάστημα και επί έξι μήνες. Αυτό το πνεύμα είναι ισχυρό στο νόμο αυτόν και είναι ένα πνεύμα, το οποίο ασφαλώς και θα ληφθεί υπόψη σε κάθε περίπτωση που θα υπάρξει απόλυση.
      Όταν θέλεις από κάποιον επιχειρηματία έξι μήνες νωρίτερα να μην έχει απολύσει, σημαίνει ότι θέλεις μία επιχείρηση που δουλεύει με υγιή τρόπο, που έχει καλές εσωτερικές εργασιακές σχέσεις και που έχει μία σταθερή οικονομική προοπτική. Άρα, από την άποψη αυτήν, αυτό το πνεύμα θα ληφθεί υπόψη και σε περιπτώσεις απολύσεων.
      Δεν είναι όμως μόνο το πνεύμα. Όταν μιλάμε για σπουδαίο λόγο -έχω εξηγήσει και στη Διαρκή Κοινοβουλευτική Επιτροπή -ότι ως «σπουδαίο λόγο» με βάση τη νομολογία, με βάση αποφάσεις δικαστηρίων, κλπ- εννοούμε τις εξαιρετικές, εκείνες, ακραίες περιπτώσεις εργαζομένων στα πλαίσια μιας επιχείρησης, όπου υπήρξαν θέματα κακοδιαχείρισης, θέματα κλοπών, θέματα δηλαδή εξαιρετικής, ακραίας συμπεριφοράς. Αυτή είναι η έννοια του σπουδαίου λόγου με βάση τη νομολογία. Και μάλιστα όταν δεν υπάρχει τέτοιος λόγος με τα χαρακτηριστικά που περιέγραψα, τότε η απόλυση είναι αναιτιολόγητη, πράγμα που σημαίνει ότι ο συγκεκριμένος εργαζόμενος δικαιώνεται.
      ΔΗΜΗΤΡΙΟΣ ΤΣΙΟΓΚΑΣ: Σαν αυτούς που «δικαιώνονται» κάθε μέρα.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων):  Παρακαλώ, ακούστε. Ακούστηκαν επίσης μια σειρά θέματα που έχουν σχέση με την Επιθεώρηση Εργασίας.
      Εμείς έχουμε κάνει μια μεγάλη προσπάθεια με την Επιθεώρηση Εργασίας και από πλευράς υποδομών και από πλευράς νέου προσωπικού. Έχουμε αυξήσει το προσωπικό της Επιθεώρησης Εργασίας και θα υπάρξει και νέος κύκλος αυξήσεως του προσωπικού. Αυτή είναι η προοπτική η δική μας. 
      Και πιστεύω ότι ο ελληνικός λαός θα δώσει τη δυνατότητα, όχι μόνο στο συγκεκριμένο θέμα αλλά συνολικότερα, να συνεχιστούν οι θετικές πολιτικές που μέχρι τώρα έχουμε ασκήσει  υπέρ των εργαζομένων, να υπάρξουν και νέα θετικά μέτρα υπέρ των ανέργων, υπέρ των λαϊκών κοινωνικών στρωμάτων, υπέρ των εργαζομένων με την επικύρωση στις 7 Μαρτίου της εντολής ξανά προς το ΠΑΣΟΚ και στο Γιώργο Παπανδρέου.
      Έχουμε αυξήσει, λοιπόν, τις δυνατότητες του Σώματος Επιθεωρητών Εργασίας και από πλευράς στελεχιακού προσωπικού και από πλευράς υποδομών. Δεν είναι τυχαίο ότι το τελευταίο χρονικό διάστημα το Σώμα Επιθεωρητών Εργασίας έχει αυξήσει περίπου στο διπλάσιο και πάνω τους ελέγχους και περίπου στο διπλάσιο και πάνω τις συμφιλιωτικές πράξεις που έχει συζητήσει ανάμεσα σε εργοδότες και σε εργαζόμενους. Αυτό το έργο είναι ένα θετικό έργο υπέρ των εργαζόμενων βεβαίως, διότι το Σώμα Επιθεώρησης Εργασίας αλλά και οι δικές μας οδηγίες και το δικό μας πνεύμα που αποτυπώνεται γενικά στη νομοθεσία αλλά και στην πολιτική μας και αποτυπώνεται και στη συγκεκριμένη νομοθετική μας πρωτοβουλία είναι υπέρ των εργαζομένων.
      Τέθηκε ένα θέμα είσπραξης των προστίμων. Τα πρόστιμα που επιβάλλονται έχουν στο κατώτερό τους επίπεδο δεκαπλασιαστεί και στο ανώτερό τους επίπεδο τριπλασιαστεί. Έχουμε κάνει πιο αυστηρά, δηλαδή, τα οικονομικά πρόστιμα, όπως επίσης υπάρχει και ένα μεγάλο φάσμα παρεμβάσεων που μπορεί να ασκήσει το Σώμα Επιθεωρητών Εργασίας από τη διακοπή των εργασιών μέχρι και τη μερική διακοπή των εργασιών σε ένα εργοτάξιο, σε μία επιχείρηση, όταν υπάρχουν προβλήματα με τους κανόνες ασφαλείας. Η είσπραξη, εν πάση περιπτώσει, αυτών των οικονομικών προστίμων γίνεται μέσα από διαδικασίες των δημοσίων ταμείων. Είναι ένας πόρος ο οποίος συγκαταλέγεται στους δημόσιους πόρους. 
      Τέθηκε το θέμα για τη συμψηφιστική οικονομική πράξη που περιλαμβάνεται στο σχέδιο νόμου. Η συμψηφιστική αυτή οικονομική πράξη αφορά την επιδότηση των επιχειρήσεων στις περιπτώσεις που τοποθετούνται στις επιχειρήσεις άνεργοι με τη διαδικασία της μετατροπής του επιδόματος ανεργίας σε επιδότηση εργασίας. 
      Είναι σαφές στο σημείο αυτό τι λέει το άρθρο 2, παράγραφος 6. Η συμψηφιστική αυτή οικονομική πράξη όπου η διαδικασία και τα πλήρη δικαιολογητικά θα προβλέπονται από κοινή απόφαση των Υπουργών Οικονομίας και Εργασίας είναι μία συμψηφιστική πράξη κατά την οποία, ενώ θα καταβάλλονται, όπως προβλέπεται μέσα από ΑΠΔ, οι εισφορές υπέρ του ΙΚΑ -διότι η πολιτική μας για το ΙΚΑ δεν πρέπει να διαταραχθεί, το ΙΚΑ πρέπει να εξακολουθήσει να είναι και να αναπτυχθεί παραπέρα σε έναν σταθερό, υγιή και μεγάλο ασφαλιστικό οργανισμό των εργαζόμενων- ενώ λοιπόν, θα καταβάλλονται οι εργοδοτικές εισφορές υπέρ του ΙΚΑ, κάθε μήνα που η επιχείρηση έρχεται να τακτοποιήσει υποθέσεις δικών της φορολογικών υποθέσεων στο δημόσιο ταμείο, τότε μπορεί, εκεί, να εκδίδεται μια συμψηφιστική πράξη οφειλής ή επιστροφής. Από πλευράς διαδικασίας –αλλά αυτή είναι η ουσία- που σας παρουσίασα- θα προβλέπεται στην κοινή υπουργική απόφαση των Υπουργών Οικονομίας και Εργασίας που ανέφερα. 
      Η πρωτοβουλία EQUAL, για την οποία έγινε και χθες και σήμερα συζήτηση, είναι μια κοινοτική πρωτοβουλία η οποία σχεδιάστηκε για να ενισχύσει την ευρωπαϊκή στρατηγική για την απασχόληση. Στρατηγικός στόχος της κοινοτικής πρωτοβουλίας EQUAL είναι να λειτουργήσει ως δοκιμαστικό έδαφος για την ανάπτυξη και διάδοση νέων τρόπων αντιμετώπισης των διακρίσεων και της ανισότητας  στον τομέα της απασχόλησης.
      Η πρωτοβουλία αυτή υλοποιείται μέσω αναπτυξιακών συμπράξεων που αποτελούν ισχυρές και δεσμευτικές συμφωνίες φορέων προερχόμενων τόσο από το δημόσιο όσο και από τον ιδιωτικό τομέα. Οι αναπτυξιακές συμπράξεις μπορεί να είναι «γεωγραφικές», αν στοχεύουν να φέρουν σε επαφή τους ανθρώπους-κλειδιά μιας συγκεκριμένης γεωγραφικής περιοχής ή «τομεακές», αν εστιάζουν σε ιδιαίτερους οικονομικούς τομείς ή βιομηχανικούς κλάδους ή αφορούν μία ή περισσότερες από τις ομάδες που πλήττονται από διακρίσεις και ανισότητες στην αγορά εργασίας.
      Η κοινοτική πρωτοβουλία EQUAL περιλαμβάνει πέντε υποπρογράμματα και εννιά θεματικά πεδία. Τα υποπρογράμματα είναι η βελτίωση της απασχολησιμότητας, η ανάπτυξη του επιχειρηματικού πνεύματος, η προσαρμοστικότητα, οι ίσες ευκαιρίες για άνδρες και γυναίκες και οι αιτούντες άσυλο. 
      Το ελληνικό πρόγραμμα της κοινοτικής πρωτοβουλίας EQUAL έχει προγραμματική περίοδο το 2001 έως το 2006 και ανέρχεται σε 138,8 εκατομμύρια ευρώ δηλαδή 47,3 δισεκατομμύρια δραχμές. Απ’ αυτά το 75% χρηματοδοτείται από το Ευρωπαϊκό Κοινοτικό Ταμείο και το 25% από ελληνικούς εθνικούς πόρους. Και το πρόγραμμα αυτό υλοποιείται σε δυο κύκλους εφαρμογής. 
      Πράγματι, στο Νομό Ιωαννίνων υπάρχει μια τέτοια αναπτυξιακή σύμπραξη με τίτλο «Προώθηση της επιχειρηματικότητας στην περιφέρεια Ηπείρου» και η γεωγραφική περιφέρεια στην οποία εφαρμόζεται αυτό το πρόγραμμα είναι όλη η Ήπειρος. Στα πλαίσια αυτά οι φορείς που υλοποιούν το έργο είναι οι Νομαρχιακές Αυτοδιοικήσεις, η ΤΕΔΚ Ιωαννίνων, η Αγροτική Συνεταιριστική Ηπείρου-Κερκύρας, ο Ελληνικός Σύνδεσμος Νέων Επιχειρηματιών Ηπείρου, η Αναπτυξιακή Εταιρεία «Ήπειρος Α.Ε.», το Πανεπιστήμιο Ιωαννίνων και η Ιδιωτική Εταιρεία «Business Innovation Center» της Ηπείρου. 
      Στα πλαίσια αυτά το Πανεπιστήμιο Ιωαννίνων έχει αναλάβει συγκεκριμένες δράσεις και τις οποίες οφείλει, επειδή έχει υπογράψει τη δεσμευτική συμφωνία για την οποία μίλησα στην αρχή, να πραγματοποιήσει. 
      Έγινε και μια συζήτηση, εκφράστηκαν ορισμένες επιφυλάξεις, για τις μη κυβερνητικές οργανώσεις. Οι μη κυβερνητικές οργανώσεις αποτελούν στις μέρες μας και στη σύγχρονη εποχή ένα σημαντικό πολύμορφο μηχανισμό, ένα μεγάλο αριθμό μαζικών οργανώσεων μέσα από τον οποίο εκφράζεται η κοινωνία των πολιτών, μέσα από τον οποίο εκφράζονται ενεργοί πολίτες σε διάφορους τομείς, με πρωτοβουλίες, δράσεις, συμμετοχή. 
      Η Ευρωπαϊκή Ένωση στα πλαίσια του προγράμματος που αφορά την απασχόληση και την επαγγελματική κατάρτιση -του Επιχειρησιακού Προγράμματος «Απασχόληση και Επαγγελματική Κατάρτιση»- έχει προβλέψει ένα ποσοστό 0,5% των πόρων αυτού του επιχειρησιακού προγράμματος να κατευθυνθεί προς τη χορήγηση μικρών επιδοτήσεων σε μη κυβερνητικές οργανώσεις. Αυτό αποτελεί μια δέσμευση της Ευρωπαϊκής Ένωσης και της Ελλάδας. Τα κριτήρια επιλογής και αξιολόγησης των μη κυβερνητικών οργανώσεων και των προτάσεών τους, θα προβλέπονται αναλυτικά σε Υπουργική Απόφαση, η οποία την περίοδο αυτή συντάσσεται και πρόκειται να δοθεί στη δημοσιότητα. 
      Από τους ουσιαστικούς στόχους της συμμετοχής των μη κυβερνητικών οργανώσεων στην υλοποίηση δράσεων του Επιχειρησιακού Προγράμματος «Απασχόληση και Επαγγελματική Κατάρτιση», είναι και η προώθηση του κοινωνικού τομέα της οικονομίας με την παροχή εναύσματος δραστηριοποίησης σε τομείς που συνδυάζουν την αύξηση και ενίσχυση της απασχόλησης με την κοινωνικά χρήσιμη εργασία. 
      Η διαχείριση των πόρων του επιχειρησιακού προγράμματος απασχόληση και επαγγελματική κατάρτιση του 0,5% που θα κατευθυνθεί προς τις μη κυβερνητικές οργανώσεις, θα γίνεται από αρμόδια μονάδα της Διαχειριστικής Αρχής σε σταθερή βάση. Βεβαίως, αυτή η διαχείριση, αυτός ο έλεγχος είναι διαρκώς ανοικτά και σε συνεργασία με τις αρχές, τα όργανα, της Ευρωπαϊκής Ένωσης. 
      Τέθηκαν ορισμένα θέματα για τον Οργανισμό Εργατικής Κατοικίας. Πρώτα απ’ όλα, θα ήθελα να πω σε όλους εκείνους που λένε ότι αυτά εδώ είναι προεκλογικές ρυθμίσεις ότι θα ήταν σκοπιμότερο να αναγνωρίσουν -αντί της εύκολης καταφυγής, αντί του εύκολου επιχειρήματος ότι «όλα είναι προεκλογικές ρυθμίσεις»- ότι αυτές οι ρυθμίσεις και άλλες ρυθμίσεις αλλά και συνολικότερα μέτρα και επιλογές που έχουμε κάνει δείχνουν, αποτυπώνουν έμπρακτα την κοινωνική μας ευθύνη, την κοινωνική μας ευαισθησία, ότι ασκούμε μια πολιτική με κοινωνικό περιεχόμενο.
        Δεν μπορούν να μιλάνε για προεκλογικές ρυθμίσεις. Το είπα και στη Διαρκή Κοινοβουλευτική Επιτροπή. Αναγνωρίστε επιτέλους, δείξτε ελάχιστη γενναιότητα, ότι αυτά τα μέτρα δείχνουν κοινωνική ευαισθησία και ευθύνη απέναντι σε μεγάλες κατηγορίες πολιτών, όπως οι οικογένειες των εργαζομένων. Τέτοιες είναι οι ρυθμίσεις που αφορούν τον Οργανισμό Εργατικής Κατοικίας, αλλά και άλλες ρυθμίσεις, όχι μόνο σε αυτό το νομοσχέδιο. Περί αυτού πρόκειται. Δεν έχετε την τόλμη να πείτε την αλήθεια. Και η αλήθεια είναι αυτή που σας είπα. Πολλά από τα θέματα που περιλαμβάνονται στο σχέδιο νόμου, αλλά και σε άλλα, είναι οι αναγκαίες νομοθετικές πρωτοβουλίες για να εφαρμοστούν στην πράξη οι στόχοι που ανακοινώθηκαν με το Κοινωνικό Πακέτο, το Σεπτέμβριο του 2003. Ορισμένες από τις ρυθμίσεις είναι παρατάσεις σε ρυθμίσεις που υπήρχαν και πιο πριν, σε ρυθμίσεις από το 2001 ή το 2002, που τότε δεν υπήρχε καμία προεκλογική περίοδος. Αλλά υπάρχουν  και νέες, όπως νέα είναι η ρύθμιση –να απαντήσω και σε ένα θέμα περί σεισμοπαθών- ότι όλες οι ευνοϊκές ρυθμίσεις που απετέλεσαν το πακέτο μετά τους σεισμούς στην Αττική το 1999, μετακινούνται προς τα πίσω και αφορούν όλες τις σεισμοπαθείς περιοχές της Πατρίδας μας από το 1993 και μετά. Αυτό είναι μία γενναία ρύθμιση για τις οικογένειες των εργαζομένων σας σεισμόπληκτες περιοχές.
        Λέτε, ότι ο ΟΕΚ κάνει «μνημόσυνο με ξένα κόλλυβα». Και αυτό δεν είναι σωστό. Το μεγαλύτερο μέρος των προϋπολογισμού του ΟΕΚ προέρχεται από τις θεσμοθετημένες εισφορές εργοδοτών και εργαζομένων. Αλλά, ταυτόχρονα, ξέρετε πολύ καλά ότι το δημόσιο διαθέτει σημαντικούς πόρους για τα κοινωφελή δίκτυα, ότι το δημόσιο διαθέτει σε ορισμένες περιπτώσεις δημόσια έκταση προερχόμενη από το Υπουργείο Γεωργίας ή άλλες υπηρεσίες, πάνω στις οποίες εκτάσεις χτίζονται οι νέοι οικισμοί. Πολλές από τις εκτάσεις αυτές προέρχονται από τους δήμους. Όλα αυτά είναι περιουσιακά στοιχεία του ΟΕΚ, εντάσσονται στην αξία των οικισμών του ΟΕΚ. Άρα, δεν μπορεί κανείς να λέει εύκολα ότι όλα αυτά είναι πόροι των εργαζομένων και των εργοδοτών. Αλλά, και όταν ακόμη το λέει πρέπει να γνωρίζει ότι πίσω από τη θεσμοθέτηση των πόρων κρύβεται η πολιτική βούληση. Εμείς είπαμε ότι πρέπει αυτοί οι πόροι να είναι έτσι. Εμείς είπαμε π.χ. ότι οι πόροι για τον Οργανισμό Εργατικής Εστίας πρέπει να αυξηθούν, για να μπορούμε να κάνουμε κοινωνική πολιτική μέσω του ΟΕΕ, με τον κοινωνικό τουρισμό, με τις εκδρομές κλπ. Και τώρα κάνουμε ένα μεγάλο πρόγραμμα επέκτασης σε υπηρεσίες βρεφονηπιακών σταθμών. Άλλες δέκα (10) χιλιάδες οικογένειες εργαζομένων μέσω της Εργατικής Εστίας και είκοσι (20) χιλιάδες οικογενειών αγροτών μέσω της Αγροτικής Εστίας θα ωφεληθούν από τους πόρους που εμείς θεσμοθετήσαμε.
        Κλείνοντας, θέλω να πω ότι με το σχέδιο νόμου κάνουμε μία μεγάλη προσπάθεια. Είχαμε θετικά επιτεύγματα στον τομέα της ανεργίας. Δεν είμαστε όμως ακόμα ικανοποιημένοι. Θέλουμε να βελτιώσουμε ακόμη περισσότερο τα αποτελέσματα της δουλειάς και της πολιτικής  μας.  Θέλουμε να δημιουργήσουμε, διατηρώντας υψηλούς και σταθερούς τους ρυθμούς ανάπτυξης της χώρας μας πάνω από 4%. Η Ευρωπαϊκή Επιτροπή μιλάει ότι 4,3% ήταν το 2003. Πάνω από το 4,3% θα κινηθεί το 2004. Και αυτό το λέει η Ευρωπαϊκή Ένωση και ο ΟΟΣΑ. Αν διατηρήσουμε υψηλούς ρυθμούς ανάπτυξης, διαμορφώνουμε το τοπίο στο οποίο μπορούμε να έχουμε θετικά αποτελέσματα και στην απασχόληση. Θέλουμε όμως μέσα από αυτές τις πολιτικές που αποτελούν στοιχεία των δημόσιων ενεργητικών πολιτικών που εμείς αποφασίζουμε και καθοδηγούμε, να διαμορφώσουμε ένα νέο κύμα αύξησης της απασχόλησης, το οποίο δείχνει τα τελευταία τρία χρόνια υψηλούς ρυθμούς. Ξεκίνησε από χαμηλό επίπεδο και πέρασε στο 1%, τώρα είναι στο 1,7% και η εκτίμησή μας είναι ότι θα συνεχίσει με τους ίδιους ρυθμούς ακόμη υψηλότερα. Με τα μέτρα αυτά, αξιοποιώντας το ευρύτερο θετικό πεδίο και τους σταθερούς ρυθμούς ανάπτυξης, που έχουμε εξασφαλίσει, θέλουμε να δημιουργήσουμε ένα νέο κύμα για την περαιτέρω μείωση της ανεργίας και την αύξηση της απασχόλησης. Σας ευχαριστώ.
        (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Κωνσταντίνος Βρεττός): Έχω την τιμή να ανακοινώσω ότι τη συνεδρίαση παρακολουθούν από τα άνω δυτικά θεωρεία της Βουλής αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90 χρόνια από την Ένωσή της με την Ελλάδα», το Δημοτικό Σχολείο Εράσμιος της Ανατολικής Αττικής με τρεις συνοδούς δασκάλους και εξήντα μαθητές.
     Η Βουλή τους καλωσορίζει.
     (Χειροκροτήματα από όλες τις πτέρυγες)
     Ο κ. Σπύρου έχει το λόγο.
     ΣΠΥΡΙΔΩΝ ΣΠΥΡΟΥ: Βέβαια, ο χρόνος δεν ήταν αρκετός για να απαντήσει ο κύριος Υπουργός σε πολλά θέματα που αιωρούνται και δημιουργούν προβληματισμούς. 
     Εγώ θέλω να ρωτήσω για το άρθρο 1 που υπάρχει θέμα και το έχουν θέσει από το υπαλληλικό κέντρο της Χίου και η επιτροπή της Βουλής, σχετικά με τη μερική απασχόληση. Μιλήσατε, κύριε Υπουργέ, και είπατε ότι δεν είναι υποχρεωτική, η δε αμοιβή δεν μπορεί να είναι λιγότερη από το επίδομα ανεργίας, το οποίο πιστεύω πως δεν είναι κάτω από το 50%. Πώς μπορεί να είναι παραπάνω όταν το επίδομα είναι στο 50% με 55%; 
     Σε ό,τι αφορά την πλήρη απασχόληση, μία επιχείρηση παίρνει έναν άνεργο ο οποίος έχει προοπτική να πάρει επίδομα ανεργίας έξι μηνών ή ενός χρόνου και στη συνέχεια πώς εξασφαλίζεται ότι είναι μόνιμη θέση εργασίας, αφού κάλλιστα η επιχείρηση μπορεί να τον απολύσει μετά την ολοκλήρωση του χρόνου που παίρνει το επίδομα. 
     Λογικά η επιτροπή της Βουλής διερωτάται μήπως με αυτόν τον τρόπο απολύονται εργαζόμενοι για να γίνουν άνεργοι και έτσι γίνεται μία ανακύκλωση.
     Επί του άρθρου 1 πολύ σωστά το θέτει η Επιστημονική Επιτροπή και αναφέρει ότι έτσι επιδοτείται η εργασία του ανέργου και παρέχεται σ’ αυτόν η δυνατότητα να αποκτήσει εισόδημα μεγαλύτερο από το ποσό του επιδόματος της ανεργίας, όπως και να ασφαλιστεί πλήρως. 
     Είναι δυνατόν να απολύεται στη συνέχεια ο εργαζόμενος όταν ολοκληρωθεί το επίδομα ανεργίας. Τι εξασφαλίζει ότι θα το διατηρήσει; Όταν μία επιχείρηση ρισκάρει να πάρει έναν εργαζόμενο για να καλύψει, να κερδίσει έξι μήνες επίδομα ανεργίας και να το διατηρήσει μετά σε νόμιμη απασχόληση, όταν σαν κριτήριο θα είναι οι ικανότητες του εργαζόμενου για να αποδώσει στην επιχείρηση παρά το επίδομα που θα κέρδιζε η επιχείρηση. 
     Οπωσδήποτε να διευκρινιστούν οι λόγοι της απόρριψης, είναι πολύ σημαντικό γιατί θα προκύψουν παρενέργειες και έχουν δίκιο και οι εργαζόμενοι και η Επιστημονική Επιτροπή που θέτει το θέμα που όμως δεν το διευκρινίσατε. Ακόμη εάν δεν δεχθεί για κάποιους λόγους ο εργαζόμενος να εγκαταλείψει το επίδομα ανεργίας που παίρνει για να εργαστεί σε μία θέση η οποία και αυτή δεν είναι μόνιμη. Ενδεχομένως να μην του προσφέρει τίποτε γιατί όταν λήξει αυτός ο κύκλος στερείται και του επιδόματος ανεργίας, όπως το αναφέρει. 
     Επομένως, πρέπει να το περιγράψετε καλύτερα για να μην υπάρξουν παρερμηνείες.
     Σε ό,τι αφορά τα άλλα άρθρα που τα στηρίζουμε γιατί τακτοποιούνται διάφορα θέματα, κανένας δεν έχει αντίρρηση ότι και ο ΟΕΚ που προσφέρει μία σημαντική υπηρεσία, εμείς λέμε ότι πρέπει να αλλάξει και φιλοσοφία και ο τρόπος των κατασκευών γιατί υπάρχουν προβλήματα κακής ποιότητας στις κατασκευές που χρειάζονται συνεχώς παρεμβάσεις αλλά και αυτή η γκετοποίηση των εργατικών κατοικιών πρέπει να αλλάξει νοοτροπία για να είναι καλύτερες συνθήκες διαμονής των εργαζομένων.
     Τα μέτρα που παίρνετε δεν τα παίρνετε για όλους τους εργαζόμενους, καλώς τα παίρνετε, αλλά γι’ αυτούς οι οποίοι δεν μπόρεσαν να ανταποκριθούν στις υποχρεώσεις τους είτε ήταν ασυνεπείς. Στη συνέχεια, έρχεστε να τα καλύψετε γιατί κάποιοι που είναι συνεπείς δεν έχουν δικαίωμα διευκόλυνσης αφού πλήρωσαν τις υποχρεώσεις τους. Αυτό δεν είναι η πρώτη φορά που συμβαίνει και ξέρετε ότι καίγεται το δάσος, κάποιος κτίζει και στη συνέχεια τον απαλλάσσουμε. Κάνει κάποιος παρανομία και στη συνέχεια ερχόμαστε και τον νομιμοποιούμε. Και έτσι όλοι οι νόμιμοι δικαίως πολλές φορές λένε, οι αδικημένοι κάθε φορά που τηρούν το νόμο και έρχονται κάποιοι έξυπνοι την προεκλογική περίοδο και εφαρμόζουν τη νοοτροπία που έχετε καλλιεργήσει –κυρίως από τα χρόνια παραμονής σας στην εξουσία- κάτι που δεν προάγει την ποιότητα της δημοκρατίας μας και την αντικειμενικότητα όπως πρέπει να τηρείται για όλους τους πολίτες.
      ΠΡΟΕΔΡΕΥΩΝ (Κωνσταντίνος Βρεττός): Εάν δεν υπάρχει άλλος συνάδελφος να δευτερολογήσει, νομίζω ότι μπορούμε να κλείσουμε τη συζήτηση. 
      ΔΗΜΗΤΡΙΟΣ ΤΣΙΟΓΚΑΣ: Τελικά παρά τις εκκλήσεις μας, παρά την επανειλημμένη μας απαίτηση στη συζήτηση και χθες και σήμερα, δεν δόθηκαν απαντήσεις στα ερωτήματα που θέσαμε στην Κυβέρνηση για συγκεκριμένα άρθρα του νομοσχεδίου, αλλά αν θέλετε και για το αίτημα που καταθέσαμε να αποσυρθεί αυτό το νομοσχέδιο. Είναι γεγονός ότι η Κυβέρνηση έχει ξεπεράσει κάθε προηγούμενο. Με αυτό το νομοσχέδιο έτσι όπως το μεθοδεύει, δηλαδή, οι άνεργοι που παίρνουν χρήματα από το ταμείο ανεργίας με πλήρη απασχόληση, θα πρέπει να πάνε για δουλειά με πλήρη απασχόληση. Εάν δεν πάνε, τους κόβεται το ταμείο ανεργίας. Είναι προκλητικό με τα λεφτά των εργαζομένων να επιδοτούνται οι βιομήχανοι, οι οποίοι επί της ουσίας από την τσέπη τους θα βάζουν μόνο το ένσημο. 
      Δεύτερον, με αυτό το νομοσχέδιο συνεχίζετε να δίνετε ακόμα περισσότερα προνόμια στους βιομηχάνους, οι οποίοι φυσικά και δεν ικανοποιούνται. Ο μποναμάς της Κυβέρνησης προς τους βιομηχάνους και μάλιστα εν μέσω προεκλογικής περιόδου είναι όχι μόνο αντεργατικός, αλλά και προκλητικός απέναντι στην εργατική τάξη και ιδιαίτερα στους ανέργους. Ανοίγετε νέα επικίνδυνα μονοπάτια. Και βέβαια πρέπει να πούμε ότι αυτό το νομοσχέδιο είναι ένα προεκλογικό δώρο του ΠΑΣΟΚ στους βιομηχάνους. Αυτή είναι η νέα αντίληψη για τα νέα μέτρα της αντιμετώπισης της ανεργίας σαν συνέχεια των λεγόμενων ενεργητικών πολιτικών απασχόλησης. Μετά από όλα αυτά εμείς δεν έχουμε καμία αμφιβολία για το ιδιαίτερα εποικοδομητικό κλίμα που έχει οικοδομηθεί ανάμεσα στην Κυβέρνηση και τους βιομηχάνους και το δείγμα της καλής συνεργασίας έχει πλέον εδραιωθεί εδώ και αρκετά χρόνια, αλλά προσπαθείτε να το δείχνετε καθημερινά με τις παροχές προς τους βιομηχάνους και τα νομοσχέδια που τους σερβίρετε. 
      Με μερική απασχόληση, είπε ο κύριος Υπουργός, ότι δεν είναι υποχρεωτικό να πάει ο άνεργος να δώσει το επίδομα ανεργίας στο βιομήχανο. Είναι όμως υποχρεωτικό με πλήρη απασχόληση. 
      Σε ό,τι αφορά τις απολύσεις κανείς βιομήχανος δεν απολύει χωρίς «κάποιο λόγο». Όλοι έχουν μία δικαιολογία για να απολύσουν κάποιον. Για να μη σας πω ότι οι περισσότερες απολύσεις είναι «αποχωρήσεις» των εργαζομένων κάτω από σκληρές καθημερινές πιέσεις που ασκούνται από την πλευρά της εργοδοσίας με χίλιους δυο τρόπους που τους αναγκάζουν να σηκωθούν να φύγουν χάνοντας και τα δικαιώματά τους από την καταγγελία σύμβασης της απόλυσης και το επίδομα ανεργίας. Αυτά είναι καθημερινά φαινόμενα, τα οποία αντιμετωπίζουν οι εργαζόμενοι και για τα οποία εσείς δεν παίρνετε κανένα ουσιαστικό μέτρο. 
     Είπατε για την πρόσληψη προσωπικού στις εργατικές εστίες. Θέλουμε να σας θέσουμε ένα ερώτημα, επειδή το αναφέρατε σήμερα. 
      Απ’ αυτές τις προσλήψεις, θα γίνουν προσλήψεις στα εργατικά κέντρα τα οποία έχουν τον ελάχιστο αριθμό προσωπικού, μια γραμματέα και μια καθαρίστρια; 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Εγώ μίλησα για τις Επιθεωρήσεις Εργασίας. 
      ΔΗΜΗΤΡΙΟΣ ΤΣΙΟΓΚΑΣ: Άλλο είναι αυτό και άλλο αυτό που θέτω εγώ. 
      Στον Οργανισμό Εργατικής Εστίας θα γίνουν προσλήψεις και αν από αυτές τις προσλήψεις θα δοθεί η δυνατότητα να προσληφθούν και άτομα σε εργατικά κέντρα τα οποία έχουν τον ελάχιστο αριθμό ο οποίος προβλεπόταν εδώ και δεκαετίες και βεβαίως η κατάσταση έχει αλλάξει όπως το Εργατικό Κέντρο Λάρισας το οποίο έχει μια καθαρίστρια και μια γραμματέα όταν τον ίδιο αριθμό έχει και το Εργατικό Κέντρο της Κρέστενας, των Φαρσάλων, της Ελασσόνας και άλλων μικρότερων πόλεων. 
      Επίσης θέλουμε να πούμε τελειώνοντας ότι όντως χαρίζει απλόχερα η Κυβέρνηση ζεστό χρήμα από τον ΟΑΕΔ στους βιομήχανους με αυτό το νομοσχέδιο. Βέβαια αυτό το νομοσχέδιο έχει στόχο να γενικεύσει τις ελαστικές μορφές απασχόλησης και την αύξηση των κερδών των βιομηχάνων. Οι νέες παροχές στο κεφάλαιο προβλέπουν περισσότερες επιδοτήσεις σε περισσότερες κατηγορίες εργαζομένων ακόμη και αυτού του επιδόματος της ανεργίας. 
      Για το λόγο αυτό εμείς το καταψηφίζουμε.
      ΠΡΟΕΔΡΕΥΩΝ (Κωνσταντίνος Βρεττός): Η κ. Στεργίου έχει το λόγο.
      ΙΩΑΝΝΑ ΣΤΕΡΓΙΟΥ: Ο κύριος Υπουργός στην ομιλία του φάνηκε βέβαιος θα έλεγα ότι το σύστημα θα λειτουργήσει τέλεια, ότι παίρνοντας από τις λίστες των ανέργων επιδοτούμενων οι επιχειρήσεις προσωπικό θα τους έχουν εξασφαλίσει βίο ανθόσπαρτο στην επιχείρησή τους, θα έχουν τη θέση της πλήρους απασχόλησης, ότι δεν θα υπάρξει καμία καταπάτηση των δικαιωμάτων τους, ότι θα τηρήσουν οι επιχειρήσεις το νόμο και ότι έξι μήνες πριν δεν θα έχουν απολύσει κάποιο εργαζόμενο, δηλαδή όλα ωραία και καλά.
      Κατ’ αρχήν το θέμα των έξι μηνών που χρειάζεται να μην έχουν απολύσει οι επιχειρήσεις για να προσλάβουν με βάση αυτό το νόμο κάποιους επιδοτούμενους άνεργους ισχύει και για άλλα προγράμματα. Δηλαδή για να μπουν στα προγράμματα επιδότησης της ανεργίας με ένα ποσοστό που επιδοτεί ο ΟΑΕΔ υπάρχουν εδώ και πολλά χρόνια από τότε που υπάρχουν αυτά τα προγράμματα το εξάμηνο ήταν εξ’ αρχής καθιερωμένο. Και εσείς πιστεύετε ή έχετε στοιχεία ότι δεν καταπατείται αυτό; Ότι μέσα σε αυτούς τους έξι μήνες με το πρόσχημα των απολύσεων για σπουδαίο λόγο και με το πρόσχημα των οικειοθελών αποχωρήσεων δεν γίνονται αυτά τα πράγματα; Αν ήταν έτσι, όλοι αυτοί που έχουν κατά καιρούς απασχολήσει προσωπικό με βάση τα προγράμματα θα είχαμε σήμερα ένα προσωπικό πολυπληθές και δεν θα είχαμε τόσο μεγάλο ποσοστό ανεργίας. Ξέρετε πολύ καλά ότι με το πρόσχημα των οικειοθελών αποχωρήσεων κάτω από πιέσεις, κάτω από εξαναγκασμό αναγκάζονται οι εργαζόμενοι να υπογράψουν την οικειοθελή αποχώρηση κάτω από το γεγονός ότι αυτό που λέμε «σπουδαίος λόγος» δεν μπορεί να αποδειχθεί παρά μόνο στο δικαστήριο, οι επιχειρήσεις καταστρατηγούν το νόμο και με αυτό τον τρόπο βγάζοντας και διώχνοντας τους εργαζόμενους που έχουν στην επιχείρησή τους χρόνια, παίρνουν επιδοτούμενο προσωπικό ακριβώς για να έχουν τα οφέλη της επιδότησης της εργασίας τους χωρίς ταυτόχρονα να αυξάνουν τον αριθμό των εργαζομένων. Εδώ είναι το πρόβλημα, η κύρια αντίθεσή μας αυτή είναι ότι δεν είναι νέες θέσεις εργασίας. Είναι ανακύκλωση της ανεργίας, είναι μια διαχείριση αν θέλετε της ανεργίας και όχι μόνο αυτό. 
      Σας είπα και στην τροπολογία μου, πείτε μου οι άνεργοι που δεν επιδοτούνται, αυτοί που έχει λήξει το δωδεκάμηνο και δεν έχουν δικαίωμα περαιτέρω επιδότησης της ανεργίας, οι μακροχρόνιοι άνεργοι, αυτοί που δεν έχουν συμπληρώσει τον απαραίτητο χρόνο για να βρίσκονται στο ταμείο ανεργίας, δηλαδή δεν έχουν συμπληρώσει τα απαραίτητα ένσημα, αυτοί όλοι πώς θα βρουν δουλειά όταν προηγούνται και προτιμούνται σαφώς αυτοί οι οποίοι θα βάζουν στην τσέπη της επιχείρησης κάποια χρήματα; Άρα, λοιπόν, όχι μόνο γίνεται ανακύκλωση της ανεργίας αλλά δημιουργείτε και ανέργους πολλών ταχυτήτων όχι μόνο δύο και στην πράξη δεν ωφελείται αυτό που λέμε «μείωση της ανεργίας». 
      Σας είπα προηγούμενα σε μια παρέμβασή μου, όταν λέτε ότι δημιουργείτε θέσεις πλήρους απασχόλησης, να το ορίσετε, να πείτε «θέση πλήρους απασχόλησης αορίστου χρόνου». Ούτε αυτό το βάζετε. Είναι γενικό, είναι φλου.
      Από την άλλη μεριά, πρέπει να ορίσετε τι σημαίνει «σπουδαίος λόγος». Σπουδαίος λόγος είναι να υπάρχει απόφαση δικαστική που να έχει δικαιώσει τον εργοδότη που έκανε την απόλυση. Όταν το λέτε έτσι δεν σημαίνει τίποτα. Ανοίγουν οι ασκοί του Αιόλου. Ξέρετε πολύ καλά ότι στην πράξη δεν γίνονται αυτά τα πράγματα και γι’ αυτόν το λόγο συνολικά θεωρούμε ότι δεν προχωρά το πρόγραμμα μείωσης της ανεργίας. Αυτά τα μέτρα είναι αποσπασματικά και κυρίως ευνοούν την εργοδοσία. Ευνοούν καθαρά την εργοδοσία και σ’ αυτήν την κατεύθυνση κινείται όλο το νομοσχέδιο. Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ, έχετε το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Θα είμαι σύντομος, κύριε Πρόεδρε.  
      Θέλω με τον πιο σαφή τρόπο να ξεκαθαρίσω στη Βουλή, και μέσω της Βουλής προς τους συμπολίτες μας, που ίσως μας παρακολουθούν, τα εξής: Τι υπάρχει σήμερα για ένα άνεργο συμπολίτη μας; Για ένα άνεργο συμπολίτη μας αυτό που υπάρχει από πλευράς οικονομικής στήριξης είναι το επίδομα ανεργίας. Ταυτόχρονα, όμως, αυτό που υπάρχει ως κίνδυνος είναι η περιθωριοποίησή του.
      Τι προτείνουμε εμείς με το συγκεκριμένο σχέδιο νόμου; Ενώ έχει το επίδομα ανεργίας και έχει και μία προοπτική δυσοίωνη, να περιθωριοποιηθεί, δηλαδή, έναντι της κατάστασης αυτής στην οποία έχει περιέλθει -της ανεργίας- εμείς προτείνουμε με βάση τις ικανότητές του, την εμπειρία του και τη διαδρομή του ως εργαζόμενος να τοποθετηθεί -μέσω του ΟΑΕΔ και των Κέντρων Προώθησης Απασχόλησης, που ακριβώς κάνουν πλέον αυτήν τη δουλειά με την εξατομικευμένη προσέγγιση- σε μία θέση εργασίας, στην οποία θα αμείβεται με τη συλλογική σύμβαση εργασίας και ίσως και πάνω από αυτή. Οπωσδήποτε, όμως, θα αμείβεται στο επίπεδο της συλλογικής σύμβασης εργασίας η οποία βρίσκεται πολύ ψηλότερα από το επίδομα ανεργίας. Έχει, λοιπόν, οικονομική στήριξη η οποία είναι πολύ ψηλότερη απ’ αυτήν που θα είχε με το επίδομα ανεργίας. 
      Τι άλλο έχει ο άνεργος συμπολίτης μας μ’ αυτήν τη δική μας λύση; Έχει καταγραφή ασφαλιστικού χρόνου. Δηλαδή, ενώ όταν είναι άνεργος δεν καταγράφονται τα ασφαλιστικά χρόνια, τώρα έχει ασφαλιστικό χρόνο και έχει και ό,τι θετικό αυτό επιφέρει από πλευράς συντάξιμων προϋποθέσεων.
      Τι άλλος έχει ο άνεργος συμπολίτης μας που μπαίνει σ’ αυτήν τη διαδικασία; Έχει πιθανότητα να συνεχίσει στην εργασία, στην οποία έχει τοποθετηθεί μετά από το χρονικό διάστημα το οποίο θα εργαστεί σ’ αυτήν την επιχείρηση με βάση το νομοθετούμενο μέτρο. Παύει να υπάρχει έτσι ο κίνδυνος της περιθωριοποίησης. Διότι, ξέρετε πολύ καλά ότι η διαδικασία αυτή, η διαδικασία ένταξης των ανθρώπων σε εργασία, στον παραγωγικό, οικονομικό κύκλο είναι η διαδικασία κοινωνικής ένταξης των ανθρώπων στις σύγχρονες κοινωνίες. 
      Τι αντιπροτείνετε, λοιπόν, απέναντι σ’ αυτήν τη δική μας πρόταση; Αντιπροτείνετε να παραμείνουμε στο επίδομα ανεργίας, δηλαδή, να μείνουμε στο 62% του κατώτερου ημερομισθίου,, γιατί εκεί τώρα βρίσκεται το επίδομα ανεργίας. Αυτά τα περί 50% είναι λάθος, διότι εμείς, όπως ξέρετε, κάναμε δύο γενναίες στηρίξεις του επιδόματος της ανεργίας. Το 2003 το αυξήσαμε κατά 7% και το 2004 κατά 10% φθάνοντας το επίδομα ανεργίας στις κατώτερες περιπτώσεις στο 62%. Γιατί οι περισσότεροι των ανέργων δεν παίρνουν το 62% του κατώτερου μισθού της εθνικής γενικής συλλογικής σύμβασης εργασίας ως επίδομα ανεργίας, αλλά πολύ υψηλότερο. Εκεί είναι οι περισσότερες των περιπτώσεων. Οι ξενοδοχοϋπάλληλοι είναι εκεί, οι αναπληρωτές καθηγητές είναι εκεί κ.ο.κ. 
      Άρα, τι αντιπροτείνετε; Να μείνουν οι άνεργοι συμπολίτες μας εκεί, καθηλωμένοι με τον κίνδυνο της περιθωριοποίησης, στο επίδομα της ανεργίας που στην καλύτερη των περιπτώσεων –εμείς το φθάσαμε εκεί- είναι στο 62% του κατώτερου ημερομισθίου της εθνικής γενικής συλλογικής σύμβασης εργασίας;  
     Ε, όχι! Θεωρούμε ότι αυτό είναι άδικο για τους ανέργους! Πρέπει να διαμορφώσουμε γι’ αυτούς μια νέα προοπτική. Αυτήν την προοπτική διαμορφώνουμε εμείς. Πρέπει να είναι ξεκάθαρο αυτό. Διότι δεν υπάρχει καμία αντιπρόταση θετικότερη απ’ αυτή. Θέλετε να μείνουν οι άνεργοι με τα επιδόματα ανεργίας, τα οποία εμείς μεν αυξήσαμε, όμως λέμε ότι είναι «παθητικές» πολιτικές και πρέπει να ξεπεράσουμε τις «παθητικές» πολιτικές;
      Αυτό είναι το ένα θέμα. Λέτε «θα είναι εξασφαλισμένοι;», λέτε «θα υπάρξει καταπάτηση δικαιωμάτων». Εμείς δεν λέμε ότι ζούμε σε μια κοινωνία αγγέλων. Ζούμε σε μια κοινωνία ανθρώπων, που θέλουμε να κάνουμε περισσότερο ανθρώπινη, περισσότερο δίκαιη, περισσότερο συνεκτική για όλους μας. Νομοθετούμε όμως χωρίς να λάβουμε υπόψη μας αυτό το στοιχείο; Αυτό είναι το ζήτημα.
      Νομίζω ότι το θεσμικό πλαίσιο που διαμορφώνουμε είναι ένα προστατευτικό θεσμικό πλαίσιο για τα δικαιώματα των εργαζομένων. Υπάρχουν παράλληλα μηχανισμοί που στέκονται δίπλα τους. Να υπάρξουν βεβαίως και τα συνδικάτα, να υπάρξουν και τα σωματεία, να υπάρξει και η κοινωνία των ενεργών πολιτών. Τα δικαιώματα των εργαζομένων για μας και είναι δικαιώματα κατοχυρωμένα. Και υπάρχει ένας εξοπλισμός και θεσμικός και μηχανισμών, που κινείται στην κατεύθυνση αυτή.  Βεβαίως, πρέπει να κινηθεί και η κοινωνία των ενεργών πολιτών στην κατεύθυνση αυτή. Να το κάνουν όλοι. Για ποιο πράγματα κρινόμαστε, λοιπόν, εφόσον υπάρχει αυτή η πρωτοβουλία μ’ αυτά τα χαρακτηριστικά;
      Λέτε από την άλλη «ποιος είναι σπουδαίος λόγος». Έχουμε πει κι άλλη φορά –το έχω πει και στην Αίθουσα αυτή- ότι στα προγράμματα του ΟΑΕΔ, εάν κάποιος χωρίς ισχυρό λόγο, σαν αυτούς που ανέφερα πιο πριν, απολύσει κάποιον, τότε ο ΟΑΕΔ μπορεί, εξετάζοντας ακριβώς την καταγγελία για την απόλυση κάποιου που στηρίζεται από πρόγραμμά του, να διακόψει το πρόγραμμα, να διακόψει την επιχορήγηση του εργοδότη και της επιχείρησης που αναιτιολόγητα απέλυσε. Και ας πάει μετά ο επιχειρηματίας στα δικαστήρια να εξηγήσει γιατί. Αυτή είναι και η λογική στην προκειμένη περίπτωση.
      Κλείνοντας, επειδή τέθηκαν και κάποια θέματα που δεν πρόλαβα να θίξω στην πρωτολογία μου, θέλω να πω το εξής: έθεσε ο κ. Τσιόγκας ξανά και ξανά το θέμα των κτιριακών υποδομών, ότι δήθεν χαρίζουμε κτήρια στους βιομήχανους κλπ. κλπ. Πρώτα-πρώτα, ο Οργανισμός Εργατικής Εστίας είναι ένας οργανισμός, ο οποίος συνδιοικείται. Είναι ένας οργανισμός, στον οποίο συμμετέχουν στη Διοίκηση εκπρόσωποι των κοινωνικών εταίρων. Όταν λέτε ότι είναι «λεφτά των εργαζομένων», αυτά τα οποία διαχειρίζεται ο Οργανισμός Εργατικής Εστίας, πρέπει να ξέρετε ότι δεν είναι έτσι ακριβώς τα πράγματα. Είναι και των δύο πλευρών τα λεφτά, είναι και των εργοδοτών και των εργαζομένων. Η διαχείριση όμως γίνεται από μία διοίκηση, η οποία έχει πολυμερή σύνθεση και άρα διαχειρίζεται με τον τρόπο που αυτή θεωρεί καλύτερο αυτά τα χρήματα.
      Και όταν λέμε εδώ για κτιριακές υποδομές, δεν εννοούμε ότι θα χαρίσουμε κτήρια δεξιά κι αριστερά στον οποιονδήποτε. Θα δοθούν σε εκείνους τους φορείς που είναι των κοινωνικών εταίρων. Και αυτό βεβαίως θα το χειριστεί η ίδια η διοίκηση του Οργανισμού Εργατικής Εστίας, στην οποία εκπροσωπούνται οι κοινωνικοί εταίροι και νομίζω ότι θα κάνουν το καλύτερο δυνατό.
      Ευχαριστώ, κύριε Πρόεδρε.
      ΘΕΟΔΩΡΟΣ ΚΟΛΙΟΠΑΝΟΣ: Κύριε Πρόεδρε, μπορώ να έχω το λόγο για μία τροπολογία;
      ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, τις τροπολογίες θα τις συζητήσουμε αμέσως μετά, οπότε και θα έχετε το λόγο.
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, θα ήθελα κι εγώ το λόγο.
      ΠΡΟΕΔΡΕΥΩΝ (Κωνσταντίνος Βρεττός): Ολοκληρώσαμε τη συζήτηση επί των άρθρων, κύριε συνάδελφε.
      ΔΗΜΗΤΡΙΟΣ ΤΣΙΟΓΚΑΣ: Μα, ο προηγούμενος Προεδρεύων άλλο μου είπε. Είπε ότι έχω δικαίωμα τριτολογίας.
      ΠΡΟΕΔΡΕΥΩΝ (Κωνσταντίνος Βρεττός): Έχετε το δικαίωμα για δύο λεπτά. Θέλετε να τριτολογήσετε επί των άρθρων; Ορίστε.
      ΔΗΜΗΤΡΙΟΣ ΤΣΙΟΓΚΑΣ: Σε ό,τι αφορά τις τοποθετήσεις και τις απαντήσεις που έδωσε ο κύριος Υπουργός, έχω να πω ότι εάν ήταν καλό για τους άνεργους το νομοσχέδιο, δεν θα το χειροκροτούσαν οι βιομήχανοι. Δεν θα το εγκρίνανε και δεν θα το παρουσίαζαν ως θετικό και στην αρμόδια Διαρκή Επιτροπή, όπου συζητήθηκε πριν από τα Χριστούγεννα.
      Δεύτερον, για τον Οργανισμό Εργατικής Εστίας και τα λεφτά που θέλετε να δώσετε στους βιομήχανους, εμείς ρωτάμε αν ο Οργανισμός Εργατικής Εστίας έγινε για να βοηθάει τους βιομήχανους. Αυτό ήταν το πνεύμα; Αυτή ήταν η φιλοσοφία;
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Μα, αυτό καταλάβατε;
      ΔΗΜΗΤΡΙΟΣ ΤΣΙΟΓΚΑΣ: Μα αυτό κάνετε! Θα έρθουν αύριο με μια μελέτη και θα σας πουν…
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Το Εργατικό Κέντρο Λάρισας από ποιους στηρίζετε;
      ΔΗΜΗΤΡΙΟΣ ΤΣΙΟΓΚΑΣ: Από την Εργατική Εστία. Μα, αυτό λέμε εμείς.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Τα εργατικά κέντρα παντού στη χώρα στηρίζονται από την Εργατική Εστία.
      ΔΗΜΗΤΡΗΣ ΤΣΙΟΓΚΑΣ: Η Εργατική Εστία ρωτάω…
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Μα, γιατί λέτε πράγματα τώρα τα οποία δεν είναι σωστά;
      ΔΗΜΗΤΡΙΟΣ ΤΣΙΟΓΚΑΣ: Τώρα εσείς λέτε ότι όπως επιχορηγούμε τα εργατικά κέντρα και τις ομοσπονδίες, θα επιχορηγούμε και τους συνδέσμους βιομηχάνων. Αυτό μας λέτε.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ποιος το είπε αυτό; Διαβάστε το νομοσχέδιο! Κάνετε λάθος!
      ΔΗΜΗΤΡΙΟΣ ΤΣΙΟΓΚΑΣ: Εγώ κάνω λάθος; 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Βεβαίως.  
      ΔΗΜΗΤΡΙΟΣ ΤΣΙΟΓΚΑΣ:  Άρθρο 26 παράγραφος 3.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Διαβάστε το.
      ΔΗΜΗΤΡΙΟΣ ΤΣΙΟΓΚΑΣ:  Βεβαίως: «Ο Οργανισμός Εργατικής Εστίας μπορεί με απόφαση του διοικητικού συμβουλίου που εγκρίνεται από τον Υπουργό Εργασίας και Κοινωνικών Ασφαλίσεων να αναλαμβάνει τις δαπάνες χρηματοδότησης των εξής τριτοβάθμιων οργανώσεων που εκπροσωπούνται στο διοικητικό συμβούλιο της  ΓΣΕΕ του ΣΕΒ της ΓΕΣΕΒΕ και της ΕΣΕΕ για τη μελέτη και εκτέλεση ιδιαίτερης σημασίας κτιριακών έργων σε ακίνητα …
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων):  Άρα, δεν λέμε ότι χρηματοδοτούμε εδώ τον ΣΕΒ και τη ΓΕΣΕΒΕ….
      ΔΗΜΗΤΡΙΟΣ ΤΣΙΟΓΚΑΣ:  Τον ΣΕΒ. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Γιατί όμως; Και όχι όπως χρηματοδοτούμε στη Λάρισα για να λειτουργήσει το Εργατικό Κέντρο. Για μελέτες λέει. Δείτε και παρακάτω. 
      ΔΗΜΗΤΡΙΟΣ ΤΣΙΟΓΚΑΣ: Θα σας πω παρακάτω: « … για τη μελέτη και εκτέλεση ιδιαίτερης σημασίας κτιριακών έργων σε ακίνητα ιδιοκτησίας τους ή σε ακίνητα των οποίων έχει παραχωρηθεί στις ανωτέρω οργανώσεις η χρήση πέραν των εβδομήντα ετών, για την ολική ή μερική αγορά κτηρίων …».  Θα έρθει, δηλαδή, αύριο ο ΣΕΒ, ο Κυριακόπουλος και θα πει, αγοράζω το κτήριο στη πλατεία Συντάγματος δώσε μου τα λεφτά. Θα δώσετε τα λεφτά της Εργατικής Εστίας στο ΣΕΒ να πάει να αγοράσει κτήριο στη πλατεία Συντάγματος;
       ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων):  Επειδή το θέλει κάποιος εκπρόσωπος –αναφέρατε κάποιο όνομα αλλά εγώ δεν θα κάνω αναφορά σε συγκεκριμένο πρόσωπο- θα συμφωνήσουν όλοι οι υπόλοιποι; Μπορεί να συμφωνήσουν; 
      ΙΩΑΝΝΑ ΣΤΕΡΓΙΟΥ: Μπορεί να συμφωνήσουν. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων):  Τότε αν συμφωνήσουν όλοι οι υπόλοιποι είναι όλων η ευθύνη! 
      ΔΗΜΗΤΡΙΟΣ ΤΣΙΟΓΚΑΣ: Κύριε Υπουργέ, κατά πλειοψηφία παίρνονται οι αποφάσεις. Ανοίγετε επικίνδυνα μονοπάτια. Καμιά κυβέρνηση δεν τόλμησε να ανοίξει τέτοιους δρόμους. Έχετε κάνει το μεγαλύτερο προεκλογικό δώρο στους βιομήχανους. Δεν μπορεί να συνεχιστούν αυτά τα πράγματα. 
      Και βεβαίως δεν είπατε, θα δώσετε την έκτακτη οικονομική ενίσχυση στους ανέργους για την οποία δεσμευθήκατε πριν τα Χριστούγεννα; Τι θα κάνετε; Θα τη δώσετε; Πάρτε το λόγο και απαντήστε μας. Θέλουμε μια απάντηση. Σας το θέσαμε πέντε φορές σ’ αυτό το νομοσχέδιο. Γιατί δεν απαντάτε; 
      Και βεβαίως σε ό,τι αφορά τις απολύσεις πρέπει να σας πω το εξής. Αυτό δεν είναι καινούργιο. Τέτοια προγράμματα έχουν εφαρμοστεί αρκετά στην Ελλάδα. Οι βιομήχανοι για ένα πρόγραμμα που διαρκεί δύο χρόνια περιμένουν έξι μήνες με τη δέσμευση που είχαν απολύουν και παίρνουν ή τους διώχνουν με τη λεγόμενη «οικειοθελή αποχώρηση» για να τους ξαναπροσλάβουν επιδοτούμενους. Μη μας λέτε τώρα, λοιπόν, ότι αυτή είναι πρόταση που οδηγεί στην εξυπηρέτηση των ανέργων.
      Εμείς λέμε ότι πέρα απ’ αυτό το επίδομα ανεργίας που πρέπει να είναι το 80%, να υπολογίζεται ο χρόνος της ανεργίας σαν συντάξιμος,  να υπάρχουν για τους ανέργους και άλλες βοήθειες, όπως τις προτείναμε αναλυτικά προηγουμένως για να μη χάσω χρόνο και τις ξαναπώ και βεβαίως να δημιουργηθούν νέες σταθερές θέσεις εργασίας. Αυτή είναι η ουσία. 
      Η πολιτική σας κλείνει επιχειρήσεις δεν ανοίγει. Και βεβαίως πρέπει να πούμε ότι από την πολιτική σας πλήττονται οι εργαζόμενοι βάναυσα!
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, θέλετε το λόγο;
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων):  Όχι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Θα δώσω το λόγο στην κ. Στεργίου και μετά στον κ. Κολιοπάνο για να πει δύο κουβέντες για την τροπολογία του. 
      Η κ. Στεργίου έχει το λόγο.
      ΙΩΑΝΝΑ ΣΤΕΡΓΙΟΥ: Κύριε Πρόεδρε, ανέβασε ο κύριος Υπουργός τους τόνους προηγουμένως και είπε, τι θέλετε να γίνει; Εδώ, κύριε Υπουργέ, κάνετε μια στρεβλή τοποθέτηση και λέτε, οι άνεργοι. Κύριε Υπουργέ, εννοείτε οι επιδοτούμενοι άνεργοι. Δεν λέτε για όλους τους ανέργους. Και από όλους τους ανέργους μόνο το ? επιδοτείται. Μόνο γι’ αυτούς γίνεται, λοιπόν, αυτό και δεν μπορεί να τους εξυπηρετήσει αυτούς. Και είσθε υποχρεωμένοι να βρείτε δουλειά στους άνεργους. Και βέβαια δεν περιθωριοποιούνται επειδή παίρνουν το επίδομα ανεργίας, αλλά περιθωριοποιούνται επειδή ακριβώς δεν βρίσκουν δουλειά. Η ευθύνη της Κυβέρνησης είναι, λοιπόν, να τους βρει δουλειά  και όχι να τους στείλει δώρο, πακέτο στους βιομήχανους. Και σας ξαναλέω: Για τους  άλλους άνεργους τι θα κάνετε; Εδώ δημιουργείται ένα κοινωνικό πρόβλημα που δεν λύνει ουσιαστικά το πρόβλημα της ανεργίας. Αυτό δεν λέμε; Σ’ αυτό δεν απαντάτε. Λέτε ότι είναι μέτρα για τους άνεργους. Ποιους άνεργους; Τους επιδοτούμενους άνεργους. Είναι πολύ συγκεκριμένο αυτό. Και επειδή δεν δημιουργούνται θέσεις εργασίας ή έχουν εξαντλήσει τα προηγούμενα προγράμματα, δίνετε ένα πακέτο, ένα δώρο πάλι στην εργοδοσία! 
      ΠΡΟΕΔΡΕΥΩΝ (Κωνσταντίνος Βρεττός): Θα δώσω το λόγο στον κ. Κολιοπάνο και μετά στον κ. Σπύρου.
      Ο κ. Κολιοπάνος έχει το λόγο.
      ΘΕΟΔΩΡΟΣ ΚΟΛΙΟΠΑΝΟΣ: Ευχαριστώ, κύριε Πρόεδρε.
      Στις 11 Δεκεμβρίου 2003 πολλοί συνάδελφοι καταθέσαμε μία τροπολογία στο συγκεκριμένο σχέδιο νόμου που συζητάμε και η προτεινόμενη ρύθμιση, κύριε Πρόεδρε, αφορά το εξής: Εκπαιδευτικούς ωρομίσθιους του ΟΑΕΔ που υπηρετούσαν στις 29.5.1989 δεν μονιμοποιήθηκαν, ενώ μπορούσα να το κάνουν σύμφωνα με το άρθρο 3 της 93956/89 κοινής υπουργικής απόφασης, η οποία μάλιστα κυρώθηκε με το άρθρο 27 του ν. 2190 και οι οποίοι υπηρετούσαν από το 1989 μέχρι και τις 8 Μαρτίου 2003. Άρα λοιπόν, σύμφωνα με το άρθρο 13 του ν. 3144/2003, είναι δίκαιο και λογικό να τους δοθεί μία τρίμηνη παράταση –επειδή λόγω πλημμελούς ενημέρωσης δεν έκαναν αυτό που έπρεπε να κάνουν- ώστε όσοι από αυτούς επιθυμούν –και θα ήθελα να πω εδώ ότι σε όλη τη χώρα, κύριε Πρόεδρε είναι δέκα ή έντεκα εργαζόμενοι ωρομίσθιοι εκπαιδευτικοί στον ΟΑΕΔ- και μετά από απόφαση του υπηρεσιακού συμβουλίου, να κάνουν αυτό που παρέλειψαν να κάνουν από το 1989 ή το 1994.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σπύρου έχει το λόγο.
      ΣΠΥΡΙΔΩΝ ΣΠΥΡΟΥ: Κύριε Υπουργέ, θα ήθελα άλλη μία διευκρίνιση για να μην είναι αναίτιες οι ενστάσεις μας. Θα σας θυμίσω το σημείο που αναφέρει η Επιστημονική Επιτροπή, η οποία όχι εν αδίκω το επισημαίνει. Αναφέρεται στις αποχωρήσεις των εργαζομένων για λόγους συνταξιοδότησης, απόλυσης, συνεννόησης με τον επιχειρηματία και βάζει στο τέλος το εξής ερωτηματικό: «Με άλλα λόγια, τίθεται το ερώτημα εάν εν προκειμένω σκοπός του νομοσχεδίου είναι να επιδοτείται η απλή αντικατάσταση εργαζομένων της επιχείρησης, με ανέργους, που πολλές φορές μπορεί να το μετατρέψει σε μερική απασχόληση». Γι’ αυτό λοιπόν, ζητάμε τη συνεχή περιγραφή του τρόπου απόλυσης, για να διασφαλισθούν αυτοί οι άνθρωποι, γιατί πράγματι μπορεί να υπάρξει καταστρατήγηση και το αναφέρει κατ’ επανάληψη η επιτροπή. Αυτό πρέπει να το λάβετε υπόψη σας, γιατί είναι ωραίες οι κουβέντες ότι πράγματι ένας άνεργος πρέπει να έχει ένα κίνητρο να μπει στην παραγωγική διαδικασία και να έχει αυξημένο εισόδημα, αλλά πρέπει να διασφαλισθούν όλα αυτά τα πράγματα διότι κάλλιστα μπορεί να καταστρατηγηθούν, να απολυθούν εργαζόμενοι από μονιμότερες θέσεις για να πάρουν άλλους με μερική απασχόληση και να παίρνουν και το επίδομα.
      Επίσης, πρέπει να πούμε ότι όταν τα όργανα είναι συνδικαλιστικά τα ίδια δικαιώματα πρέπει να έχουν όλοι. Πρέπει να εφαρμόζονται οι νόμοι για όλους, να μην υπάρχουν διακρίσεις και να μη γίνονται κάποιοι πλουσιότεροι και κάποιοι άλλοι φτωχότεροι. Αυτό πρέπει να ισχύει σε μια πολιτεία, αλλά κάποιοι δημιουργούν τις θέσεις εργασίας, κάποιοι εργάζονται και πρέπει να γίνεται αυτή η κατανομή. Γι’ αυτό δεν αντιδρούμε στο ότι κάποιοι θα παίρνουν από την Εργατική Εστία για να φτιάξουν τα κτίρια και η ΓΣΕΕ θα πρέπει να το κάνει και οι εργαζόμενοι και όλα τα συμμετέχοντα σωματεία στην Εργατική Εστία. Πρέπει να δώσετε μια διευκρίνιση σ’ αυτό το σημείο, κύριε Υπουργέ.
      Με την προηγούμενη τροπολογία συμφωνούμε, κύριε Υπουργέ, διότι είναι μια τροπολογία και δίκαιη και αφορά λίγα άτομα τα οποία από σύμπτωση έχουν μείνει έξω και θα πρέπει να αντιμετωπισθεί το πρόβλημά τους γιατί εργάζονται στον ΟΑΕΔ δεκαπέντε χρόνια ως δάσκαλοι.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
       ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Επί των τροπολογιών,  θα απαντήσω συνολικά, κύριε Πρόεδρε. Για τα άρθρα δεν έχω τίποτε άλλο να πω.
      ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της ενότητας των άρθρων 1 έως και 28 και θα γίνει η ψήφισή τους κεχωρισμένως.
      Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 1 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 2 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 3 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 4 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 5 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 6 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 7 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 9 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 10 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 10 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 11 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 11 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 12 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 12 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 13 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 14 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 15 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 16 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 16 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 17 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 17 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 18 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 18 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 19 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 19 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 20 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 20 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 21 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 21 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 22 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 22 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 23 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 23 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 24 όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 24 έγινε δεκτό όπως τροποποιήθηκε από τον κύριο Υπουργό ομοφώνως.
      Ερωτάται το Σώμα: Γίνεται δεκτό το άρθρο 25 όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 25 έγινε δεκτό όπως τροποποιήθηκε από τον κύριο Υπουργό ομοφώνως.
      Ερωτάται το Σώμα: Γίνεται δεκτό το άρθρο 26 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 26 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 27 όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 27 έγινε δεκτό όπως τροποποιήθηκε απόν τον κύριο Υπουργό ομοφώνως.
      Ερωτάται το Σώμα: Γίνεται δεκτό το άρθρο 28 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 28 έγινε δεκτό ως έχει ομοφώνως.
      Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη-90 χρόνια από την Ένωσή της με την Ελλάδα», πενήντα επτά μαθητές και τέσσερις συνοδοί δάσκαλοι από το 4ο Δημοτικό Σχολείο Τρίπολης Αρκαδίου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Εισερχόμαστε στη συζήτηση των τροπολογιών και συγκεκριμένα στην υπ’ αριθμόν 1 τροπολογία 2058/174 (7-1-2004) «Συμπληρωματικές ρυθμίσεις για την απαλλοτρίωση του κτήματος Πάτημα-Δίμογλι».
      Ο κ. Κατσιγιάννης έχει το λόγο.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Ευχαριστώ, κύριε Πρόεδρε.
      Σ’ αυτήν την Αίθουσα ασχολούμαστε για πολλοστή φορά με την αντιμετώπιση του προβλήματος που έχει δημιουργηθεί με τη μη καταβολή των αποζημιώσεων στους δικαιούχους της εκτάσεως όπου σήμερα κατασκευάζεται το Ολυμπιακό Χωριό. 
      Κύριε Πρόεδρε, όπως πολύ καλά γνωρίζετε, γιατί έχετε αγωνιστεί για το θέμα, αυτό αφορά τουλάχιστον 2.400 οικογένειες. Σήμερα έχουν κατατεθεί δύο τροπολογίες επ’ αυτού. Έχω καταθέσει μία τροπολογία, αυτήν που συζητούμε, που πιστεύω ότι θωρακίζει τη διαδικασία αναγνώρισης των δικαιούχων αφενός και αφετέρου επιταχύνει και την όλη διαδικασία. 
      Έχει κατατεθεί και μία άλλη τροπολογία από τον κ. Υπουργό, που θεωρώ ότι δεν μπορεί να δώσει λύσει σ’ αυτό το χρονίζον πρόβλημα. Φοβάμαι ότι αντίθετα με την τροπολογία του κ. Υπουργού, θα εξακολουθήσει να υπάρχει το πρόβλημα και απλώς θα μετατεθεί στις γνωστές ελληνικές καλένδες. 
      Συγκεκριμένα, προβλέπεται επιπλέον δίμηνη παράταση για την ολοκλήρωση των εργασιών της επιτροπής του άρθρου 39 του ν.3130/2003, αλλά αφήνετε σαφώς, κύριε Υπουργέ, το ενδεχόμενο να παραταθεί και πάλι η προθεσμία.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Αφαλίσεων): Αυτό άλλαξε, κύριε Κατσιγιάννη. Αυτό είναι είκοσι μέρες. Έκανα διόρθωση κατά την ομιλία μου.
      ΑΘΑΝΑΣΙΟΣ ΚΑΤΣΙΓΙΑΝΝΗΣ:…χωρίς να υπάρχει δυνατότητα παράτασης.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Έκανα διόρθωση. Οι δύο μήνες που λέτε είναι τώρα είκοσι μέρες.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: …χωρίς δυνατότητα παράτασης. Είναι είκοσι μέρες, αλλά νομίζω ότι αφήνετε το ενδεχόμενο για δυνατότητα περαιτέρω παράτασης. 
      Η τροπολογία του κυρίου Υπουργού διατηρεί επιπλέον το χαρακτήρα της διακριτικής ευχέρειας του δημοσίου, εφόσον δυνητικά το αποφασίσει ο κύριος Υπουργός, να καταβάλει μέρος των αποζημιώσεων βάσει του προσωρινού κτηματολογικού πίνακα. 
      Εγώ αντίθετα πιστεύω ότι θα πρέπει να θεσπιστεί υποχρέωση του δημοσίου. Αρκετά καθυστερήσαμε αυτούς τους ανθρώπους. Πρέπει να υπάρχει υποχρέωση για την καταβολή των αποζημιώσεων βάσει του προσωρινού κτηματολογικού πίνακα.
      To δεύτερο που θέλω να εντοπίσω είναι ότι οι εργασίες της Επιτροπής πρέπει, αντίθετα από΄τα οριζόμενα από΄τις προτάσεις του κυρίου Υπουργού, να έχουν ολοκληρωθεί και να έχει εκδοθεί ο προσωρινός πίνακας μέχρι τα μέσα Φεβρουαρίου. Αυτό επιβάλλεται και από το κοινωνικό πρόβλημα που προκλήθηκε εξ αιτίας των παραλείψεων και της αβελτηρίας της Κυβέρνησης τόσο καιρό, ακόμα και στη διαδικασία της Επιτροπής Αναγνώρισης παρουσιάζονται αυτήν τη στιγμή τεράστιες καθυστερήσεις. Και να σημειώσω ακόμα ότι σήμερα τέσσερις μήνες μετά την ολοκλήρωση της κατάθεσης των αιτήσεων των δικαιούχων, δεν έχει γίνει άθροιση να δούμε σε ποια συνολικά ποσοστά συνιδιοκτησίας οδηγούμεθα. 
      Θεωρώ, λοιπόν, ότι αυτήν τη στιγμή, η Κυβέρνηση προσπαθεί με απατηλές υποσχέσεις να κρατήσει ομήρους ενόψει των εκλογών τους δικαιούχους. Και να μιλήσω με παρρησία, κύριε Υπουργέ, και να πω ότι φοβάμαι πως αν μείνουμε σ’ αυτήν τη λειψή ρύθμιση η οποία προτείνεται, θα ήταν προτιμότερο να μην υπάρξει καμία τροποποίηση του ισχύοντος νομοθετικού πλαισίου. 
      Εγώ, δεν θα ήθελα να ψηφίσω μια τροπολογία ρίχνοντας στάχτη στα μάτια των δικαιούχων τους οποίους ήδη έχουμε ταλαιπωρήσει πάρα πολύ καιρό. Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Πριν δώσω το λόγο στον κύριο Υπουργό, και επειδή λόγοι διαδικαστικοί δεν μου επιτρέπουν να μιλήσω από τα έδρανα, γιατί δεν υπάρχει Αντιπρόεδρος ο οποίος θα μπορούσε να με αντικαταστήσει, επιτρέψτε μου να πω δυο λόγια πάνω στο θέμα αυτό.
      Γνωρίζετε, κύριε Υπουργέ και κύριοι συνάδελφοι, το ενδιαφέρον μου. Κατ’ αρχήν θα ήθελα να ευχαριστήσω τον κύριο Υπουργό γιατί έχει πραγματικά δουλέψει με πολύ μόχθο, ώστε να προωθήσει το θέμα που αφορά την αποζημίωση των δικαιούχων του Πατήματος Δήμογλη, δικαιούχοι οι οποίοι δικαίως αναζητούν την αποζημίωση και μάλιστα πριν από τις εκλογές, διότι είναι εύλογη η αγωνία τους, φοβούνται το άλφα ή το βήτα θέμα και δεν τους αδικώ. Φαντάζομαι  ότι όλοι θα συμφωνούμε σ’ αυτό και σεις πρώτος, κύριε Υπουργέ, ότι θα πρέπει να σπεύσουμε μέσα στο Φλεβάρη να ξεκινήσουμε τη διαδικασία πληρωμής των ανθρώπων αυτών.
      Θα ήθελα επίσης να σας πω τα εξής: πρώτον, συμφωνώ με την ημερομηνία των είκοσι ημερών. Πρακτικά, ο κύριος Υπουργός δίνει λύση με τις είκοσι μέρες και νομίζω ότι δεν θα έχετε και σεις, κύριοι συνάδελφοι, αντίρρηση σ’ αυτό.
      Δεύτερον, με τη συμπλήρωση που κάνει ο κύριος Υπουργός στην πρότασή του, δεν επιτρέπει πλέον να έλθουν άλλοι δικαιούχοι εκτός εκείνων που έχουν τα χαρτιά που απαιτούνται από το νόμο, όπως εμείς τον ψηφίσαμε. Δηλαδή, καταπατητές που να διεκδικήσουν άλλα πράγματα. Νομίζω ότι είναι σωστή η βελτίωση που κάνει ο κύριος Υπουργός, η οποία ήταν άλλωστε και πρόταση των δικαιούχων. 
      Τρίτον, όσον αφορά αυτό που πρότεινε ο κ. Κατσιγιάννης, κύριε Υπουργέ, καταλαβαίνω ότι δεν μπορούμε να βγάλουμε την αποζημίωση στο 100%, γιατί είναι προφανές ότι ο κτηματολογικός πίνακας είναι προσωρινός και δεν μπορεί να πάρει την οριστική μορφή, αφού θα πρέπει να προηγηθούν ορισμένες διαδικασίες. 
      Άρα, λοιπόν, αυτό που έχει σημασία, είναι σε τι ποσοστό θα δώσουμε την αποζημίωση. Και αυτό είναι δικαίωμα δικό σας. Εγώ, θα συμφωνήσω με τον κ. Κατσιγιάννη. Αφού στο κάτω-κάτω υπάρχει η πολιτική βούληση να δοθούν χρήματα από΄τον προσωρινό πίνακα, θα συμφωνήσω να μπει μέσα στο νόμο ότι είναι υποχρεωτική η αποζημίωση μέσα από προσωρινό πίνακα και με υπουργική απόφαση, να προσδιοριστεί το ποσοστό που θα καθοριστεί από την επιτροπή με πρότασή σας. 
      Εάν συμφωνεί και ο κ. Κατσιγιάννης, να διατυπώσουμε έτσι την πρόταση από κοινού προς τον κύριο Υπουργό, ‘ώστε να είμαστε μέσα στα πραγματικά δεδομένα. 
      Ευχαριστώ.
      Ορίστε, κύριε Υφυπουργέ, έχετε το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Θέλω, κύριοι συνάδελφοι, να ξεκαθαρίσω το θέμα αυτό. Εμείς, ως Κυβέρνηση δημιουργούμε ένα μεγάλο έργο στα πλαίσια της ολυμπιακής προετοιμασίας, το Ολυμπιακό Χωριό. Το έργο αυτό, έχει εθνική αποστολή κατά τους Ολυμπιακούς Αγώνες, αλλά και κοινωνική αποστολή μετά τους Ολυμπιακούς Αγώνες. Θα διατεθεί σε οικογένειες εργαζομένων, πολλές από τις οποίες θα είναι από την περιοχή του Δήμου Αχαρνών, των Θρακομακεδόνων του Μενιδίου κλπ.
      Είναι ένα μεγάλο κοινωνικό έργο. Εμείς δεν θέλουμε στο έργο αυτό να υπάρχει καμία σκιά, καμία διαμαρτυρία. Θέλουμε αυτό το έργο, όπως το έχουμε πει να είναι ένα από τα μεγαλύτερα και τα πιο λαμπερά έργα της χώρας μας που θα μείνουν μετά τους Ολυμπιακούς Αγώνες. Δεν θέλουμε γύρω απ’ αυτό το έργο να υπάρχουν γκρίνιες, ενστάσεις, επιφυλάξεις, διαμαρτυρίες. Και για το σκοπό αυτό αντί να ακολουθηθεί η διαδικασία των δικαστηρίων η οποία διαδικασία των δικαστηρίων θα απέδιδε στους δικαιούχους της έκτασης τις αποζημιώσεις μετά από δέκα - δεκαπέντε χρόνια, προβλέψαμε ειδική διαδικασία που παρακάμπτει τη δικαστική οδό, δημιουργώντας κατ’ εξαίρεση Διοικητική Επιτροπή και μέσα απ’ αυτή θέλουμε να έχουμε στα χέρια μας ως διοίκηση, ως Κυβέρνηση εκείνα τα στοιχεία για να προχωρήσουμε στις αποζημιώσεις. 
      Θέλω να πω και τούτο. Τις αποζημιώσεις αυτές, όπως προέκυψαν από τις αποφάσεις των υπευθύνων δικαστηρίων για τους δικαιούχους, ο Οργανισμός Εργατικής Κατοικίας την επομένη μέρα τις κατέθεσε στο Ταμείο Παρακαταθηκών και Δανείων. Δεν θέλουμε εμείς να ταλαιπωρήσουμε κανέναν μικρό-ιδιοκτήτη της περιοχής. Αυτή είναι η βούλησή μας. Και αυτό το γνωρίζουν και οι κάτοικοι της περιοχής και οι μικροϊδιοκτήτες, αλλά βέβαια και σεις. 
      Οι προτάσεις, οι οποίες γίνονται πρέπει να είναι προτάσεις που θα αφορούν το διαδικαστικό, το λειτουργικό μέρος πως θα εκδώσει αποφάσεις η επιτροπή με τη μεγαλύτερη δυνατή ταχύτητα. Πήραμε και εκεί μέτρα. Είπαμε ότι δεν θα πάμε στο οριστικό κτηματολόγιο, αλλά σε προσωρινό. Δηλαδή, θα αποδώσουμε μέσα από την εξαιρετική διαδικασία που φτιάξαμε τις αποζημιώσεις στους δικαιούχους με βάση προσωρινό κτηματολόγιο το οποίο μάλιστα μπορεί να συνταχθεί όχι εφ’ άπαξ. Μπορεί να συνταχθεί ενώ βγαίνουν οι αποφάσεις. 
      Ποια είναι εδώ η διαδικασία, για να γίνει αυτό το σημείο καθαρό προς κάθε κατεύθυνση. Διότι όπως σας είπα, εμείς θέλουμε αυτό το έργο να έχει όλους ικανοποιημένους, γιατί είναι ένα έργο σημαντικό, θετικό για όλους. 
      Αυτήν τη στιγμή η επιτροπή κινείται με πολύ γοργούς ρυθμούς σε αυτό το θέμα. 
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Με αργούς ρυθμούς κύριε Υπουργέ. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Με πολύ γοργούς, κύριε Κατσιγιάννη. Είπατε για αβελτηρία και σας επιστρέφω το χαρακτηρισμό. 
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Εμείς το καθυστερήσαμε;
       ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Εσείς μιλάτε για αβελτηρία. Αυτό εμφανίζετε αυτήν τη στιγμή, ο τρόπος με τον οποίο μιλάτε. Δυστυχώς δεν είναι θέμα, κύριε Κατσιγιάννη, αυτό επί του οποίου μπορείτε να δημαγωγήσετε. Δεν είναι θέμα που προσφέρεται για δημαγωγία. 
      ΑΘΑΝΑΣΙΟΣ ΚΑΤΣΙΓΙΑΝΝΗΣ:Μα, δεν δημαγωγώ. 
       ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Δεν υπάρχει κανένα αντικείμενο για να δημαγωγήσετε. 
      Και ο κ. Βρεττός και εμείς και οι άλλοι κάναμε μια πολύ συστηματική δουλειά πάνω σε αυτό το θέμα και το ξέρετε όλοι σας. Απλώς θέλω να καταστήσω σε όλους σαφές τι ακριβώς γίνεται. Η επιτροπή εργάζεται συστηματικά και εργάστηκε μετά από πολλές συναντήσεις που κάναμε. Εγώ ο ίδιος δεν έχω καμιά σχέση με την επιτροπή. Η επιτροπή συγκροτείται από τα Υπουργεία Οικονομίας και Δικαιοσύνης. Το Υπουργείο Εργασίας εποπτεύει τον ΟΕΚ. Και έδωσε εντολή να κατατεθούν, όπως είπα, τα λεφτά την επομένη στο Ταμείο Παρακαταθηκών και Δανείων. Αλλά εξετάζουν πενήντα με εξήντα αιτήσεις κάθε μέρα. Γίνεται, λοιπόν, η εξέταση των αιτήσεων.
      Θα πρέπει εν συνεχεία να ακολουθήσει η έκδοση των αποφάσεων και με βάση την έκδοση των αποφάσεων να συνταχθεί ο προσωρινός κτηματολογικός πίνακας. Λέμε, τώρα, μάλιστα στην τροποποίηση που φέρνουμε, ότι αυτοί οι οποίοι έχουν δικαίωμα ενστάσεων, ανακοπών στον προσωρινό κτηματολογικό πίνακα, είναι εκείνοι οι οποίοι έχουν νομιμοποιηθεί από την πράξη του 1954. Κατά κάποιο τρόπο δηλαδή προστατεύουμε τους μικροϊδιοκτήτες με αυτήν την ενέργεια. Τους πιθανούς καταπατητές τους τοποθετούμε πέραν των διεκδικήσεων. Προστατεύουμε και εδώ με αυτήν τη νέα ρύθμιση τους μικροϊδιοκτήτες. 
      Εν συνεχεία, με βάση την πρόταση που μπορεί να κάνει η επιτροπή, να ορίσουμε –γιατί αυτή πλέον έχει τα στοιχεία, αυτή έχει κάνει την εξέταση, αυτή ξέρει την υπόθεση- ποιο θα ήταν και το ύψος. Η επιτροπή δηλαδή να εισηγηθεί προς τον Υπουργό Εργασίας ποιο θα είναι το ύψος των καταβολών.
      Δεν θέλω, λοιπόν, να πάω μόνο στο 60% και στο 70%. Είμαστε ανοιχτοί να έχουμε και 60% και 70%, αλλά να πάμε και στο 100%. Βεβαίως θα δίδονται με βάση τον προσωρινό κτηματολογικό πίνακα οι καταβολές των αποζημιώσεων. Προτείνω το ύψος να το εισηγείται η Επιτροπή και να παίρνει, με βάση αυτήν την εισήγηση της επιτροπής την τελική απόφαση ο Υπουργός.
      Κάνω, λοιπόν, κύριε Πρόεδρε, στο σημείο αυτό, με βάση αυτά που ακούστηκαν, την εξής τελική διατύπωση. Η παράγραφος 3, της τροπολογίας 2058 αντικαθίσταται ως εξής: «Το δεύτερο εδάφιο της παράγραφος 14, του άρθρου 39, του ν. 3130/2003 αντικαθίσταται ως εξής:
      Με απόφαση του Υπουργού Εργασίας και Κοινωνικών Ασφαλίσεων, ύστερα από πρόταση της επιτροπής, ορίζεται το μέρος των αποζημιώσεων που καταβάλλεται με βάση τον προσωρινό κτηματολογικό πίνακα». Εισηγείται η επιτροπή και παίρνει απόφαση, αν θα είναι 60% ή 70%. Εμείς δεν έχουμε αντίρρηση να καταβάλουμε και το 100%, διότι τα χρήματα επαναλαμβάνω υπάρχουν και ήδη έχουν κατατεθεί στο Ταμείο Παρακαταθηκών και Δανείων.
      «Η καταβολή γίνεται στην περίπτωση αυτή με βάση προσωρινό κτηματολογικό πίνακα που συντάσσει η επιτροπή, στον οποίο περιλαμβάνονται οι δικαιούχοι που αναγνωρίζουν, χωρίς επιφύλαξη, την απόφαση αναγνώρισης σύμφωνα με τα οριζόμενα, στη διάταξη της παραγράφου 9 του παρόντος, εφόσον δεν έχουν ασκηθεί ανακοπές κατά της απόφασης αναγνώρισης, με τις οποίες αμφισβητείται το δικαίωμά τους και έχει παρέλθει η προθεσμία άσκησης ανακοπών». 
      Νομίζω ότι με αυτόν τον τρόπο τακτοποιείται το όλο αυτό το θέμα. 
      Έχω τροποποιήσει επίσης τους τέσσερις και δύο μήνες που ήταν σε προηγούμενα σχέδια. Ο χρόνος παράτασης είναι πλέον είκοσι ημέρες. Αυτό είναι η οριστική ρύθμιση: η παράταση είκοσι ημέρες. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, η πρόταση του κ. Κατσιγιάννη ήταν ότι με βάση προσωρινή απόφαση θα πληρώνονται. Δεν χρειάζεται δηλαδή απόφαση Υπουργού για να πληρωθούν. Αλλά από τον Υπουργό καθορίζεται, με πρόταση της επιτροπής, το ποσοστό. Αυτό μας καλύπτει με την πρόταση του κυρίου Υπουργού; 
       ΑΘΑΝΑΣΙΟΣ ΚΑΤΣΙΓΙΑΝΝΗΣ: Το πρόβλημα, κύριε Πρόεδρε, είναι ότι ένας καταπατητής –και γνωρίζετε πολύ καλά σε ποιους αναφέρομαι- θα μπορούσε με μία ανακοπή να μπλοκάρει τη διαδικασία. Αυτό με φοβίζει, έτσι όπως το διατυπώνετε, εφόσον δεν έχουν ασκηθεί ανακοπές. Φοβάμαι και θέλω να σας το εντοπίσω ότι θα βρεθούν οι δικαιούχοι έρμαιο των καταπατητών, οι οποίοι ασκώντας μία ανακοπή θα τους μπλοκάρουν. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Θέλω να ξεκαθαρίσουμε το θέμα αυτό, γιατί δεν πρέπει να υπάρχει καμία σκιά. Ειλικρινά σας λέω, δεν θέλω καμία σκιά στο θέμα αυτό. Θέλουμε το έργο αυτό να είναι ένα θετικό έργο προς όλους. Αυτή είναι η βούληση, θα κάνουμε το καλύτερο. 
      Σας είπα, το επαναλαμβάνω για τα Πρακτικά, ότι η παράγραφος 3, της τροπολογίας 2058 αντικαθίσταται ως εξής: 
      «Το δεύτερο εδάφιο της παραγράφου 14, του άρθρου 39, του ν. 3130/2003 αντικαθίσταται ως εξής:
      Με απόφαση του Υπουργού Εργασίας και Κοινωνικών Ασφαλίσεων, ύστερα από πρόταση της Επιτροπής, ορίζεται το μέρος των αποζημιώσεων που καταβάλλεται με βάση τον προσωρινό κτηματολογικό πίνακα.
      Η καταβολή γίνεται στην περίπτωση αυτή, με βάση προσωρινό κτηματολογικό πίνακα που συντάσσει η Επιτροπή, στον οποίο περιλαμβάνονται οι δικαιούχοι που αναγνωρίζουν, χωρίς επιφύλαξη την απόφαση αναγνώρισης σύμφωνα με τα οριζόμενα στη διάταξη της παραγράφου 9 του παρόντος, εφόσον έχει παρέλθει η προθεσμία άσκησης ανακοπών και  δεν έχουν ασκηθεί κατά της απόφασης αναγνώρισης, ανακοπές με τις οποίες αμφισβητείται το δικαίωμά τους από ειδικούς  ή καθολικούς διαδόχους των αναγνωρισθέντων με την απόφαση 300/1954 ιδιοκτητών και από ανακόπτοντες οι οποίοι ρητώς αναγνωρίζουν τον συνιδιόκτητο χαρακτήρα της εκτάσεως που απαλλοτριώθηκε».
      Τώρα νομίζω ότι με βάση αυτήν τη διατύπωση δεν υπάρχει καμία απολύτως ένσταση. Αναγνωρίζουν το συνιδιόκτητο. Επίσης στο πλαίσιο στο οποίο κινούμαστε είναι η απόφαση 300/1954. Άρα οι δικαιούχοι αυτοί έχουν προτεραιότητα. Με βάση τα κείμενα που η ίδια η επιτροπή μάς κατέθεσε, όπως είπε και ο κ. Βρεττός, επεξεργαστήκαμε τελικά την τροπολογία που σας ανέγνωσα μόλις πριν.
      ΠΡΟΕΔΡΕΥΩΝ (Κωνσταντίνος Βρεττός): Δηλαδή, μας λέτε, κύριε Υπουργέ, ότι ανακοπές που δεν προϋποθέτουν την αποδοχή της συνδιοκτησίας με βάση τις αποφάσεις δεν θα λαμβάνονται υπ’ όψιν.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Δεν θα λαμβάνονται υπ’ όψιν για την προκαταβολή.
      ΠΡΟΕΔΡΕΥΩΝ (Κωνσταντίνος Βρεττός): Νομίζω ότι μπορούμε να το δεχθούμε αυτό το πράγμα.
      ΙΩΑΝΝΑ ΣΤΕΡΓΙΟΥ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κυρία Στεργίου.
      ΙΩΑΝΝΑ ΣΤΕΡΓΙΟΥ: Είναι γεγονός ότι είναι θετικό έτσι, όπως το φέρνετε. Έχετε όμως υπ’ όψιν σας ότι αυτή η ιστορία είναι πάρα πολλά χρόνια που εκκρεμεί. Ήδη έχουν χτιστεί τα σπίτια στο Ολυμπιακό Χωριό. Ήδη τα έχετε μοιράσει στους επόμενους δικαιούχους. Δηλαδή, ξέρουν και ποιοι θα μπουν μέσα και οι ιδιοκτήτες του κτήματος δεν έχουν πάρει ακόμα τα κτήματά τους. Για όλη αυτήν τη διαδικασία έχετε σοβαρή ευθύνη. Δεν ξέρουμε αν είναι ευθύνη του Υπουργείου Δικαιοσύνης ή του Υπουργείου Οικονομικών, αλλά συνολικά ως Κυβέρνηση έχετε σοβαρή ευθύνη. Και έπρεπε να βγουν στο δρόμο οι άνθρωποι, για να αποφασίσετε να κάνετε αυτήν τη ρύθμιση. 
      Και πάλι, όμως, παρά τη θετική τροπολογία, έχω την αίσθηση ότι πάλι παραπέμπετε την υπόθεση στις καλένδες, γιατί πάλι η επιτροπή θα συνεδριάσει, θα προτείνει με απόφαση του Υπουργού. Γιατί δεν καθορίζετε από τώρα –Υπουργός είστε- ότι όσοι έχουν αποδεχθεί με βάση τον προσωρινό πίνακα, οι δικαιούχοι, να πάρουν 100%; Εφόσον λέτε ότι έχετε ήδη καταθέσει τα χρήματα, δεν μπορούν να περιμένουν και άλλο αυτοί οι άνθρωποι. Πρέπει να το δείτε και πιο συγκεκριμένα. Έχετε τη δυνατότητα να το προχωρήσετε και να ορίσετε και ημερομηνία που πρέπει να γίνει αυτό, να πιέσετε τις επιτροπές αυτές να προχωρήσουν άμεσα, για να λυθεί αυτό το πρόβλημα.
      ΠΡΟΕΔΡΕΥΩΝ (Κωνσταντίνος Βρεττός): Πρέπει να είμαστε και λίγο σοβαροί, όταν αντιμετωπίζουμε τόσο σοβαρά θέματα. Αν δεν είχε ληφθεί η πρωτοβουλία αυτή, δεν θα έπαιρναν χρήματα οι άνθρωποι ούτε μετά από τριάντα χρόνια. Συνεπώς να αναγνωρίζουμε ορισμένα πράγματα και να μην τα ισοπεδώνουμε όλα, γιατί είναι κακό για την πολιτική και τα ήθη.
      Ρωτώ τώρα τον κ. Κατσιγιάννη, επειδή έκανε αυτήν την πρόταση, να μας πει την άποψή του. Εγώ χωρίς να είμαι νομικός –και εσείς μηχανικός είστε- βλέπω ότι υπάρχει μάλλον καλή θέληση. Μπλέξαμε τρεις μηχανικοί εδώ.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Μεταξύ μηχανικών υπάρχει συνεννόηση.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Διατηρώ μια επιφύλαξη για τη διατύπωση, κύριε Πρόεδρε. Δεν είμαι νομικός. Μηχανικός είμαι. Φοβάμαι, όμως, ότι παρ’ όλα αυτά θα μπορούν οι καταπατητές να δημιουργήσουν εμπόδια. 
      ΠΡΟΕΔΡΕΥΩΝ (Κωνσταντίνος Βρεττός): Μ’ αυτήν την έννοια, κύριε συνάδελφε, όλοι μπορεί να έχουμε επιφύλαξη, αλλά νομίζω ότι έγινε ό,τι καλύτερο μπορούσε να γίνει από πλευράς Υπουργείου τώρα. Δεν μπορούσε να γίνει κάτι διαφορετικό.
      Κηρύσσεται περαιωμένη η συζήτηση επί της τροπολογίας με γενικό αριθμό 2058 και ειδικό 134.
      Ερωτάται το Σώμα: Γίνεται δεκτή η τροπολογία με γενικό αριθμό 2058 και ειδικό 134, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς η τροπολογία με γενικό αριθμό 2058 και ειδικό 134 έγινε δεκτή ομοφώνως, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο.
     Εισερχόμαστε στη συζήτηση της τροπολογίας με γενικό αριθμό 2077 και ειδικό 139 «Ρυθμίσεις για τους γιατρούς που ασκούν καθήκοντα ιατρού εργασίας».
     Το λόγο έχει ο κ. Τσιόγκας.
     ΔΗΜΗΤΡΙΟΣ ΤΣΙΟΓΚΑΣ: Εμείς, κύριε Πρόεδρε, θεωρούμε ότι υπάρχει τεράστια έλλειψη γιατρών εργασίας. Υπάρχει ανάγκη σήμερα για χίλιους οκτακόσιους γιατρούς εργασίας, οι οποίοι πρέπει να προσληφθούν.
Και αυτοί που βγαίνουν από τα πανεπιστήμια, από το τμήμα που υπάρχει, είναι είκοσι τέσσερις ανά τετραετία. Και έχουμε πολλά παραδείγματα. Αυτοί που υπάρχουν σήμερα πηγαίνουν το πολύ μια φορά την εβδομάδα, στην καλύτερη περίπτωση, από μια ώρα σε μια επιχείρηση και στη συνέχεια φεύγουν. Άρα είναι σαν να μην υπάρχει γιατρός εργασίας στα εργοστάσια. 
      Για παράδειγμα, το Εργατικό Κέντρο Λάρισας πρότεινε τη δημιουργία τμήματος αυτής της ειδικότητας στην Ιατρική Σχολή του Πανεπιστημίου Θεσσαλίας. Φυσικά εμείς, ως Κομμουνιστικό Κόμμα Ελλάδας, επιμένουμε ότι αυτοί οι γιατροί θα πρέπει να είναι στο ΕΣΥ και όχι ιδιώτες. Είμαστε αντίθετοι με τα ΕΞΥΠ. Έστω, όμως, και μ’ αυτήν την προσπάθεια που κάνει η τροπολογία, εμείς θα την ψηφίσουμε.
     Θέλουμε, όμως, να επισημάνουμε τις σοβαρότατες ανάγκες που υπάρχουν σήμερα και τις μεγάλες ελλείψεις σε γιατρούς εργασίας. Πρέπει να το λάβετε σοβαρά υπόψη, γιατί έχουμε καθημερινά εργατικά ατυχήματα που σακατεύουν εργαζόμενους.
     ΠΡΟΕΔΡΕΥΩΝ (Κωνσταντίνος Βρεττός): Η κ. Στεργίου έχει το λόγο.
     ΙΩΑΝΝΑ ΣΤΕΡΓΙΟΥ: Κατ΄ αρχήν πρέπει να κάνω μίαν ερώτηση: αν υπάρχουν αιτήσεις επιλογής ειδικότητας, όπως προβλέπει ο ν. 3144. Και επειδή ακριβώς δεν φτάνει η προθεσμία, κάνετε παράταση της προθεσμίας. Υπάρχουν τέτοιες αιτήσεις που αναγκάζουν το Υπουργείο να κάνει αυτήν την παράταση της προθεσμίας; Αυτή είναι μία ερώτηση. 
     Από κει και πέρα και η δική μας θέση είναι, ότι θα πρέπει να δημιουργηθούν τμήματα ιατρικής εργασίας σε μεγάλα νοσοκομεία, να αυξηθεί ο αριθμός των ειδικευομένων στην ιατρική εργασία και να δημιουργηθούν εσωτερικές υπηρεσίες προστασίας -οι ΕΣΥΠ- στα πλαίσια του ΕΣΥ και στο χώρο ευθύνης του δημόσιου τομέα και όχι από ιδιώτες γιατρούς.
     Θεωρούμε ότι αυτή η μεταβατικότητα στην άσκηση της ειδικότητας της ιατρικής εργασίας, έτσι όπως έχει ψηφιστεί και ισχύει με τα ΕΞΥΠ, στοχεύει στην παροχή φθηνού επιστημονικού δυναμικού, γιατί ο γιατρός που κατέχει άλλη ειδικότητα και είναι άνεργος θα συμβιβαστεί με χαμηλή αμοιβή έναντι του γιατρού με ειδικότητα ιατρικής εργασίας. Θεωρούμε δηλαδή ότι δεν υπάρχει ενδιαφέρον από την άποψη αυτή, άρα θα αναγκαστούν να πάρουν γιατρούς, οι οποίοι έχουν και άλλες ειδικότητες. Και είναι η μοναδική περίπτωση που κάνουν χρήση δύο διαφορετικών ειδικοτήτων.
     Θέση μας είναι ότι εφόσον υπάρχουν αιτήσεις, οι οποίες πραγματικά δεν έφτασαν να αξιολογηθούν, να την ψηφίσουμε την παράταση. Διαφορετικά τι νόημα έχει να ψηφίσουμε μία παράταση, η οποία δίνει συνέχεια στο ήδη υπάρχον καθεστώς; 
     ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
     ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, υπάρχουν πράγματι αιτήσεις, οι οποίες έχουν κατατεθεί. Αυτό που ουσιαστικά κάνουμε εδώ είναι μια παράταση. Το πνεύμα αυτό για τη διαμόρφωση μιας προθεσμίας υπήρχε και στο ν. 3144. Με αυτό το πνεύμα απλώς παρατείνεται η προθεσμία τώρα για δεκαοκτώ ακόμα μήνες, έτσι ώστε εκτός από τις περιπτώσεις που έχουν κατατεθεί αιτήσεις και δεν έχει ολοκληρωθεί η εξέτασή τους και στις περιπτώσεις που γιατροί, οι οποίοι ασκούν τώρα τα καθήκοντα του γιατρού εργασίας και δεν μπόρεσαν να καταθέσουν αιτήσεις, να μπορέσουν να τις καταθέσουν.
     Κατά συνέπεια, νομίζω ότι η ρύθμιση που κάνουμε είναι θετική με βάση και το ενδιαφέρον που έχει εκδηλωθεί. Πρέπει να πω ότι όλη αυτή η προσπάθεια είναι στην κατεύθυνση να μπει η ιατρική της εργασίας σε μια νέα βάση, όχι μόνο στο επίπεδο των ειδικοτήτων, των πανεπιστημιακών σχολών, των πανεπιστημιακών νοσοκομείων και των νοσοκομείων, αλλά κυρίως να μπει σε μια νέα βάση όλη αυτή η υπόθεση των γιατρών της εργασίας μέσα στους χώρους εργασίας. Και απ΄ ό,τι θυμάστε από το ν. 3144 έχουμε δώσει και ένα χρονικό διάστημα πέντε ετών –τεσσεράμισι ετών πλέον, γιατί έχουν παρέλθει περίπου έξι μήνες από τότε- για να μπορέσουν οι γιατροί εργασίας μετά απ’ αυτό το χρονικό διάστημα να είναι μόνον εκείνοι, οι οποίοι έχουν τη συγκεκριμένη ειδικότητα.
     ΠΡΟΕΔΡΕΥΩΝ (Κωνσταντίνος Βρεττός): Υπάρχει κανείς άλλος συνάδελφος που θέλει να πάρει το λόγο επί της τροπολογίας αυτής; Κανείς.
     Κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 2077 και ειδικό 139.
     Ερωτάται το Σώμα: Γίνεται δεκτή η τροπολογία με γενικό αριθμό 2077 και ειδικό 139;
     ΠΟΛΛΟΙ ΒΟΥΛΕΥΤΕΣ: Δεκτή, δεκτή.
     ΙΩΑΝΝΑ ΣΤΕΡΓΙΟΥ: Κατά πλειοψηφία.
     ΠΡΟΕΔΡΕΥΩΝ (Κωνσταντίνος Βρεττός): Συνεπώς η τροπολογία με γενικό αριθμό 2077 και ειδικό 139 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      Κυρίες και κύριοι συνάδελφοι, εισερχόμαστε στη συζήτηση της τροπολογίας με γενικό αριθμό 2078 και ειδικό αριθμό 140/9-1-2004 για το Μετοχικό Ταμείο Αεροπορίας. 
      Το  λόγο έχει ο κ. Τσιόγκας. 
      ΔΗΜΗΤΡΙΟΣ ΤΣΙΟΓΚΑΣ: Θέλουμε ορισμένες διευκρινίσεις. Να μας απαντήσετε ποια ήταν η ανάγκη να καταργήσετε τον πόρο και τώρα προχωράτε στην επανασύσταση. Γιατί αυτές οι παλινωδίες της Κυβέρνησης; Έχει αυτό σχέση με τις εκλογές; 
      Δεύτερον, γιατί δεν προέβλεψε η Κυβέρνηση από τον κρατικό προϋπολογισμό να υπάρχει σχετικό κονδύλι για τη χρηματοδότηση; Πρόσφατα τον ψηφίσαμε. Εμείς, το Κομμουνιστικό Κόμμα Ελλάδας, προτείνουμε -και προτιμάμε φυσικά- να υπάρχει σταθερή χρηματοδότηση από τον προϋπολογισμό και όχι αυτά τα «ήξεις αφήξεις» που εσείς έχετε. Βεβαίως περιμένουμε την τοποθέτηση του Υπουργού για την τοποθέτησή μας για την ψήφιση. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Εδώ πρόκειται ουσιαστικά για μία διόρθωση, δεν είναι μία κατάργηση. Πρόκειται για μία διόρθωση η οποία γίνεται με αυτήν την τροπολογία. Ένας πόρος ο οποίος καταργήθηκε, τώρα επανέρχεται μέσα από την εφαρμογή αυτής της τροπολογίας. Ουσιαστικά έχουμε την ισορροπία η οποία υπήρχε και η οποία είχε διαταραχθεί με την κατάργηση αυτή και τώρα τυπικά επανέρχεται αυτός ο πόρος, έτσι ώστε το Μετοχικό Ταμείο Αεροπορίας  να μη στερηθεί αυτού του οικονομικού στηρίγματος. 
      ΣΠΥΡΙΔΩΝ ΣΠΥΡΟΥ: Μπορεί ο Υπουργός να μας πει γιατί καταργήθηκε; Γιατί πρόσφατα έχει καταργηθεί.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η κ. Στεργίου. 
      ΙΩΑΝΝΑ ΣΤΕΡΓΙΟΥ: Δεν γνωρίζω βέβαια το θέμα ιδιαίτερα για να πάρω θέση. Αυτό που ξέρω είναι ότι το Μετοχικό Ταμείο Αεροπορίας, όπως και του Στρατού αντίστοιχα παλαιότερα, από τις δαπάνες που κάνει το δημόσιο και από τα τιμολόγια από τα οποία προμηθεύεται κάποια υλικά και κάποια αγαθά, κάνει παρακράτηση του ποσού που δίνει στον προμηθευτή 4% υπέρ του Ταμείου της Αεροπορίας. Μ’ αυτόν τον τρόπο, όμως, ουσιαστικά κάνετε μία χρηματοδότηση αυτού του ταμείου από τρίτους, από προμηθευτές, δηλαδή από την κατανάλωση.  Έχω την αίσθηση ότι αυτό είναι. Θα ήθελα κάποια διευκρίνιση σ’ αυτό. 
      Αντί να τα βγάζει από τον κρατικό προϋπολογισμό η Κυβέρνηση, τα παρακρατά από τις δαπάνες, από τα τιμολόγια που κάνει προμήθειες από τρίτους  για αγορά υπηρεσιών ή αγαθών. Αν είναι έτσι, σαφώς και δεν το ψηφίζουμε. Εφόσον το 2000 πήρατε μία απόφαση να το καταργήσετε και σήμερα το επαναφέρετε, πάει να πει ότι υπάρχει αδυναμία από τον κρατικό προϋπολογισμό να στηρίξει το Μετοχικό Ταμείο. Άρα, λοιπόν, δεν κάνατε καλά τη δουλειά σας. Μην  ρίχνετε πάλι τα βάρη σε τρίτους. 
       ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Δεν υπάρχουν βάρη σε τρίτους. Σας είπα και πριν ότι υπήρξε κατάργηση αυτού του συγκεκριμένου πόρου από το ν. 2873/2000. Απλώς αυτό το οποίο κάνουμε τώρα είναι ότι επανέρχεται αυτός ο πόρος του 4%.  Η ρύθμιση αφορά το Μετοχικό Ταμείο Αεροπορίας, ευθύνης του Υπουργείου Άμυνας.
      ΙΩΑΝΝΑ ΣΤΕΡΓΙΟΥ: Αυτό το 4% ποιος το δίνει; Οι προμηθευτές του δημοσίου; 
       ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Το γράφει στην αιτιολογική έκθεση. Από την κατάργηση του παραπάνω πόρου μέχρι σήμερα, το Μετοχικό Ταμείο Αεροπορίας δεν ενισχύθηκε από τον κρατικό προϋπολογισμό, με αποτέλεσμα να περιέλθει σε δεινή οικονομική κατάσταση. Η επάνοδος αυτή, η οποία θα προέρχεται τώρα από τους προμηθευτές, ξαναστηρίζει το Μετοχικό Ταμείο Αεροπορίας. 
      ΙΩΑΝΝΑ ΣΤΕΡΓΙΟΥ: Έτσι μεταφέρεται αυτή η δαπάνη στην κατανάλωση. 
       ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Όχι, στην κατανάλωση, στους προμηθευτές. Μεταξύ καταναλωτών και προμηθευτών υπάρχει μεγάλη διαφορά.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Σπύρου. 
      ΣΠΥΡΙΔΩΝ ΣΠΥΡΟΥ: Κύριε Πρόεδρε, να αναφέρω ότι ένας πόρος που ίσχυε με το ν. 1988/38 για το Μετοχικό Ταμείο Αεροπορίας πρόσφατα καταργήθηκε με νόμο του 2000. Αυτός ο πόρος προφανώς προερχόταν από τη συνολική δαπάνη που κάνει το δημόσιο με τις αγορές εξοπλιστικών προγραμμάτων. Και τώρα λέτε να επανέλθει χωρίς οι αρμόδιοι Υπουργοί που το κατήργησαν να εξηγούν γιατί το έκαναν τότε. Και άλλοι κοινωνικοί πόροι έχουν καταργηθεί με αποτέλεσμα να έχουν οδηγηθεί σε πτώχευση πολλά ιδρύματα που βοηθούσαν την κοινωνία και μάλιστα σε μια εποχή που η φτώχεια αυξάνεται στον πληθυσμό. Βλέπετε ότι νομοθετείτε πολύ πρόχειρα για θέματα που έχουν σχέση με την κοινωνική ευαισθησία; 
      Τώρα επαναφέρετε το θέμα μέσα από τροπολογία του Υπουργείου Εργασίας και όχι του Υπουργείου Άμυνας ή Οικονομίας και Οικονομικών που θα έδιναν και την εξήγηση με ποια λογική πριν τρία χρόνια κατήργησαν αυτόν τον πόρο. Πρέπει να δοθούν κάποιες εξηγήσεις για την ευκολία με την οποία κάποια πράγματα καταργούνται που έχουν σχέση με κοινωνικούς στόχους. Το Μετοχικό Ταμείο Αεροπορίας πιστεύω ότι χρειάζεται αυτήν την ενίσχυση. 
      ΠΡΟΕΔΡΕΥΩΝ (Κωνσταντίνος Βρεττός): Ερωτάται το Σώμα: Γίνεται δεκτή η τροπολογία με γενικό αριθμό 2078 και ειδικό 140; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΙΩΑΝΝΑ ΣΤΕΡΓΙΟΥ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς η τροπολογία με γενικό αριθμό 2078 και ειδικό 140 έγινε δεκτή κατά πλειοψηφία.
      Κύριε Υπουργέ υπάρχουν τροπολογίες Βουλευτών. Πείτε μας ποιες αποδέχεστε. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Μπορώ να κάνω αποδεκτή την τροπολογία των κυρίων Κολιοπάνου, Μαντέλη, Λεβογιάννη, Μακρυπίδη. Δεν κάνω δεκτές τις υπόλοιπες τροπολογίες που ορισμένες από τις οποίες θα συζητηθούν και στο επόμενο σχέδιο νόμου, στο ασφαλιστικό δηλαδή. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σπύρου έχει το λόγο.
      ΣΠΥΡΙΔΩΝ ΣΠΥΡΟΥ: Νομίζω, κύριε Πρόεδρε, ότι αυτή η τροπολογία που αφορά τον ΟΑΕΔ στο βόρειο συγκρότημα της Κέρκυρας θα έπρεπε να συμπεριληφθεί γιατί είναι σε απόσταση μόνο τριάντα χιλιομέτρων. Καλό είναι να υπάρχει εκεί ένα τέτοιο γραφείο που να εξυπηρετεί τους πολίτες. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Θα το δούμε το θέμα σε επόμενο νομοσχέδιο. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Στηρίζω την τροπολογία των συναδέλφων κυρίων Κολιοπάνου, Μαντέλη κλπ. θέλω, όμως, να στηρίξω και την τροπολογία που έχω καταθέσει.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, συγγνώμη.
      Όσον αφορά την τροπολογία των συναδέλφων κυρίων Κολιοπάνου, Μαντέλη, Λεβογιάννη κλπ. προκύπτει ένα θέμα από ό,τι βλέπω τώρα. Το θέμα είναι ότι η τροπολογία αυτή πρέπει να συνοδεύεται και από έκθεση του Γενικού Λογιστηρίου του Κράτους επειδή προκύπτουν οικονομικά ζητήματα. 
     Επομένως θα πρέπει να την ξαναδούμε.
     ΠΡΟΕΔΡΕΥΩΝ (Κωνσταντίνος Βρεττός): Επομένως δεν μπορείτε να την αποδεχθείτε.
     ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Δεν υπάρχει έκθεση και κατά συνέπεια πρέπει να την ξαναδούμε. Η τροπολογία με γενικό αριθμό 1982 δε γίνεται δεκτή.
     ΠΡΟΕΔΡΕΥΩΝ (Κωνσταντίνος Βρεττός): Κύριε Κολιοπάνο, σύμφωνα και με τον Κανονισμό της Βουλής δεν μπορούμε να τη δεχθούμε και ως Προεδρείο την τροπολογία. Κανονικά έπρεπε κι εγώ να επέμβω, αλλά νόμιζα ότι είχε τακτοποιηθεί. Δεν μπορεί να γίνει αποδεκτή.
     ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Δεν υπάρχει έκθεση του Γενικού Λογιστηρίου του Κράτους. 
     ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιόγκας έχει το λόγο.
     ΔΗΜΗΤΡΙΟΣ ΤΣΙΟΓΚΑΣ: Θεωρώ δικαιολογία να λέτε ότι δεν υπάρχει εισηγητική έκθεση ή οικονομική έκθεση. Πρόκειται για εννιά άτομα, που κάτω από άλλους λόγους πριν δεκαπέντε χρόνια δεν έκαναν τα χαρτιά τους. Γιατί να μην τακτοποιηθούν; Το ότι λείπει η οικονομική μελέτη, δεν ευσταθεί. Μπορούμε να συζητήσουμε και να γίνει δεκτή.
     ΠΡΟΕΔΡΕΥΩΝ (Κωνσταντίνος Βρεττός): Ο κ. Κολιοπάνος έχει το λόγο.
     ΘΕΟΔΩΡΟΣ ΚΟΛΙΟΠΑΝΟΣ:  Μιλάμε για εννέα εργαζόμενους από το 1989 ωρομίσθιους στον ΟΑΕΔ, για όλη τη χώρα. Είναι μία τροπολογία που κατατέθηκε εμπρόθεσμα από όλους τους συναδέλφους στις 11 Δεκεμβρίου 2003. Σέβομαι όλα όσα είπατε, αλλά νομίζω ότι κινούμαστε στα άκρα πλέον. Εννιά εργαζόμενοι σε ολόκληρη τη χώρα, δεκαπέντε χρόνια είναι ωρομίσθιοι στον ΟΑΕΔ και παρέλειψαν σύμφωνα με το ν. 2190 και με τη συγκεκριμένη κοινή υπουργική απόφαση του 1989 να υποβάλουν τα δικαιολογητικά τους για μονιμοποίηση. Πάμε σε μία άκρα δικαιοσύνη που θα καταλήξει σε άκρα αδικία για εννιά ή δέκα εργαζόμενους σε ολόκληρη τη χώρα. 
     ΠΡΟΕΔΡΕΥΩΝ (Κωνσταντίνος Βρεττός): Ξέρετε ότι αυτό το έχουμε αντιμετωπίσει κι άλλες φορές. Καταλαβαίνω ότι όλα αυτά που λέτε είναι σωστά και λογικά, αλλά….
     ΘΕΟΔΩΡΟΣ ΚΟΛΙΟΠΑΝΟΣ: Ζητώ και τη δική σας κατανόηση και του κυρίου Υφυπουργού. Δεν πρόκειται για ρουσφέτι, ούτε για υπέρβαση. 
     ΠΡΟΕΔΡΕΥΩΝ (Κωνσταντίνος Βρεττός): Δεν μπορεί να σταθεί από τον Κανονισμό της Βουλής. 
     ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, να υποστηρίξω και τη δική μου τροπολογία.
     ΠΡΟΕΔΡΕΥΩΝ (Κωνσταντίνος Βρεττός): Ορίστε, έχετε το λόγο.
     ΔΗΜΗΤΡΙΟΣ ΤΣΙΟΓΚΑΣ: Είναι η τροπολογία με γενικό αριθμό 2073 και ειδικό 137. Πρόκειται για εργαζόμενους που δουλεύουν στα τυροκομεία, στα εκκοκκιστήρια βάμβακος και στα εργοστάσια συσκευασίας φρούτων, δηλαδή κομπόστες κλπ. Υπάρχει ο ν.1836/89 που δίνει σε μία σειρά εργαζόμενους, εποχιακούς, ένα βοήθημα κάθε χρόνο. Κάθε χρόνο, λοιπόν, με κάποιες προϋποθέσεις, δίνεται ένα βοήθημα σε ορισμένες κατηγορίες εργαζομένων, δασεργάτες, ρητινοσυλλέκτες, τσαγκαράδες, ηθοποιοί, τουριστικά επαγγέλματα, χειριστές, σμυριδορίκτες Νάξου, ταξιθέτες θεάτρου, καπνεργάτες και εργαζόμενους σε ναυπηγοεπισκευαστικές ζώνες. Προτείνουμε, λοιπόν, να ενταχθούν οι εποχιακοί εργαζόμενοι από τα τυροκομεία, τα εκκοκκιστήρια βάμβακος και τα εργοστάσια συσκευασίας και κομποστοποίησης των φρούτων, σε αυτό το νόμο, στο ν. 1836/89 στο άρθρο 22 στην παράγραφο 1, με τις ίδιες προϋποθέσεις που δίνεται το βοήθημα και στις άλλες κατηγορίες εργαζομένων.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Είπα συγκεντρωτικά, κύριε Πρόεδρε, ότι εκτός απ’ αυτές τις τροπολογίες που συζητήσαμε όλες οι υπόλοιπες τροπολογίες έχουν την αρνητική μας θέση. ‘Άλλες εξ’ αυτών έχουν ασφαλιστικό περιεχόμενο και άλλες, όπως αυτή που φέρνει ο κ. Τσιόγκας και όπως και αυτή του κ. Κολιοπάνου, χρειάζονται οπωσδήποτε έκθεση του Γενικού Λογιστηρίου του Κράτους. Εμείς στις υπόλοιπες τροπολογίες έχουμε θέση αρνητική.
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω στο Σώμα ότι: 
      A. H Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών:
      «Κύρωση της Συνθήκης μεταξύ του Βασιλείου του Βελγίου, του Βασιλείου της Δανίας, της Ομοσπονδιακής Δημοκρατίας της Γερμανίας, της Ελληνικής Δημοκρατίας, του Βασιλείου της Ισπανίας, της Γαλλικής Δημοκρατίας, της Ιρλανδίας της Ιταλικής Δημοκρατίας, του Μεγάλου Δουκάτου του Λουξεμβούργου, του Βασιλείου των Κάτω Χωρών, της Δημοκρατίας της Αυστρίας, της Πορτογαλικής Δημοκρατίας, της Δημοκρατίας της Φινλανδίας, του Βασιλείου της Σουηδίας, του Ηνωμένου Βασιλείου της Μεγάλης Βρετανίας και Βορείου Ιρλανδίας (κρατών μελών της Ευρωπαϊκής Ένωσης) και της Τσεχικής Δημοκρατίας, της Δημοκρατίας της Εσθονίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, της Δημοκρατίας της Ουγγαρίας, της Δημοκρατίας της Μάλτας, της Δημοκρατίας της Πολωνίας, της Δημοκρατίας της Σλοβενίας, της Σλοβακικής Δημοκρατίας για την προσχώρηση της Τσεχικής Δημοκρατίας, της Εσθονίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, της Δημοκρατίας της Ουγγαρίας, της Δημοκρατίας της Μάλτας, της Δημοκρατίας της Πολωνίας, της Δημοκρατίας της Σλοβενίας, της Σλοβακικής Δημοκρατίας μετά των Δηλώσεων αυτής στην Ευρωπαϊκή ‘Ένωση».
      Β. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις Εκθέσεις της στα σχέδια νόμων:
      1.Του Υπουργείου Εσωτερικών, Δημόσιας Διοίκησης και Αποκέντρωσης «’Εκλογή Βουλευτών».
      2.Του Υπουργείου Δικαιοσύνης «Παροχή νομικής βοήθειας σε πολίτες χαμηλού εισοδήματος».
      Επίσης, οι Υπουργοί Οικονομίας και Οικονομικών, Εσωτερικών Δημόσιας Διοίκησης και Αποκέντρωσης, Περιβάλλοντος Χωροταξίας και Δημοσίων Έργων, Δικαιοσύνης, Πολιτισμού και Μεταφορών και Επικοινωνιών κατέθεσαν σχέδιο νόμου: «Συμβάσεις Παραχώρησης Έργων ή και Υπηρεσιών».
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι ολοκληρώθηκε η συζήτηση και επί των τροπολογιών και, 
      Ερωτάται το Σώμα, γίνεται δεκτό το ακροτελεύτιο άρθρο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το ακροτελεύτιο άρθρο έγινε δεκτό ομοφώνως.
      Συνεπώς, το νομοσχέδιο του Υπουργείου Εργασίας και Κοινωνικών Ασφαλίσεων «Μέτρα για την αντιμετώπιση της ανεργίας και άλλες διατάξεις»  έγινε δεκτό κατ’ αρχήν και κατ’ άρθρον. 
      Η ψήφισή του στο σύνολο αναβάλλεται για άλλη συνεδρίαση.
      Με τη συναίνεση του Σώματος και ώρα 14.20’, λύεται η συνεδρίαση για αύριο Πέμπτη 15 Ιανουαρίου 2004 και ώρα 10.30’ με αντικείμενο εργασιών α) Νομοθετική εργασία, ψήφιση στο σύνολο του  νομοσχεδίου του Υπουργείου Οικονομίας και Οικονομικών «Μέτρα αναπτυξιακής και κοινωνικής πολιτικής αντικειμενικοποίηση του  φορολογικού ελέγχου και άλλες διατάξεις» και β) κοινοβουλευτικό έλεγχο, συζήτηση επικαίρων ερωτήσεων και στη συνέχεια συζήτηση επερώτησης Βουλευτών της Νέας Δημοκρατίας προς τους Υπουργούς Εθνικής Άμυνας και Οικονομίας και Οικονομικών, σχετικώς με τα συμβαίνοντα στις προμήθειες των Ενόπλων Δυνάμεων και στην Κρατική Αμυντική Βιομηχανία.
      Ο ΠΡΟΕΔΡΟΣ                                                     ΟΙ ΓΡΑΜΜΑΤΕΙΣ
Συνεδρίαση Ολομέλειας 14-1-2003                          σελ. 4

