      ΣΥΝΕΔΡΙΑΣΗ ΡΞΗ’
      Δευτέρα 23 Μαΐου 2005
      ΠΕΡΙΟΔΟΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών κ. Γιαννέλη
      -Θεοδοσιάδη, Ε. Κουντουρά, Ε. Πολύζο, Θ. Θαλασσινού, Δ. Τσαντούλα, Χ. Καρύδη, Σ. Βούλτεψη, Ε. Ζαγορίτη, Α. Καραμάριου και Α. Φούσα, σελ.
      3. Απότιση φόρου τιμής, ομιλία και τήρηση ενός λεπτού σιγή στον αείμνηστο Πρόεδρο Χαρίλαο Φλωράκη, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Τρίτης 24 Μαΐου 2005, σελ.
      4. Συζήτηση επικαίρων ερωτήσεων:
      α) Προς τον Υπουργό Οικονομίας και Οικονομικών σχετικά με την παραχώρηση των εκτάσεων του παλαιού αεροδρομίου Αγρινίου για την ανάπτυξη των εγκατάστασεων και της λειτουργίας του Πανεπιστημίου Αγρινίου, σελ.
      β) Προς τον Υπουργό Εμπορικής Ναυτιλίας:
      i) σχετικά με την αναβάθμιση και ανάπτυξη του λιμανιού της Θεσσαλονίκης κ.λπ., σελ.
      ii) σχετικά με την καταβολή των οφειλών στο Ναυτικό Απομαχικό Ταμείο από την εταιρεία HELLAS FLYING DOLFINGS κ.λπ., σελ.
      γ) Προς τον Υπουργό Υγείας και Κοινωνικής Αλληλεγγύης σχετικά με την αντιμετώπιση των προβλημάτων των χρηστών ναρκωτικών στην πόλη της Θεσσαλονίκης κ.λπ., σελ.
      δ) Προς τον Υπουργό Μεταφορών και Επικοινωνιών σχετικά με την λήψη των αναγκαίων μέτρων για την ασφαλή διέλευση των τρένων στη συνοικία του Αγίου Γεωργίου στη Λάρισα κ.λπ., σελ.
      5. Συζήτηση επίκαιρης επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Ανάπτυξης σχετικά με τα προβλήματα της αγοράς, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση σχεδίου νόμου:
      Οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Απασχόλησης και Κοινωνικής Προστασίας και Υγείας και Κοινωνικής Αλληλεγγύης κατέθεσαν σχέδιο νόμου: «Συστηματοποίηση της δια βίου μάθησης και άλλες διατάξεις», σελ.
      ΟΜΙΛΗΤΕΣ
      Α. Για την απότιση φόρου τιμής προς τον αείμνηστο Χαρίλαο Φλωράκη:
      
      ΑΛΑΒΑΝΟΣ Α., σελ.
      ΚΕΦΑΛΟΓΙΑΝΝΗΣ Ε., σελ.
      ΚΟΛΟΖΩΦ Ο., σελ.
      ΠΟΛΥΔΩΡΑΣ Β., σελ.
      ΠΡΩΤΟΠΑΠΠΑΣ Χ., σελ.
      ΧΑΤΖΗΓΑΚΗΣ Σ., σελ.
      
      Β. Επί των επικαίρων ερωτήσεων:
      ΑΡΑΠΟΓΛΟΥ Χ., σελ.
      ΓΙΑΝΝΟΠΟΥΛΟΣ Α., σελ.
      ΔΟΥΚΑΣ Π., σελ.
      ΚΕΦΑΛΟΓΙΑΝΝΗΣ Ε., σελ.
      ΚΟΥΒΕΛΗΣ Φ., σελ.
      ΛΕΒΕΝΤΗΣ Α., σελ.
      ΜΑΓΚΡΙΩΤΗΣ Ι., σελ.
      ΝΕΡΑΝΤΖΗΣ Α., σελ.
      ΤΣΙΟΓΚΑΣ Α., σελ.
      
      Γ. Επί της Επερώτησης:
      ΖΗΣΗ Ρ., σελ.
      ΚΕΓΚΕΡΟΓΛΟΥ Β., σελ.
      ΛΩΤΙΔΗΣ Λ., σελ.
      ΠΑΠΑΘΑΝΑΣΙΟΥ Ι., σελ.
      ΠΟΛΥΔΩΡΑΣ Β., σελ.
      ΠΡΩΤΟΠΑΠΑΣ Χ., σελ.
      ΣΓΟΥΡΙΔΗΣ Π., σελ.
      ΣΙΟΥΦΑΣ Δ., σελ.
      ΤΣΙΟΓΚΑΣ Δ., σελ.
      ΧΑΤΖΗΜΙΧΑΛΗΣ Φ., σελ.
      
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΞΗ΄
      Δευτέρα 23 Μαΐου 2005
      
      Αθήνα, σήμερα στις 23 Μαΐου 2005, ημέρα Δευτέρα και ώρα 18.24΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 20.05.2005  εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΞΣΤ΄ συνεδριάσεως του, της Πέμπτης 19 Μαΐου 2005 σε ό,τι αφορά στην ψήφιση στο σύνολό του σχεδίου νόμου: «Βιώσιμη ανάπτυξη και κοινωνική αξιοποίηση των Ολυμπιακών εγκαταστάσεων, αδειοδότηση, χρήσεις, λειτουργίες τους – Διάρθρωση, οργάνωση και λειτουργία Γενικής Γραμματείας Ολυμπιακής Αξιοποίησης».)
      Παρακαλείται η κυρία Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από την κ. Χρύσα Αράπογλου, Βουλευτή Α΄ Θεσσαλονίκης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε δημοσίευμα εφημερίδας στο οποίο καταγγέλλεται αναιτιολόγητη περικοπή προϋπηρεσιών των ωρομισθίων και αναπληρωτών εκπαιδευτικών.
2) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία το Σωματείο Εποχικών Υπαλλήλων Πυροσβεστικού Σώματος Δυτικής Μακεδονίας  ζητεί την απασχόληση των μελών του καθ΄ όλη τη διάρκεια  του χρόνου σε βοηθητικές θέσεις της Πυροσβεστικής Υπηρεσίας.
3) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο κ. Κων/νος Πουργουτζίδης, κάτοικος Καστοριάς, ζητεί να αποζημιωθούν οι  καλλιέργειές του από τη ζημιά που έχουν υποστεί από τα αγριογούρουνα του καταφυγίου «ΛΑΠΑΝΑΣ».
4) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο Εμπορικός Σύλλογος Καστοριάς ζητεί οι Εμπορικοί Σύλλογοι  να διαμορφώνουν το τοπικό ωράριο λειτουργίας των καταστημάτων.
5) Η Βουλευτής Φθιώτιδας κ. ΑΝΤΩΝΙΑ ΑΝΤΩΝΙΟΥ κατέθεσε αναφορά με την οποία ο Δήμος Αγίου Κων/νου Φθιώτιδας ζητεί την επίλυση διαφορών στο ρυμοτομικό σχέδιο της περιοχής του.
6) Ο Βουλευτής Δωδεκανήσου κ. ΚΩΝ/ΝΟΣ ΚΑΪΣΕΡΛΗΣ κατέθεσε αναφορά με την οποία ο Δήμος Καλλιθέας, νήσου Ρόδου, ζητεί την άμεση αξιοποίηση του γηπέδου Γκολφ της περιοχής του.
7) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Ένωση Αστυνομικών Υπαλλήλων Νομού Ιωαννίνων ζητεί την επάνδρωση του Αστυνομικού Τμήματος των Ιωαννίνων.
8) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Νομάρχης Πρέβεζας ζητεί να υλοποιηθεί το έργο της σύνδεσης του Νομού Πρέβεζας μέσω Θεσπρωτικού με την Εγνατία Οδό.
9) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Εργατοϋπαλληλικό Κέντρο Ναυπακτίας και Δωρίδας ζητεί την άμεση αύξηση των μισθών και ημερομισθίων, την εφαρμογή του 35ώρου για όλους τους εργαζόμενους κ.λπ.
10) Η Βουλευτής Ν. Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Περιβαλλοντική Πρωτοβουλία Μαγνησίας καταγγέλλει ότι «μπαζώνεται» ο υγρότοπος Λειβάρι στην περιοχή Σούρπης Μαγνησίας και ζητεί να καταλογιστούν ευθύνες στους αρμόδιους.
11) Ο Βουλευτής Β΄ Αθήνας κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Δικαστών και Εισαγγελέων διαμαρτύρεται για τη μη προώθηση λύσεων για την αποτελεσματική αντιμετώπιση του προβλήματος της Δικαιοσύνης, καθώς και για τη μελετώμενη κατάργηση του θεσμού της αυτοδιοίκησης των δικαστηρίων.
12) Ο Βουλευτής Β΄ Αθήνας κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία το Νομαρχιακό Συμβούλιο της Νομαρχιακής Αυτοδιοίκησης Μεσσηνίας ζητεί τη μη λειτουργία εργοστασίου παραγωγής ενέργειας από λιγνίτη στην περιοχή Ακριτοχωρίου Δήμου Κορώνης.
13) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμος Ινάχου Αιτωλ/νίας ζητεί την πύκνωση των δρομολογίων του ΚΤΕΛ Αιτωλ/νίας στην ευρύτερη περιοχή του.
14) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Γεωπόνων Νομού Αιτωλ/νίας ζητεί να καταργηθεί η προσωρινή συνέντευξη για τις προσλήψεις στο Δημόσιο Τομέα.
15) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί να παραταθεί η προθεσμία εξόφλησης των δανείων της εργατικής εστίας για τις πολύτεκνες οικογένειες.
16) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Σωματείο Εργαζομένων Καπνοβιομηχανίας «Θ.Δ. ΓΕΩΡΓΙΑΔΗΣ» «Ο ΣΠΑΡΤΑΚΟΣ» καταγγέλλει την άνιση αύξηση μεταξύ ελληνικών και εισαγομένων τσιγάρων.
17) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας στο οποίο ζητείται η άμεση βελτίωση της επαρχιακής οδού Γιαννιτσών – Γουμένισσας.
18) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Πέλλας ζητεί την αναβάθμιση του ρόλου της Τοπικής Αυτοδιοίκησης και την κατασκευή έργων υποδομής στο Νομό Πέλλας.
19) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία Εργαζόμενοι στην Ομάδα Κοινωνικής Μέριμνας του Δήμου Σκύδρας ζητούν να τους χορηγηθεί το οικογενειακό επίδομα.
20) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αναστάσιος Κωτσόγλου, πτυχιούχος του ΙΕΚ «Στελέχους Υπηρεσιών Ασφαλείας» ζητεί να συμπεριληφθεί το πτυχίο του στις προκηρύξεις θέσεων του ΑΣΕΠ.
21) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Χρήστος Ματάκης, κάτοικος Καρυώτισσας Πέλλας, ζητεί να εξαιρεθεί από την πληρωμή συμμετοχής στα φάρμακα.
22) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Δήμος Αγίου Γεωργίου Θεσσαλονίκης ζητεί την επίλυση των συγκοινωνιακών προβλημάτων της περιοχής του.
23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Κ. Μαυρικάκης, πολιτικός μηχανικός, αναφέρεται στα προβλήματα του ηλεκτροφωτισμού της νησίδας Σπιναλόγκας.
24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η λειτουργία Κέντρου Περιβαλλοντικής Εκπαίδευσης στο Νομό Λασιθίου.
25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας αναφορικά με τα κονδύλια που είχαν εγκριθεί για την αποκατάσταση των βυζαντινών μνημείων του Νομού Λασιθίου.
26) Ο Βουλευτής Λασιθίου  κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί να εγκριθεί πίστωση για την αποκατάσταση των ζημιών στο Νομό Λασιθίου που προκλήθηκαν από ακραία καιρικά φαινόμενα.
27) Ο Βουλευτής Λασιθίου  κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Επιτροπή Αγώνα Διαφημιστικών Εταιρειών και Γραφείων Δημοσιεύσεων ζητεί την αλλαγή του Ν. 3340 άρθρο 33, ο οποίος θίγει κεκτημένα  δικαιώματα του κλάδου της.
28) Ο Βουλευτής Λασιθίου  κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία κάτοικοι Σκοπής Σητείας ζητούν την αύξηση της τιμής μονάδος, για την απαλλοτρίωση οικοπέδων τους στην περιοχή της Σκοπής Σητείας.
29) Ο Βουλευτής Λασιθίου  κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ένωση Συμβασιούχων ΟΠΑΔ ζητεί τη μονιμοποίηση των μελών της.
30) Ο Βουλευτής Λασιθίου  κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Σύλλογος Ιεράπετρας «ΗΣΙΟΔΟΣ» ζητεί σε περίπτωση απεργίας εργαζομένων στη ναυτιλία να εξασφαλισθεί πλοίο με προσωπικό ασφαλείας για τη μεταφορά των ευπαθών αγροτικών προϊόντων.
31) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία η κ. Βασιλική Κυριακίδου, υπάλληλος στο ΠΠΓΝ Λάρισας, ζητεί τη μετάθεσή της  στο Γ.Ν. Σερρών.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8242/28.2.05 ερώτηση της Βουλευτού κ. Παρασκευής Χριστοφιλοπούλου δόθηκε με το υπ’ αριθμ. Β-495/21.3.05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 8242Ι28-02-05 που κατέθεσε στη Βουλή η Βουλευτής κ. Εύη Χριστοφιλοπούλου, σύμφωνα και με το αριθμ. πρωτ.: 62755 Ι 09-03-05 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
      Σε ό,τι αφορά τα προβλήματα που προκαλούνται στο σταθμό Ελευσίνας από τη μεταφόρτωση εμπορευμάτων σε νταλίκες, έχει ληφθεί μέριμνα ώστε να περιοριστούν στο ελάχιστο οι ελιγμοί μέσα στο σταθμό. Συγκεκριμένα, στον εν λόγω σταθμό προωθούνται μέχρι 4 (τέσσερα) βαγόνια, όσα μπορεί να δεχτεί η παρακαμπτήριος γραμμή του σταθμού, επομένως αποφεύγονται οι περίπλοκοι ελιγμοί, μειώνοντας το χρόνο που απαιτείται σε 2-3 λεπτά. Εξάλλου, σε περιπτώσεις που υπάρχουν περισσότερα βαγόνια για παράδοση, αυτά αποκόπτονται στο σταθμό Αγ. Αναργύρων ή τίθεται σε λειτουργία και ο σταθμός Διυλιστηρίων, προκειμένου να αποφεύγονται συνωστισμός και καθυστερήσεις .
      Σε ό,τι αφορά την παλιά γραμμή που συνδέει τις περιοχές του Θριασίου με την Αθήνα, από τον προγραμματισμό του ΟΣΕ προβλέπεται η διατήρηση της γραμμής.
      Στο συνολικό προγραμματισμό των έργων του ΟΣΕ περιλαμβάνονται ανακαινίσεις όλων των σταθμών του δικτύου και στα πλαίσια αυτά εξετάζεται και η υλοποίηση έργων στον Σ.Σ. Ελευσίνας.
      Γενικότερα, θέτουμε υπόψη σας ότι τα προβλήματα που δημιουργούνται από τη διακίνηση των εμπορευμάτων στην πόλη της Ελευσίνας θα αντιμετωπιστούν με τη λειτουργία του νέου εμπορευματικού σταθμού διαλογής στο Θριάσιο πεδίο.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      2. Στην με αριθμό 7274/1.2.05 ερώτηση του Βουλευτή κ. Κωνσταντίνου Μπαντουβά δόθηκε με το υπ’ αριθμ. 4161/ΔΕ-852/25.2.05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του Βουλευτή κ. Κων/νου Μπαντουβά σχετικά με τους κάθετους οδικούς άξονες Ηράκλειο - Βιάvvος και Ηράκλειο - Άγιοι Δέκα (Καστέλλι Μεσσαράς), σας γνωρίζουμε ότι δεν έχει υποβληθεί σχετική πρόταση για το έτος 2005. Εφόσον υποβληθεί ολοκληρωμένο αίτημα θα εξετασθεί στα πλαίσια των δυνατοτήτων του Προγράμματος Δημοσίων Επενδύσεων και του Κρατικού Προϋπολογισμού του τρέχοντος έτους.
      Ο Υφυπουργός
      ΧΡΗΣΤΟΣ ΦΩΛΙΑΣ»
      3. Στην με αριθμό 7268/1.2.05 ερώτηση του Βουλευτή κ. Γεωργίου Πασχαλίδη δόθηκε με το υπ’ αριθμ. 4162/ΕΥΣΣΑΑΠ 277/25.2.05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ερώτηση με αρ. πρωτ. 7268/01.02.2005 του Βουλευτού κ. Γιώργου Πασχαλίδη, και σε ότι αφορά θέματα αρμοδιότητάς μας, σας γνωρίζουμε τα ακόλουθα:
      Η μέθοδος σχεδιασμού για την Δ΄ προγραμματική περίοδο 2007-2013, τα μέσα καθώς και το ύψος των πόρων που θα διατεθούν αποτελούν αντικείμενο διαπραγμάτευσης ανάμεσα στην Ευρωπαϊκή Επιτροπή και τα κράτη μέλη της Ένωσης. Η διαπραγμάτευση ξεκίνησε το Φεβρουάριο του 2004 με τη δημοσίευση από την Ε. Επιτροπή της 3ης Έκθεσης για τη Συνοχή και της Πρότασης για τις Δημοσιονομικές Προοπτικές.
      Η διαδικασία της διαπραγμάτευσης του νέου πλαισίου εκτιμάται ότι θα ολοκληρωθεί το νωρίτερο στο τέλος του 2005 με αρχές του 2006. Ως εκ τούτου, το ύψος των πόρων που θα λάβει η χώρα μας κατά την επόμενη προγραμματική περίοδο δεν είναι καθορισμένο και βρίσκεται στο στάδιο της διαπραγμάτευσης.
      Η διαδικασία διαπραγμάτευσης που αφορά τη νέα προγραμματική περίοδο γίνεται με ενιαίους όρους για όλα τα κράτη μέλη της Ευρωπαϊκής Ένωσης και είναι ανεξάρτητη από τη διενέργεια της απογραφής, η οποία αφορά στην τήρηση των όρων του Συμφώνου Σταθερότητας και Ανάπτυξης.
      Η τήρηση ή μη των όρων του Συμφώνου κρίνεται μόνο αναφορικά με τα παρελθόντα έτη, και δεν σχετίζεται με τον καθορισμό των ενισχύσεων που θα λάβει η χώρα μας από τα Διαρθρωτικά Ταμεία στην επόμενη περίοδο.
      Σχετικά με τον προσδιορισμό του ύψους και της μεθόδου κατανομής των ενισχύσεων, μέχρι στιγμής προκύπτουν τα εξής:
      Η Περιφέρεια Κεντρικής Μακεδονίας, σύμφωνα με εκτιμήσεις της Eurostat και της Γ.Δ. Περιφερειακής Πολιτικής της Επιτροπής (Ιανουάριος 2005), θα είναι επιλέξιμη Περιφέρεια για το Στόχο «Σύγκλιση» (πρώην Στόχος 1). Η κατάταξη αυτή προκύπτει από το μέσο όρο του κατά κεφαλή ΑΕΠ της Περιφέρειας για τα έτη 2000-2002 το οποίο ξεπερνά το 75% του Κοινοτικού μέσου όρου της ΕΕ-25 και ανέρχεται στο 76,04% της ΕΕ-25 ενώ ανέρχεται στο 69,37% του μέσου όρου της ΕΕ-15.
      Με βάση τα δεδομένα αυτά, η Κ. Μακεδονία εντάσσεται στις λεγόμενες περιφέρειες «στατιστικής σύγκλισης» (ή "phasing out" περιοχές), οι οποίες περνούν το «κατώφλι» του 75% ΑΕΠ αποκλειστικά και μόνο σαν αποτέλεσμα της διεύρυνσης. Η πρόταση της Επιτροπής προβλέπει τη διατήρηση της στήριξής τους, με μικρή μείωση σε σχέση με την τρέχουσα περίοδο, ως μεταβατική φάση, και εξακολουθεί να τις εντάσσει στην προτεραιότητα «Σύγκλιση».
      Επίσης, σύμφωνα με το προτεινόμενο κανονιστικό πλαίσιο, η Κ. Μακεδονία μπορεί να ωφεληθεί και από τους κοινοτικούς πόρους του Στόχου «Ευρωπαϊκή Χωρική Συνεργασία», με σκοπό την προώθηση λύσεων σε κοινά προβλήματα με άλλες Περιφέρειες και Κράτη εκτός Ελλάδας, ειδικότερα για τις συνοριακές περιοχές με Κράτη εκτός ΕΕ.
      Πάγια θέση της Ελλάδας είναι η κατοχύρωση των διαρθρωτικών πόρων μέχρι την επίτευξη πραγματικής κι όχι πλασματικής σύγκλισης. Επιδίωξη της χώρας μας είναι να μην εξαιρεθεί καμία ελληνική περιφέρεια από την κοινοτική χρηματοδότηση. Για το λόγο αυτό η Ελλάδα συμμετέχει και διατυπώνει τις απόψεις της, σε όλα τα ευρωπαϊκά Fora, τις επιτροπές και τις ομάδες πίεσης (Iobbying), υποστηρίζοντας την ανάγκη ουσιαστικής χρηματοδότησης των Περιφερειών της κατά τη νέα προγραμματική περίοδο. Για την τεκμηρίωση των απόψεων αυτών λαμβάνει υπόψη, τα μέχρι σήμερα αποτελέσματα από τη διαρθρωτική πολιτική αλλά και τις σημαντικές αδυναμίες που έχουν αυτές οι Περιφέρειες για να προσεγγίσουν το επίπεδο ανάπτυξης των ανεπτυγμένων ευρωπαϊκών περιφερειών.
      Επίσης, λαμβάνει υπόψη τις ενδοπεριφερειακές ανισότητες, και καταβάλλει προσπάθειες να ενισχυθούν περιοχές με ειδικές αδυναμίες και μειονεκτήματα, καθώς και να υποστηριχθεί η ισορροπημένη ανάπτυξη αστικού και αγροτικού χώρου.
      Σε ότι αφορά στην κατανομή των πόρων, για μεθοδολογικούς κυρίως λόγους, έχει καθιερωθεί η χρήση της διοικητικής μονάδας "NUTS ΙΙ" (Περιφέρεια), σύμφωνα με τον Κανονισμό 1059/2003 του Ε. Κοινοβουλίου και του Συμβουλίου. Το ανωτέρω, σύμφωνα με τα μέχρι σήμερα δεδομένα και την πρόταση της Επιτροπής για το σχέδιο του νέου γενικού κανονισμού που θα διέπει τα διαρθρωτικά ταμεία, θα ισχύσει και στη νέα προγραμματική περίοδο.
      Συνεπώς, η αντιμετώπιση των ενδοπεριφερειακών ανισοτήτων θα πρέπει να συνιστά προτεραιότητα της Περιφέρειας Κεντρικής Μακεδονίας κατά το σχεδιασμό των μελλοντικών της παρεμβάσεων που θα ενταχθούν στην επόμενη περίοδο προγραμματισμού.
      Επισημαίνεται τέλος, ότι, από εθνικής πλευράς τίθεται ως κύριο μέλημα η προώθηση ειδικών και μακροπρόθεσμων πολιτικών πέραν και επιπλέον των διαρθρωτικών παρεμβάσεων που συγχρηματοδοτούνται από την Ευρωπαϊκή Ένωση, οι οποίες θα αποτυπώνονται στο Εθνικό Στρατηγικό Σχέδιο Ανάπτυξης.
      Ο Υφυπουργός
      ΧΡΗΣΤΟΣ ΦΩΛΙΑΣ»
      4. Στην με αριθμό 7295/1.2.05 ερώτηση του Βουλευτή κ. Χρήστου Αηδόνη δόθηκε με το υπ’ αριθμ. 4157/ΔΕ-691 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης του Βουλευτή κ. Χρήστου Αηδόνη για το Πρόγραμμα «Ελλάδα 2004», σας ενημερώνουμε ότι όπως προκύπτει από τα προσωρινά στοιχεία της υπηρεσίας μας το σύνολο του προϋπολογισμού των έργων «Ελλάδα 2004 - Δίκτυο Αθλητικών υποδομών» που έχουν εγγραφεί στο Πρόγραμμα Δημοσίων Επενδύσεων ανέρχεται σε 472.093.652,47 Ευρώ.
      Για το έτος 2003 οι πληρωμές ανήλθαν σε 74.020.321,14 Ευρώ και για το έτος 2004 σε 69.608.382,62 Ευρώ.
      Όσον αφορά το έτος 2005 οι προβλεπόμενες δαπάνες υπολογίζονται σε 70.000.000 Ευρώ.
      Η κατανομή των ανωτέρω κατά Περιφέρεια φαίνεται αναλυτικά στη συνημμένη κατάσταση.
      Περαιτέρω στοιχεία για τα παραπάνω θα υπάρξουν με την ολοκλήρωση του απολογισμού του έτους 2004 η οποία βρίσκεται σε εξέλιξη.
      Ο Υφυπουργός
      ΧΡΗΣΤΟΣ ΦΩΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 7787/15-2-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1893 Β/11-3-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Η Ελλάδα με επισπεύδοντα φορέα το ΥΠΕΧΩΔΕ, προωθεί με συνέπεια την εφαρμογή της εναρμονισμένης Κοινοτικής Νομοθεσίας στο Εθνικό Δίκαιο, έχοντας μειώσει σημαντικά τον αριθμό των υποθέσεων καταγγελιών. Ο αριθμός των καταγγελιών αυτών αφορά την ποιότητα του αέρα και ανέρχεται σήμερα στις έξι (6) υποθέσεις, ενώ εκείνων που σχετίζονται με τα στερεά και τα επικίνδυνα απόβλητα είναι συνολικά δέκα (10).
     Αναφορικά με τα λοιπά θέματα που θίγονται στην ερώτηση, σας γνωρίζουμε τα ακόλουθα:
     Η βελτίωση της ποιότητας του πετρελαίου δεν είναι αρμοδιότητα του ΥΠΕΧΩΔΕ
     Σχετικά με το Όζον της τροπόσφαιρας (επιθυμητή η μείωση), τα πλέον πρόσφατα γενικά μέτρα περιορισμού της ατμοσφαιρικής ρύπανσης είχαν εξαγγελθεί το 2002. Το ΥΠΕΧΩΔΕ με στόχο τη λήψη πιο εξειδικευμένων και αποτελεσματικών μέτρων, ανάλογα με τις ιδιαίτερες συνθήκες κάθε περιοχής, και σύμφωνα και με την Ευρωπαική νομοθεσία, έχει αναθέσει έργα για την εκπόνηση Επιχειρησιακών Προγραμμάτων για την μείωση της ατμοσφαιρικής ρύπανσης σε διάφορες πόλεις της Ελλάδας στα πλαίσια του Γ΄ ΚΠΣ. Τα έργα αυτά δεν έχουν ακόμη ολοκληρωθεί.
     Η παράνομη χωματερή στο Πρασσιανό φαράγγι της Κρήτης είναι η Υπόθεση Καταγγελίας 4413/2001-Λειτουργία χώρου διάθεσης απορριμμάτων στην Κοινότητα Μαρουλά, Ν. Ρεθύμνης-(Στάδιο Αιτιολογημένης γνώμης).
     Ως προς την αναφερόμενη λειτουργία του ΧΥΤΑ στη θέση Μαρουλά Κρήτης, έχει εκδοθεί η με Α.Π.132247/27.7.2003 ΚΥΑ Έγκρισης Περιβαλλοντικών Όρων για την αποκατάσταση-επέκταση του ΧΥΤΑ, με χρονικό διάστημα ισχύος το 2006. Κατά την διαδικασία της περιβαλλοντικής αδειοδότησης, η αρμοδία Υπηρεσία του ΥΠΕΧΩΔΕ (ΔΠΣ) εξέφρασε την θετική άποψη της υπό προϋποθέσεις.
     Για την προστασία της οχιάς της Μήλου εκκρεμεί η Υπόθεση Καταγγελίας 2000/4332 - Οδηγία 92/43/ΕΟΚ, για τη διατήρηση φυσικών οικοτόπων -(Στάδιο Αιτιολογημένης γνώμης).
     Το ΥΠΕΧΩΔΕ σε συνεργασία με άλλους συναρμόδιους φορείς, έλαβε σειρά μέτρων όπως: (α) Την διαμόρφωση ΚΥΑ για την θέσπιση μέτρων προστασίας του φυσικού περιβάλλοντος γενικά ή ειδικότερα του συγκεκριμένου είδους ή άλλων απειλούμενων και ενδημικών ειδών πανίδας και χλωρίδας και των οικοτόπων τους στη Δυτική Μήλο. Η διαδικασία της συνυπογραφής της ΚΥΑ εκτιμάται ότι θα ολοκληρωθεί εντός του 2004. (β)Την υλοποίηση προγραμμάτων, που έχουν ενταχθεί στο Γ΄ ΚΠΣ-ΠΕΠ Νοτίου Αιγαίου. (γ) Την κήρυξη αναδασωτέας περιοχής στη Δυτική Μήλο, με σκοπό την φυσική αναγέννηση και την απόλυτη προστασία της δασικής μορφής έκτασης 3834,4 στρεμμάτων, που είναι περιοχή ενδιαιτήματος της Οχιάς της Μήλου. (δ)Την σημαντική διεύρυνση των ορίων της υπό ένταξη στο Δίκτυο Natura 2000 περιοχής. (ε) Την πάγια εφαρμογή της Νομοθεσίας για την εκτίμηση των περιβαλλοντικών επιπτώσεων και την Οδηγία 92/43/ΕΟΚ σε συνδυασμό με τα δεδομένα μελετών που έχουν εκπονηθεί για την περιοχή. (στ)Την επιβολή πρόσθετου περιβαλλοντικού όρου σε υφιστάμενες εξορυκτικές δραστηριότητες.
     Σε ότι αφορά τη χρήση βρωμιούχου μεθυλίου εκκρεμεί η Υπόθεση Καταγγελίας 2004/2105 (Στάδιο Προειδοποιητικής Επιστολής - Νέα υπόθεση / παρελήφθη στις 22/7/2004). Η Ελλάδα, εφαρμόζοντας τον Κανονισμό 2037/2000, έχει επιβάλλει τους περιοριστικούς όρους για τη χρήση του βρωμιούχου μεθυλίου. Επιπροσθέτως η χώρα μας υπέβαλλε τις προβλεπόμενες από τον Κανονισμό εκθέσεις, για τα έτη 2001 και 2002. Για το έτος 2003, έχει συλλεχθεί η πλειονότητα των στοιχείων ως προς τη χρήση και ετοιμάζεται η υποβολή της έκθεσης. Για τη χρήση του βρωμιούχου μεθυλίου για υγειονομική απομόνωση, η χρήση του είναι μηδαμινή έως μηδενική. Αναφορικά με την αξιολόγηση και χρήση εναλλακτικών ουσιών, η χώρα μας παρουσίασε τα αποτελέσματα ερευνών που είχαν γίνει από το ΕΘΙΑΓΕ καθώς και την ένταξη της αξιολόγησης των εναλλακτικών στο πρόγραμμα το Γ΄ ΚΠΣ μέτρο 4.5Α (Υποενέργεια ΙΙ «Εύρεση εναλλακτικών του βρωμιούχου μεθυλίου») καθώς και τη χρήση εναλλακτικών σε ορισμένες κατηγορίες προϊόντων. Επισημαίνεται, ότι ποτέ δεν τέθηκαν πρότυπα ή ιδιαίτερες απαιτήσεις από την αρμόδια Επιτροπή, αναφορικά με το είδος των στοιχείων που θα πρέπει να καταγραφούν στην έκθεση σχετικά με τη χρήση εναλλακτικών ουσιών για τη χρήση βρωμιούχου μεθυλίου.
     Για τα αστικά λύματα, εκκρεμεί η Υπόθεση Καταγγελιών 2004/2030 για την εφαρμογή της οδηγίας 91/271 (Στάδιο προειδοποιητικής επιστολής-Νέα υπόθεση/ παρελήφθη στις 16/7/04).
     Σύμφωνα με τα τελευταία επικαιροποιημένα στοιχεία που διαβιβάστηκαν από την Υπηρεσία μας στην Ευρωπαϊκή Επιτροπή τον Απρίλιο του 2004, η κατάσταση έχει βελτιωθεί τόσο ως προς τον αριθμό των υφιστάμενων μονάδων, όσο και ως προς τη λειτουργία τους.
     Τέλος για τον ηλεκτρικό και ηλεκτρονικό εξοπλισμό δεν εκκρεμεί καμιά υπόθεση καταγγελίας. Αντίθετα, στο πλαίσιο του νόμου 2939/01 (ΦΕΚ 179 Α'), εκδόθηκε το υπ' αριθ. 117/5.3.2004 Προεδρικό Διάταγμα «Μέτρα, όροι και πρόγραμμα για την εναλλακτική διαχείριση των αποβλήτων ειδών ηλεκτρικού και ηλεκτρονικού εξοπλισμού».
     Σύμφωνα με το άρθρο 7 του Π.Δ την ευθύνη για την οργάνωση και χρηματοδότηση της εναλλακτικής διαχείρισης (των εργασιών συλλογής, μεταφοράς, προσωρινής αποθήκευσης, επεξεργασίας και αξιοποίησης-ανακύκλωσης) έχουν οι παραγωγοί ΗΗΕ (κάθε εταιρεία που κατασκευάζει, εισάγει ή μεταπωλεί ηλεκτρικές και ηλεκτρονικές συσκευές στην Ελληνική Επικράτεια).
     Σε αυτή τη βάση εγκρίθηκε από τον υπουργό ΠΕΧΩΔΕ το εθνικής εμβέλειας συλλογικό σύστημα Εναλλακτικής Διαχείρισης Αποβλήτων Ηλεκτρικού και Ηλεκτρονικού Εξοπλισμού «ΑΝΑΚΥΚΛΩΣΗ ΣΥΣΚΕΥΩΝ ΑΝΩΝΥΜΗ ΕΤΑΙΡΕΙΑ» (ΦΕΚ 905Β/17-6-2004).
     Ο Υπουργός
     Γ. ΣΟΥΦΛΙΑΣ»
      6. Στην με αριθμό 7751/14-2-05 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. 1872 Β/10-3-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ανωτέρω σχετική ερώτηση και σε ότι αφορά τις αρμοδιότητες του ΥΠΕΧΩΔΕ, σας ενημερώνουμε τα εξής:
     1) Οι μελέτες των Πράξεων Εφαρμογής των Πολεοδομικών μελετών έχουν ξεκινήσει από το έτος 1987, με φορέα ανάθεσης και επιβλέπουσα την Τεχνική Υπηρεσία του δήμου Καματερού, πλην μίας μελέτης (Γειτονιά 2-Άτταλος) που ανετέθη από το ΥΠΕΧΩΔΕ με Δ/νουσα και επιβλέπουσα Υπηρεσία τη Δ/νση Πολεοδομίας του Δυτικού Τομέα της Ν.Α Αθηνών-Πειραιά.
     Η καθυστέρηση της εφαρμογής των Πολεοδομικών Μελετών, οφείλεται σε προβλήματα που ανέκυψαν στις Π.Μ, και ειδικότερα προβλήματα δασικών εκτάσεων χάραξης αξόνων του Βασικού Οδικού Δικτύου, καθώς και προβλήματα οριοθέτησης των ρεμάτων που διασχίζουν την ευρύτερη περιοχή του δήμου.
     Προκειμένου να επισπευσθεί η εφαρμογή του σχεδίου, συντάσσονται μεμονωμένες Πράξεις Εφαρμογής στα Ο.Τ. που δεν επηρεάζονται, μέχρι να αντιμετωπιστούν και να λυθούν τα παραπάνω προβλήματα του σχεδίου.
     Το ΥΠΕΧΩΔΕ, και ειδικότερα το Τμήμα Πράξεων Εφαρμογής της ΔΤΕ έχει μόνον την εποπτεία της πορείας των ΠΕ που έχουν ανατεθεί από το δήμο Καματερού και την υποχρέωση χρηματοδότησής τους κατά μέρος του προϋπολογισμού τους, υποχρέωση την οποία έχει ήδη εξαντλήσει.
     Ειδικότερα, η μελέτη της ΠΕ «Γειτονιά 2-Ατταλος» που ανετέθη από το ΥΠΕΧΩΔΕ και της οποίας η εκπόνηση συνεχίζεται χρηματοδοτείται εξολοκλήρου από Εθνικούς πόρους από το Υπουργείο.
     Το ΥΠΕΧΩΔΕ συνεργάζεται όσο το δυνατόν με το δήμο Καματερού σε τεχνικά θέματα σχετικά με την εκπόνηση των Πράξεων Εφαρμογής. Επίσης, κατά τη χρηματοδοτική του δυνατότητα και σύμφωνα με παλαιότερο Πρόγραμμα χρηματοδότησης που τηρούσε, έχει συνδράμει επαρκώς το δήμο Καματερού για την απελευθέρωση κοινοχρήστων χώρων του εγκεκριμένου σχεδίου.
     2) Το βασικό αντιπλημμυρικό πρόβλημα του Δήμου Καματερού είναι η διευθέτηση του ρέματος Εσχατιάς, το οποίο αποτελεί τον κύριο αποδέκτη ομβρίων της ευρύτερης περιοχής του Δήμου Καματερού, αλλά και ανάντη Δήμων (Ζεφύρι, Άνω Λιόσια κλπ.).
     Η μελέτη διευθέτησης του ρ. Εσχατιάς είχε ανατεθεί αρχικά από την ΕΥΔΑΠ αρμόδια Υπηρεσία για τη μελέτη αντιπλημμυρικών έργων μέχρι την ψήφιση του Ν.2744/99, με τον οποίο η αρμοδιότητα περιήλθε στο ΥΠΕΧΩΔΕ. Από την ψήφιση του Ν.2744/99 και έκτοτε η ΕΥΔΑΠ προέβη στην σύνταξη και έγκριση της Προμελέτης και της αντίστοιχης Μελέτης Περιβαλλοντικών Επιπτώσεων.
     Με την Δ10/21715 οίκ./8-10-04 Απόφαση Υπουργού ΠΕΧΩΔΕ, και σε εφαρμογή του άρθρου 16 του Ν.3212/03, εγκρίθηκε η υποκατάσταση της ΕΥΔΑΠ από το Ελληνικό Δημόσιο στη σύμβαση για την εκπόνηση της εν λόγω μελέτης.
     Κατόπιν τούτου το ΥΠΕΧΩΔΕ θα προχωρήσει στην σύνταξη της Οριστικής Μελέτης, η οποία εκτιμάται ότι θα έχει ολοκληρωθεί σε 15 μήνες. Το κόστος των έργων διευθέτησης, του ρέματος Εσχατιάς από την εκβολή του στον Κηφισό και μέχρι το ανάντη άκρο του ανέρχεται σε 110.000.000 Ευρώ περίπου.
     Το ΥΠΕΧΩΔΕ ανέθεσε επίσης την εκπόνηση μελέτης με τίτλο «Προκαταρκτική μελέτη διευθέτησης συμβαλλόντων ρεμάτων Εσχατιάς στο Δήμο Καματερού», στα πλαίσια της μελέτης: «Τροποποιήσεις - Συμπληρώσεις υφισταμένων και σύνταξη νέων μελετών αποχέτευσης ομβρίων υδάτων περιοχών αρμοδιότητας της Δ/νσης Δ 10 εκτός Λεκάνης Απορροής Κηφισού» (ΜΑΟ 01/01).
     Στην παρούσα φάση η εν λόγω μελέτη (της οποίας αντικείμενο είναι τα έργα διευθέτησης των 3 ρεμάτων που διασχίζουν τον Δ. Καματερού) τελεί υπό έγκριση, ενώ το κόστος των μελετούμενων έργων ανέρχεται σε 6.000.000 Ευρώ.
     Η σύνταξη της οριστικής μελέτης των ρεμάτων αυτών απαιτεί πρόσθετη πίστωση 50.000 Ευρώ και μετά την ολοκλήρωση της μελέτης θα προγραμματισθούν τα αναγκαία έργα πάντα σε συνδυασμό με τα έργα διευθέτησης του ρέματος Εσχατιάς, στο οποίο και συμβάλλουν.
     Ο Υπουργός
     Γ. ΣΟΥΦΛΙΑΣ»
      7. Στην με αριθμό 7699/11-2-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1861 Β/7-3-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση του ως άνω σχετικού, σας γνωρίζουμε ότι:
     Για την προστασία της ευαίσθητης περιβαλλοντικά περιοχής του Σχινιά, προωθήθηκε το Π.Δ. χαρακτηρισμού χερσαίων και θαλάσσιων περιοχών του Σχινιά Μαραθώνα ως Εθνικού Πάρκου (ΦΕΚ 3951 Δ/26.9.2000) και στη συνέχεια, η από 17.12.01 ΚΥΑ Κανονισμού Διοίκησης και Λειτουργίας και Σχεδίου Διαχείρισης του Εθνικού Πάρκου Σχινιά (ΦΕΚ 1830/Β/31.12.01). Με αυτό εξειδικεύτηκαν τα αναγκαία μέτρα οργάνωσης και λειτουργίας του Πάρκου. Στοιχεία του Σχεδίου Διαχείρισης του Πάρκου, περιελήφθησαν και στους εγκεκριμένους περιβαλλοντικούς όρους του έργου «Ολυμπιακό Κέντρο Κωπηλασίας» (ΚΥΑ υπ’ αριθμ. 110107/21.9.00) πού αντιμετωπίστηκε υδρολογικά ενιαία με τον υγρότοπο. Με την ολοκλήρωση του ολυμπιακού έργου, κατασκευάστηκε έτσι το τεχνικό έργο επαναφοράς των υδάτων της Μακαρίας Πηγής προς τον υγρότοπο (κανάλι εκτροπής και υπερχειλιστές των κωπηλατικών στίβων) και το σύστημα πυροπροστασίας του πευκοδάσους.
     Το θεσμικό πλαίσιο περιβαλλοντικής προστασίας ολοκληρώθηκε με το από 2.8.2002 Π. Δ/γμα ίδρυσης Φορέα Διαχείρισης του Εθνικού Πάρκου (ΦΕΚ 793/Δ/02).
     Ο εν λόγω Φορέας Διαχείρισης, μεριμνά μεταξύ άλλων για την εφαρμογή των θεσπισθέντων μέτρων προστασίας. Στα πλαίσια αυτά,
     α) βρίσκονται σε εξέλιξη έργα όπως:
     - «η διαχείριση επισκεπτών και η ερμηνεία περιβάλλοντος» που θα δημιουργήσει τις απαραίτητες για το Εθνικό Πάρκο λειτουργικές υποδομές 
- πολυδιάστατες φιλοπεριβαλλοντικές δραστηριότητες (με τον τίτλο «green Marathon») στα πλαίσια του Ευρωπαϊκού προγράμματος Lίfe Environment
- δράσεις όπως η φύλαξη και ο καθαρισμός του Εθνικού Πάρκου,
- οι υδραυλικές παρεμβάσεις στην ζώνη του υγροτόπου
     β) θα ακολουθήσουν σύντομα τα έργα:
     - η διαχείριση του συστήματος πυρόσβεσης
     - σε μόνιμη βάση φύλαξη- επιτήρηση του Πάρκου
- η κατασκευή του «βόρειου οδικού άξονα πρόσβασης στον οικισμό του Οικ. Συνεταιρισμού Δικαστών και Εισαγγελέων
     Ο Υπουργός
     Γ. ΣΟΥΦΛΙΑΣ»
      8. Στην με αριθμό 7647/9-2-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 770/21-3-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κύριο Βουλευτή σύμφωνα με τα στοιχεία της Περιφέρειας Κρήτης ότι οι εργασίες κατασκευής του τμήματος Αγ.Σώζων - Αρκαλοχώρι είναι σε εξέλιξη και συγκεκριμένα:
     1. Από την εργολαβία «Κατασκευή οδού Αγ.Σώζων - Αλάγνι (Χ.Θ.0+000-Χ.Θ.12+270) και συμπληρωματικές εργασίες στο τμήμα Καλλιθέα - Αγ.Σώζων», συνολικού μήκους 14 χλμ., έχουν δοθεί σε κυκλοφορία 2 χλμ.
     Σύντομα θα δοθεί σε κυκλοφορία και το τμήμα Αγ.Σώζων - Πεζά στο οποίο θα κατασκευαστεί εντός των προσεχών ημερών ο δεύτερος ασφαλτικός τάπητας. Στο υπόλοιπο τμήμα Πεζά - Αλάγνι (συνολικού μήκους 5,5χλμ.) έχουν ολοκληρωθεί κατά 98% οι χωματουργικές εργασίες και κατά 95% τα τεχνικά έργα και έχουν αρχίσει οι εργασίες οδοστρωσίας.
     Για την αποπεράτωση του έργου απαιτείται συμπληρωματική πίστωση ποσού 1.820.000€, την οποία η Υπηρεσία μας έχει ζητηθεί δια της ΔI.Σ.Α./Περιφέρεια Κρήτης από το Υπουργείο Εθνικής Οικονομίας.
     Η συνολική προθεσμία του έργου έληξε στις 29-01-2005 και η κατασκευάστρια του έργου κοινοπραξία έχε,l ζητήσει τη νόμιμη οριακή παράταση, η οποία θα εγκριθεί από την Υπηρεσία.
     Αν διατεθεί σύντομα η αιτούμενη συμπληρωματική πίστωση, το έργο αναμένεται να ολοκληρωθεί έως τον Νοέμβριο του 2005.
     2. Στην εργολαβία «Κατασκευή οδού Αλάγνι - Αρκαλοχώρι (Χ.Θ.12+270-Χ.Θ.17+641)», συνολικού μήκους 5,4 χλμ., έχουν ολοκληρωθεί οι χωματουργικές εργασίες και τα τεχνικά έργα και έχουν αρχίσει οι εργασίες οδοστρωσίας.
     Η συνολική προθεσμία του έργου έληξε στις 20-11-2004 και η ανάδοχος εταιρία έχει πάρει τη νόμιμη οριακή παράταση, δηλαδή μέχρι 20-05-2005.
     Εντός των προσεχών ημερών και μετά την ολοκλήρωση των μελετών, θα ζητηθεί συμπληρωματική πίστωση για να αντιμετωπιστεί η μεγάλη κατολίσθηση που συνέβη τον Αύγουστο του 2004 στην περιοχή της Ζήντας (εκτιμούμενο ποσό αντιμετώπισης κατολίσθησης 440.000€).
     Το έργο θα ολοκληρωθεί εφ’ όσον διατεθεί το προαναφερόμενο απαιτούμενο ποσό.
     Ο Υπουργός
     Γ. ΣΟΥΦΛΙΑΣ»
      9. Στην με αριθμό 7639/9-2-05 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 762/21-3-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κύριο Βουλευτή, σε θέματα αρμοδιότητάς μας τα παρακάτω:
     Στο πλαίσιο της θεσμικής εναρμόνισης στο Εθνικό Δίκαιο της Οδηγίας - Πλαίσιο 2000/60/ΕΚ για τα νερά εκδόθηκε ο Νόμος 3199/2003 για την «Προστασία και διαχείριση των υδάτων».
     Για την εφαρμογή των διατάξεων του Νόμου 3199/2003 στο Εθνικό Δίκαιο προωθούνται:
     Η συγκρότηση του Εθνικού Συμβουλίου Υδάτων.
     Το σχέδιο του Προεδρικού Διατάγματος «Καθορισμός μέτρων και διαδικασιών για την ολοκληρωμένη προστασία και διαχείριση των υδάτων.
     Το σχέδιο της Κοινής Υπουργικής Απόφασης που προβλέπεται για την οργάνωση και τις αρμοδιότητες της Κεντρικής Υπηρεσίας Υδάτων.
     Το σχέδιο της Κοινής Υπουργικής Απόφασης που προβλέπεται για την οργάνωση και τις αρμοδιότητες των Διευθύνσεων Υδάτων των Περιφερειών.
     Το σχέδιο της Κοινής Υπουργικής Απόφασης που αφορά θέματα αδειοδότησης χρήσεων νερού και εκτέλεσης έργων αξιοποίησης του.
     Μέσω των Διευθύνσεων Υδάτων των Περιφερειών θα ασκούνται οι αρμοδιότητες για την προστασία και διαχείριση των υδάτων ανά Περιφέρεια. Τα λοιπά θέματα του Ν. 3199/2003 θα ρυθμισθούν με τη συγκρότηση και λειτουργία της Κεντρικής Υπηρεσίας Υδάτων.
     Επίσης, το ΥΠΕΧΩΔΕ, έχει θεσμοθετήσει τον Εθνικό Σχεδιασμό Διαχείρισης Στερεών Αποβλήτων (ΕΣΔΣΑ) και έχει θέσει σαφές χρονοδιάγραμμα για την εξάλειψη των Χώρων Ανεξέλεγκτης Διάθεσης Αποβλήτων (ΧΑΔΑ) μέχρι το 2008.
     Η άμεση ενεργοποίηση της Τοπικής Αυτοδιοίκησης, στην οποία ανήκει η ευθύνη για την υλοποίηση των έργων, αποτελεί το κλειδί για την εξάλειψη των ΧΑΔΑ (Χώρων Ανεξέλεγκτης Διαχείρισης Αποβλήτων).
     Το αργότερο μέχρι τον lούλιο 2005 κάθε φορέας ΔΣΑ υποχρεούται να έχει εφοδιαστεί με άδεια περιβαλλοντικής αποκατάστασης των ΧΑΔΑ, για τους οποίους φέρει την ευθύνη λειτουργίας τους.
     Για τα λοιπά θέματα αρμόδια είναι η Νομαρχιακή Αυτοδιοίκηση Ν. Χίου και η Περιφέρεια Βορείου Αιγαίου καθώς και το Υπουργείο Αγροτικής Ανάπτυξης Και Τροφίμων προς το οποίο κοινοποιείται η Ερώτηση.
     Ο Υπουργός
     Γ. ΣΟΥΦΛΙΑΣ»
      10. Στην με αριθμό 8850/16-3-05 ερώτηση του Βουλευτή κ. Στέλιου Παπαθεμελή δόθηκε με το υπ’ αριθμ. 10192/Β586/7-4-05 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Σ. Παπαθεμελή, σας γνωρίζουμε ότι ο Ν.3259/2004 διεύρυνε το θεσμικό πλαίσιο των ευνοϊκών ρυθμίσεων των οφειλών προς τις Τράπεζες. Σύμφωνα με τις διατάξεις του άρθρου 39, η συνολική ληξιπρόθεσμη οφειλή από κάθε είδους συμβάσεις δανείων ή πιστώσεων δεν δύναται να υπερβαίνει το τριπλάσιο του κατά περίπτωση ληφθέντος κεφαλαίου εκάστου δανείου ή πίστωσης. Επομένως, η υπέρβαση του τριπλασίου του αρχικώς ληφθέντος κεφαλαίου αποτελεί ουσιαστική προϋπόθεση για την υπαγωγή οφειλών στις ρυθμίσεις του Νόμου. Συνεπώς, με τον Ν.3259/2004 διευθετούνται, στο μέτρο του δυνατού, οι εκκρεμότητες του παρελθόντος και αίρονται χρόνιες εμπλοκές των δανειοληπτών, επ' ωφελεία τους, με τα Πιστωτικά Ιδρύματα.
      Επίσης, επισημαίνεται ότι μετά την απελευθέρωση του Πιστωτικού Συστήματος στη χώρα μας, το Υπουργείο Οικονομίας & Οικονομικών δεν έχει αρμοδιότητα παρέμβασης σε θέματα λειτουργίας των Πιστωτικών Ιδρυμάτων και ούτε υπεισέρχεται στην ερμηνεία των νόμων ή στην επίλυση διαφορών μεταξύ οφειλετών και Πιστωτικών Ιδρυμάτων, αρμοδιότητα η οποία ανήκει στην Ελληνική Δικαιοσύνη.
      Ο Υπουργός
      Γ. ΑΛΟΓΟΣΚΟΥΦΗΣ»
      11. Στις με αριθμό 8867/16-3-05 8868/16-3-05 ερωτήσεις του Βουλευτή κ. Αθανασίου Λεβέντη δόθηκε με το υπ’ αριθμ. 29112/8-4-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 8867/16-3-2005 και 8868/16-3-2005 ερωτήσεις που κατατέθηκαν στη Βουλή από το Βουλευτή κ. Θ. Λεβέντη σχετικά με το Γ.Ν. Μεσολογγίου και το Κέντρο Υγείας Αστακού, σας γνωρίζουμε τα εξής:
      Το Γ.Ν. Μεσολογγίου έχει δυναμικότητα 120 κλινών, είναι όλες αναπτυγμένες και η πληρότητά του ανέρχεται σε ποσοστό 68,74%.
      Για την κάλυψη των αναγκών του Νοσοκομείου σε προσωπικό η διοίκηση του Ιδρύματος έχει καταθέσει στο ΠεΣΥΠ Δυτικής Ελλάδος πρόταση τροποποίησης του Οργανισμού του, η οποία βρίσκεται στο στάδιο της τελικής επεξεργασίας για την υποβολή οριστικής πρότασης προς το Υπουργείο Υγείας και Κοινωνικής Αλληλεγγύης.
      Έχει εγκριθεί από τον ΟΑΕΔ (1) θέση ΔΕ Διοικητικού-Λογιστικού για το Κ.Υ. Αστακού και αναμένεται η πλήρωσή της μέσω του προγράμματος STAGE.
      Από το Υπουργείο Εσωτερικών, Δημόσιας Διοίκησης και Αποκέντρωσης εγκρίθηκε η κατ’ εξαίρεση πρόσληψη 3.400 θέσεων μόνιμου προσωπικού διαφόρων κλάδων και ειδικοτήτων για τα Νοσηλευτικά Ιδρύματα και Κέντρα Υγείας της χώρας. Η κατανομή των ανωτέρω θέσεων θα γίνει ύστερα από εκτίμηση των αιτημάτων των ΠεΣΥΠ για τις ανάγκες των Νοσοκομείων και Κέντρων Υγείας της αρμοδιότητάς τους σε προσωπικό. Μετά την ολοκλήρωσή της θα αποσταλεί στα Νοσοκομεία για την έκδοση της σχετικής προκήρυξης.
      Ο Υφυπουργός
      Α. ΓΙΑΝΝΟΠΟΥΛΟΣ»
      12. Στην με αριθμό 8798/15-3-05 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 10059/ΕΥΣΣΑΑΠ/688/8-4-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση και, σε ότι αφορά τις αρμοδιότητές μας, σας πληροφορούμε τα ακόλουθα:
      1. Οι διαπραγματεύσεις για τις δημοσιονομικές προοπτικές για το 2007-2013 συνεχίζονται μετά την Ολλανδική Προεδρία στο πλαίσιο της προεδρίας του Λουξεμβούργου, με στόχο κατά το δυνατόν να υπάρξει συμφωνία στο τέλος του πρώτου εξαμήνου του 2005.
      Για το σκοπό αυτό αναπτύσσονται πολλές συνεργασίες, για παράδειγμα έχουν γίνει αρκετές συναντήσεις υπουργικές, των τριών κρατών-μελών της συνοχής, Ελλάδας, Ισπανίας, Πορτογαλίας, και των δέκα νέων κρατών μελών της Ένωσης, οι οποίες έχουν ως κοινή θέση την υποστήριξη της πρότασης της Ε.Ε. για τις δημοσιονομικές προοπτικές, έναντι της θέσης των κρατών μελών που υποστηρίζουν την μείωση των πόρων του Ευρωπαϊκού Προϋπολογισμού.
      2. Ο σχεδιασμός και προγραμματισμός της Περιόδου 2007-2013, όπως προβλέπεται από το σχέδιο του Γενικού Κανονισμού που διέπει το διαρθρωτικά ταμεία ήτοι το Ευρωπαϊκό Ταμείο Περιφερειακής Ανάπτυξης, το Ευρωπαϊκό Κοινωνικό Ταμείο και το Ταμείο Συνοχής, παρουσιάζεται στο Εθνικό Στρατηγικό Σχέδιο Ανάπτυξης (ΕΣΣΑ) το οποίο αποτυπώνει τη στρατηγική των Κρατών Μελών της Ευρωπαϊκής Ένωσης και τον τρόπο εφαρμογή της.
      Συγκεκριμένα, για το στόχο της Σύγκλισης, στο επιχειρησιακό μέρος του ΕΣΣΑ προβλέπεται να γίνεται μνεία για τους πόρους που διατίθενται από το Ευρωπαϊκό Γεωργικό Ταμείο για την Ανάπτυξη της Υπαίθρου και το Ευρωπαϊκό Ταμείο Αλιείας για προτεραιότητες που αφορούν, θέματα πέραν της διαφοροποίησης των οικονομιών της υπαίθρου και των περιοχών που εξαρτώνται από την αλιεία.
      3. Ειδικά, για το θέμα των κριτηρίων καθορισμού των μειονεκτικών περιοχών που ερωτά η κυρία Βουλευτής, αρμόδιο για να απαντήσει είναι το Υπουργείο Αγροτικής Ανάπτυξης και Τροφίμων, ο Υπουργός του οποίου συνερωτάται από την ιδία.
      Ο Υφυπουργός
      ΧΡΗΣΤΟΣ ΦΩΛΙΑΣ»
      13. Στην με αριθμό 9041/23-3-05 ερώτηση του Βουλευτή κ. Κων/νου Τασούλα δόθηκε με το υπ’ αριθμ. ΤΚΕ/Φ2/6997/8-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ’ αριθμ. 9041/23.3.2005 ερώτησης που κατέθεσε στη Βουλή ο Βουλευτής κ. Κώστας Τασούλας και αφορά την κατάταξη του κ. Ευαγγέλου Οικονόμου σε οργανική θέση με σχέση εργασίας ιδιωτικού δικαίου αορίστου χρόνου, σύμφωνα με τις διατάξεις του άρθρου 17 του Ν.2839/2000, σας γνωρίζουμε τα εξής:
      Σύμφωνα με την παρ. 7 του άρθρου 17 του Ν. 2839/2000, η κατάταξη σε οργανική θέση με σύμβαση εργασίας ιδιωτικού δικαίου αορίστου χρόνου του προσωπικού που πληροί τις προϋποθέσεις του ανωτέρω άρθρου γίνεται με απόφαση του αρμοδίου για την πρόσληψη οργάνου, ύστερα από γνώμη του αρμόδιου υπηρεσιακού συμβουλίου, το οποίο γνωμοδοτεί ως προς το αν ο ενδιαφερόμενος πρόκειται να καλύψει εφεξής πάγιες και διαρκείς ανάγκες και ως προς το παρεμφερές της ειδικότητας.
      Από τις διατάξεις του ίδιου άρθρου εξαιρείται μεταξύ των άλλων και το επιστημονικό προσωπικό των A.E.I., των T.E.I. και των ερευνητικών ιδρυμάτων αρμοδιότητας της Γενικής Γραμματείας Έρευνας και Τεχνολογίας, που ασκεί ερευνητικό έργο. Ωστόσο, το προσωπικό, που δεν ασκεί ερευνητικό έργο, άλλά υποστηρίζει τους ερευνητές στο έργο τους, δεν περιλαμβάνεται στην εξαίρεση αυτή και ως εκ τούτου είναι δυνατή η κατάταξή του σε οργανική θέση. Επίσης, δεν εμπίπτουν στην παραπάνω εξαίρεση οι -μη πτυχιούχοι, ανεξάρτητα αν ασκούν ερευνητικό έργο ή όχι.
      Ο Υπουργός Εσωτερικών Δημόσιας Διοίκησης και Αποκέντρωσης δεν εμπλέκεται στην εν λόγω διαδικασία, δεδομένου ότι δεν έχει αρμοδιότητα συνυπογραφής των αποφάσεων κατάταξης.
      Από τα διαλαμβανόμενα όμως στην ανωτέρω ερώτηση προκύπτει ότι το θέμα εκκρεμεί στο ΓΛΚ, στο οποίο διαβιβάζουμε φωτοαντίγραφο της Ερώτησης προκειμένου να απαντήσει σχετικά.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      14. Στην με αριθμό 9095/24-3-05 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. 1489/7-4-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Ν. Ρόβλιας, σας διαβιβάζουμε συνημμένα το με αριθμ. πρωτ. 270226/6-4-05 έγγραφο της Προϊσταμένης της Γεν. Δ/νσης Διοικητικής Υποστήριξης του Υπουργείου Αγροτικής Ανάπτυξης και Τροφίμων.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στην με αριθμό 8946/18-3-05 ερώτηση του Βουλευτή κ. Νικόλαου Γεωργιάδη δόθηκε με το υπ’ αριθμ. Α.Π.Φ. 21/145/ΑΣ621δις/31-3-05 έγγραφο από τον Υπουργό Εξωτερικών η ακόλουθη απάντηση:
      «Απαντώντας στην εν θέματι ερώτηση του Βουλευτή κ. Νικόλαου Γεωργιάδη, κατά το μέρος που αφορά το Υπουργείο Εξωτερικών και ειδικότερα ως προς το υπ' αριθμ. 1 σκέλος αυτής, σας γνωρίζουμε ότι, το ζήτημα της διπλής ιθαγένειας των ελληνικής καταγωγής Αλβανών πολιτών, ουδέποτε απετέλεσε αντικείμενο διαπραγματεύσεων ανάμεσα στις κυβερνήσεις των δύο χωρών.
      Όσον αφορά το υπ' αριθμ. 2 σκέλος, κατά την άποψη του Υπουργείου Εξωτερικών, σε περίπτωση μεταγενέστερης αλλαγής της αλβανικής νομοθεσίας προς την κατεύθυνση του επιτρεπτού της διπλής ιθαγένειας, δεν θα τίθεται πλέον ζήτημα κατάρτισης διμερούς συμφωνίας με την γείτονα, και κατά συνέπεια θα παρέλκει και το θέμα της «επίκλησης νομικών μέσων» από ελληνικής πλευράς.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      16. Στην με αριθμό 8930/18-3-05 ερώτηση των Βουλευτών κυρίων Μιχάλη Καρχιμάκη και Βασιλείου Οικονόμου δόθηκε με το υπ’ αριθμ. Φ900α/4542/7897/8-4-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 8930/18-3-2005 ερώτησης, που κατέθεσαν οι Βουλευτές κ. κ. Μιχάλης Καρχιμάκης και Βασίλης Οικονόμου, με θέμα την αποστρατεία του Υποστρατήγου Σαρρή Νικολάου, σας γνωρίζουμε τα ακόλουθα:
      Ο Υποστράτηγος (ΔΒ) Σαρρής Νικόλαος κρίθηκε από το ΣΑΓΕ, κατά τις έκτακτες κρίσεις Υποστρατήγων του έτους 2005, ως ευδοκίμως τερματίσας τη σταδιοδρομία του.
      Το αιτιολογικό της κρίσεως έχει ως εξής: «Το Συμβούλιο κρίνει τούτον «Έυδοκίμως τερματίσαντα τη σταδιοδρομία του» με ψήφους 3 έναντι 2 «Προακτέο κατ' εκλογή», γιατί σύμφωνα με τις συνδυασμένες διατάξεις των παραγράφων 3 και 9 του άρθρου 12 και των παραγράφων 10 και 11 του άρθρου 13, δεν συγκεντρώνει σε βαθμό εξαίρετο άπαντα τα ιδιάζοντα ουσιαστικά προσόντα για κάλυψη θέσης Αντιστρατήγου, η οποία απαιτεί ευρεία και ποικίλη διοικητική αλλά και επιτελική εμπειρία-ικανότητα. Το Συμβούλιο κρίνει τούτον «Προακτέο» στο βαθμό του Αντιστρατήγου εν αποστρατεία με ψήφους 3 έναντι 2 «Μη προακτέο» και του απονέμει τον τίτλο του Επίτιμου Επιτελάρχη του Νατοϊκού Στρατηγείου JSRC-SE».
      Όπως απορρέει από το παραπάνω αιτιολογικό, το σημαντικότερο κριτήριο του Συμβουλίου για την αποστρατεία του, σύμφωνα με τις διατάξεις της παραγράφου 3 του άρθρου 12 του Ν. 2439/96, αποτέλεσαν οι θέσεις που είχε υπηρετήσει από τις οποίες δεν απέκτησε την απαιτούμενη ευρεία και ποικίλη διοικητική και επιτελική ικανότητα-εμπειρία που θα εγγυάται την επιτυχή εκτέλεση καθηκόντων Αντιστρατήγου.
      Συγκεκριμένα ο Αξιωματικός, την τελευταία 20ετία, από το βαθμό του Ταγματάρχη και μετέπειτα, έχει υπηρετήσει οκτώ (8) έτη σε Νατοϊκές θέσεις (1985-88, 1996-99, 2003-2005) και δεν έχει υπηρετήσει επαρκώς σε θέσεις εσωτερικού.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      17. Στην με αριθμό 8933/18-3-05 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 7017/4/4983/7-4-05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Β. Οικονόμου, σας γνωρίζουμε ότι, στα πλαίσια μιας νέας πολιτικής δημόσιας τάξης, το Υπουργείο μας καταβάλλει κάθε δυνατή προσπάθεια για την καλύτερη και αποτελεσματικότερη αστυνόμευση, την πληρέστερη εξυπηρέτηση των πολιτών και την αναβάθμιση του προσφερόμενου έργου, ώστε να εξασφαλισθούν καλύτερες συνθήκες τάξης και ασφάλειας, ενισχυθεί περαιτέρω το αίσθημα ασφαλείας και αναβαθμισθεί η ποιότητα ζωής των πολιτών. Για το σκοπό αυτό και επειδή οι απαιτήσεις και οι προσδοκίες των πολιτών αυξάνουν συνεχώς, το Υπουργείο μας, με ιδιαίτερη ευαισθησία και υπευθυνότητα, εφαρμόζει την αντεγκληματική πολιτική που έχει σχεδιάσει με στόχους άμεσους και μεσοπρόθεσμους με προοπτική αποτελεσματικότητας σε τοπικό και εθνικό επίπεδο. Ειδικότερα δε, για το τρέχον έτος, οι αρμόδιες Υπηρεσίες μας έχουν προβεί στον προγραμματισμό των απαιτούμενων επιχειρησιακών δράσεων, οι οποίες είναι προσαρμοσμένες στις ειδικές συνθήκες και ιδιαιτερότητες της κάθε περιοχής.
      Συγκεκριμένα, σε ό,τι αφορά την ευρύτερη περιοχή του Δήμου Παλλήνης, προκειμένου να αντιμετωπισθούν έγκαιρα και αποτελεσματικά τα προβλήματα αστυνόμευσης που δημιούργησε, μεταξύ άλλων, η ραγδαία αύξηση του πληθυσμού και η εγκατάσταση διαφόρων δημοσίων Υπηρεσιών και εμπορικών δραστηριοτήτων, ιδρύθηκε και λειτουργεί το Αστυνομικό Τμήμα Γέρακα.
      Πέραν αυτών, η περιοχή του Δήμου Παλλήνης αστυνομεύεται από το Αστυνομικό Τμήμα και το Τμήμα Ασφαλείας Παλλήνης με τη διενέργεια πεζών και εποχούμενων περιπολιών, καθημερινά και σε 24ωρη βάση. Παράλληλα, στην εν λόγω περιοχή, δραστηριοποιούνται και οι λοιπές Υπηρεσίες της Γενικής Αστυνομικής Διεύθυνσης Αττικής, (Διευθύνσεις Ασφάλειας Αττικής, Αστυνομίας Βορειοανατολικής Αττικής, Άμεσης Δράσης και Τροχαίας Αττικής), οι οποίες διενεργούν καθ' όλο το 24ωρο πεζές και εποχούμενες περιπολίες (τάξης, ασφάλειας και τροχαίας). Επίσης, διατίθενται και ειδικά συνεργεία αστυνομικών ελέγχων και εξορμήσεων, για την περιστολή της εγκληματικότητας, ενώ, διενεργούνται και περιπολίες από ειδικές ομάδες της Υποδιεύθυνσης Δίωξης Ναρκωτικών, της Ομάδας Πρόληψης και Καταστολής της Εγκληματικότητας, καθώς και του Τμήματος Δίωξης Λαθρομετανάστευσης Ανατολικής Αττικής.
      Οι επιχειρησιακές αυτές δράσεις των Υπηρεσιών μας, αποτελούν αντικείμενο συνεχούς παρακολούθησης, μελέτης και αξιολόγησης, προκειμένου να εξάγονται ασφαλή συμπεράσματα για την αποτελεσματικότητά τους και να πραγματοποιούνται οι απαραίτητες αναπροσαρμογές, παρεμβάσεις και διορθώσεις, όπου και όταν αυτό καθίσταται αναγκαίο.
      Σε ό,τι αφορά τη στελέχωση του Αστυνομικού Τμήματος και του Τμήματος Ασφαλείας Παλλήνης, σας πληροφορούμε ότι το θέμα γενικότερα της στελέχωσης των αστυνομικών Υπηρεσιών, σήμερα, αντιμετωπίζεται μέσα από τις δυνατότητες που παρέχει η δύναμη του Σώματος, με ορθολογική κατανομή αυτής. Στο πλαίσιο δε αυτό έχουν στελεχωθεί το μεν Αστυνομικό Τμήμα με δύναμη όση και η προβλεπόμενη, το δε Τμήμα Ασφαλείας με δύναμη, η οποία παρουσιάζει έλλειμμα έναντι της οργανικής του, όπως συμβαίνει με τις περισσότερες αστυνομικές Υπηρεσίες του Λεκανοπεδίου. Πάντως, εντός των υπηρεσιακών δυνατοτήτων, θα καταβληθεί προσπάθεια για περαιτέρω ενίσχυση των Υπηρεσιών αυτών, στα πλαίσια των τακτικών μεταθέσεων, κατά τις οποίες ήδη προκηρύχθηκαν 310 θέσεις προς πλήρωση υφισταμένων κενών της Γενικής Αστυνομικής Διεύθυνσης Αττικής, η οποία θα ενισχυθεί επιπλέον και με 750 δόκιμους αστυφύλακες, για την αντιμετώπιση των αυξημένων αναγκών της θερινής περιόδου.
      Σχετικά με τον υλικοτεχνικό εξοπλισμό των εν λόγω Υπηρεσιών, πρέπει να επισημάνουμε ότι σ' αυτές έχουν χορηγηθεί τα αναγκαία μέσα και εφόδια, τα οποία ενισχύονται και εκσυγχρονίζονται συνεχώς με την υλοποίηση των διαφόρων προγραμμάτων προμηθειών που βρίσκονται σε εξέλιξη. Ενδεικτικά δε, σημειώνεται ότι στο Αστυνομικό Τμήμα Παλλήνης έχουν χορηγηθεί, μεταξύ άλλων, 6 επιβατικά οχήματα, διαφόρων τύπων, εκ των οποίων τα 2 είναι προμήθειας έτους 2004, ενώ στο Τμήμα Ασφαλείας Παλλήνης έχουν χορηγηθεί 4 επιβατικά οχήματα, διαφόρων τύπων.
      Τέλος, προς τη Γενική Αστυνομική Διεύθυνση Αττικής, δόθηκαν πρόσθετες εντολές και οδηγίες για περαιτέρω δραστηριοποίηση του προσωπικού της με στόχο την αποτελεσματικότερη αντιμετώπιση της εγκληματικότητας στην εν λόγω περιοχή και την εμπέδωση του αισθήματος ασφαλείας των πολιτών, σε συνεργασία με την Τοπική Αυτοδιοίκηση, τοπικούς φορείς κ.λπ.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»)
     ΠΡΟΕΔΡΕΥΩΝ ( Σωτήρης Χατζηγάκης): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 24 Μαΐου 2005.
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5, του Κανονισμού της Βουλής)
      1. Η με αριθμό 10043/19-4-2005 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αντιμετώπιση των προβλημάτων στον τομέα των κατασκευών.
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5, του Κανονισμού της Βουλής)
     1. Η με αριθμό 8052/23-2-2005 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με τις αντικαταστάσεις Δικηγόρων της Αγροτικής Τράπεζας.
     Κυρίες και κύριοι συνάδελφοι, έχω την τιμή να σας ανακοινώσω ότι την Πέμπτη 26 Μαΐου 2005 θα αρχίσει η συζήτηση του νομοσχεδίου του Υπουργείου Εσωτερικών, Δημοσίας Διοίκησης και Αποκέντρωσης: «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων» σύμφωνα με συμπληρωματική ημερησία διάταξη που θα διανεμηθεί. Για την πρόταση νόμου Βουλευτών της Νέας Δημοκρατίας η οποία πρόκειται να συζητηθεί την Πέμπτη, εφ’ όσον αύριο ολοκληρωθεί η επεξεργασία στην επιτροπή, θα διατεθεί μια άλλη συνεδρίαση νομοθετικού έργου. 
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ ( Σωτήρης Χατζηγάκης): Συνεπώς η Βουλή ενέκρινε ομόφωνα. Κυρίες και κύριοι συνάδελφοι, έχω την τιμή να σας γνωρίσω ότι οι κάτωθι Βουλευτές της Νέας Δημοκρατίας θα βρίσκονται σε κομματική αποστολή στο εξωτερικό. Γι’ αυτό το λόγο ζητούν ολιγοήμερη άδεια απουσίας από τις 24 Μαΐου 2005 έως 26 Μαΐου 2005.
     Οι συνάδελφοι είναι οι εξής:
Ιωάννης Γιαννέλης-Θεοδοσιάδης, Έλενα Κουντουρά, Ευάγγελος Πολύζος, Θαλασσινός Θαλασσινός, Δημήτριος Τσαντούλας, Χρυσή Καρύδη, Σοφία Βούλτεψη, Ελευθέριος Ζαγορίτης, Αναστάσιος Καραμάριος και Αντώνιος Φούσας.
Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ ( Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια. 
      ΠΡΟΕΔΡΕΥΩΝ (Σωτήριος Χατζηγάκης): Κυρίες και κύριοι συνάδελφοι, εισερχόμεθα στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Ο Υφυπουργός κ. Δούκας ζήτησε να προταχθεί η επίκαιρη ερώτηση που τον αφορά, λόγω ανειλημμένων υποχρεώσεων. 
      Το Σώμα συμφωνεί;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα συνεφώνησε.
      Πρώτα, λοιπόν, θα συζητηθεί η τρίτη με αριθμό 942/17.5.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Οικονομίας και Οικονομικών και Εθνικής Άμυνας, σχετικά με την παραχώρηση των εκτάσεων του παλαιού αεροδρομίου Αγρινίου για την ανάπτυξη των εγκαταστάσεων και της λειτουργίας του Πανεπιστημίου Αγρινίου.
      Η επίκαιρη ερώτηση του κ. Κουβέλη έχει ως εξής:
      «Αποτελεί πάγιο αίτημα της Δημοτικής Αρχής του Δήμου Αγρινίου η παραχώρηση του συνόλου της έκτασης του παλαιού αεροδρομίου Αγρινίου εκτάσεως 512 στρεμμάτων για την ανάπτυξη των εγκαταστάσεων του Πανεπιστημίου του Αγρινίου και τη βελτίωση των συνθηκών λειτουργίας του, ώστε να επιτευχθεί η αναβάθμισή του, καθώς και της ευρύτερης περιοχής του Δήμου και γενικότερα του Νομαρχιακού Διαμερίσματος. 
      Η πολιτεία με τη μέχρι σήμερα στάση της δεν έχει πάρει σαφή και συγκεκριμένη στάση για την ολοκληρωμένη και συνολική αντιμετώπιση του θέματος. Έτσι, με απόφαση της ΚΕΔ τον Ιούνιο του έτους 2003 παραχωρήθηκε έκταση 9.679,206 τετραγωνικών μέτρων σε σύλλογο φερόμενο ως μη κερδοσκοπικού χαρακτήρα με την επωνυμία «Ο ΑΓΙΟΣ ΑΘΑΝΑΣΙΟΣ», του οποίου η κοινωνική δράση και κοινωφελής λειτουργία αμφισβητείται όχι μόνο από κατοίκους και φορείς της περιοχής, αλλά και αρμόδιες υπηρεσίες, όπως η Διεύθυνση Περιβάλλοντος και Χωροταξίας της Περιφέρειας Δυτικής Ελλάδος, η οποία με το με αριθμό 3559/18.5.2004 έγγραφό της δηλώνει ότι ενεργούνται δραστηριότητες από τον εν λόγω σύλλογο που δεν είναι συμβατές με τους σκοπούς της παραχώρησης της έκτασης. Επίσης, η ΚΕΔ με το με αριθμό 1856/94/1.3.2005 έγγραφό της κάνει λόγο ότι θα προβεί στην ανάκληση της παραχωρηθείσας έκτασης προς τον εν λόγω σύλλογο για «μη τήρηση των όρων παραχώρησης και αφετέρου για αμφιβολίες περί το ποιόν του προέδρου του εν λόγω συλλόγου».
      Επειδή το περιεχόμενο των β΄ και δ΄ σχετικών του ΥΠΕΘΑ βρίσκεται σε αντίθεση με το 185/94/1.3.2005 έγγραφο της ΚΕΔ, ερωτώνται οι κύριοι Υπουργοί:
      Προτίθενται να προβούν στην παραχώρηση της συνολικής έκτασης του παλαιού αεροδρομίου Αγρινίου για την επέκταση των εγκαταστάσεων του Πανεπιστημίου Αγρινίου και την ανάπτυξη των δραστηριοτήτων των Δήμου Αγρινίου;
      Σε ποιες συγκεκριμένες ενέργειες έχει προβεί το ΥΠΕΘΑ μετά την έκδοση του με αριθμό 1856/93/1.3.2005 εγγράφου της ΚΕΔ και ποια μέτρα ελήφθησαν για τη μη εφαρμογή των όρων του παραχωρητηρίου κατά των υπευθύνων;»
      Ο Υφυπουργός κ. Δούκας έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, όσον αφορά την παραχώρηση της έκτασης στον «ΑΓΙΟ ΑΘΑΝΑΣΙΟ» από την προηγούμενη κυβέρνηση, το Διοικητικό Συμβούλιο της ΚΕΔ επανεξέτασε το θέμα με όλα τα νέα στοιχεία και αποφάσισε στις αρχές Μαρτίου την ανάκληση της παραχώρησης. Η απόφαση αυτή του Διοικητικού Συμβουλίου της ΚΕΔ εγκρίθηκε και από το Υπουργείο Οικονομίας και Οικονομικών και τις επόμενες ημέρες θα γίνουν οι σχετικές ενέργειες για τη σύνταξη και αποστολή της πράξης ανάκλησης.
      Όσον αφορά το θέμα του Πανεπιστημίου του Αγρινίου: Γενικά η προδιάθεσή μας, όσον αφορά το θέμα των δημοσίων εκτάσεων, είναι θετική. Ο Δήμος Αγρινίου όμως πρέπει να υποβάλει αίτηση παραχώρησης της κυριότητας της συγκεκριμένης έκτασης στην κτηματική υπηρεσία της Αιτωλοακαρνανίας, επειδή η ανέγερση πανεπιστημίου απαιτεί παραχώρηση κατά κυριότητα, ενώ η ΚΕΔ έχει δικαίωμα παραχώρησης μόνο κατά χρήση.
      Θέλω όμως να σημειώσετε, κύριε συνάδελφε, ότι ο Δήμος Αγρινίου μέχρι στιγμής δεν έχει υποβάλει κάποιο ολοκληρωμένο χωροταξικό σχέδιο ή προϋπολογισμό για το θέμα του Πανεπιστημίου Αγρινίου, όπως και το αρμόδιο Υπουργείο Εθνικής Παιδείας και Θρησκευμάτων δεν έχει υποβάλει ανάλογο αίτημα για το συγκεκριμένο ζήτημα.
Η προδιάθεσή μας, όμως, τουλάχιστον όσον αφορά στο θέμα της αρμοδιότητάς μας, δηλαδή το χωροταξικό, είναι θετική.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, πράγματι είναι θετική η εξέλιξη των πραγμάτων κατά το πως ο κύριος Υφυπουργός ανέπτυξε τη συγκεκριμένη θέση του Υπουργείου απέναντι στο πρόβλημα της παραχώρησης των πεντακοσίων δώδεκα στρεμμάτων στο Αγρίνιο -ακριβέστερα στο Δήμο Αγρινίου- για την ανέγερση του Πανεπιστημίου και της λειτουργίας του εκεί.
      Κύριε Υφυπουργέ, πρέπει να σας πω ότι όλη αυτή η υπόθεση έχει περάσει μέσα από ατέλειωτες διαδικασίες. Είναι τεράστιος ο όγκος της αλληλογραφίας. Πράγματι παραχωρήθηκε σε κάποιο σωματείο υπό την επωνυμία «Άγιος Αθανάσιος» –τις οίδε, τι είναι αυτός ο «Άγιος Αθανάσιος»- και νομίζω ότι ορθά πράττετε από τη στιγμή που επιλέγει η ΚΕΔ να ανακαλέσει τη συγκεκριμένη παραχώρηση.
      Πρέπει δε να σας πω ότι υπάρχει σχετική αλληλογραφία του Δήμου Αγρινίου και με το Υπουργείο Εθνικής Άμυνας. Σήμερα με τα όσα είπατε, αποσαφηνίζεται το όλο θέμα και, πράγματι, δεν απομένει τίποτε περισσότερο, τίποτε λιγότερο από το να υποβάλει συγκεκριμένο αίτημα της παραχώρησης της κυριότητας της εν λόγω εκτάσεως ο Δήμος Αγρινίου, προκειμένου, μαζί με το χωροταξικό σχέδιο, που πιστεύω ότι υπάρχει, ή εάν δεν υπάρχει, θα υπάρξει και μάλιστα ολοκληρωμένο, η πόλη του Αγρινίου, ολόκληρος ο Νομός Αιτωλοακαρνανίας να πάρει αυτήν την έκταση, για να λειτουργήσει εκεί το πανεπιστήμιο.
      Το μόνο που θα σας ζητήσω, είναι σε ό,τι αφορά τις δικές σας αρμοδιότητες να επισπεύσετε τις διαδικασίες. Είναι μία κατάσταση η οποία χρονίζει. Είναι μία κατάσταση η οποία ταλαιπωρεί το Δήμο Αγρινίου και εν τέλει αδικεί αυτήν καθ’ εαυτή την υπόθεση της λειτουργίας του πανεπιστημίου στη συγκεκριμένη περιοχή.
      Θέλω να πιστεύω ότι δεν θα παραλείψετε να ενεργήσετε με μία αμεσότητα όσο και αποτελεσματικότητα, προκειμένου να εξασφαλιστεί η πολυπόθητη εδώ και χρόνια ρύθμιση.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη.
      Ορίστε, κύριε Υπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όπως τα αναφέρατε, έτσι και είναι. Στο βαθμό που περνάει από το χέρι του Υπουργείου Οικονομικών αυτή η υπόθεση, θα κοιτάξουμε να επισπεύσουμε τις διαδικασίες. Επαναλαμβάνω ότι χρειάζεται και οικονομικός και χωροταξικός προϋπολογισμός από πλευράς Δήμου Αγρινίου και οικονομικός και ακαδημαϊκός προγραμματισμός από πλευράς Υπουργείου Παιδείας και Θρησκευμάτων.
      Όσον αφορά στα κτηματολογικά, είναι όπως τα αναφέραμε προηγουμένως.
      Ευχαριστώ, κύριε Πρόεδρε.
ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. Επανερχόμαστε στην πρώτη ερώτηση του πρώτου κύκλου.
      Θα συζητηθεί η με αριθμό 925/16-5-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τους Υπουργούς Οικονομίας, Οικονομικών και Εμπορικής Ναυτιλίας, σχετικά με την αναβάθμιση και ανάπτυξη του λιμανιού της Θεσσαλονίκης κλπ.
      Το ειδικότερο περιεχόμενο της επίκαιρης ερώτησης του κ. Μαγκριώτη έχει ως εξής:
      «Το λιμάνι της Θεσσαλονίκης αποτελεί σημαντική υποδομή για την ανάπτυξη της Θεσσαλονίκης και της ευρύτερης περιοχής. Γι’ αυτό είναι επιτακτική ανάγκη η Κυβέρνηση:
      α) Να λύσει άμεσα το πρόβλημα χρηματοδότησης για την επέκταση του έκτου προβλήτα. Επιπλέον καθυστέρηση θα περιορίσει και τις σημερινές δυνατότητες του λιμανιού. Οι αντιφατικές δηλώσεις κυβερνητικών παραγόντων σπέρνουν τη σύγχυση και αποκαλύπτουν ότι οι αρμόδιοι Υπουργοί δεν ασχολούνται σοβαρά με το θέμα.
      β) Πρέπει άμεσα να ετοιμαστεί ο φάκελος για την ανάπτυξη του εμπορευματικού κέντρου, το οποίο μαζί με τον 6ο προβλήτα, θα αποτελέσει την αιχμή της ανάπτυξης του λιμανιού.
      γ) Προκαλείται ανησυχία, τόσο στη διοίκηση όσο και στους εργαζομένους στο λιμάνι, από την έλλειψη ενημέρωσης για τις αρνητικές επιπτώσεις που θα έχει στους χώρους του λιμανιού και στη λειτουργία του, η κατασκευή της «υποθαλάσσιας αρτηρίας».
      δ) Οι εργαζόμενοι είναι ανήσυχοι από τις επιπτώσεις της πλήρους απελευθέρωσης των λιμενικών εργασιών, που προγραμματίζεται.
      Επειδή εδώ και δεκατέσσερις μήνες ο αρμόδιος Υπουργός Εμπορικής Ναυτιλίας δεν έχει επισκεφτεί το λιμάνι της Θεσσαλονίκης, ερωτώνται οι κύριοι Υπουργοί:
      Ποια μέτρα προτίθεστε να λάβετε και πότε σχετικά με τα προβλήματα που αντιμετωπίζει ο ΟΛΘ Α.Ε., ώστε το λιμάνι της Θεσσαλονίκης να μη παραμένει ο φτωχός συγγενής των λιμανιών της ΝΑ Ευρώπης και της Μεσογείου;»
      Ο Υπουργός Εμπορικής Ναυτιλίας κ. Κεφαλογιάννης έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, νομίζω ότι οι ανησυχίες του συναδέλφου κ. Μαγκριώτη δεν ισχύουν μόνο για το λιμάνι της Θεσσαλονίκης, αλλά πολύ φοβάμαι ότι με την πορεία που ακολουθούσαν όλοι οι λιμένες της Ελλάδος, θα οδηγούσαν ενδεχομένως με καλόπιστη κριτική όπως το είχα πει στον κύριο συνάδελφο, προς την ίδια κατεύθυνση, προς το ίδιο συμπέρασμα. Ενώ δηλαδή στα λιμάνια μας έχουν γίνει τεράστιες επενδύσεις από το ελληνικό δημόσιο τα τελευταία χρόνια, τις τελευταίες δεκαετίες, δεν αποδίδουν αυτά που πρέπει, για τους ίδιους τους οργανισμούς και βεβαίως για την εθνική οικονομία. 
      Είμαστε σήμερα στην ευχάριστη θέση μετά από συστηματικές προσπάθειες στο Υπουργείο Εμπορικής Ναυτιλίας και σε συνεργασία με το Υπουργείο Εθνικής Οικονομίας και τη Γενική Γραμματεία Λιμένων και Λιμενικής Πολιτικής να ανακοινώσουμε τον ερχόμενο μήνα την υπογραφή σύμβασης με την Ευρωπαϊκή Τράπεζα Επενδύσεων για επενδύσεις στα λιμάνια ύψους 3.000.000.000 ευρώ.
      Το λιμάνι της Θεσσαλονίκης και το λιμάνι του Πειραιά που είναι τα δύο μεγάλα λιμάνια της χώρας, εισηγμένες στο Χρηματιστήριο εταιρείες, διαθέτουν υπαλληλικό προσωπικό το οποίο έχει τεράστιες δυνατότητες για την αξιοποίηση τέτοιων προγραμμάτων και μπορεί να συνδράμει τα μέγιστα ώστε αυτά τα χρήματα να αξιοποιηθούν τα επόμενα χρόνια. Είναι ένα προνομιακό δάνειο το οποίο θα συνάψουμε με την Ευρωπαϊκή Τράπεζα Επενδύσεων με επιτόκιο 2% κυμαινόμενο και 4% σταθερό και με επταετή περίοδο χάριτος.
      Πιστεύω, λοιπόν, ότι με τη συνεργασία την οποία υπάρχει με τον Οργανισμό Λιμένος Θεσσαλονίκης και βεβαίως με το Υπουργείο Μακεδονίας Θράκης και το Υπουργείο Οικονομίας και Οικονομικών, αυτό που όλοι στη Βόρειο Ελλάδα, πιστεύουν και ορθώς το πιστεύουν και το επιζητούν για το Λιμάνι της Θεσσαλονίκης, θα γίνει πράξη.
      Τώρα όσον αφορά για την έκτη προβλήτα, γνωρίζετε πολύ καλά, κύριε συνάδελφε, ότι είναι ένα έργο το οποίο υποτίθεται πως ξεκίνησε το 1999. Αλλά το μόνο που έγινε κατά τη συνήθη πρακτική του παρελθόντος είναι να εγκατασταθεί ο εργολάβος. Εγκαταστάθηκε ο εργολάβος χωρίς να γραφεί καμία πίστωση στον προϋπολογισμό, δηλαδή χωρίς χρήματα. Το μόνο που συμβαίνει όλα αυτά τα χρόνια είναι ο εργολάβος, μη έχοντας χρήματα το ελληνικό δημόσιο και ο οργανισμός λιμένος για να πληρώσει, να επιβάλει ρήτρες και να αυξάνει το κόστος του έργου. Αυτή είναι μία ασθένεια, ένα πρόβλημα το οποίο υπάρχει σε όλα τα δημόσια έργα, γι’ αυτό και η έκθεση του Ελεγκτικού Συνεδρίου όπως και για το λιμάνι της Θεσσαλονίκης, μας λέει ότι ένα έργο ξεκινάει με ένα ποσό και στην αποπληρωμή του έργου έχει φθάσει στο πολλαπλάσιο της αρχικής του μελέτης και του αρχικού του διαγωνισμού.
      Τώρα εμείς με απόφαση την οποία έχει πάρει η Κυβέρνηση -μάλιστα βρίσκεται σε απάντηση του κ. Φώλια του Υφυπουργού Εθνικής Οικονομίας προς τον αγαπητό συνάδελφο τον κ. Γκιουλέκα για το ίδιο θέμα- λέμε ότι το Υπουργείο Οικονομίας και Οικονομικών θα χρηματοδοτήσει τον έκτο προβλήτα του λιμανιού της Θεσσαλονίκης από το πρόγραμμα δημοσίων επενδύσεων, μιας και η κυβέρνηση του ΠΑΣΟΚ τα προηγούμενα χρόνια δεν ενέταξε αυτό το έργο στο Κοινοτικό Πλαίσιο Στήριξης. Αλλά έτσι και αλλιώς η χρηματοδότηση είναι εξασφαλισμένη είτε όπως προγραμματίζει το Υπουργείο Εθνικής Οικονομίας, είτε μέσα από το δάνειο το οποίο θα συνάψουμε και τις συμπράξεις δημόσιου και ιδιωτικού τομέα για το λιμάνι της Θεσσαλονίκης και βεβαίως και από τις οικονομικές δυνατότητες που έχει το ίδιο το λιμάνι. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Πρώτα πρώτα να πω ότι χαιρετίζω τη σύναψη αυτού του δανείου από την Ευρωπαϊκή Τράπεζα Επενδύσεων για την ενίσχυση των λιμανιών της χώρας και ελπίζω το λιμάνι της Θεσσαλονίκης να έχει προτεραιότητα γιατί είναι το μεγαλύτερο εξαγωγικό λιμάνι της χώρας και ήδη έχει φθάσει στα όριά του. Είναι βασικός πυλώνας για την ανάπτυξη της εξωστρέφειας της οικονομίας, όχι μόνο της Θεσσαλονίκης, αλλά της ευρύτερης περιοχής. Ελπίζω μόνο να προλάβει τους χρόνους και τις ημερομηνίες το δάνειο αυτό και βέβαια η εκταμίευσή του και αντίστοιχα η απορρόφησή του για το έργο του έκτου προβλήτα. Γιατί όταν μιλάμε για εξωστρέφεια του λιμανιού της Θεσσαλονίκης το βασικό έργο υποδομής είναι ο έκτος προβλήτας, η εμβάθυνση και η επέκτασή του, η εργολαβία στην οποία αναφέρθηκε ο κύριος Υπουργός. Όλα τα άλλα είναι σημαντικά και συμπληρωματικά, όπως πολύ σημαντικό έργο είναι η εμπορευματική ζώνη η οποία επίσης ελπίζω ότι θα προλάβει το Γ΄ Κοινοτικό Πλαίσιο Στήριξης. Καθόλου όμως δεν είμαι αισιόδοξος με τους ρυθμούς που κινούμαστε.
     Έτσι, λοιπόν, το λιμάνι της Θεσσαλονίκης θα μείνει εκτός τροχιάς, γιατί χάθηκε πολύτιμος χρόνος. Και έχει δίκιο ότι υπήρχε καθυστέρηση και στα προηγούμενα χρόνια. Όμως, δεν είναι αληθές αυτό που είπε όσον αφορά τη χρηματοδότηση της εργολαβίας για τον έκτο προβλήτα. Υπήρξε η πρόβλεψη και από το Πρόγραμμα Δημοσίων Επενδύσεων και είχε ενταχθεί στο Γ΄ ΚΠΣ. Απλώς η είσοδός του ΟΛΘ στο Χρηματιστήριο, δεν του επιτρέπει πλέον να χρηματοδοτείται από κοινοτικούς πόρους, κάτι ανάλογο που έγινε με την εταιρεία Ύδρευσης και Αποχέτευσης της Θεσσαλονίκης και ψήφισε η Βουλή πρόσφατα τροπολογία και τρέχει η διοίκηση να προλάβει το Ταμείο Συνοχής, γιατί μέχρι τέλους του χρόνου πρέπει να συμβασιοποιηθεί το έργο, διαφορετικά θα χαθούν οι πόροι και το έργο. Αυτό δεκατέσσερις μήνες δεν το έχει κάνει και η παρούσα Κυβέρνηση για το έργο του έκτου προβλήτα. Μάλιστα υπάρχουν αντιφατικές δηλώσεις κυβερνητικών αξιωματούχων. 
     Η ερώτησή μου προέκυψε, κύριε Υπουργέ, όχι εγκεφαλικά, όχι από το γραφείο μου. Επισκέφθηκα τη διοίκηση του ΟΛΘ, τους εργαζόμενους και τους φορείς της πόλης. Και πρέπει να σας πω ότι έχετε τοποθετήσει πολύ καλή διοίκηση τουλάχιστον στην κορυφή της. Δεν θα σας εκθέσει αυτή η διοίκηση όπως σας εκθέτουν άλλες διοικήσεις και ζούμε την τραγωδία σας τις τελευταίες μέρες. Ελπίζουμε να μη γίνει τραγωδία και της χώρας βέβαια με τους συνεργάτες των Υπουργών και με τα βασικά κρατικά και πολιτικοδιοικητικά στελέχη. 
     Λέει, λοιπόν, ο Πρόεδρος ο κ. Κουτίτας, του Ο.Λ.Θ. καθηγητής του Πολυτεχνείου Θεσσαλονίκης πως ο κ. Φώλιας –στον οποία αναφερθήκατε πριν, τον αξιολογότατο συνάδελφο και φίλο από τη Θεσσαλονίκη– τους είχε πει ότι στα τέλη Μάρτη θα αρχίσουν οι εργασίες. Και ο κ. Κουτίτας κάνει τις δηλώσεις αυτές στα τέλη Απρίλη και τονίζει «ο Απρίλης τέλειωσε και κανένα νέο δεν έχουμε». Θα σας την καταθέσω τη δήλωση.
     (Στο σημείο αυτό ο Βουλευτής κ. Μαγκριώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Αντίστοιχα, έχουμε τη δήλωση του κ. Καμπάκη όπου αναφέρεται σε σας και λέει ότι το ενδιαφέρον της Κυβέρνησης φαίνεται από τον μεν Υπουργό Οικονομικών που δε δεσμεύεται και δεν πράττει γι’ αυτά που πρέπει να κάνει και από τον δε Υπουργό Εμπορικής Ναυτιλίας που το δεύτερο λιμάνι της χώρας και το πρώτο εξαγωγικό δεν το έχει επισκεφθεί μία φορά και έχουν περάσει δεκατέσσερις μήνες. Ελάτε, λοιπόν, εκεί και είμαι βέβαιος ότι θα βοηθήσετε στην επιτάχυνση. Δώστε προτεραιότητα στο λιμάνι της Θεσσαλονίκης. Αυτό σας το λέει ο κ. Καμπάκης και σας εγκαλεί. Και είναι ο Πρόεδρος του Συλλόγου Ναυτικών Πρακτόρων της Θεσσαλονίκης. Σας το καταθέτω και αυτό.
     Επίσης καταθέτω και το έγγραφο του Εμποροβιομηχανικού Επιμελητηρίου Θεσσαλονίκης που μιλάει για τις είκοσι πληγές που υπήρχαν βεβαίως, αλλά έχουν οξυνθεί, γιατί έχει παραμεληθεί το λιμάνι της Θεσσαλονίκης τον τελευταίο χρόνο. 
     (Στο σημείο αυτό ο Βουλευτής κ. Μαγκριώτης καταθέτει για τα Πρακτικά τα προαναφερθέντα έγγραφα, τα οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
     Επίσης έχω εδώ τη δήλωση του κ. Τσιάρα, του Διευθύνοντος Συμβούλου του Ο.Λ.Θ. πάρα πολύ αξιόλογο στέλεχος- ο οποίος δηλώνει από τον Οκτώβριο ακόμη ότι «έχουμε καταθέσει στο Υπουργείο Οικονομικών τις προτάσεις μας, του έχουμε δώσει και λύσεις για το πώς πρέπει να χρηματοδοτηθεί». Είμαστε τέλη Μάη και οι λύσεις δεν υπάρχουν ακόμη.
     Έχουμε ακόμη μία υπόσχεση εκ μέρους του Υπουργείου Οικονομικών, που την ανέγνωσε ο κ. Κεφαλογιάννης, δεν τη βλέπω όμως πρακτικά να προχωρά, γιατί τουλάχιστον μέσα στο 2005 δεν υπάρχουν οι διαθέσιμοι πόροι, γιατί δεν υπάρχει στο πρόγραμμα Δημοσίων Επενδύσεων αντίστοιχος κωδικός.
     ΠΡΟΕΔΡΕΥΩΝ ( Σωτήρης Χατζηγάκης): Ολοκληρώστε παρακαλώ.
     ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κύριε Πρόεδρε, λέγοντας ότι η εργολαβία που έχει εγκατασταθεί είναι καθ’ όλα νόμιμη. Από τα λάθη των Κυβερνήσεων και της προηγούμενης και της δικής σας κινδυνεύει να τιναχθεί το έργο στον αέρα, να προκύψουν του κόσμου τα νομικά προβλήματα, να ζητά την ποινική της ρήτρα η εργολαβία. Και το πιο σημαντικό για μένα είναι ότι θα πάμε πολύ πίσω και θα χάσουμε και το Γ΄ ΚΠΣ για να χρηματοδοτηθεί και ο έκτος προβλήτας, αλλά και τα άλλα έργα.
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστούμε, κύριε Μαγκριώτη.
     ΙΩΑΝΝΗΣ ΜΑΓΚΡΙΩΤΗΣ: Κλείνω λέγοντας ότι ο κ. Τσιώτρας ο Γενικός Γραμματέας της Περιφέρειας, προχθές στην Έδεσσα στο Περιφερειακό Συμβούλιο ανακοίνωσε ότι 62.000.000 ευρώ δίνει για το λιμάνι. Από πού; 
     ΠΡΟΕΔΡΕΥΩΝ ( Σωτήρης Χατζηγάκης): Κλείστε παρακαλώ.
     ΙΩΑΝΝΗΣ ΜΑΓΚΡΙΩΤΗΣ: Βεβαίως ο κ. Κουτίτας σε μια άλλη δήλωσή του αναφέρει ότι χρυσώνουν το χάπι στον ΟΛΘ. Αυτή είναι πρόσφατη δήλωση δικών σας ανθρώπων. Αποφασίστε επιτέλους ποια πολιτική θα ασκήσετε. 
     ΠΡΟΕΔΡΕΥΩΝ ( Σωτήρης Χατζηγάκης): Ο κ. Υπουργός έχει το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θέλω να ευχαριστήσω, κύριε Πρόεδρε, τον κύριο συνάδελφο γιατί είναι πολύ τιμητικό για το Υπουργείο Εμπορικής Ναυτιλίας που αναγνωρίζει το γεγονός ότι επιλέξαμε για το λιμάνι της Θεσσαλονίκης το καλύτερο διοικητικό συμβούλιο. Και αυτό θέλω να σας διαβεβαιώσω ότι γίνεται και με το μικρότερο κόστος, μιας και το φέρνει η συζήτηση. Διότι ο πρόεδρός σας, ο Πρόεδρος του Οργανισμού Λιμένος Θεσσαλονίκης, έχει μισθό πια 1.500 ευρώ, ενώ ο προκάτοχός του μαζί με την πιστωτική κάρτα -μιας και μας αρέσει τώρα αυτή η γαργαλιστική συζήτηση να γίνεται στα Μέσα Μαζικής Ενημέρωσης- πληρωνόταν με περισσότερα από 6.000 ευρώ. Όπως και σε όλα τα λιμάνια της χώρας μειώσαμε τους μισθούς των διοικήσεων στο μισό. 
     Θέλω επίσης να ευχαριστήσω τον κύριο συνάδελφο που αναγνωρίζει την αποτελεσματικότητα του Υπουργείου Εμπορικής Ναυτιλίας για τη σύναψη αυτού του δανείου.
      Ελπίζουμε μέσα στον Ιούνιο να υπογράψουμε αυτήν τη σύμβαση στο Λουξεμβούργο. Είναι πάρα πολύ σημαντική, για την ανάπτυξη των λιμανιών. Αν ακολουθούσαμε τον ρυθμό του παρελθόντος η ολοκλήρωση αυτών των έργων θα γινόταν μετά το 2034. Νομίζω, κύριε συνάδελφε, ότι βρήκαμε κοινό τόπο. Σας διαβεβαίωσα ότι η χρηματοδότηση από πολλές πλευρές είναι εξασφαλισμένη για τον έκτο προβλήτα και όχι μόνο. Θέλουμε να κάνουμε μεγάλα έργα στη Θεσσαλονίκη.
      ΝΙΚΟΛΑΟΣ ΓΚΑΤΖΗΣ: Τον Βόλο όμως στην άκρη!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η ελληνική οικονομία θέλει να επενδύσει στη Θεσσαλονίκη και στο Βόλο και σε άλλα εθνικά λιμάνια.
      Σας κατέθεσα ένα πίνακα που θα τον καταθέσω και στα Πρακτικά της Βουλής. Ο πίνακας αυτός δείχνει πως βρήκαμε τα λιμάνια λόγω έλλειψης προσλήψεων, λόγω αδιαφορίας των κυβερνήσεων του ΠΑΣΟΚ. Έτσι έχουμε φθάσει στο σημείο, ιδιαίτερα, στο λιμάνι του Πειραιά να έχουμε μισθοδοσία λιμενεργατών ετησίως που προσεγγίζει τα 150.000 ευρώ. Το έχετε, κύριε Μαγκριώτη.  Θα ήθελα, λοιπόν, να σας παρακαλέσω όπως και τους επόμενους συναδέλφους που θα απαντήσω σε ερώτησή τους να τοποθετηθούν σε αυτό το θέμα. Να το θέσετε στο αρμόδιο ΚΤΕ του κόμματός σας. Θα στείλω και ένα γράμμα στον Πρόεδρο του ΠΑΣΟΚ διότι αυτά τα θέματα πρέπει να τα δούμε αν θέλουμε να αναπτυχθούν τα λιμάνια και να μην μείνουν προβληματικά μέσα σε μία γραφειοκρατική λογική η οποία δεν βοηθά την ανάπτυξη των λιμανιών.
      Παρακαλώ, λοιπόν, να έχω την απάντησή σας είτε τώρα είτε με μια άλλη ευκαιρία στην Επιτροπή Παραγωγής και Εμπορίου.
      ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ, ο κ. Κουτίτας παίρνει το μισθό του από το πανεπιστήμιο…
      ΠΡΟΕΔΡΕΥΩΝ (Σωτήρης Χατζηγάκης): Δεν έχετε το λόγο. 
      Δεν γράφονται αυτά που λέει ο κ. Μαγκριώτης. 
      Η δεύτερη με αριθμό 938/17.5.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Εμπορικής Ναυτιλίας σχετικά με την αύξηση των συντάξεων των ναυτεργατών  κλπ διαγράφεται. 
      Επίκαιρες ερωτήσεις δευτέρου κύκλου:
      Πρώτη είναι η με αριθμό 919/16.5.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Αράπογλου προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση των προβλημάτων των χρηστών ναρκωτικών στην πόλη της Θεσσαλονίκης κλπ..
      Η επίκαιρη ερώτηση της κ. Αράπογλου έχει ως εξής:
      «Οι απαντήσεις που το Υπουργείο Υγείας και Κοινωνικής Πολιτικής έδωσε στις με αριθμ. 1513/16.6.2004 και 5884/8.12.2004 ερωτήσεις μου που αφορούσαν τη δημιουργία και λειτουργία νέων μονάδων απεξάρτησης από ναρκωτικά στη Θεσσαλονίκη, καταδεικνύουν την βούληση της ηγεσίας του να μην τοποθετηθεί με σαφήνεια στο φλέγον αυτό ζήτημα. Οι απαντήσεις αυτές αποτελούν απόρροια, της έλλειψης μιας συγκεκριμένης πολιτικής και ενός αναλυτικού σχεδιασμού που απαρέγκλιτα θα πρέπει να τηρηθεί, ώστε να υπάρξουν άμεσα αποτελέσματα. 
      Στο μεταξύ όμως, το πρόβλημα παίρνει τεράστιες διαστάσεις. Ο τοπικός τύπος αναφέρει ότι σχεδόν καθημερινά έχουμε και ένα θάνατο εξαιτίας των ναρκωτικών. Το 2004, τα θύματα – χρήστες διπλασιάστηκαν σε σχέση με την προηγούμενη χρονιά!!!
      Κι όμως, οι (νέοι κυρίως) χρήστες που θέλουν να προσπαθήσουν να ξεφύγουν, που θέλουν να ζήσουν, που θέλουν να ενταχθούν σε πρόγραμμα απεξάρτησης, εγγράφονται σε μακροσκελείς καταλόγους κα περιμένουν… Περιμένουν την πολιτεία που αντί, άμεσα, να τείνει χείρα βοηθείας, είναι σταθερά απούσα. 
      -Επειδή τα ευχολόγια και η παράθεση αριθμών δεν πρόκειται να δώσουν λύση στο τόσο έντονο πρόβλημα
      -Επειδή, στην πόλη της Θεσσαλονίκης, οι μονάδες απεξάρτησης που λειτουργούν δεν επαρκούν για να καλύψουν τις ανάγκες των ασθενών
      Ερωτάται ο κύριος Υπουργός:
      1.Γιατί δεν προχώρησε στην έκδοση σχετικής άδειας και στην εγκατάσταση τεσσάρων λυομένων κατασκευών στο χώρο που παραχώρησε ο ΟΣΕ στο λιμάνι της Θεσσαλονίκης, ώστε άμεσα να λειτουργήσουν μονάδες απεξάρτησης; Πότε προβλέπεται να λειτουργήσουν αυτές οι μονάδες;
      2.Υπάρχει ένα ολοκληρωμένο σχέδιο αντιμετώπισης των προβλημάτων των χρηστών στην πόλη της Θεσσαλονίκης;»
      Ο Υφυπουργός κ. Γιαννόπουλος έχει το λόγο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το πρόβλημα το οποίο έχει αναφυεί στη Θεσσαλονίκη όσον αφορά αυτήν τη μονάδα για τη χρήση υποκαταστάτων έχει μία μεγάλη ιστορία. Τον Οκτώβριο του 2003 ξεκινάει με τον τότε Υπουργό κ. Στεφανή μια συζήτηση για την ανεύρεση κάποιου χώρου. Πραγματικά χωροθετείται αυτός ο χώρος στην περιοχή του ΟΣΕ. Γίνονται συζητήσεις με το Υπουργείο Υγείας, με το Υπουργείο Βορείου Ελλάδος.
Εμπλέκονται οι τεχνικές υπηρεσίες του ΟΣΕ, του Υπουργείου Υγείας και γίνεται μια μεγάλη συζήτηση όσον αφορά τα ρυμοτομικά, όσον αφορά την αδειοδότηση εγκατάστασης και δημιουργίας μιας τέτοιας μονάδας υποκατάστασης και πραγματικά στις 22-1-2004 όλη αυτή η προσπάθεια, η οποία είχε αρχίσει να δημιουργείται και να εμφανίζεται στον ορίζοντα για να υπάρξει μια καινούργια δομή, ναυάγησε λόγω οικονομικών αδιεξόδων. 
      Στις 13-7-2004 –επαναλαμβάνω την ημερομηνία, 13-7-2004- αρχίζει ένας νέος κύκλος συνεννοήσεων με την παρούσα διοίκηση και πραγματικά τότε συζητήθηκε η τοποθέτηση πέντε λυομένων σχηματισμών -κάτι το οποίο θα είχαμε λόγω των ολυμπιακών έργων- για να τοποθετηθούν στην περιοχή που είχε υποδειχθεί από τον ΟΣΕ. 
      Στις 16 Δεκεμβρίου 2004 γίνεται η παραχώρηση από το Υπουργείο Υγείας και Κοινωνικής Αλληλεγγύης και το Υπουργείο Δημόσιας Διοίκησης αυτών των τεσσάρων λυομένων σχηματισμών για να τοποθετηθούν στη συγκεκριμένη αυτή θέση που είχε υποδειχθεί.  
      Στις 17-2-2005 ο ΟΚΑΝΑ υπογράφει τη σύμβαση αυτή και βεβαίως αυτά τα λυόμενα λόγω της μικρής οικοπεδικής εκτάσεως που παραχωρήθηκε από τον ΟΣΕ δεν ήταν δυνατόν να τοποθετηθούν στο ίδιο επίπεδο, αλλά σε δύο επίπεδα, οπότε και χρειαζόταν μια αλλαγή όσον αφορά το τελικό στάδιο του σχηματισμού αυτών των λυομένων. 
      Τώρα, αυτά τα λυόμενα, τα οποία είχαν παραχωρηθεί από τα ολυμπιακά έργα σε κάποιους δήμους συγκεντρώθηκαν και πήγαν στην εταιρεία η οποία τα είχε κατασκευάσει, στην εταιρεία ΚΛΑΣΑΤ, η οποία τα μετασχημάτισε για να είναι δυνατή η τοποθέτησή τους σε δύο επίπεδα. Αυτά, λοιπόν, θα μετακινηθούν προς τη Θεσσαλονίκη, όπου προχείρως θα τοποθετηθούν στο ψυχιατρικό νοσοκομείο, προς φύλαξη (ασφάλεια) προκειμένου η τελική τους τοποθέτηση να γίνει στο χώρο που έχει υποδειχθεί μετά τη διευθέτηση κάποιων έργων στην περιοχή. 
      Εύλογα, βέβαια, αναφέρεστε στην ερώτησή σας για το χρόνο κατά τον οποίο θα ολοκληρωθεί η όλη αυτή ιστορία. Συμφωνώ ότι πιθανόν να υπήρξε μια καθυστέρηση από τη γραφειοκρατική διαδικασία όλης αυτής της μετεξέλιξης, της αλλαγής και της πρόθεσης η οποία υπήρχε για την εγκατάσταση αυτών των λυόμενων σχηματισμών. 
      Πιστεύουμε, μέσω της πληροφόρησης που έχουμε από τις τεχνικές υπηρεσίες, ότι η αδειοδότηση, η δημιουργία της μπετονένιας εξέδρας που θα υποδεχθεί αυτά τα λυόμενα, όπως επίσης και η διασύνδεσή τους, η ηλεκτροδότηση, η υδροδότηση, η αποχέτευση θα είναι έτοιμα προς λειτουργία μέσα σε ένα χρονικό διάστημα δύο μηνών, κάτι που έχουν ανάγκη οι πολίτες της Θεσσαλονίκης, οι άνθρωποι, τα παιδιά μας που είναι ουσιοεξαρτώμενοι. Αντιλαμβάνεστε ότι τις ευαισθησίες γι’ αυτό το μεγάλο πρόβλημα δεν τις έχετε μόνο εσείς, αλλά και εμείς!
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Το λόγο έχει η κ. Αράπογλου. 
      ΧΡΥΣΑ ΑΡΑΠΟΓΛΟΥ: Ειλικρινά, κύριε Πρόεδρε, λυπάμαι με αυτά τα οποία ακούω. Ο κύριος Υπουργός υποτιμά τη νοημοσύνη μας! Με πολύ μεγάλη προσοχή συγκράτησα τις ημερομηνίες. Από πού να ξεκινήσω; 
      Κατ’ αρχήν, η ιστορία που σας είπαν, κύριε Υπουργέ, δεν είναι πραγματική. Η ιστορία των λυόμενων δεν ξεκίνησε έτσι στην Θεσσαλονίκη, αλλά τα στελέχη της Τοπικής σας Αυτοδιοίκησης, ο κ. Ψωμιάδης και ο κ. Παπαγεωργόπουλος, επί χρόνια αντιδρούσαν σε οποιαδήποτε εγκατάσταση μέσα στο πολεοδομικό συγκρότημα και αυτό είναι ντροπή για την παράταξή σας, κάτι που ξέρει ολόκληρη η Ελλάδα!
      Από τότε, λοιπόν, που αναλάβατε, είχατε στα χέρια σας μια έτοιμη λύση για τα λυόμενα που ήταν η έσχατη λύση, εφόσον αντιδρούσαν οι δύο κύριοι. Ήταν, λοιπόν, η έσχατη λύση για δύο απλά λυόμενα για να δίνεται η μεθαδόνη στα παιδιά, δηλαδή ένα ποτηράκι την ημέρα που μπορεί να δοθεί και από μια καντίνα, δεδομένου ότι αυτά τα παιδιά «χάνονται». 
      Εδώ, λοιπόν, και ενάμιση χρόνο δεν μπορείτε να τοποθετήσετε σε δεδομένο χώρο δύο λυόμενες κατασκευές που τις έχετε από το 2004, γιατί από ό,τι κατάλαβα δεν μπορείτε να κάνετε μια μπετονένια εξέδρα.
      Έχω να σας πω, λοιπόν, ότι είχαμε είκοσι έξι νεκρούς σε μία εβδομάδα από ναρκωτικά στη Θεσσαλονίκη το Μάρτιο. Ένας νεκρός κάθε ημέρα από ναρκωτικά σύμφωνα με όλες τις μελέτες και με τον κ. Τσούγκα που είναι δημοτικός σύμβουλος της παράταξής σας και ιατροδικαστής στο Δήμο Θεσσαλονίκης. Κανείς δεν ξέρει πόσοι χάνονται από ναρκωτικά στη Θεσσαλονίκη, ούτε ξέρουμε πόσοι είναι οι νεκροί. Δεκαπέντε χιλιάδες είναι οι χρήστες ηρωίνης στη Θεσσαλονίκη, περισσότεροι από τριάντα οι νεκροί στο τρίμηνο που πέρασε του 2005, που δεν καταφέρνετε να έχετε μία μπετονιένα εξέδρα για να τοποθετήσετε τα λυόμενα και ο τίτλος της κυριακάτικης εφημερίδας «η νύφη του ναρκωτικού είναι η Θεσσαλονίκη» η πόλη του Πρωθυπουργού σας. Δυστυχώς δεν μπορείτε να τοποθετήσετε δύο λυόμενες κατασκευές στο λιμάνι της Θεσσαλονίκης ενάμιση χρόνο που είσαστε Κυβέρνηση. 
      Κύριε Υπουργέ, έχουμε απορίες και πρέπει να μας απαντήσετε. Από τον Ιανουάριο το φως της δημοσιότητας βλέπουν καταγγελίες του ιδίου του ΟΚΑΝΑ, ότι η πολεοδομία Θεσσαλονίκης, υπηρεσία στην οποία προϊσταται ο Νομάρχης Θεσσαλονίκης κ. Ψωμιάδης, δεν δίνει άδεια εγκατάστασης για τις λυόμενες κατασκευές. Θέλω μία απάντηση σε αυτό και θέλω να ξέρω αν ισχύει ή όχι. Είναι η πολεοδομία Θεσσαλονίκης που προβάλλει όλα αυτά τα κωλύματα για τις δύο λυόμενες κατασκευές και εν πάση περιπτώσει, κύριε Υπουργέ, τα προγράμματα αυτά λειτουργούν από το 1995 και μπορώ να πω ότι τα προηγούμενα χρόνια είχαμε προβληματισμούς, για την επέκταση του προγράμματος, για τη βελτίωση των παρεχόμενων υπηρεσιών, αλλά σε καμιά περίπτωση δεν είχαμε αυτήν την κατάσταση που αντιμετωπίζουμε τα τελευταία χρόνια στη Θεσσαλονίκη, που μας κάνει πολλούς από εμάς να ντρεπόμαστε για την έννοια του πολιτικού κόστους, που με την πιο αγοραία εκδοχή την έχουν υιοθετήσει και ο δήμαρχος και ο νομάρχης και από ότι φαίνεται και η ηγεσία του Υπουργείου. Σύμφωνα με μελέτη του ιδίου οργανισμού που προΐσταται του ΟΚΑΝΑ,  5,5% των ανθρώπων που βρίσκονται στις λίστες της μεθαδόνης έχουν πεθάνει. Τα παιδιά αποθαρρύνονται και αυτά που είναι ήδη γραμμένα στις λίστες πρέπει να περιμένουν τρία και τέσσερα χρόνια για να παίρνουν ένα ποτηράκι μεθαδόνη και εσείς μας λέτε ότι δεν μπορείτε να κατασκευάσετε μία μπετονιένα εξέδρα στο Λιμάνι της Θεσσαλονίκης.
      Τέλος θέλω να συμπληρώσω μια και είναι εδώ ο Υπουργός Εμπορικής Ναυτιλίας εδώ ότι και ο ΟΚΑΝΑ πρέπει να στεγαστεί  στο Λιμάνι Θεσσαλονίκης και θα θέλαμε να επιληφθείτε και εσείς του θέματος αυτού.
      Σε ό,τι αφορά τη διοίκηση του κ. Κουτίτα, να συμπληρώσω αυτό που έλεγε ο κ. Μαγκριώτης ότι ο κ. Κουτίτας πληρώνεται ως καθηγητής του Πολυτεχνείου. Επειδή ειλικρινά εγώ δεν συμμερίζομαι την αντίληψη του κ. Μαγκριώτη για την επιλογή της διοίκησης του λιμένα, θα σας πω ότι ελπίζω ο κ. Κουτίτας με καλύτερο τρόπο θα διαχειριστεί το εμπορικό λιμάνι, γιατί όλες οι μελέτες που μέχρι σήμερα υπέγραψε για τα τουριστικά καταφύγια στη Βόρεια Ελλάδα, όλα αυτά έχουν καταστραφεί και δεν είναι σε λειτουργία. 
      ΠΡΟΕΔΡΕΥΩΝ (Σωτήριος Χατζηγάκης): Ο κ. Γιαννόπουλος έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, εφόσον μιλούσε η συνάδελφος θα ήταν απρέπεια να τη διακόψουμε σε εμβόλιμη ερώτηση άλλου συναδέλφου. Όμως εδώ ισχύει η παροιμία, «βρήκαμε παπά να θάψουμε». 
      Πάντως όσο και να θέλετε να υπεραπλουστεύσετε με την ενδεικτική χειρονομία του ενός ποτηριού μεθαδόνης δεν με φθάνει η ώρα και λόγω γνωστικού αντικειμένου να σας πω κάποια στοιχεία για τα υποκατάστατα των εξαρτησιογόνων. Όμως αν η ερώτησή σας κινήθηκε στο φάσμα του κολασμού των ενεργειών, ενδεχομένως του κυρίου νομάρχη και του κυρίου δημάρχου, είναι μία άλλη ιστορία. Η τοπική κοινωνία που εσείς δεν προσπαθήσατε να διαμορφώσετε, ώστε να υποδεχθεί αυτές τις ανθρώπινες δομές, επίσης είναι μία άλλη υπόθεση των προκατόχων μας. Εμείς αυτήν την στιγμή θέλουμε να σας πούμε και πιστεύω πως αν δεν μπορέσουμε να σας πείσουμε, τα γεγονότα μετά από το δίμηνο θα σας αναγκάσουν να ομολογήσετε αυτά που λέμε εμείς. Βέβαια υπήρξε καθυστέρηση -που όμως θα ξεπεραστεί- από τις αδυναμίες τις γραφειοκρατικές που υπήρχαν, για να τοποθετηθούν αυτά τα λυόμενα, να γίνει η τέταρτη μονάδα και να μπορέσουμε να τραβήξουμε ένα μεγάλο αριθμό ατόμων που είναι ουσιοεξαρτώμενοι για να δώσουμε αυτό το μοντέλο της θεραπείας που εσείς υπαινίσεσθε ότι χάνουμε πάρα πολλά παιδιά και όντως ξέρουμε τα στοιχεία που υπάρχουν αυτήν την στιγμή.
	Θα σας έλεγα, όμως, το εξής: Όσον αφορά τη Θεσσαλονίκη, γίνεται η μεγάλη προσπάθεια μέσα στον ιστό της πόλης να γίνει το Κέντρο της Άμεσης Βοήθειας, όπως έχει αποφασίσει η εθνική επιτροπή κατά των ναρκωτικών. Επίσης, είναι τα Κέντρα Πρόληψης, για να μπορέσουμε να έχουμε μια καλύτερη επικοινωνία και με τις οικογένειες των ατόμων αυτών, όπως επίσης και να δοθεί η δυνατότητα της ψυχοκοινωνικής στήριξης.
	Το ΚΕΘΕΑ αναλαμβάνει πρωτοβουλίες  σε επίπεδο σχολικής αγωγής, αλλά παράλληλα και κύρια στο να μπορέσει η τοπική κοινωνία να αποδεχθεί αυτές τις δομές. Να καταλάβουν πρώτα οι συνάνθρωποί μας και οι συμπολίτες σας ότι πρέπει στο σπίτι τους δίπλα να δεχθούν έναν τέτοιο άνθρωπο, έναν τέτοιο πολίτη, ένα τέτοιο παιδί, που θεωρούν ότι είναι πολύ στο περιθώριο. Αυτό χρειάζεται μια ολόκληρη διαδικασία. 
      Προς την κατεύθυνση αυτή κινείται το ΚΕΘΕΑ. Πρέπει να καταλάβει, λοιπόν, ο κάθε συμπολίτης σας, ο κάθε συνάνθρωπός μας ότι δίπλα του μπορεί να έρθει και κάποιος τέτοιος πολίτης να χτυπήσει την πόρτα, για να βρει θεραπεία. Γιατί κανείς δεν ξέρει σε αυτό το κατώφλι ποιος μπορεί να βρεθεί. Μπορούν να βρεθούν τα παιδιά μας, τα εγγόνια μας, οι συγγενείς μας. Άρα, είναι και θέμα κοινωνίας. Πρέπει πια η κοινωνία να καταλάβει ότι δεν μπαίνουν οι ομάδες αυτές στον κοινωνικό αποκλεισμό.
	ΧΡΥΣΑ ΑΡΑΠΟΓΛΟΥ: Γιατί δεν τα λέτε αυτά στο νομάρχη σας; 
	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πολύ καλά θα κάνετε αντί να υψώνετε τους τόνους της φωνής, για να κάνετε μια -θα έλεγα- πολιτική σπίλωσης κάποιων πολιτικών σας αντιπάλων, να βρείτε και εσείς τη μεθοδολογία επικοινωνίας με όλους εκείνους τους συμπολίτες σας, οι οποίοι είχαν αρνητική άποψη.
	ΧΡΥΣΑ ΑΡΑΠΟΓΛΟΥ: Μα, προΐστανται οι δυο κύριοι στις διαμαρτυρίες! 
	ΠΡΟΕΔΡΕΥΩΝ (Σωτήριος Χατζηγάκης): Σας παρακαλώ πολύ, κυρία Αράπογλου!
	Ευχαριστώ, κύριε Υπουργέ. 
	Εισερχόμαστε στη με αριθμό 939/17-5-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Μεταφορών και Επικοινωνιών, σχετικά με τη λήψη των αναγκαίων μέτρων για την ασφαλή διέλευση των τρένων στη συνοικία του Αγίου Γεωργίου στη Λάρισα κλπ..
	Το περιεχόμενο της επίκαιρης ερώτησης του κ. Τσιόγκα έχει ως εξής: 
	«Το νέο τραγικό δυστύχημα που έγινε τη Δευτέρα 9/5/2005 στις ράγες του τρένου, που διασχίζουν τη συνοικία του Αγ. Γεωργίου της Λάρισας, όπου βρήκε τραγικό θάνατο ένα τρίχρονο αγοράκι λίγα μέτρα από τη σιδηροδρομική διάβαση, όπου το Φλεβάρη είχε σκοτωθεί μια γυναίκα με τα δυο παιδιά της, ενώ το τρίτο παιδί της τραυματίστηκε σοβαρά, προκάλεσε την οργή και αγανάκτηση των Λαρισαίων και ιδιαίτερα των κατοίκων της συνοικίας του Αγ. Γεωργίου. Παρά τα ατυχήματα που έχουν γίνει, οι μέχρι σήμερα κυβερνήσεις αρνούνται να ικανοποιήσουν το αίτημα των κατοίκων για υπογείωση των σιδηροδρομικών γραμμών ή έστω να προχωρήσουν στη λήψη κάποιων στοιχειωδών μέτρων προστασίας της ζωής των διερχομένων από τις ράγες, δεδομένου ότι αυτές διασχίζουν κατά μήκος όλη τη συνοικία. 
	Οι κάτοικοι προχώρησαν σε κινητοποίηση, ζητώντας να πραγματοποιηθεί άμεσα η περίφραξη των γραμμών και να δοθεί οριστική λύση στο πρόβλημα με την υπογείωσή τους. 
	Τα συχνά ατυχήματα αναδεικνύουν με τραγικό τρόπο τις εγκληματικές ευθύνες των κυβερνήσεων και του ΟΣΕ. 
	Ερωτάται ο κύριος Υπουργός τι συγκεκριμένα μέτρα θα πάρει άμεσα για την ασφαλή διέλευση από τις γραμμές και ταυτόχρονα, εάν είναι στις προθέσεις της Κυβέρνησης να προχωρήσουν οι διαδικασίες για την υπογείωσή τους, ώστε να μην θρηνήσουμε στο μέλλον άλλα θύματα.»
	Το λόγο έχει ο Υφυπουργός Μεταφορών και Επικοινωνιών κ. Νεράντζης. 
	ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Η Κυβέρνηση εκφράζει τη λύπη της για το τραγικό αυτό συμβάν της απώλειας ενός μικρού παιδιού. Θέλω να παρατηρήσω ότι η υπογειοποίηση των σιδηροδρομικών γραμμών στην περιοχή του σιδηροδρομικού σταθμού της Λάρισας προβλέπεται, πράγματι, από το γενικό πολεοδομικό σχέδιο. Όμως, επειδή το κόστος είναι εξαιρετικά υψηλό και το έργο είναι πολύπλοκο δεν έχει ακόμη πραγματοποιηθεί. 
	Εν τω μεταξύ –και αυτό είναι μια άλλη μορφή δυσχερειών- στα πλαίσια της κατασκευής της νέας διπλής σιδηροδρομικής γραμμής του άξονα Αθηνών-Θεσσαλονίκης -ένα έργο τεράστιο και ζωτικό, το οποίο συγχρηματοδοτείται από την Ευρωπαϊκή Ένωση- ο ΟΣΕ έχει προχωρήσει στην υλοποίηση σημαντικών παρεμβάσεων υποδομής στην περιοχή αυτή, όπως είναι η ανακαίνιση της γραμμής, η σηματοδότηση, οι αποβάθρες, τα στέγαστρα, η κατασκευή υποδομής ηλεκτροκίνησης κ.λ.π.. 
	Αυτή ακριβώς η εκτέλεση έργων, αφ’ ενός μεν επιβαρύνει οικονομικά την υλοποίηση του πολεοδομικού σχεδιασμού και αφ’ ετέρου μας πάει χρονικά ακόμη πιο πίσω. Το θέμα, όμως, δεν έχει μείνει έτσι. Αντί της υπογειοποιήσεως, η οποία παρουσιάζει τα προβλήματα αυτά που ανέφερα προηγουμένως, ήδη αντιμετωπίζεται το οξυμένο πρόβλημα της προσπελασιμότητας της περιοχής αυτής, με την προώθηση της λύσεως της ανισοπεδοποίησης του διαδρόμου. 
      Σε συνεννόηση μάλιστα με τις αρμόδιες αρχές έχουν αναπτυχθεί διεργασίες για την επίλυση του θέματος με την κατασκευή ανισόπεδων διαβάσεων στις θέσεις των βασικών οδικών αξόνων.
      Αυτά τα έργα, σε συνδυασμό με τις υφιστάμενες ανισόπεδες διαβάσεις και με την υπό δημοπράτηση ανισόπεδη διάβαση της Οδού Εχεκρατίδα, θα αντιμετωπίσουν πλήρως το πρόβλημα της επικοινωνίας των εκατέρωθεν περιοχών, ενώ παράλληλα θα ληφθούν και όλα εκείνα τα απαραίτητα μέτρα για την απρόσκοπτη και ασφαλή κυκλοφορία των πεζών στην ευρύτερη περιοχή του σιδηροδρομικού σταθμού της Λάρισας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ορίστε, κύριε Τσιόγκα, έχετε το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Είπατε, κύριε Υπουργέ, ότι το έργο είναι ενταγμένο στο νέο πολεοδομικό σχεδιασμό. Θέλουμε στη δευτερολογία σας να δεσμευτείτε ότι θα προχωρήσετε σε αυτό το έργο, στην υπογειοποίηση των γραμμών κατά μήκος της Λάρισας, καθ’ όλο το μήκος που διασχίζουν οι γραμμές την πόλη.
      Αυτό δεν είναι το μοναδικό τραγικό θανατηφόρο δυστύχημα που έγινε. Πέρσι ξεκληρίστηκε ολόκληρη οικογένεια, μάνα με δύο παιδιά και το τρίτο σοβαρά τραυματισμένο. Υπάρχουν και άλλα πολλά τροχαία δυστυχήματα με νεκρούς μέσα στην πόλη της Λάρισας, ακριβώς γιατί δεν έχει φανεί μέχρι τώρα κανένα ενδιαφέρον από τις κυβερνήσεις και από τον ΟΣΕ.
      Τα αίτια, λοιπόν, είναι πολύ συγκεκριμένα. Είναι η αδιαφορία του ΟΣΕ για τα δυστυχήματα που γίνονται, είναι η αδιαφορία των κυβερνήσεων, οι οποίες δεν δίνουν δεκάρα για τη ζωή των ανθρώπων και ακόμη και σήμερα, που έχει ξεσηκωθεί ο κόσμος, ο ΟΣΕ μιλάει για το κόστος. Μα, μετριέται το κόστος με τις ανθρώπινες ζωές που χάνονται σε πολύ συχνά χρονικά διαστήματα, επειδή δεν υπάρχει ούτε μία στοιχειώδης περίφραξη και είναι ελεύθερες οι γραμμές να περάσεις απέναντι;
      Και βέβαια, πρέπει να πούμε το εξής: υπάρχει αίτημα του λαού της Λάρισας για την υπογειοποίηση ή για την απομάκρυνση των γραμμών εκτός της πόλης της Λάρισας, όμως οι κυβερνήσεις αρνούνται να ικανοποιήσουν αυτό το αίτημα. Εμείς λέμε ότι πρέπει να δεσμευτείτε, πρέπει να ικανοποιηθεί το αίτημα του λαού της Λάρισας και ιδιαίτερα των κατοίκων των συνοικιών όπου διέρχονται οι γραμμές.
      Και βέβαια, πρέπει να τονίσουμε για άλλη μια φορά ότι οι ευθύνες είναι εγκληματικές, γιατί διασχίζουν τα τραίνα την πόλη, χωρίς να υπάρχει καν μια περίφραξη.
      Θα σας πω αναλυτικά, κύριε Υπουργέ, ότι υπάρχει σήμερα στη Λάρισα μία υπέργεια διάβαση, μία υπόγεια διάβαση και μία πεζογέφυρα υπέργεια. Στην Υψηλάντου είναι η υπέργεια πεζογέφυρα, στη Φαρσάλων η υπόγεια, στα Ηπειρώτικα η υπέργεια, στη Νέα Πολιτεία είναι φύλακας, στη Βόλου είναι φυλασσόμενη, στο Καραγάτσι είναι αυτόματη, στην Αγιάς υπάρχει φύλακας.
      Και βέβαια πρέπει να πούμε ότι έχουν φτιαχτεί έργα δισεκατομμυρίων έξω από τις πόλεις, σταθμοί ολόκληροι, οι οποίοι μένουν κλειδωμένοι και δεν πρόκειται να χρησιμοποιηθούν, γιατί έχουν γίνει νέες γραμμές. Δαπανήθηκαν τεράστια ποσά και δεν δαπανούνται χρήματα μέσα στα αστικά κέντρα, στις πόλεις, για να προστατευθούν οι ζωές των ανθρώπων.
      Θέλουμε, λοιπόν, κύριε Υπουργέ, να δεσμευτείτε συγκεκριμένα γι’ αυτό το αίτημα του λαού της Λάρισας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα.
      Ορίστε, κύριε Υπουργέ.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Φαίνεται ότι ο κύριος συνάδελφος δεν παρακολούθησε τα όσα είπα. Κατ’ αρχήν εγώ δεν μίλησα περί νέου πολεοδομικού σχεδιασμού. Μίλησα περί γενικού πολεοδομικού σχεδιασμού.
      Δεύτερον, μου ζητάτε να δεσμευθούμε για την υπογειοποίηση. Εγώ σας ανέλυσα τους λόγους για τους οποίους αυτή είναι πολύ δύσκολη και σας ανέφερα ότι αντ’ αυτής, ομόρροπα, κινείται η λύση της ανισοπεδοποίησης του διαδρόμου και σε συνεννόηση με τις αρμόδιες αρχές έχουν αναπτυχθεί διεργασίες για κατασκευή ανισόπεδων διαβάσεων στις θέσεις των βασικών αξόνων της περιοχής.
      Άρα, η δέσμευση που μου ζητάτε δεν μπορεί να δοθεί. Απλούστατα, αντί της λύσεως που εσείς προτείνετε, υπάρχει και ακολουθείται η λύση της ανισοπεδοποίησης όλων των διαβάσεων που υπάρχουν – όχι της υπογειοποίησης, της ανισοπεδοποίησης. Θα υπάρχει έτσι δυσκολία, όσον αφορά την υπερπήδηση και την προσπέλαση, για αυτό και θα λειτουργούν αποτρεπτικά, εφόσον τελειώσουν αυτές οι ανισόπεδες διαβάσεις. Επομένως, ελπίζουμε ότι με αυτό τον τρόπο θα αποφευχθούν νέα οδυνηρά ατυχήματα εκεί.
      ΔΗΜΗΤΡΙΟΣ ΤΣΙΟΓΚΑΣ: Πάντως κύριε Υπουργέ, μία υπέργεια πεζογέφυρα που υπάρχει θέλει γκρέμισμα. Ο κόσμος έχει ανοίξει το φράκτη….
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Τσιόγκα, σας παρακαλώ. 
      Εισερχόμαστε στην τελευταία με αριθμό 943/17.5.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Εμπορικής Ναυτιλίας, σχετικά με την καταβολή των οφειλών στο Ναυτικό Απομαχικό Ταμείο από την εταιρεία HELLAS FLYING DOLPHINS κλπ.
      Η επίκαιρη ερώτηση του κυρίου συναδέλφου έχει ως εξής:
      «Η εταιρεία HELLAS FLYING DOLPHINS στις 15.2.2005 κατέθεσε στο ΝΑΤ αίτηση ζητώντας τη χορήγηση πιστοποιητικού μη οφειλής για την πώληση του επιβατηγού πλοίου «Εξπρές Ποσειδών». Το πλοίο είχε ληξιπρόθεσμες οφειλές προς το ΝΑΤ ύψους 150.914 ευρώ. Η εισήγηση της Υπηρεσίας ήταν απορριπτική, η οποία όμως αγνοήθηκε από τον πρόεδρο του ΝΑΤ και με προσωπική του εντολή, έχοντας και τη συναίνεση της πλειοψηφίας του ΔΣ, μέλος του οποίου είναι και βασικός μέτοχος της πλοιοκτήτριας εταιρείας, δόθηκε το πιστοποιητικό.
      Η ενέργεια αυτή δείχνει ότι η Κυβέρνηση στο πλαίσιο της πολιτικής της για ενίσχυση των εφοπλιστών αδιαφορεί και επιτρέπει τη διασπάθιση των χρημάτων που καταβάλλονται για τις συντάξεις των απόμαχων της θάλασσας.
      Στην τελευταία συνεδρίαση του ΔΣ του ΝΑΤ το μόνο πράγμα που το απασχόλησε ήταν από πού διέρρευσε το πιστοποιητικό που δόθηκε στην εταιρεία και όχι η ουσία της πράξης που χαρίζει εκατομμύρια οφειλές.
      Με βάση τα παραπάνω ερωτάται ο κύριος Υπουργός: 
      1. Γιατί παρά την απορριπτική εισήγηση της υπηρεσίας δόθηκε το πιστοποιητικό μη οφειλής με προσωπική εντολή του προέδρου;
      2. Μήπως σκοπεύει να ακολουθήσει προνομιακή πολιτική και να χαρίσει εκατομμύρια οφειλών των πλοιοκτητών εις βάρος του ΝΑΤ και των συνταξιούχων ναυτικών;»
      Ο Υπουργός κ. Κεφαλογιάννης έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, θα ήθελα να διαβεβαιώσω τη Βουλή ότι ουδέποτε χορηγήθηκε από το ΝΑΤ πιστοποιητικό μη οφειλής και ότι το θέμα βρίσκεται σε εκκρεμότητα στο Διοικητικό Συμβούλιο του Ναυτικού Απομαχικού Ταμείου. 
      Το μόνο πιστοποιητικό που χορηγήθηκε στις 11.4.2005 αναφερόταν στην ύπαρξη οφειλής από τα πρόστιμο το οποίο έχει επιβληθεί από το ΓΕΝΕ, που είναι ύψους 150.000 ευρώ. Μάλιστα, για τη χορήγηση του ανωτέρω πιστοποιητικού κατατέθηκε στο ΝΑΤ εγγυητική επιστολή της Εθνικής Τράπεζας για ποσό περίπου διπλάσιο, 332.000 ευρώ. 
      Θέμα, λοιπόν, τέτοιο δεν υπάρχει. Τα χρήματα του Ναυτικού Απομαχικού Ταμείου είναι εξασφαλισμένα και νομίζω ότι μετά από αυτές τις κατηγορηματικές θέσεις και του Ναυτικού Απομαχικού Ταμείου και της εποπτεύουσας αρχής, που είναι το Υπουργείο Εμπορικής Ναυτιλίας, τέτοιο θέμα δεν υφίσταται.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κύριε Λεβέντη, έχετε το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, χαίρομαι που ακούω τις διαβεβαιώσεις του κυρίου Υπουργού, οι οποίες βέβαια είναι απόρροια κάποιων κινήσεων που έγιναν.
      Ο πρόεδρος του ΝΑΤ πράγματι παρενέβη και έδωσε εντολή να προχωρήσουν οι διαδικασίες, παρά το ότι η υπηρεσία ήταν απορριπτική σ’ αυτό το αίτημα. Υπάρχει σχετικό έγγραφο και πιστεύω ότι θα το έχετε υπόψη σας, κύριε Υπουργέ. 
      Ξέρουμε όλοι πάρα πολύ καλά ότι οι απόμαχοι της θάλασσας βρίσκονται σε πολύ δύσκολη θέση γιατί το ΝΑΤ αγκομαχάει να τα βγάλει πέρα. Αυτό οφείλεται στο ότι έχουν ελαττωθεί κατ’ αρχήν οι ασφαλισμένοι ναυτικοί και από την άλλη οι εισπράξεις έχουν μειωθεί. Εδώ υπάρχουν διάφορες ενέργειες, μια από τις οποίες είναι η ακολουθούμενη πολιτική, να ευνοούνται οι εφοπλιστές και να μην πληρώνουν ουσιαστικά τίποτα στο Ναυτικό Απομαχικό Ταμείο και σε αυτούς που έχουν δουλέψει στη θάλασσα για δεκαετίες, θυσιάζοντας πολλές φορές και την ίδια τους τη ζωή. 
      Θέλουμε να πιστεύουμε ότι θα λήξει εδώ το θέμα, ότι δεν θα δοθεί αυτό το πιστοποιητικό το οποίο ζητάει η εταιρεία, εφόσον δεν εκπληρώσει όλες τις υποχρεώσεις της και αυτό θα είναι και ένα καλό προηγούμενο να μην επαναληφθούν παρόμοιες ενέργειες στο μέλλον και να μην υπάρξουν παρεμβάσεις του κυρίου προέδρου του ΝΑΤ -ο οποίος βέβαια είναι διορισμένος από εσάς, κύριε Υπουργέ- ώστε να μην έχουμε άλλα τέτοια φαινόμενα και παρόμοια παρατράγουδα. Ευχόμαστε και ελπίζουμε αυτό να είναι οριστικό και τελεσίδικο.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
      Ορίστε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, τα συμφέροντα του ΝΑΤ είναι εξασφαλισμένα. Σας είπα ότι ήδη υπάρχει εγγυητική επιστολή και μάλιστα της Εθνικής Τράπεζας της Ελλάδος για το διπλάσιο ποσό, άρα θέμα απώλειας πόρων από το Ναυτικό Απομαχικό Ταμείο δεν υπάρχει.
	Με την ευκαιρία όμως θα ήθελα κι εγώ να συμφωνήσω με τον αγαπητό κύριο συνάδελφο ότι η κατάσταση στο ΝΑΤ είναι πάρα πολύ δύσκολη. Και αυτό οφείλεται, όπως κι εσείς είπατε, στο ότι έχουμε πια πολύ λίγους ασφαλισμένους και πολύ περισσότερους συνταξιούχους. Δεκαέξι χιλιάδες περίπου είναι οι ασφαλισμένοι κι εβδομήντα έξι χιλιάδες περίπου είναι οι συνταξιούχοι.
       Όμως ένα Ταμείο το οποίο ήταν ανθηρό, που στα τέλη της δεκαετίας του ’70 - αρχές δεκαετίας του ’80 είχε τετρακόσια εκατομμύρια δολάρια περίσσευμα εκείνη την εποχή, ένα Ταμείο το οποίο έχτισε το δικό του νοσοκομείο στα Μελίσσια, το οποίο σήμερα είναι ερειπωμένο και καταλεηλατημένο, ένα τέτοιο Ταμείο σήμερα έχει φθάσει στο σημείο το ελληνικό δημόσιο να χρειάζεται να πληρώνει ετησίως περίπου ένα δισεκατομμύριο ευρώ, τριακόσια πενήντα δισεκατομμύρια παλαιές δραχμές. Και αυτές είναι δυστυχώς μόνο οι προβλέψεις. 
      Κύλησε πολύς χρόνος, δεν έδειξαν οι προηγούμενες κυβερνήσεις το ενδιαφέρον τους για το Ναυτικό Απομαχικό Ταμείο και μάλιστα σε συγκεκριμένες περιόδους, όπως στα μέσα της δεκαετίας του 1980, δεκαεπτά χιλιάδες ασφαλισμένοι, χωρίς να έχουν πληρώσει ένα ένσημο, ενεγράφησαν στο Ναυτικό Απομαχικό Ταμείο, για να φθάσει στη σημερινή κατάσταση στην οποία βρίσκεται.
      Κύριοι συνάδελφοι, σας μοίρασα προηγουμένως τους μισθούς των λιμενεργατών στον ΟΛΠ –θα το καταθέσω αυτό και με αφορμή τις ερωτήσεις που είχα την τιμή να απαντήσω σήμερα στη Βουλή- και με την αφορμή της παρουσίας τόσων συναδέλφων, θα ήθελα να πω ότι δεν μπορεί να προσεγγίζουν τα 150.000 ευρώ, δεκάμισι κι έντεκα χιλιάδες ευρώ το μήνα μικτά. Θα παρακαλέσω τους συναδέλφους που έκαναν τις ερωτήσεις και στους οποίους μοίρασα τα συγκεκριμένα έγγραφα, να τα δώσουν στα κόμματά τους, στα αρμόδια όργανα. Το Υπουργείο Εμπορικής Ναυτιλίας περιμένει τις απαντήσεις και τις θέσεις τους στο Εθνικό Συμβούλιο Ναυτιλιακής Πολιτικής που θα γίνει στις 31 Μαΐου. Δεν μπορεί να έχουμε χιλιάδες ανέργους, χιλιάδες παιδιά από πανεπιστήμια όλου του κόσμου, τα οποία δεν μπορούν να βρουν δουλειά, και να υποβάλουν αίτηση στο Υπουργείο Εμπορικής Ναυτιλίας και στον Οργανισμό Λιμένος Πειραιώς για εκτάκτους, γιατροί, διδάκτορες πανεπιστημίου και άνθρωποι οι οποίοι δεν βρίσκουν δουλειά, και κάποιοι, εκμεταλλευόμενοι τα «παράθυρα» των συμβάσεων οι οποίες έχουν υπογραφεί στο παρελθόν, να υποτίθεται ότι δουλεύουν τριάντα μία μέρες το μήνα, τρεις βάρδιες την ημέρα. Πότε κοιμούνται; Και το αποτέλεσμα είναι εκατόν πενήντα χιλιάδες ευρώ!
	Θα παρακαλέσω λοιπόν τα κόμματα επισήμως να τοποθετηθούν και σ’ αυτό το θέμα. 
      Σας ευχαριστώ, κύριε Πρόεδρε.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
	Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
	Πριν εισέλθουμε στη συζήτηση της επερώτησης, η Βουλή θα αποτίσει φόρο τιμής στον αείμνηστο Πρόεδρο Χαρίλαο Φλωράκη.
	Κυρίες και κύριοι συνάδελφοι, με βαθιά θλίψη και με ανυπόκριτο, πραγματικό δέος η Βουλή των Ελλήνων αποχαιρετά σήμερα έναν μεγάλο άνδρα της πολιτικής, ένα ιστορικό πρόσωπο της Αριστεράς, το Χαρίλαο Φλωράκη.
      Ο Χαρίλαος Φλωράκης ήταν επί είκοσι χρόνια στο τιμόνι του ΚΚΕ, τα δεκαοχτώ ως Γραμματέας και τα δύο ως Πρόεδρος. Από το 1991 ήταν επίτιμος Πρόεδρος, αλλά πάντοτε υπήρξε ο φυσικός του ηγέτης.
      Ο Χαρίλαος Φλωράκης από τη φύση του υπήρξε ένας γνήσιος ηγέτης. Ήταν ένας γεννημένος αρχηγός.  Υπήρξε μια προσωπικότητα που πίστευε στην ιδέα και αγωνιζόταν γι’ αυτή την ιδέα με όλες του τις δυνάμεις. Υπήρξε πιστός στις θεμελιώδεις αρχές του μαρξισμού και λενινισμού και άτεγκτος  στην περιφρούρηση της μονολιθικότητας του κόμματος. Ωστόσο, αυτό δεν τον εμπόδιζε να είναι και ανοιχτός στις προσεγγίσεις του με τα άλλα κόμματα, όχι δηλαδή μόνο με τα συγγενή του, του πολιτικού του χώρου, αλλά και με εκείνα που ανήκαν στο αντίπαλο στρατόπεδο. Ο Χαρίλαος Φλωράκης δηλαδή μπορεί να ήταν ανυποχώρητος στις αρχές και στα πιστεύω του, ταυτόχρονα όμως υπήρξε μια μετριοπαθής προσωπικότητα, οσάκις η γενικότερη συγκυρία επέβαλλε κάτι τέτοιο. 
      Υπήρξε, εξάλλου, μια χαρακτηριστική μορφή, που αντικατόπτριζε έναν γνήσιο λαϊκό ηγέτη. Στην ιστορία μάλιστα του ΚΚΕ το όνομά του μόνο με εκείνο του Νίκου Ζαχαριάδη θα μπορούσε ίσως να παραβληθεί. Υπήρξε μαχητής και είχε μια ιδιαίτερη ικανότητα προσέγγισης του λαού. 
    Συγχρόνως, όμως, διέθετε ένα μοναδικό χιούμορ και μια χαρισματική θυμοσοφία, την οποία μπορείς να συναντήσεις στους Έλληνες αγωνιστές του 1821. 
    Ο Χαρίλαος Φλωράκης, εξάλλου, προσέφερε σημαντικό έργο τόσο στον ιδεολογικό χώρο που ανήκε, δηλαδή στην αριστερά και στο ΚΚΕ, όσο και στην ευρύτερη πολιτική σκηνή της χώρας μας. Ως αρχηγός του ΚΚΕ, ο Καπετάν Γιώτης,  όπως τον αποκαλούσαν, πέρασε κρίσιμες ώρες στο εξωτερικό το 1972 όταν διασπάστηκε το ΚΚΕ. Ξεπέρασε, όμως, τις δυσκολίες και αναδιοργάνωσε το κόμμα του σε μια δύσκολη, υπαρξιακή, θα λέγαμε, στιγμή  και για εκείνον και για την παράταξή του.
      Στη συνέχεια θα πρωταγωνιστήσει κατά της χούντας κατά τη διάρκεια των πέτρινων χρόνων της Ελλάδος. Μετά την αποκατάσταση της ελληνικής δημοκρατίας ευδόκησε να δει το κόμμα του επί της αρχηγίας του να νομιμοποιείται στην ελληνική πολιτική σκηνή με πρωτοβουλία του τότε Πρωθυπουργού αειμνήστου Κωνσταντίνου Καραμανλή. Επίσης, στα χρόνια της μεταπολίτευσης θα πρωταγωνιστήσει και θα οδηγήσει το ΚΚΕ στο επίκεντρο του ελληνικού πολιτικού συστήματος. 
      Κυρίες και κύριοι συνάδελφοι, ο Χαρίλαος Φλωράκης υπήρξε μία πολιτική προσωπικότητα που δεν ανέκρουε πρύμνα και δεν λύγιζε μπροστά στις αντιξοότητες και στις όποιες δυσκολίες της πολιτικής, αλλά και της ζωής. Υπήρξε ένας γνήσιος ηγέτης, ένας ηγέτης που δεν έκανε πίσω. Ήταν, όμως, επίσης, ένας πολιτικός της υπέρβασης. Ο πρωταγωνιστικός του ρόλος το κρίσιμο 1989 επιβεβαιώνει το γεγονός ότι ο Χαρίλαος Φλωράκης υπήρξε μια πρωτοποριακή πολιτική φυσιογνωμία, ένας πολιτικός των τολμηρών αποφάσεων, ανεξάρτητα αν θα συμφωνούσε ή θα διαφωνούσε κανείς με τις ρηξικέλευθες πολιτικές του κινήσεις. 
      Είναι χαρακτηριστικό, πάντως, πως ο Χαρίλαος Φλωράκης απέφευγε, τουλάχιστον κατά τα κοινοβουλευτικά του χρόνια, τις άγριες ρήξεις και τις απρόσφορες πολιτικές αντιπαραθέσεις με τους πολιτικούς του αντιπάλους. Κινήθηκε, δηλαδή, μέσα στο πλαίσιο ενός φιλελεύθερου δημοκρατικού καθεστώτος και απέφευγε ακραίες συμπεριφορές και ενέργειες -ίσως γιατί υπήρξε ρεαλιστής- γιατί γνώριζε πολύ καλά πως τις περισσότερες φορές οι αιματηρές ή κάθετες συγκρούσεις δεν καταλήγουν πουθενά, συχνά μάλιστα επιφέρουν αντίθετα των προσδοκώμενων αποτελέσματα. Γνώριζε επίσης πολύ καλά πως η ιστορική συγκυρία, η τότε, η λήξη δηλαδή του ψυχροπολεμικού κλίματος, ήταν πλέον γεγονός μη αντιστρέψιμο, πράγμα που απαιτούσε αναμόρφωση των πολιτικών επιλογών, όπως και των στόχων.
      Αναλύοντας σωστά, λοιπόν, τα μηνύματα της εποχής του ο Χαρίλαος Φλωράκης κατόρθωσε να βάλει το κόμμα του στο πολιτικό παιχνίδι, από το οποίο στην ουσία απουσίαζε επί πολλές δεκαετίες. Αναφερόμενος, εξάλλου, ο ίδιος στην πολιτική συγκυρία, μιλούσε το 1997 για μία μεταβατική περίοδο δοκιμασιών, από την οποία οι αριστερές δυνάμεις θα βγουν πιο ώριμες, ανταποκρινόμενες στις προκλήσεις της εποχής με ιδέες και με οράματα. Βέβαια, τέτοιες πρωτοβουλίες στο πολιτικό σκηνικό συχνά χαρακτηρίζονται ως αμφιλεγόμενες. Πιστεύουμε, όμως, πως μόνο η ιστορία με το ψυχρό και αντικειμενικό της μάτι μπορεί να τις κρίνει και να τις αξιολογήσει σωστά. 
      Εμείς προσωπικά κρίνουμε πως ο Χαρίλαος Φλωράκης κινήθηκε σωστά, συνετά και με ρεαλισμό. Αδιαμφισβήτητα, η προσωπικότητά του θα παραμείνει ένας θρύλος του αριστερού κινήματος, αλλά και ένας πρωταγωνιστής των ελληνικών πολιτικών και κοινωνικών αγώνων.  
      Η  Βουλή των Ελλήνων, στην οποία θήτευσε ως Αρχηγός Κόμματος και ως Βουλευτής, αισθάνεται την ανάγκη, αλλά και την υποχρέωση, να αποτίσει φόρο τιμής σε έναν κοινωνικό και πολιτικό αγωνιστή που κινήθηκε πάντοτε με σύνεση, με αγωνιστικό ήθος, με υπευθυνότητα και που σφράγισε και πρωταγωνίστησε στην ελληνική σκηνή για πολλά χρόνια.
      Σας ευχαριστώ.
      (Χειροκροτήματα)
      Θα μιλήσουν για το Χαρίλαο Φλωράκη οι εκπρόσωποι των κομμάτων. 
      Πρώτος θα μιλήσει ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας.
     Ορίστε, κ. Πολύδωρα, έχετε το λόγο.
     ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι με βαθιά αίσθηση ιστορικότητας και γιατί θα εκφέρουμε γνώμη για μια μορφή της σύγχρονης πολιτικής ιστορίας και γιατί θεωρούμε ότι η εκφερόμενη γνώμη είναι οδοδείκτης για τις πολιτικές σχέσεις μας του παρόντος και του μέλλοντος, με αυτή την αίσθηση της ιστορικότητας αποτίουμε φόρο τιμής προς το Χαρίλαο Φλωράκη τον κοιμηθέντα εν ειρήνη σήμερα! 
     Αυτό το πράττουμε όχι σύμφωνα με το νόμο, ο αποθανών δεδικαίωται, αλλά με εντιμότητα και κυρίως με μια κατάδηλη ανιδιοτέλεια –αποτίουμε φόρο τιμής προς το Χαρίλαο Φλωράκη- συναισθανόμενοι το γεγονός ότι η υπεραιωνόβια δρυς των πολιτικών αγώνων έπεσε, αλλά το ανάστημα ήθους αυτής της δρυός μένει ορθό. Αποτίουμε φόρο τιμής προς τον αντίπαλό μας με σεβασμό γιατί τηρούμε μια αρχή του ελληνικού πολιτισμού που έρχεται από πολύ μακριά. Σημειώνω απλώς για την απόδειξη του ισχυρισμού για τον πολιτικό μας πολιτισμό ότι ο Αισχύλος μαχητής των Μηδικών αγώνων έγραψε οκτώ χρόνια μετά την ναυμαχία της Σαλαμίνας τους Πέρσες με σεβασμό προς τους αντιμάχους του. Και όχι μόνο προς τους αντιμάχους του, αλλά σημειώνω ότι ο αδελφός του ο Κυναίγειρος, καθώς ξέρετε, είχε πέσει στους Μηδικούς Πολέμους.
     Αυτή είναι η ψίχα του πολιτισμού μας, η οποία με υποχρεώνει έντιμα να εκφράσω το σεβασμό και την προσήκουσα να αποδώσω εκ μέρους της Κοινοβουλευτικής Ομάδος της Νέας Δημοκρατίας τιμή προς τον μεταστάντα νεκρό. 
     Θέλω ακόμη να σημειώσω, ότι αποτίουμε φόρο τιμής προς τον πατριώτη Χαρίλαο Φλωράκη γιατί θέλουμε να εννοήσουμε ότι ήταν συντελεστής της πανελλήνιας, της πανεθνικής αντίστασης. Και θέλουμε να εννοούμε ότι για τέτοιες προσωπικότητες και εμείς σαν σκυταλοδρόμοι στον ίδιο δρόμο πρέπει να κρατήσουμε το πνεύμα της εθνικής αντίστασης ζωντανό, σε κάθε εποχή σε κάθε περίσταση, από τις μεταβαλλόμενες εκάστοτε συνθήκες. 
     Επίσης θέλω να σημειώσω ότι για τα δύσκολα χρόνια, εκεί ο λόγος μας είναι τριών σημείων. Μιλάω για τον εμφύλιο και μιλάω για την καθαρότητα των προθέσεων όλων των καπεταναίων. Δεν ξέρω τι έγινε για την αρχική σύλληψη ή για το τελικό αποτέλεσμα, έχω υποχρέωση όμως να μιλήσω για την καθαρότητα των προθέσεων με τη σταθερή θέση ότι για το καλύτερο πήγαιναν από τη σκοπιά τους και συμπληρωματικά να εκθέσω στην κρίση σας, κυρίες και κύριοι συνάδελφοι, ότι είχαμε εμφύλιο πόλεμο το 1860-1863 στην Αμερική.
Δεν διανοούμαι ότι κάποια μερίδα των Αμερικανών τον ηττηθέντα Στρατηγό Λη θα τον λοιδορήσει καθ’ οιονδήποτε τρόπο ή δεν θα του αποτίσει τον προσήκοντα σεβασμό εξίσου με τον Στρατηγό Γκραντ των Βορείων. Ανάλογα θα δούμε και στην Ισπανία, στον Ισπανικό Εμφύλιο Πόλεμο.
      Έτσι, λοιπόν, αφιερώνω στο Χαρίλαο Φλωράκη τη συμφωνία μου, εμού ως ιστορικού και σκεπτομένου και πολιτικού και εκπροσώπου εδώ, ότι με εκφράζει απόλυτα ο στίχος «και ο Γοργοπόταμος στην Αλαμάνα στέλνει περήφανο χαιρετισμό». 
      Και ακόμη για την πληρότητα του λόγου, θέλω στην κομμουνιστική ματιά, η οποία αποτελούσε τις διόπτρες του βιγλάτορα Χαρίλαου Φλωράκη, να σημειώσω και τα μεταγενέστερα. Τα μεταγενέστερα, έτσι όπως τον ζήσαμε εδώ είχαν –και χαιρόμαστε με την ανάμνηση- μία αυθεντικότητα πρωτοφανή. Κανένας δεν θα μπορέσει να ξεπεράσει το Χαρίλαο Φλωράκη στην αυθεντικότητα που σας ζητώ να την εννοήσουμε ως συνώνυμο της ειλικρίνειας και της εντιμότητας εδώ ως κοινοβουλευτικός.
       Όλο το θέμα των αξιολογήσεων για τα δύσκολα χρόνια εκείνης της δεκαετίας και για τα τελευταία χρόνια εκείνης της δεκαετίας για μένα δεν αποτελεί δύσκολη άσκηση τώρα που εκφέρω την έντιμη γνώμη μου, την αξιολόγηση, το θαυμασμό μου και την προσήκουσα τιμή προς το Χαρίλαο Φλωράκη. Είχε κριθεί από τον Παναγιώτη Κανελλόπουλο εδώ μέσα, ήμουν μάρτυς, έχει καταγραφεί στην ιστορία. Έχει σημειωθεί η βαριά διδακτική αξιολόγηση για το μέλλον από τον αντίπαλό του τον Τσακαλώτο και φυσικά και από τον ιδρυτή του κόμματός μας, τον Κωνσταντίνο Καραμανλή. Ήταν ερμηνείες αυθεντικές, ωφέλιμες, για να συνεχίσει αυτή η κοινωνία, αυτός ο τόπος, αυτά τα πολιτικά κόμματα, αυτό το δυναμικό της ελληνικής κοινωνίας όπως εκφράζεται με τα κόμματα, το δρόμο για την πρόοδο και τη δημοκρατία.
      Επιπλέον, η μεγάλη συμφιλίωση –ανεφέρθη και ο κύριος Πρόεδρος, ο κ. Χατζηγάκης- η μεγάλη στιγμή της συμφιλίωσης με συντελεστές από πλευράς μας τον Κωνσταντίνο Μητσοτάκη, τον κοιμηθέντα από πλευράς του ευρέως Συνασπισμού τότε, Χαρίλαο Φλωράκη και τους άλλους συντελεστές νομίζω ότι μας δείχνουν το δρόμο έξω από μικροψυχίες ερμηνευτικές που ηκούσθησαν ότι, ναι, η μεγαθυμία έχει σχέση σε αυτή τη Βουλή και σε αυτή την πολιτική σκηνή με συντελεστές, πρωταγωνιστές σαν το Χαρίλαο Φλωράκη.
      Με αυτές τις σκέψεις και τις ειλικρινείς πράγματι εκφράσεις όχι μόνο συλλυπητηρίων, θέλω τον όποιο διδακτικό χαρακτήρα του παραδείγματος Φλωράκη να τον εννοήσουμε όλοι. Τέτοια προτρεπτική σκέψη εκθέτω στην κρίση σας, για να σημειώσω ακόμη ότι στην αυθεντικότητα που αναφέρθηκα είχαμε τη γλώσσα, είχαμε το επιχείρημα, είχαμε την αμεσότητα, είχαμε το απέριττο, το ανεπιτήδευτο, το ντόμπρο και το αντρίκειο! Είναι πρότυπο, είναι σημείο αναφοράς.
      Σ’ αυτό το σημείο αναφοράς, με όλη την ειλικρίνεια προσωπικά και συλλογικά εκ μέρους της Κοινοβουλευτικής μας Ομάδας, εκφράζω το βαθύτατο σεβασμό μου και αποτίω τον οφειλόμενο φόρο τιμής προς το Χαρίλαο Φλωράκη.
      Σας ευχαριστώ.
      	(Χειροκροτήματα από όλες τις πτέρυγες της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει τώρα ο κ. Πρωτόπαπας εκ μέρους του ΠΑΣΟΚ.
      ΧΡΗΣΤΟΣ ΠΡΩΤΟΠΑΠΑΣ: Σύσσωμος ο ελληνικός λαός σήμερα τιμά έναν μεγάλο πολιτικό που χάθηκε, έναν ιστορικό ηγέτη της Αριστεράς. Ο Χαρίλαος Φλωράκης με την παρουσία του και τη δράση του για πολλές δεκαετίες συνέβαλε σημαντικά στη διαμόρφωση της ίδιας της πολιτικής ιστορίας της χώρας μας.
     Ο Χαρίλαος Φλωράκης ήταν παρών σε όλους τους μεγάλους αγώνες του λαού μας. Σε όλη του τη ζωή έμαθε και σε εμάς τους νεώτερους να δίνουμε μεγάλες μάχες. Ήταν παρών στην Εθνική Αντίσταση. Τότε που εκ των ηγετικών στελεχών του ΕΛΑΣ και του ΕΑΜ, νέος με μαύρα μαλλιά, «μαλλιά κοράκου χρώμα», ήταν πάνω στα βουνά εκεί που μιας νέας αντίστασης χτυπούσε η καμπάνα και εκφράζονταν οι πόθοι του ελληνικού λαού για το λυτρωμό και τη λεφτεριά.
     Ήταν παρών σε όλους τους δημοκρατικούς αγώνες, σε όλες εκείνες τις εποχές στις προσπάθειες του λαού μας για να ξεχαστούν τα πάθη που άφησε ο εμφύλιος για να έλθει και η υπόλοιπη κοινωνία στο προσκήνιο και στα ίσα δικαιώματα. Για να μπορούν να δημιουργηθούν οι πραγματικοί όροι μιας εθνικής συμφιλίωσης. 
     Ήταν παρών στους αντιχουντικούς αγώνες. Ήταν παρών και στους μετέπειτα μεγάλους κοινωνικούς αγώνες που έδωσε ο λαός μας για εκείνα που θεωρούσε ότι του ανήκουν για εκείνα που θεωρούσε ότι πρέπει να κατακτήσει και κατακτούσε. Ήταν παρών βέβαια και σε άλλες δύσκολες στιγμές σε κρίσιμες για τη χώρα και το έθνος μας στιγμές, όπου πολλές φορές υπήρχαν και υπήρξαν πολιτικά πάθη, προβλήματα, διαφοροποιήσεις. Όμως, ήταν παρών μαζί με το ρου όλης της σύγχρονης πολιτικής ελληνικής ιστορίας. 
     Πολλές φορές εμείς του ΠΑΣΟΚ συμπορευτήκαμε, ήμασταν σύμφωνοι με τις μάχες που έδινε. Βρεθήκαμε μαζί σε πολλά από τα μετερίζια των μεγάλων αγώνων. Μαζί στην αναγνώριση της Εθνικής Αντίστασης που έγινε μετά το 1981 με τον Ανδρέα Παπανδρέου. Μαζί σε πολλούς κοινωνικούς αγώνες και τη δεκαετία του ’70 και τη δεκαετία του ’80 για να μπορέσει ο ελληνικός λαός στο σύνολό του πια και όχι μόνο κατά τη ήμισυ να έλθει στο προσκήνιο των εξελίξεων. Βρεθήκαμε μαζί και σε πολλούς αγώνες σε δύσκολες στιγμές που δόθηκαν και εντός και εκτός του Κοινοβουλίου.
     Άλλες φορές βρεθήκαμε και χωριστά, είχαμε διαφορετική άποψη. Υπήρξαν διαφορετικές θέσεις, πολιτικές αντιθέσεις. Αλλά και ακόμη σ’ αυτές τις δύσκολες στιγμές, όλοι ανεξαίρετα, όλοι σεβόμασταν και τιμούσαμε ιδιαίτερα αυτόν το μεγάλο πολιτικό. Τον σεβόμασταν για τη σαφήνεια της τοποθέτησής του. Τον σεβόμασταν για τη γενναιότητά του να υπερασπίζεται τις ιδέες του. Τον σεβόμασταν γιατί είχε τη δύναμη και τη σταθερότητα στις ιδέες του και γιατί ξέραμε ότι ανεξάρτητα αν συμφωνούσαμε ή διαφωνούσαμε –υπήρχαν και πολλές στιγμές που διαφωνήσαμε- στο μυαλό του σύμφωνα με τα δικά του κριτήρια είχε ως στόχο μοναδικό την εξυπηρέτηση των λαϊκών συμφερόντων. Αυτό πίστευε ότι κάνει, αυτό ήθελε να κάνει, αυτό πάντα προσπαθούσε να κάνει.
     Μέσα στη γνήσια λαϊκότητα που διέκρινε τον Χαρίλαο Φλωράκη μπορεί κανείς όμως να δει και το σπέρμα των μελλοντικών πολιτικών. Δεν ξεχνάμε ποτέ ότι πολλές φορές με τον δικό του απλό τρόπο με το δικό του ιδιαίτερα λαϊκό τρόπο μπορούσε να προβλέψει την ανάγκη αναπροσαρμογών και αλλαγών που έπρεπε να υπάρξουν και στην πολιτική και στις πολιτικές θέσεις και σε μια σειρά μεγάλων ζητημάτων που αφορούσαν την κοινωνία μας. Πολλές φορές με τον δικό του τρόπο και μέσα στο κόμμα του, αλλά και γενικότερα στην πολιτική έδωσε ώθηση σε νέους ανθρώπους, έδωσε ώθηση σε μια νέα γενιά, έδωσε ώθηση σε αντιλήψεις που μπορούσαν παραπάνω να δημιουργήσουν όρους ενότητας και κοινής διεκδίκησης του λαού μας για τα προβλήματά του.
     Θέλω κλείνοντας να εκφράσω τη λύπη του Προέδρου του ΠΑΣΟΚ του Γιώργου Παπανδρέου και όλων των στελεχών και Βουλευτών του ΠΑΣΟΚ για το θάνατο του Χαρίλαου Φλωράκη. Να εκφράσουμε τη βαθιά μας αλληλεγγύη και προς τους οικείους του, αλλά φυσικά και προς το Κομμουνιστικό Κόμμα Ελλάδας το κόμμα που αποτέλεσε θα έλεγα όλη τη ζωή του, το κόμμα που με ανιδιοτέλεια, ένταση και όλη τη δύναμη της ψυχής του, αλλά και του σώματός του υπηρέτησε σχεδόν καθ’ όλη τη διάρκεια και φυσικά μέχρι τέλους του βίου του. 
                                 (Χειροκροτήματα)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κολοζώφ εκ μέρους του Κομμουνιστικού Κόμματος Ελλάδας έχει το λόγο.
      ΟΡΕΣΤΗΣ ΚΟΛΟΖΩΦ: Κυρίες και κύριοι Βουλευτές, είναι γεγονός ότι ο θάνατος του συντρόφου Χαρίλαου Φλωράκη προκάλεσε γενική συγκίνηση και θλίψη. Και δίκαια. Ολόκληρη η ζωή του από δεκαπέντε χρονών, όταν οργανώθηκε στην κομμουνιστική νεολαία μέχρι τη θέση του Γενικού Γραμματέα είναι δεμένη με την πορεία του κόμματος και την ιστορία της χώρας μας. 
      Άνθρωπος βαθιά λαϊκός έμεινε σταθερά προσηλωμένος στα δίκαια του λαού μας. Η πολιτική του δράση δεν γνώρισε διαλείμματα. Πολέμησε το ίδιο αποφασιστικά από τις γραμμές της Εθνικής Αντίστασης μέσα από το ΕΑΜ, τον ΕΛΑΣ και το δημοκρατικό στρατό τόσο κατά του ναζιστή κατακτητή, όσο και την ωμή επέμβαση των αγγλοαμερικάνων ιμπεριαλιστών.
      Από τη θέση του Γενικού Γραμματέα του Κομμουνιστικού Κόμματος συνέβαλε στην αναδιοργάνωση του κόμματος, το οποίο στη δικτατορία μπήκε με διαλυμένες τις κομματικές του οργανώσεις. Ακόμα ανέλαβε την ηγεσία ενός κόμματος, που είχε ένα τεράστιο βιολογικό κενό. Ο σύντροφος Φλωράκης συνέβαλε αποφασιστικά να γεφυρωθεί με αρμονία αυτό το κενό των γενεών και να αναδιοργανωθεί το Κομμουνιστικό Κόμμα της χώρας μας.
      Κάτω από το κύμα των ανατροπών στις σοσιαλιστικές χώρες, όταν ξέσπασε η μεγάλη κρίση στο διεθνές κομμουνιστικό κίνημα, ο σύντροφος Χαρίλαος Φλωράκης πάλεψε αποφασιστικά την άποψη ορισμένων πως εξαντλήθηκε ο ρόλος του Κομμουνιστικού Κόμματος στην ελληνική κοινωνία και έπρεπε να διαλυθεί. Πάλεψε με αποφασιστικότητα και μπήκε επικεφαλής της άποψης ότι η ελληνική κοινωνία είχε ανάγκη ακόμα από την ύπαρξη του Κομμουνιστικού Κόμματος. Με τη στάση του αυτή ενέπνευσε τους κομμουνιστές που συσπειρώθηκαν γύρω από το Κομμουνιστικό Κόμμα της Ελλάδας.
      Ο σύντροφος Χαρίλαος Φλωράκης έπαιξε σημαντικό ρόλο κατά τη διάρκεια της Μεταπολίτευσης. Η προσωπικότητά του ταυτίστηκε με την προσπάθεια αποκατάστασης της ομαλότητας στη χώρα και συνέβαλε αποφασιστικά στην ανάπτυξη των λαϊκών αγώνων εκείνης της περιόδου. Ένας στόχος που επέμενε ήταν η συμφιλίωση του ελληνικού λαού. Η συμφιλίωση του ελληνικού λαού αποτελούσε μία από τις προτεραιότητες του κόμματος. 
      Δεν είναι τυχαίο πως ο Χαρίλαος Φλωράκης κέρδισε το σεβασμό και την εκτίμηση όχι μόνο των φίλων, αλλά και των αντιπάλων. Δίκαια, λοιπόν, ο λαός αγκάλιασε με την αγάπη του τον πατριώτη αυτό.
      (Χειροκροτήματα από όλες τις πτέρυγες)
      ΠΡΟΕΔΡΕΥΩΝ (Σωτήρης Χατζηγάκης):  Ο Πρόεδρος του Συνασπισμού κ. Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Η Ελλάδα των απλών ανθρώπων, πέρα από ιδεολογικά σύνορα, πενθεί και κλίνει αυτές τις μέρες ευλαβικά το γόνυ μπροστά στη σορό του Χαρίλαου Φλωράκη.
      Ο Χαρίλαος Φλωράκης ευτύχησε να καταξιωθεί και να τιμηθεί ως μία από τις μεγαλύτερες ηγετικές μορφές του Κομμουνιστικού Κόμματος Ελλάδας και του αριστερού κινήματος στη χώρα μας. Η εμβέλειά του όμως, όπως όλων των μεγάλων πολιτικών που είναι αφοσιωμένοι σε πανανθρώπινα ιδανικά, ξεπέρασε τα κομματικά όρια. Αναγνωρίστηκε ως ένας αυθεντικός, εθνικός και λαϊκός ηγέτης, όπως φάνηκε και από τις ομιλίες που προηγήθηκαν. Έζησε και έφυγε όρθιος, όπως ήξερε να είναι πάντα στην πρώτη γραμμή της πολιτικής και των αγώνων. Γνώριζε συνάμα πότε να μεριάσει και να δώσει τη σκυτάλη.
      Ο Χαρίλαος Φλωράκης πορεύτηκε και έφυγε αντάρτης. Ανυπότακτος, απέριττος, λιτός και απλός στο λόγο και τις πράξεις του μέχρι την ύστατη στιγμή. Στο πρόσωπό του, στους αμέτρητους αγώνες και τις ατέλειωτες θυσίες του είναι βαθιά αποτυπωμένη η σύγχρονη Ελλάδα. Η Ελλάδα των μεγάλων περιπετειών των φτωχών ανθρώπων, του κόσμου του μεροκάματου και του μόχθου. Η Ελλάδα που ονειρεύτηκε περισσότερη δικαιοσύνη, λιγότερα δεσμά και μεγαλύτερη ελευθερία.
      Ο Χαρίλαος Φλωράκης υπήρξε ένας μεγάλος διεθνιστής, αλλά και ένας μεγάλος πατριώτης ταυτισμένος με τη γλώσσα, τις ελπίδες και τους καημούς αυτού του λαού.
     Έζησε και φεύγει ως ένας σύγχρονος Μακρυγιάννης, ακολουθώντας από τις θέσεις της πολιτικής και του αγώνα τη μεγάλη πνευματική, δημοτική και λαϊκή παράδοση του Παλαμά, του Σικελιανού, του Ρίτσου, του Παπαδιαμάντη, του Κόντογλου, του Τσιτσάνη, του Ελύτη και του συγκαιρινού μας Θεοδωράκη.
     Υπήρξαν στιγμές που διαφωνήσαμε σοβαρά μαζί του, που αμφισβητήσαμε την πατρική σκιά του, που οι δρόμοι χώρισαν. Ποτέ, όμως, δε μας έλειψε ο σεβασμός και η αγάπη στο πρόσωπό του, η βαθιά εκτίμηση στον πολιτικό λόγο του. 
     Σε καιρούς δύσκολους και ισοπεδωτικούς, ο Χαρίλαος Φλωράκης είναι διπλά επίκαιρος, γιατί η πολιτική δεν είναι απλή διαχείριση και δε γίνεται χωρίς την ιστορία και χωρίς το όραμα. Ο Χαρίλαος Φλωράκης είχε μία βαθιά ενστικτώδη αίσθηση της ιστορίας και της ιστορικής προοπτικής για την αλλαγή της κοινωνίας. 
     Ο Συνασπισμός Ριζοσπαστικής Αριστεράς αποχαιρετά σήμερα με όλες τις τιμές τον καπετάνιο, το δάσκαλο, το λαϊκό ηγέτη.
     (Χειροκροτήματα από όλες τις πτέρυγες)
     ΠΡΟΕΔΡΕΥΩΝ (Σωτήρης Χατζηγάκης): Εκ μέρους της Κυβερνήσεως, ο Υπουργός Εμπορικής Ναυτιλίας κ. Κεφαλογιάννης έχει το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Έφυγε σήμερα μια από τις σημαντικότερες προσωπικότητες της μεταπολιτευτικής Ελλάδας, πλήρης ημερών, απολαμβάνοντας την εκτίμηση και την αναγνώριση φίλων και αντιπάλων. 
     Ηγήθηκε ενός ιστορικού κόμματος με ευπρέπεια και αξιοπρέπεια. Συνέβαλε μαζί με τον Κωνσταντίνο Καραμανλή, τον Ανδρέα Παπανδρέου και άλλες σημαντικές προσωπικότητες της εποχής του, στην εδραίωση της δημοκρατίας και των δημοκρατικών θεσμών της χώρας μας.
     Με την καθαρότητα του πολιτικού του λόγου, τον ιδιαίτερο τρόπο που προσέγγιζε τα γεγονότα, σημάδεψε τη μεταπολεμική ιστορία της Ελλάδος. Υπήρξε αταλάντευτος υποστηρικτής της εμβάθυνσης και της διεύρυνσης της δημοκρατίας. 
     Η Κυβέρνηση εκφράζει τα θερμά της συλλυπητήρια στους συγγενείς, στο Κομμουνιστικό Κόμμα της Ελλάδος, στους συντρόφους του. 
     Ας είναι αιωνία του η μνήμη.
     (Χειροκροτήματα από όλες τις πτέρυγες)
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ να τηρήσουμε τώρα ενός λεπτού σιγή στη μνήμη του Χαρίλαου Φλωράκη.
     (Όλοι οι Βουλευτές όρθιοι κρατούν ενός λεπτού σιγή)
     (Όλοι οι Βουλευτές όρθιοι χειροκροτούν)
      Κυρίες και κύριοι συνάδελφοι, θα ήθελα να σας ανακοινώσω πως οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Απασχόλησης και Κοινωνικής Προστασίας και Υγείας και Κοινωνικής Αλληλεγγύης κατέθεσαν σχέδιο νόμου: «Συστηματοποίηση της δια βίου μάθησης και άλλες διατάξεις».
     Παραπέμπεται στην αρμόδια Διαρκή Επιτροπή.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
      Θα συζητηθεί η υπ’ αριθμ. 75/43/13.5.2005 επίκαιρη επερώτηση τριάντα τριών Βουλευτών του ΠΑΣΟΚ κ. Ροδούλας Ζήση, κυρίων Χρήστου Πρωτόπαπα, Βασίλειου Κεγκέρογλου, Δημήτριου Πιπεργιά, Γεωργίου Ανωμερίτη, Ευάγγελου Αργύρη, Χρίστου Βερελή, Δημητρίου Γεωργακόπουλου, Ιωάννη Διαμαντίδη, Ιωάννη Δριβελέγκα, Βασιλείου Έξαρχου, Μιχαήλ Καρχιμάκη, Θεόδωρου Κολιοπάνου, Κίμωνα Κουλούρη, Δημητρίου Κουσελά, Λάζαρου Λωτίδη, Ανδρέα Μακρυπίδη, Ιωάννη Μανιάτη, κ. Αθανασίας Μερεντίτη, κυρίων Αθανασίου (Θάνου) Μωραϊτη, Αθανασίου Παπαγεωργίου, Χρήστου Παπουτσή, Παναγιώτη Ρήγα, Παναγιώτη Σγουρίδη, Αναστασίου Σιδηρόπουλου, Κωνσταντίνου Σκανδαλίδη, Εμμανουήλ Στρατάκη, Στέφανου Τζουμάκα, Βασίλειου Τόγια, Απόστολου-Αθανάσιου Τσοχατζόπουλου, Απόστολου Φωτιάδη, Φώτιου-Νικολάου Χατζημιχάλη και Νικόλαου Χριστοδουλάκη, προς τον Υπουργό Ανάπτυξης, σχετικά με τα προβλήματα της αγοράς.
      Κυρίες και κύριοι συνάδελφοι, πριν δώσω το λόγο στον πρώτο επερωτώντα, τον κ. Κεγκέρογλου, θέλω να σας ανακοινώσω ότι με απόφαση του Κοινοβουλευτικού Εκπροσώπου του Κομμουνιστικού Κόμματος Ελλάδας κ. Ορέστη Κολοζώφ, στη συζήτηση της επερώτησης των Βουλευτών του ΠΑΣΟΚ, σχετικά με τα προβλήματα της αγοράς, Κοινοβουλευτικός Εκπρόσωπος του ΚΚΕ ορίζεται ο κ. Δημήτριος Τσιόγκας.
    Επίσης, ο Γραμματεύς του Προεδρείου της Κοινοβουλευτικής Ομάδας του ΠΑΣΟΚ κ. Ρέππας, ορίζει Κοινοβουλευτικό Εκπρόσωπο του κόμματός του τον κ. Πρωτόπαπα.
    Το λόγο έχει ο πρώτος επερωτών, κ. Κεγκέρογλου.
    ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, ο Πρωθυπουργός με την Κυβέρνησή του, δεκατέσσερις μήνες τώρα συνεχίζει να πολιτεύεται χωρίς στόχους για τη χώρα και χωρίς σχέδιο για το αύριο. Μέσα σε πολύ λίγο χρόνο απαξίωσε και ρευστοποίησε την εικόνα της χώρας μας. Οι προεκλογικές υποσχέσεις θυσιάστηκαν στον Καιάδα της απογραφής. Τα γεγονότα επιβεβαιώνουν ότι η Κυβέρνηση δεν μπορεί ν’ ανταποκριθεί, ούτε στις στοιχειώδεις καθημερινές διαχειριστικές ανάγκες. 
    Το ένα αδιέξοδο διαδέχεται το άλλο. Οι πολίτες βιώνουν καθημερινά μια οδυνηρή πραγματικότητα. Η Κυβέρνηση με την πολιτική της προξενεί αβεβαιότητα και απαισιοδοξία στους Έλληνες, υπονομεύει τη ζωή του εργαζόμενου, του συνταξιούχου, του αγρότη, της νοικοκυράς, υποθηκεύει το μέλλον της χώρας, εγκλωβίζει και καθηλώνει τις πιο δημιουργικές δυνάμεις του τόπου, ξεπουλάει ουσιαστικά τις ελπίδες του ελληνικού λαού και στραγγαλίζει τα οράματα των νέων.
    Τα εκφυλιστικά φαινόμενα που εκτυλίσσονται καθημερινά στους κόλπους της Κυβέρνησης, αποκαλύπτουν τους στόχους της επανίδρυσης, τους πραγματικούς στόχους αυτού του συνθήματος και δημιουργούν αποστροφή, ακόμα και στους πιο φανατικούς οπαδούς της Κυβέρνησης. Ο κύριος Πρωθυπουργός παρακολουθεί ανήμπορος να συμβιβάσει τα ασυμβίβαστα. Δεν έχει πείσει τους πολίτες ότι θέλει να πατάξει τα νοσηρά αυτά φαινόμενα. Το μόνο που φαίνεται ότι προσπαθεί, είναι η συγκάλυψή τους. 
    Φαντασθείτε στο διάστημα αυτό των δεκατεσσάρων μηνών που προηγήθηκε, αν δεν ήταν οι επιτυχίες στο Παγκόσμιο Πρωτάθλημα του Ποδοσφαίρου, αν δεν είχαν γίνει με επιτυχία οι Ολυμπιακοί Αγώνες, αν δεν είχαμε ακόμα και το προχθεσινό γεγονός της καλλιτεχνικής επιτυχίας στο διαγωνισμό της Γιουροβίζιον, τι θα είχε να επιδείξει η Ελλάδα στον ευρωπαϊκό και διεθνή χώρο; 
    Στο μεταξύ, όμως, οι εξελίξεις τρέχουν, η ζωή προχωρεί και η Κυβέρνηση απλώς παρακολουθεί. Η θέση των πολιτών γίνεται καθημερινά ολοένα και δυσχερέστερη. Μετά τους τριγμούς που πράγματι έφερε η ένταξη στην ευρωζώνη και ενώ η αγορά είχε οδηγηθεί με τις προσπάθειες όλων σε μια πορεία σταθερότητας, η ακρίβεια άρχισε να προσλαμβάνει ξανά ανεξέλεγκτες διαστάσεις. Το ένα κύμα των αυξήσεων διαδέχεται το άλλο. Οι ανατιμήσεις σαρώνουν όλα σχεδόν τα καταναλωτικά προϊόντα και τις υπηρεσίες. Η αύξηση του κόστους ζωής και η μείωση των πραγματικών αποδοχών των εισοδημάτων, οδηγούν τους οικογενειακούς προϋπολογισμούς σε αδιέξοδο. Η κατάσταση αυτή αποτυπώνεται σε αριθμούς από την αδυναμία των ελληνικών νοικοκυριών ν’ αντεπεξέλθουν στις καθημερινές τους ανάγκες και υποχρεώσεις που είχαν αναλάβει.
    Στις 11 Απριλίου, παγκόσμια ημέρα του καταναλωτή, η Ένωση Καταναλωτών Ελλάδας ανακοίνωσε ότι αυξήθηκε σ’ ένα χρόνο κατά 6,5% το κόστος ζωής. Από 2.020 ευρώ το χρόνο πέρσι, έφτασε τα 2.152 ευρώ για μια τετραμελή οικογένεια. Η αύξηση αυτή, σύμφωνα με την Ένωση Καταναλωτών, οφείλεται κατά κύριο λόγο στις ανατιμήσεις στα είδη διατροφής, στα ποτά και στα καύσιμα.
    Τα καταναλωτικά δάνεια -είναι ένα άλλο στοιχείο- βρίσκονται σε καθυστέρηση για το πρώτο εννιάμηνο του 2004 σε πολύ μεγαλύτερο ποσοστό απ’ ό,τι ήταν όλο το 2003, σχεδόν 50% παραπάνω. 
    Τα στοιχεία για την αγορά δείχνουν την ασφυξία που έχει επιφέρει αυτή η κατάσταση, κυρίως για τις μικρές και μεσαίες επιχειρήσεις. Οι ακάλυπτες επιταγές αυξήθηκαν το 2004 κατά 33% σε σχέση με το 2003, ενώ σύμφωνα με τα στοιχεία του «Τειρεσία» το πρώτο τρίμηνο του 2005 τα πράγματα έγιναν ακόμη δυσκολότερα. Οι ακάλυπτες επιταγές αυξήθηκαν κατά 63,73% έναντι του πρώτου τριμήνου του 2004, δηλαδή σχεδόν διπλασιάστηκαν τα ποσά των ακάλυπτων επιταγών. Είχαμε 81% τον Ιανουάριο, 54% το Φεβρουάριο, 55% το Μάρτιο. Ο δείκτης ασφυξίας της αγοράς, που εξαρτάται από τις ακάλυπτες επιταγές και τις ανεξόφλητες συναλλαγματικές, προσδιορίστηκε στο ποσό των 400.000.000 ευρώ για αυτό το τρίμηνο.
    Κυρίες και κύριοι συνάδελφοι, τα φαινόμενα της ακρίβειας που δημιουργήθηκαν μέχρι το Φεβρουάριο του 2005, εκτός από την οικονομική αφαίμαξη της τσέπης του καταναλωτή, αποτυπώθηκαν και στα στοιχεία της Εθνικής Στατιστικής Υπηρεσίας που δημοσιεύτηκαν τον Μάρτιο. Από σαράντα δύο βασικά προϊόντα και υπηρεσίες, στα τριάντα επτά σημειώθηκαν σημαντικές αυξήσεις στο διάστημα από το Φεβρουάριο του 2004 έως το Φεβρουάριο του 2005. Μάλιστα, σε είκοσι τρία απ’ αυτά τα προϊόντα οι αυξήσεις είναι κατά 60% έως 70% υψηλότερες του πληθωρισμού. 
    Θα ήθελα σε αυτό το σημείο να σας καταθέσω και τα στοιχεία που δημοσιεύτηκαν τον Απρίλιο σε σχέση με το διάστημα από το Μάρτιο 2004 έως το Μάρτιο 2005, όπου η Εθνική Στατιστική Υπηρεσία αναφέρεται σε εξήντα βασικά είδη διατροφής στα οποία οι αυξήσεις είναι μέχρι και 25% με διακύμανση που ξεπερνά πάλι κατά 60% με 70% τον αντίστοιχο πληθωρισμό. 
    (Στο σημείο αυτό ο Βουλευτής κ. Βασίλειος Κεγκέρογλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Η Κυβέρνηση για έναν ολόκληρο χρόνο παρακολουθούσε τις εξελίξεις ουσιαστικά χωρίς πολιτική. Έμοιαζε να μην έχει αντιληφθεί το πρόβλημα παρά τις επισημάνσεις μας, παρά τις ερωτήσεις και την κριτική μας, παρά τις διαπιστώσεις που πολλές φορές έκανε η ίδια. Αντιδρούσε μόνο σε επίπεδο δηλώσεων αντιφατικά, αποσπασματικά και αναποτελεσματικά, αναζωπυρώνοντας πολλές φορές τις τάσεις της ακρίβειας και της κερδοσκοπίας. 
    Μέχρι πρότινος, ο κύριος Υφυπουργός υποστήριζε ότι ακρίβεια δεν υπάρχει, ότι ήταν ένα τέχνασμα της Αντιπολίτευσης και μία φημολογία των Μέσων Μαζικής Επικοινωνίας. Αντίθετα, ο Υπουργός αναγνώριζε –και μάλιστα αναγνώρισε πρόσφατα δύο φορές τουλάχιστον- την έξαρση της ακρίβειας. Δήλωσε από την Κρήτη ότι «ακρίβεια υπάρχει, αλλά την ελέγχουμε» και ανακοίνωσε απλώς τις προθέσεις της Κυβέρνησης για την αντιμετώπισή της. Ταυτόχρονα, επιχείρησε να την αποδώσει στις προηγούμενες κυβερνήσεις, για να καλύψει και τις αδυναμίες και την αναποτελεσματικότητα της πολιτικής που εφαρμόζεται σήμερα. 
    Όμως, κυρίες και κύριοι συνάδελφοι, μία από τις βασικές αιτίες της ακρίβειας είναι το γεγονός ότι η Κυβέρνηση μέχρι τώρα είτε φοβάται είτε αδυνατεί να παρέμβει αποτελεσματικά. Δεν έρχεται σε σύγκρουση με ισχυρά, οικονομικά συμφέροντα εκεί που πραγματικά υπάρχουν τα φαινόμενα συγκέντρωσης δυνάμεων και εναρμονισμένων πρακτικών. Για λόγους που έχουν σχέση με τον εντυπωσιασμό παρεμβαίνει σε κλάδους που δεν αποτελούν την καρδιά του προβλήματος και τα ποσοστά κέρδους δεν είναι τα μεγαλύτερα. Αντίθετα, παρακολουθεί από το ρόλο του θεατή ολιγοπωλιακά και μονοπωλιακά φαινόμενα, καθώς και φαινόμενα εναρμονισμένων πρακτικών στη διαμόρφωση της τιμολογιακής πολιτικής.
    Βεβαίως, υπάρχουν και οι εξαιρέσεις, αλλά είναι αποσπασματικές. Δεν είναι τυχαίο ότι η Κυβέρνηση καθυστέρησε χαρακτηριστικά στην εφαρμογή του ν. 3190 και την ενίσχυση των ελέγχων στην αγορά. Με έτοιμο το θεσμικό πλαίσιο σήμερα πρώτη ημέρα βγήκαν για ελέγχους τα κλιμάκια που συγκροτήθηκαν δεκατέσσερις μήνες αφ’ ότου ανέλαβε την Κυβέρνηση στις περιφέρειες της χώρας, γιατί είχαν συγκροτηθεί μόνο για την περιοχή της Αττικής.
    Επίσης, καθυστέρησε δεκατέσσερις μήνες να φέρει νομοσχέδιο για την ενίσχυση του ανταγωνισμού. Προχωρεί σε επιμέρους αποφάσεις, χωρίς να διασφαλίζει την ομαλή λειτουργία της αγοράς και του ανταγωνισμού. Οι αυξήσεις στα φάρμακα είναι χαρακτηριστικές. Τα φθηνά σκευάσματα εκτοξεύτηκαν στα ύψη. Με το νέο καθεστώς τιμολόγησης πάνω από οκτώ χιλιάδες είδη φαρμάκων αυξήθηκαν από 5% μέχρι 11%. 
    Το ίδιο συνέβη με τα δίδακτρα, το ίδιο συνέβη με τα διόδια, τα ναύλα και μια σειρά άλλες υπηρεσίες. Είναι χαρακτηριστική η τοποθέτηση του Υπουργείου Ανάπτυξης στο κρίσιμο ζήτημα των αυξήσεων στα καύσιμα, αυξήσεων που προκαλούν σημαντικές ανατιμήσεις σε μια σειρά βασικών προϊόντων διαβίωσης και σε πολλές υπηρεσίες απαραίτητες στην καθημερινότητα των πολιτών.
    Το Υπουργείο διαφημίζει πολλές φορές ότι έχουμε τη φθηνότερη βενζίνη στην Ευρώπη, την ίδια ώρα που η «EUROSTAT» με τα στοιχεία που δημοσιεύει, αποδεικνύει ότι τα περιθώρια κέρδους στην διύλιση και στην εμπορία των υγρών καυσίμων είναι από τα υψηλότερα στην Ευρώπη. Το ότι συνεχίζουμε να έχουμε την ακριβότερη προ φόρων βενζίνη, αυτό δεν φαίνεται ν’ ανησυχεί την Κυβέρνηση, ή μάλλον που αφήνει με την ανοχή της να συμβαίνει.
    Η Κυβέρνηση έπρεπε και πρέπει να προχωρήσει σε μέτρα προστασίας του καταναλωτή, έλεγχο της κερδοσκοπίας, πάταξη του λαθρεμπορίου και οι πολιτικές για την αναθέρμανση της αγοράς ήταν  μια απαραίτητη παράμετρος που έπρεπε να ακολουθεί. Αντί  όμως αυτό μετά την επιτήρηση της Ευρωπαϊκής Ένωσης που κατάφερε να βάλει την οικονομία μας, προχώρησε στα γνωστά φοροεισπραχτικά και κοινωνικά άδικα μέτρα. Με την αύξηση των έμμεσων φόρων, η πολιτεία κατέστη ο επίσημος τροφοδότης του δεύτερου μεγάλου κύματος των ανατιμήσεων. Όλοι οι καταναλωτές, οι εργαζόμενοι, οι αγρότες, οι συνταξιούχοι, ακόμη και οι άνεργοι κλήθηκαν να πληρώσουν. Από τη θεωρία της ελεύθερης οικονομίας η Κυβέρνηση προχώρησε στην πολιτική της ελεύθερης ακρίβειας. Αυτή η συντηρητική και ταξική πολιτική οδηγεί σε αύξηση του πληθωρισμού που όπως είναι γνωστό πλήττει τα χαμηλά εισοδήματα και σε αύξηση της ανεργίας που κατά κύριο λόγο πλήττει τους νέους και τις γυναίκες.
    Συμβαίνουν όμως από την πλευρά της Νέας Δημοκρατίας και άλλα παράδοξα. Ενώ το 2004 σημειώθηκε δραματική μείωση του αγροτικού εισοδήματος και των τιμών παραγωγού, ο καταναλωτής δεν ωφελήθηκε σε τίποτα, αντίθετα ωφελήθηκε το μεγάλο εισαγωγικό κεφάλαιο και οι μεσάζοντες. Επίκαιρες είναι οι διαμαρτυρίες παραγωγών γάλακτος που καταγγέλλουν την αύξηση της ψαλίδας τιμής παραγωγού, τιμής καταναλωτή. Επίκαιρες είναι όλες οι διαφοροποιήσεις που έχουν να κάνουν με τις τιμές των αγροτικών προϊόντων που πληρώνουν οι καταναλωτές σε αντίθεση με αυτά που πληρώνεται ο παραγωγός. 
    Όμως, κύριοι συνάδελφοι, κάτω από το βάρος της αγανάκτησης των καταναλωτών οι αποσπασματικές και αναποτελεσματικές ενέργειες του Υπουργείου συνεχίζονται. 
    Πρόσφατα απελευθερώθηκαν με την κατάργηση της αγορανομικής διάταξης οι τιμές σε είδη για τα οποία ίσχυε το ανώτατο περιθώριο του κέρδους, το γνωστό 45%. Απελευθερώθηκαν οι τιμές στα τυποποιημένα είδη και σε χρήσιμα καταναλωτικά αγαθά, όπως είναι γνωστό σε πλοία, τρένα, αρχαιολογικούς χώρους, σε κυλικεία νοσοκομείων, σταδίων, θεάτρων κλπ. Η ισχύς της αγορανομικής διάταξης που ίσχυε περιορίζεται μόνο σε εννέα είδη τα οποία πωλούνται με ανώτατες τιμές που προσδιορίστηκαν και σε πολλές περιπτώσεις είναι αλήθεια ότι είναι χαμηλότερες από αυτές που ίσχυαν μέχρι τώρα. Όμως, αντί να μειωθούν τα φαινόμενα ανατιμήσεων, ο περιορισμός των ειδών σε εννέα πυροδότησε τις αυξήσεις σε όλα τα άλλα είδη, προκειμένου να καλύψουν το κόστος λειτουργίας τους. Και επιπλέον με τον προσδιορισμό επακριβώς των ειδών προωθήθηκαν στην αγορά διαφορετικά προϊόντα τα οποία δεν υπόκεινται στην αγορανομική διάταξη. 
    Χαρακτηριστικό είναι το παράδειγμα που αναφέρεται και σε δημοσιεύματα σε σχέση με το τοστ τυρί-ζαμπόν που προσδιορίζεται η τιμή του, ενώ δεν προορίζεται το τοστ με τυρί σκέτο ή με ζαμπόν σκέτο, ή οποιοδήποτε άλλο προϊόν. Αυτό είναι ένα δείγμα της αναποτελεσματικότητας. Έτσι οι αναποτελεσματικές αυτές κινήσεις μαζί με τα νέα τιμολόγια που κατατέθηκαν από τις βιομηχανίες στο Υπουργείο Ανάπτυξης και που έχουν αρχίσει να ισχύουν, πυροδοτούν το τρίτο κύμα ανατιμήσεων στην αγορά και αποδεικνύουν ότι η Κυβέρνηση δίνει μια εικονική μάχη κατά της ακρίβειας. 
    Στην πραγματική μάχη της ζωής που δίνει η ελληνική οικογένεια για το αύριο, η Κυβέρνηση είναι απούσα. Αφήνει τους πολίτες στην τύχη τους με την ανεξέλεγκτη λειτουργία της αγοράς και την ουσιαστική τροφοδότηση του φαύλου κύκλου των αυξήσεων η λιτότητα και οι αυξημένοι φόροι εντείνουν την κατάσταση ασφυξίας στην αγορά.  
      Η βιωσιμότητα της μικρομεσαίας επιχείρησης του λιανικού εμπορίου καθίσταται ιδιαίτερα προβληματική. Η Κυβέρνηση δεν λαμβάνει υπ’ όψιν της τις συστάσεις της Ευρωπαϊκής Ένωσης για την αποφυγή μέτρων που θα έχουν αρνητικές επιπτώσεις στις μικρομεσαίες επιχειρήσεις. Οι αποφάσεις της και η πολιτική της για το ωράριο αποτελούν πλήγμα για τη βιωσιμότητά τους. Η επέκταση των ωρών λειτουργίας, δεν διασφαλίζει ούτε την αύξηση του ΑΕΠ, αλλά ούτε τη μείωση της ανεργίας. Αντίθετα όλα τα παραδείγματα από την εφαρμογή σε άλλες χώρες, δείχνουν ότι αυξάνονται παράνομα τις περισσότερες φορές οι ώρες της ημερήσιας απασχόλησης των εργαζομένων, χωρίς να  αυξάνονται οι θέσεις εργασίας. Αυτή η πολιτική της Κυβέρνησης ενισχύει μονομερώς την ανταγωνιστικότητα των πολύ μεγάλων επιχειρήσεων εις βάρος των μικρών και των μεσαίων. Η δήθεν καλύτερη εξυπηρέτηση των καταναλωτών είναι εικονική και θεωρητική. Η διασφάλιση της αγοραστικής δύναμης του καταναλωτή δεν μπορεί να προκύψει από την αύξηση των ωρών που δύναται να αγοράζει.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Για όλα αυτά, κύριε Υπουργέ, επερωτάσθε, γιατί πράγματι δεν λαμβάνετε όλα τα ενδεδειγμένα και απαραίτητα μέτρα συγκράτησης του κύματος των αυξήσεων και αφήνετε την αγορά να λειτουργήσει ανεξέλεγκτα, ευνοώντας πολλές φορές ακόμα και το παρεμπόριο, την κερδοσκοπία, τη λαθρεμπορία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά ακόμη, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θα κρατηθούν από τη δευτερολογία σας, κύριε συνάδελφε.
      ΒΑΣΙΛΕΙΟΣ ΚΕΓΚΕΡΟΓΛΟΥ: Δεν φροντίζετε να διασφαλιστεί ο υγιής ανταγωνισμός στα πλαίσια των κανόνων για την αγορά και δεν παρεμβαίνετε εκεί που πραγματικά υπάρχουν φαινόμενα συγκέντρωσης δυνάμεων και εναρμονισμένων πρακτικών. 
      Με την πολιτική της Κυβέρνησης μειώνετε τη ρευστότητα στην αγορά, μειώνεται η αγοραστική δύναμη των καταναλωτών και οδηγούνται σε αδιέξοδο οι μικρομεσαίες επιχειρήσεις. 
      Η Κυβέρνηση προχωρά σε ρυθμίσεις και αποφάσεις για το ωράριο, χωρίς να σέβεται τις απόψεις των φορέων, της παραγωγής και της κοινωνίας, παρ’ όλο που υπάρχει μια πρωτοφανής ομοφωνία όλων των φορέων γι’ αυτό.
      Επί ένα χρόνο δεν καταφέρατε να ολοκληρώσετε την εφαρμογή του ν. 3190. Την ίδια ώρα λείπει δραματικά κάθε πολιτική, κάθε στρατηγική που θα εγγυάται και θα προωθεί την ανάπτυξη, την ενίσχυση της ανταγωνιστικότητας και των επενδύσεων. Το μέλλον της ελληνικής παραγωγής, των ελληνικών επιχειρήσεων και της απασχόλησης δεν φαίνεται να απασχολεί την Κυβέρνηση ως πρώτη προτεραιότητα. Όλοι οι δείκτες δείχνουν την αποτυχία της κυβερνητικής πολιτικής.
      Σύμφωνα με τα στοιχεία που δημοσίευσε το ΙΟΒΕ, ο δείκτης οικονομικού κλίματος σήμερα, τον Απρίλιο του 2005, υπολείπεται κατά δεκατέσσερις μονάδες του μέσου όρου του δείκτη τα έτη 1998 έως 2004. Από εκατόν πενήντα μονάδες έφθασε στις 91,4. Ο δείκτης επιχειρηματικών προσδοκιών μέσα σε ένα χρόνο έπεσε κατά 12,6 μονάδες. Από τις 110,3 μονάδες τον Απρίλιο του 2004, έπεσε στις 97,7 τον Απρίλιο του 2005. Και τέλος ο δείκτης εμπιστοσύνης των καταναλωτών από τον Απρίλιο του 2004 έως σήμερα μειώθηκε στις μισές μονάδες. Από δεκαοκτώ μονάδες με αρνητικό φυσικά πρόσημο, κατέβηκε στο μείον τριάντα πέντε. 
      Κυρίες και κύριοι συνάδελφοι, κύριε Υπουργέ, η Κυβέρνηση φαίνεται ότι κατάφερε σ’ ένα χρόνο να απολέσει το 50% της εμπιστοσύνης των καταναλωτών. Πολύ σύντομα, με την γενικότερη πολιτική που ακολουθεί, θα απολέσει και την εμπιστοσύνη της πλειοψηφίας των πολιτών. Οι πολίτες ζητούν υπεύθυνη πολιτική πρόταση, αλλά και αποτελεσματική πράξη και δεν τη βλέπουν.
      Η Νέα Δημοκρατία έχει εξαντλήσει την πίστωση χρόνου των πολιτών, χωρίς ουσιαστικά αποτελέσματα. Διέψευσε τις προσδοκίες που η ίδια δημιούργησε. Πρέπει η Κυβέρνηση άμεσα, σύμφωνα με τις προτάσεις μας, τις επισημάνσεις μας, την κριτική μας, να επανορθώσει και να λάβει μέτρα, διότι το τέταρτο κύμα ανατιμήσεων δεν θα είναι απλό κύμα. Θα είναι τσουνάμι για την ίδια την Κυβέρνηση.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): 	Κύριε Κεγκέρογλου, να έχετε υπ’ όψιν σας ότι για τη δευτερολογία σας απομένουν πέντε λεπτά. 
      Το λόγο έχει η συνάδελφος κ. Ροδούλα Ζήση.
      ΡΟΔΟΥΛΑ ΖΗΣΗ: Κύριε Υπουργέ, δεν θα γινόταν αυτή η επερώτηση από Βουλευτές του ΠΑΣΟΚ, αν δεν συμπύκνωνε τελικά τη συνολική διαμαρτυρία όλων των πολιτών, καταναλωτών, μικρομεσαίων επιχειρήσεων μέσα από το αδιέξοδο που έχει δημιουργήσει η πολιτική της Κυβέρνησης στα θέματα της οικονομίας και της ανάπτυξης.
    Και θα ήταν πολύ εύκολο να μιλήσουμε εδώ για δικαίωση της πολιτικής του ΠΑΣΟΚ, ή των Βουλευτών του ΠΑΣΟΚ, που έλεγαν ότι δεν θα μπορέσετε να προβείτε στην ήπια οικονομική προσαρμογή και να παρουσιάσετε εγκαίρως το αναπτυξιακό σχέδιο της χώρας, βάζοντας τους κανόνες στην αγορά. Αυτή η επιβεβαίωση δεν θα μας χαροποιούσε ιδιαίτερα, παρότι τελικά λυπάμαι κύριε Υπουργέ, αλλά δικαιωθήκαμε. Μια ασυνέπεια, μια ανεπάρκεια, μια ανικανότητα της Κυβέρνησης, η οποία τελικά φαίνεται να έχει συνειδητή επιλογή, βλέποντας και κάνοντας ή με το «η αγορά αυτορυθμίζεται» να πηγαίνει τη χώρα μ’ ένα βίαιο τρόπο σε ένα τούνελ λιτότητας, σε μια ασφυξία της αγοράς και βεβαίως να οδηγεί τους Έλληνες πολίτες σε μεγάλο αδιέξοδο. Δεν έχετε φέρει κύριε Υπουργέ, ένα αντίδοτο αυτής της κατάστασης που η πολιτική σας δημιούργησε. Δεν υπάρχει δηλαδή, ένας αναπτυξιακός προσανατολισμός, μια ελπίδα στους καταναλωτές. Υπάρχει ένα σοκ αυτήν τη στιγμή από τα αποτελέσματα της οικονομικής σας πολιτικής και της αναπτυξιακής σας πολιτικής, ένα σοκ το οποίο το εισπράττετε, κύριε Υπουργέ, από την ίδια την κοινωνία και βέβαια με όλα τα μέτρα που έχετε πάρει και τις δράσεις μέχρι σήμερα αποσπασματικά, σπασμωδικά, έχετε δημιουργήσει πραγματικά μεγάλο πρόβλημα συρρικνώνοντας  τις δυνατότητες του οικογενειακού εισοδήματος, τον κύκλο εργασιών των επιχειρήσεων. Και τελικά, με όλη αυτήν την πολιτική, έχετε κάνει μόνο, παραγωγή ακρίβειας και ανεργίας. 
    Ο Εισηγητής τοποθετήθηκε σε όλα τα θέματα και έβαλε και τις συγκρίσεις γιατί η ήπια προσαρμογή μάλλον για εσάς ήταν φάσεις ακρίβειας, μια δοσολογία που εσείς την έχετε μελετήσει προφανώς, έτσι ώστε να μην προλαβαίνουν ούτε να αντιδράσουν οι πολίτες, αλλά να φτάνουν πραγματικά στο αδιέξοδο. Μιλώ για τις αυξήσεις στα διόδια, μιλώ για τις αυξήσεις στα τσιγάρα, μιλώ για τις αυξήσεις στα φάρμακα, μιλώ για τις ανατιμήσεις σε κάθε περίπτωση, σε όλα τα προϊόντα τα οποία βεβαίως δεν μπορούν να φθάσουν ούτε οι χαμηλόμισθοι, ούτε οι συνταξιούχοι, ούτε τα νοικοκυριά. Είναι πρωτοφανές αυτό που έχει δημιουργηθεί στη χώρα μας, αυτή η σχέση των έμμεσων και των άμεσων φόρων, αυτή η λογική των δικών σας απογραφών που δεν έχουν προσανατολισμούς, δεν έχουν μετρήσιμη αποτελεσματικότητα και βέβαια στην ουσία είναι ένας κεφαλικός φόρος με τις πολιτικές σας, σε κάθε πολίτη. Οι χαμηλόμισθοι και οι χαμηλοσυνταξιούχοι με αυτήν την ακρίβεια και με αυτήν την πολιτική και με τους έμμεσους φόρους και με τις αυξήσεις στο ΦΠΑ, έχουν χάσει όποιες αυξήσεις εσείς τους δώσατε και πανηγυρίσατε και προεκλογικά βεβαίως υποσχεθήκατε και μετεκλογικά πανηγυρίσατε μαζί τους. 
    Στα ελληνικά νοικοκυριά, όλες οι αποταμιεύσεις και όλα τα αποθέματα, εξανεμίζονται. Και βέβαια μέσα σ’ ένα χρόνο είδαμε όλα αυτά τα στοιχεία να φέρνουν τον κόσμο σε απόγνωση. 
    Βεβαίως ξέρετε πολύ καλά ότι υπάρχει μια επιβολή, τελικά, στους ανθρώπους, μια επιβάρυνση πάρα πολλών ευρώ. Μιλάω για τους χαμηλοσυνταξιούχους και τους χαμηλόμισθους. Περί τα 100 ευρώ ετησίως είναι η επιβάρυνση μέσα από αυτήν την πολιτική σας.
    Βεβαίως δεν είναι μόνο οι χαμηλόμισθοι και οι χαμηλοσυνταξιούχοι. Ας μιλήσουμε για τους καταναλωτές. Εκεί η τελική επιβάρυνση στον καταναλωτή είναι πολλαπλάσια όλων των αυξήσεων που έχετε κάνει μέχρι σήμερα είτε με την έμμεση είτε την άμεση φορολογία. Και βέβαια, αν σκεφθούμε –το είπε ο Εισηγητής- τον πανικό που δημιουργήθηκε στην αγορά στις αρχές του χρόνου από την αύξηση των τιμών των βιομηχανικών προϊόντων, σκεφθείτε τώρα που μιλάμε για πάνω από εικοσιπέντε - τριάντα χιλιάδες κωδικούς για πάρα πολλά προϊόντα που οι τιμές τους έχουν αυξηθεί και βεβαίως, κύριε Υπουργέ, παρ’ ότι λέτε ότι κάνετε ελέγχους, δεν έχετε καταφέρει το όργιο της κερδοσκοπίας να το πατάξετε. 
      Δεν είναι κάτι που το λέω εγώ. Το λένε οι στατιστικές, οι μελέτες που έχουν γίνει, οι ίδιοι οι πολίτες. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, έχω δυνατότητα δευτερολογίας; 
      ΠΡΟΕΔΡΕΥΩΝ (Γεώργιος Σούρλας): Έχετε δυνατότητα δευτερολογίας. Εάν θέλετε, συνεχίστε. 
      ΡΟΔΟΥΛΑ ΖΗΣΗ: Αυτά τα μέτρα και οι πολιτικές με τη λογική πάντα ότι η αγορά από μόνη της θα βρει τον τρόπο της, χωρίς κανόνες, χωρίς μέτρα, χωρίς κουλτούρα, εάν θέλετε, και φορολογική και αναπτυξιακή, έχουν φέρει σε αδιέξοδο και τον πρωτογενή τομέα, τους αγρότες, διότι τα ήδη ανατιμημένα εφόδιά τους δημιουργούν προβλήματα, με τις νέες αυξήσεις, στο συνολικό κόστος της παραγωγής. Και βεβαίως δεν βλέπουμε, κύριε Υπουργέ –επειδή έχετε μιλήσει και έχετε ορίσει αυτή τη χρονιά ως χρονιά ανταγωνιστικότητας- καμία διαρθρωτική αλλαγή καμία τομή, καμία τολμηρή πρόταση, κανένα συγκεκριμένο σχέδιο με χρονοδιαγράμματα και σαφείς έστω τις προθέσεις σας, εάν όχι το σχεδιασμό σας, έτσι ώστε να προχωρήσει η αγροτική οικονομία, η ανάπτυξη, η ανταγωνιστικότητα στη χώρα και να λειτουργήσει η αγορά πάνω στους κανόνες στους οποίους θα έπρεπε να έχετε ορίσει. 
      Βεβαίως, και η μείωση του αγροτικού εισοδήματος επέδρασε αρνητικά στην κίνηση της αγοράς. Δεν υπήρξε καμιά ωφέλεια για τους καταναλωτές και ο μόνος που βγήκε κερδισμένος είναι το εισαγωγικό εμπόριο. Οι δηλώσεις σας κάθε φορά είναι αξιοπρόσεκτες, όπως και του Υπουργού Οικονομίας: Απλά δίνετε συμβουλές και λέτε ότι όλοι πρέπει να παράγουν για τις αγορές, αλλά δεν κάνετε τίποτα γι’ αυτή τη μεγάλη ψαλίδα από την παραγωγή στην κατανάλωση και τελικά το κόστος επιβαρύνει και τον παραγωγό, αλλά και τον καταναλωτή. 
      Και βεβαίως, πλήττονται οι μικρομεσαίες επιχειρήσεις –το ξέρετε πολύ καλά- εν όψει και του ωραρίου, εν όψει όλων αυτών των μέτρων και του νομοσχεδίου που αργείτε, κύριε Υπουργέ, πάρα πολύ να φέρετε στη Βουλή. Έχετε ίσως κάποια σχέδια, αλλά κουλτούρα διαβούλευσης δεν βλέπω να υπάρχει. Δεν τα συζητάτε καν ούτε με τα κόμματα. Δεν ξέρω πόσο τα συζητάτε με τους κοινωνικούς εταίρους, αλλά οι ίδιοι κοινωνικοί εταίροι στις δηλώσεις τους και σε αυτά που βλέπουμε καθημερινά εκφράζουν τα παράπονά τους, γιατί τα μέτρα που παίρνετε στα θέματα της αγοράς είναι και μονομερή και ανεπαρκή και οι επιπτώσεις τους στην ανταγωνιστικότητα της οικονομίας και στην επιχειρηματικότητα είναι ολέθριες. 
      Αυτό που ζητούμε με την επερώτήσή μας είναι απλά να δώσουμε και εμείς το στίγμα που σας έχει δώσει η κοινωνία, για να φέρετε κάποιες προτάσεις για την βελτίωση του κλίματος στην κατανάλωση σε όλα τα προϊόντα, του κλίματος του επιχειρηματικού και βεβαίως να τα συνδέσετε όλα αυτά με την αναπτυξιακή προοπτική της χώρας και με το σχέδιο ανάπτυξης που έχετε .
      Κύριε Υπουργέ, πάρα πολύς κόσμος σήμερα διαμαρτύρεται και για τις πολιτικές που ήταν αντιφατικές στις προεκλογικές σας δεσμεύσεις. Πάρα πολλές φορές εσείς αναγκαστήκατε να πάρετε πίσω τα λόγια σας ή τις προτάσεις σας σε ό,τι αφορά το θέμα των ελέγχων. Δεν έχετε πείσει ότι οι έλεγχοι έχουν γίνει, δεν έχετε πείσει ότι έχουν επιβληθεί κυρώσεις -γιατί αυτό είναι το παράδειγμα, αυτή είναι η πολιτική, για να αποφύγουμε τα φαινόμενα της αισχροκέρδειας- δεν έχουμε δει μέχρι σήμερα πραγματικό ενδιαφέρον και ευαισθησία για τα ζητήματα της διατροφικής αλυσίδας, δεν έχουμε δει κανένα ενδιαφέρον για τον καταναλωτή, δεν έχουμε δει κανένα ενδιαφέρον για την ανάπτυξη της χώρας.
      Εμείς είμαστε εδώ όχι με τον τρόπο που πολλές φορές μας κατηγορείτε. Εμείς δεν είμαστε εδώ για στείρα αντιπολίτευση. Δεν είμαστε για την αντιπολίτευση που χρόνια δεχθήκαμε από εσάς και από το κόμμα σας, όταν ήσασταν στην αντιπολίτευση. Είμαστε εδώ, για να συμβάλουμε, να κρούσουμε τον κώδωνα του κινδύνου, να πούμε ακόμα μια φορά ότι έχετε πάρει ολέθριο δρόμο, ότι έχετε πάρει ένα στραβό δρόμο, ότι η ανάπτυξη της χώρας δεν λύνεται με απλές κινήσεις διατιμήσεων στα κυλικεία και μη εφαρμογής τελικά όλων των αποφάσεών σας. Θέλει αρετή και τόλμη, γνώση και επάρκεια και υψηλό αίσθημα ευθύνης η πολιτική της ανάπτυξης, η πολιτική της αγοράς που η ελευθερία της βασίζεται πάνω από όλα στην ποιότητα της καθημερινότητας της ζωής του πολίτη, την οποία ξεχάσατε παρ’ ότι στο προεκλογικό σας πρόγραμμα συνήθως σε αυτήν αναφέρεστε. 
	Πιστεύω, λοιπόν, ότι η επερώτησή μας απλά θα ευαισθητοποιήσει περισσότερο την Κυβέρνηση και το Υπουργείο Ανάπτυξης για να δούμε τελικά πότε και πώς -γιατί θα είναι πολύ αργά αύριο, κύριε Υπουργέ- θα φέρετε ένα συγκεκριμένο σχέδιο με συγκεκριμένες προτάσεις και όπου αυτές οι προτάσεις «ακουμπούν» στην ανάγκη και στην απαίτηση της ελληνικής αγοράς και της προοπτικής της, της ελληνικής κοινωνίας και της ποιότητας ζωής. Εμάς θα μας βρείτε σύμφωνους και θα μας βρείτε ικανούς και έτοιμους να συμβάλουμε με προτάσεις και να αξιοποιήσουμε όλα τα θετικά που αυτή η διαβούλευση μπορεί να προσδώσει για το καλό των καταναλωτών και των Ελλήνων πολιτών.
 	Σας ευχαριστώ.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ζήση. 
	Το λόγο έχει ο κ. Χατζημιχάλης.
	ΦΩΤΗΣ ΧΑΤΖΗΜΙΧΑΛΗΣ: Ευχαριστώ, κύριε Πρόεδρε.
	Ο ελληνικός λαός εδώ και δεκατέσσερις μήνες βλέπει με έκπληξη τη θέση των δημαγωγικών προεκλογικών εξαγγελιών της Νέας Δημοκρατίας να παίρνουν αλληλοσυγκρουόμενες πολιτικές χωρίς πυξίδα και χωρίς στόχους, να παίρνουν αντιφατικά μέτρα κυβερνητικής πολιτικής που δημιουργούν ή που επιτείνουν τη σύγχυση που υπάρχει στην αγορά. 
	Παράλληλα, βλέπουμε παραπλανητικές δηλώσεις από την ηγεσία του αρμόδιου Υπουργείου, δηλώσεις επικοινωνιακού εντυπωσιασμού που προσπαθούν στην κυριολεξία να κρύψουν την αλήθεια. Επί δεκατέσσερις μήνες βλέπουμε μία πανικόβλητη Κυβέρνηση να τρέχει πίσω από τα γεγονότα προσπαθώντας να δημιουργήσει άλλοθι για την αυταπόδεικτη αδυναμία, την αυταπόδεικτη ανεπάρκειά της. 
	Θα μπορούσε ίσως, κύριε Υπουργέ, να είναι διασκεδαστικό το να καταγράψει κανείς στη Βουλή γκάφες ή ανακολουθίες της πολιτικής σας, αν δεν είχαν τόσο τραγικά αποτελέσματα για τους Έλληνες πολίτες, για τους εργαζόμενους και για τους καταναλωτές. 
	Γνωρίζουμε όλοι ότι οι μισθοί και οι πενιχρές συντάξεις εξανεμίσθηκαν. Η ακρίβεια πλήττει τα εισοδήματα όλων των πολιτών ανεξαιρέτως. Το αγροτικό εισόδημα την προηγούμενη χρονιά μειώθηκε, όπως είναι γνωστό, κατά 50% περίπου, με οδυνηρές συνέπειες για την οικονομία στις περιφέρειες της χώρας μας. Οι έμμεσοι φόροι που επιλέξατε για να έχετε αύξηση των εσόδων πλήττουν ιδιαίτερα τους χαμηλόμισθους και τους συνταξιούχους. 
      Τα δίδακτρα, τα ασφάλιστρα, τα καύσιμα, τα διόδια, τα φθηνά τσιγάρα που ακρίβυναν, ποιον πλήττουν άραγε, κύριε Υπουργέ; Από την αρχή δώσατε λάθος μηνύματα. Αδρανοποιήσατε τους ελεγκτικούς μηχανισμούς, θεοποιήσατε την αυτορρύθμιση της αγοράς, οδηγηθήκατε στην ασυδοσία ουσιαστικά της αγοράς και σ’ ένα όργιο κερδοσκοπίας που δεν μπορείτε πια να το αντιμετωπίσετε. Συνεχίζετε σήμερα σε λάθος κατεύθυνση και επιμένετε σ’ αυτό.
      Παρά τα φραστικά κονταροχτυπήματα, κύριε Υπουργέ, με την κερδοσκοπία, η πολιτική σας ουσιαστικά επιτείνει την κρίση, αδυνατεί να στηρίξει τα χαμηλά εισοδήματα, αδυνατεί να προστατέψει τους καταναλωτές.
      Υπάρχει ένα κρίσιμο ερώτημα: Ποιος ωφελείται απ’ αυτήν την κατάσταση; Ποιος κερδίζει απ’ αυτήν την πολιτική, την πολιτική σας, την πολιτική που εφαρμόζετε τους δεκατέσσερις αυτούς μήνες; Συνηθίζετε να φέρνετε στατιστικά στοιχεία αγνοώντας την πραγματικότητα, αγνοώντας τις κατηγορίες της κοινωνίας, των φορέων αλλά και των πολιτών.
      Εγώ θέλω πολύ σύντομα να μείνω σε δύο παραδείγματα: Είναι γνωστό ότι την περασμένη καλλιεργητική περίοδο υπήρξε στα σιτηρά μία σημαντική πτώση των τιμών. Γνωρίζετε πολύ καλά ότι το σιτάρι πέρσι πωλήθηκε προς 60 δραχμές το κιλό και φέτος οι παραγωγοί δεν μπορούν να το πουλήσουν ούτε με 38 δραχμές, γιατί βεβαίως έγιναν ανεξέλεγκτες εισαγωγές από τρίτες χώρες με πολύ χαμηλότερη τιμή. Ενώ έχουμε μία πτώση της τιμής περίπου 50% στην πρώτη ύλη, ταυτόχρονα την ίδια περίοδο έχουμε αύξηση κατά 20 δραχμές στο ψωμί. 
      Ποιος μηχανισμός ελέγχου παρακολουθεί την αγορά; Ποιο Υπουργείο ελέγχει και χτυπά την κερδοσκοπία; Ποιος ωφελείται απ’ αυτήν την κατάσταση; 
      Αυτό είναι ένα χαρακτηριστικό παράδειγμα για ένα προϊόν μαζικής κατανάλωσης. Είναι χαρακτηριστικό παράδειγμα της αδυναμίας της Κυβέρνησης να προστατέψει τους καταναλωτές. 
    Ένα δεύτερο παράδειγμα που δημιούργησε μεγάλη έκπληξη αλλά και ανησυχία στους καταναλωτές και στους παραγωγούς: ο Υφυπουργός Ανάπτυξης πριν από λίγες μέρες ανακοίνωσε την πρόθεση της Κυβέρνησης να επιμηκύνει την ημερομηνία λήξης της κατανάλωσης του γάλακτος στη χώρα μας. Θα συμβούλευα, κύριε Υφυπουργέ, να μην επιχειρήσετε μια τέτοια ρύθμιση, γιατί δεν θα κάνετε τίποτα περισσότερο από το να καταστρέψετε την εγχώρια παραγωγή χωρίς να προστατέψετε τους Έλληνες καταναλωτές. Θα βοηθήσετε όμως κάποιους να κερδοσκοπήσουν. Θα διευκολύνετε την εισαγωγή γάλακτος από άλλες χώρες, από ευρωπαϊκές χώρες. Δεν θα μειώσετε τις τιμές του προϊόντος. Το λέω αυτό με πλήρη συνείδηση αυτών που λέω, κύριε Υπουργέ. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ένα λεπτό θα ήθελα, κύριε Πρόεδρε. 
     Επειδή βλέπω ότι το σημειώνετε, σημειώστε επίσης, κύριε Υπουργέ, ότι είναι δυνατόν -όπως αποκαλύφθηκε στο πρόσφατο διατροφικό σκάνδαλο των μουχλιασμένων γιαουρτιών- να πωλείται ένα συγκεκριμένο ελληνικό προϊόν στην ευρωπαϊκή αγορά πολύ φθηνότερα απ’ ό,τι πωλείται στην ελληνική. Πώς γίνεται να πωλείται ένα γιαούρτι προς 0,52 ευρώ στη Γερμανία, ενώ το ίδιο στην Ελλάδα πωλείται προς 1,05 ευρώ; Ποιος ελέγχει την παραγωγική διαδικασία; Ποιος ελεγκτικός μηχανισμός βάζει φρένο στην κερδοσκοπία; Ποιος θα βάλει στη συνέχεια; Θα πρέπει επίσης να εξηγήσετε για το συγκεκριμένο θέμα τι σημαίνει φρέσκο γάλα για την Κυβέρνηση και τι σημαίνει φρέσκο γάλα για τους καταναλωτές. Ένα γάλα δέκα ημερών μπορεί να θεωρείται φρέσκο; Γιατί υπάρχει αυτή η ψαλίδα ανάμεσα στις τιμές των παραγωγών και στις τιμές των καταναλωτών; Πώς θα χτυπηθεί αυτή η ψαλίδα; Πώς θα περιοριστεί; Με ποιον τρόπο; Με την αύξηση των εισαγωγών; Αυτών των εισαγωγών, που θα εισάγουν οι ίδιες οι εταιρείες; Το μόνο που θα καταφέρετε θα είναι να μειώσετε την ελληνική παραγωγή, δηλαδή να πλήξετε τους Έλληνες κτηνοτρόφους χωρίς, επαναλαμβάνω, να στηρίξετε τους Έλληνες καταναλωτές. Γιατί για να τους στηρίξετε θα έπρεπε να έχετε την τόλμη να συγκρουστείτε και να περιορίσετε την ψαλίδα. Αυτό όμως δεν το κάνετε. 
     Και όχι μόνο δεν κάνετε αυτό, αλλά η Κυβέρνησή σας διευκόλυνε τη μείωση της ελληνικής παραγωγής. Και τη διευκόλυνε με έναν τρόπο που έχουμε αποκαλύψει και άλλες φορές. Η χώρα μας κέρδισε στις διαπραγματεύσεις τής Κοινής Αγροτικής Πολιτικής εκατόν είκοσι χιλιάδες τόνους επιπλέον ποσόστωσης αγελαδινού γάλακτος. Είναι γνωστό ότι είμαστε μια χώρα ελλειμματική σε γάλα. Επί ένα χρόνο δεν αξιοποιήσατε, κύριε Υπουργέ, αυτούς τους εκατόν είκοσι χιλιάδες τόνους γάλακτος. Έχασαν οι παραγωγοί οι οποίοι θα μπορούσαν να έχουν επιπλέον παραγωγή και να κερδίσουν. Έχασε το εμπορικό ισοζύγιο της χώρας, γιατί εφόσον είμαστε ελλειμματικοί, αυτούς τους εκατόν είκοσι χιλιάδες τόνους κάποιοι τους εισήγαγαν στη χώρα μας. Κέρδισαν αυτοί που έκαναν τις εισαγωγές. Έχασε όμως η χώρα. 
     Τέτοια παραδείγματα υπάρχουν και άλλα. Λέμε λοιπόν, κύριε Υπουργέ, σήμερα ότι η κατάσταση, έτσι όπως οδηγείται με την πολιτική σας, οδηγεί γρήγορα σε ένα έντονο αδιέξοδο τους παραγωγούς αλλά και τους καταναλωτές. Επαναλαμβάνουμε, κύριε Υπουργέ, ότι τα μηνύματα που δώσατε από την αρχή και που δίνετε και στη συνέχεια βρίσκονται σε λάθος κατεύθυνση. Πρέπει άμεσα να αλλάξετε πολιτική. Άμεσα να αντιστρέψετε την πολιτική που εφαρμόζετε σήμερα, για να μπορεί να έχει αποτελέσματα για τους πολίτες, τους παραγωγούς και τους καταναλωτές. Τώρα, πριν είναι πολύ αργά. 
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Κύριε Χατζημιχάλη, έχετε ολοκληρώσει και το χρόνο της δευτερολογίας σας. 
     Το λόγο έχει ο κ. Σγουρίδης. 
     ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. 
     Κύριε Υφυπουργέ, μια μακροσκοπική θεώρηση της ακρίβειας ως φαινομένου στο σύστημα «αγορά –καταναλωτής –τιμές» θα οδηγούσε στην παγιωμένη αντίληψη ότι ο ανταγωνισμός ισορροπεί τις τιμές προς όφελος του καταναλωτή και ότι το κράτος δεν παρεμβαίνει στην αγορά, πλην ελαχίστων περιπτώσεων που έχουν να κάνουν με ολιγοπώλια και μονοπώλια. 
Για να τύχουν όμως αποτελέσματος αυτοί οι κανόνες, πρέπει να υπάρχουν κάποιες προϋποθέσεις, τις οποίες σαφώς η δική μας αγορά δεν τηρεί κι έτσι έχουμε αυτήν την ακρίβεια. Και για το ότι δεν τηρούνται αυτές οι προϋποθέσεις ευθύνεται κυρίως η Κυβέρνηση.
      Ποιες είναι αυτές οι προϋποθέσεις; Πρώτον, κλίμα ασφάλειας. Δεύτερον, αίσθηση σιγουριάς. Τρίτον, οικονομική σταθερότητα και σοβαρότητα. Τέταρτον, αγοραστική δύναμη ικανή στους καταναλωτές. Όταν αυτές οι προϋποθέσεις, λοιπόν, δεν τηρούνται, επέρχεται στρέβλωση στην αγορά. Δηλαδή, αντί να μειώνονται οι τιμές, για να ανταποκρίνονται στο βαλάντιο του οποιουδήποτε καταναλωτή, αυξάνονται. Και είναι πολύ λογικό αυτό. 
      Για παράδειγμα, ένας καταστηματάρχης, ο οποίος δεν έχει πελατεία, δεν έχει καταναλωτές που να προσέρχονται να αγοράσουν, για να μπορεί να ανταποκριθεί στα έξοδα του καταστήματος αλλά και να μπορεί να βγάλει τα προς το ζην, αυξάνει τις τιμές. Λιγότεροι μπαίνουν στο κατάστημα, με ακριβότερες τιμές αγοράζουν για να μπορέσει να ανταποκριθεί στα έξοδα. Αυτό κρατάει έναν ορισμένο χρόνο. Από κει και πέρα επέρχεται η κατάρρευση είτε με αυτά τα ξεπουλήματα είτε με τα κλεισίματα των καταστημάτων.
      Επίσης, η ατμόσφαιρα ανασφάλειας προσδιορίζει ολόκληρη την αγορά. Δημιουργεί ανατροπές. Για παράδειγμα, πρόσφατα έγινε μία μέτρηση στην ελληνική και στη γερμανική αλυσίδα πολυκαταστημάτων «LIDL». Δεν έγινε σύγκριση στις τιμές ανάμεσα σε Ελλάδα και Γερμανία με άλλα πολυκαταστήματα, όπως «ΑΒ ΒΑΣΙΛΟΠΟΥΛΟΣ», «ΑΣΤΕΡΑΣ» ή οτιδήποτε άλλο, γιατί σαφέστατα υπεισέρχεται σ’ αυτά τα πολυκαταστήματα η διαφοροποίηση άλλων λόγων, όπως είναι το βάρος, η ποιότητα και η συσκευασία. Διότι πολλές φορές στα πολυκαταστήματα –και το τονίζω μέσα σ’ αυτήν την Αίθουσα- λένε ότι αγοράζουν φθηνότερα τη σοκολάτα, αλλά η σοκολάτα δεν είναι εκατό γραμμάρια, είναι ενενήντα πέντε  κι έχει διαφορετική τιμή. Επίσης, η ποιότητα.
      Έγινε, λοιπόν, σύγκριση στις τιμές της ελληνικής αλυσίδας πολυκαταστημάτων «LIDL» και της γερμανικής ταυτοχρόνως. Σας πληροφορώ ότι, ενώ το εισόδημα των Γερμανών είναι περίπου μιάμιση φορά το εισόδημα των Ελλήνων, οι τιμές στα προϊόντα ήταν διπλάσιες στην Ελλάδα και οι μισές στη Γερμανία. Γιατί συνέβη αυτό; Διότι στα πολυκαταστήματα εδώ των «LIDL» λαμβάνουν υπ’ όψιν τους στον καθορισμό των τιμών και την ανασφάλεια που επικρατεί. Άρα, λοιπόν, αυτοί οι γενικοί κανόνες για να μπορέσουν να τηρηθούν, σαφέστατα πρέπει να υπάρχουν εκ μέρους της Κυβέρνησης εκείνες οι προϋποθέσεις που να δημιουργούν κλίμα σιγουριάς και ασφάλειας, το οποίο δεν υπάρχει.
      Εσείς έχετε δημιουργήσει καταναλωτές, των οποίων το βαλάντιο είναι φτωχό, παραδείγματος χάριν οι αγρότες. Σας είπε προηγουμένως ο κ. Χατζημιχάλης ότι μειώθηκε το εισόδημά τους κατά 50%. Εγώ θα καταθέσω έναν πίνακα που δείχνει ακριβώς πόσο πούλησαν το 2003 και πόσο το 2004: Τα σιτάρια πουλήθηκαν 0,19 ευρώ το 2003. Το 2004 πουλήθηκαν 0,10. Το ρύζι πουλήθηκε το 2003 0,29 και το 2004 0,24. Τα σταφύλια πουλήθηκαν το 2003 0,18, το 2004 0,06. Το καλαμπόκι το 2003 0,13, το 2004 πουλήθηκε 0,10. Το βαμβάκι το 2003 1,06, το 2004 πουλήθηκε 0,76. Τα ακτινίδια πουλήθηκαν το 2003 0,70, το 2004 0,25. Θα καταθέσω τον πίνακα για τα Πρακτικά της Βουλής.
      Παράλληλα, ο καταναλωτής αγοράζει τα ίδια προϊόντα από τη λαϊκή αγορά σε τιμές από τρεις έως έξι φορές παραπάνω. Η ντομάτα έχει 0,45 στον παραγωγό, έχει 0,12 στο χονδρέμπορο, στη λαϊκή αγορά 0,18.
Η πατάτα 0,15 στον παραγωγό, 0,30 στο χονδρέμπορο, 0,50 στη λαϊκή αγορά. Τα ακτινίδια 0,20 στον παραγωγό, 1,12 στο χονδρέμπορο, 1,15 στη λαϊκή αγορά.
      Θα καταθέσω και αυτόν τον πίνακα για τα Πρακτικά της Βουλής. Είναι πρόσφατοι πίνακες, που δημοσίευσαν οι εφημερίδες, η έγκριση εφημερίδα «ΚΑΘΗΜΕΡΙΝΗ» και η έγκριτη εφημερίδα «ΤΑ ΝΕΑ», εκτός εάν γράφουν «παραμύθια της Χαλιμάς».
      Το φαινόμενο της ακρίβειας έχει λάβει πλέον δομικές διαστάσεις στη Ελλάδα και πρέπει οπωσδήποτε η Κυβέρνηση να λάβει μέτρα. Βασική υπεύθυνη για όλο αυτό το σύστημα είναι η Κυβέρνηση με τους λάθους χειρισμούς. Βελτιώστε τους χειρισμούς. Δημιουργήστε πνεύμα συνεργασίας με την αγορά. Επίσης, προσπαθήστε να δημιουργήσετε κανόνες σταθερότητας και ασφάλειας, για να μπορέσετε να χτυπήσετε την ακρίβεια.
      (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σγουρίδη.
      Ο κ. Λωτίδης έχει το λόγο.
      ΛΑΖΑΡΟΣ ΛΩΤΙΔΗΣ: Ευχαριστώ, κύριε Πρόεδρε.
      Κύριοι Υπουργοί, αγαπητοί κύριοι συνάδελφοι, αυτό που ουσιαστικά σήμερα στην Αίθουσα αυτή με την επερώτησή μας συζητάμε, είναι το εάν υπάρχει οικονομικό σχέδιο της Κυβέρνησης, που να υλοποιείται για την ανάπτυξη της χώρας, για τη σωστή λειτουργία της αγοράς και βεβαίως για την προστασία του Έλληνα καταναλωτή από την αισχροκέρδεια. 
      Τη συζήτηση αυτή την κάνουμε δεκαπέντε μήνες μετά την ανάληψη της χώρας από τη νέα διακυβέρνηση όπως αυτάρεσκα θέλει να αποκαλείται, ή να αυτοαποκαλείται -δεν ξέρω πόσο ακόμα νέα είναι αυτή η διακυβέρνηση.
      Αγαπητοί συνάδελφοι, στους δεκαπέντε μήνες που πέρασαν, όλοι, οι απλοί πολίτες, η ελληνική κοινωνία, ο ελληνικός λαός, αναζητούν να δουν ποιο είναι πραγματικά το σχέδιό σας για την οικονομία της χώρας, για τη χώρα την ίδια, πού θέλετε να πάτε, πώς πορεύεστε. Βλέπουν να πορεύεστε στην κυριολεξία στα τυφλά. Και γι’ αυτό όλες οι έρευνες που γίνονται, είτε είναι εσωτερικές είτε είναι ευρωπαϊκές για το πώς βλέπουν την πορεία της ελληνικής οικονομίας, πώς βλέπουν να εξελίσσονται τα πράγματα στη χώρα μας, είναι αρνητικές. Και βεβαίως η γνώμη και η άποψη των πολιτών, του ελληνικού λαού, της ελληνικής κοινωνίας είναι ιδιαίτερα σημαντική.
      Έρευνες, λοιπόν, οι οποίες γίνονται, ιδιαίτερα μετά την τέλεση της πολύ επιτυχημένης Ολυμπιάδας, για τη χώρα, δείχνουν ότι ο δείκτης απαισιοδοξίας των Ελλήνων πολιτών για την πορεία και της ελληνικής οικονομίας, αλλά και των προσωπικών οικονομικών του κάθε ένας, έχει σημαντικά ανέβει. Ιδιαίτερα τους τελευταίους έξι μήνες έχουμε συνεχή πτωτική πορεία αυτού του δείκτη εμπιστοσύνης προς την ελληνική οικονομία, που έφτασε στο χαμηλότερο δυνατό σημείο και επίπεδο το μήνα Απρίλη, όπως λένε τα στοιχεία της EUROSTAT.
      Άρα αποτυπώνεται περίτρανα αυτό που βιώνει καθημερινά ο ελληνικός λαός πού πάνε τα πράγματα και πώς τοποθετείται απέναντι σε αυτόν. Και αναρωτιέται, λες και ξαφνικά στη χώρα αυτή κάτι έγινε μετά τους Ολυμπιακούς Αγώνες. Έγινε black-out. Σβήσανε τα φώτα. Δεν έχουμε μπούσουλα. Ιχνηλατούμε να βρούμε δρόμους, να βρούμε πορεία.
      Το θέμα της ακρίβειας, αγαπητοί συνάδελφοι, στις έρευνες που γίνονται, τοποθετείται, όπως τοποθετούνταν επί αρκετά χρόνια, ως το δεύτερο μεγάλο πρόβλημα που απασχολεί τους Έλληνες πολίτες. Όμως, αυτοί που δηλώνουν ότι το νούμερο δύο πρόβλημά τους είναι η ακρίβεια, έχουν διπλασιαστεί μέσα σε ένα χρόνο. Και είναι χαρακτηριστικό δείγμα για το εάν ελέγχεται η αγορά σε ποιο επίπεδο βρίσκονται οι τιμές και εάν είναι επιτυχημένη η πολιτική σας. 
      Έργα; Δεν γίνονται! Ο αναπτυξιακός νόμος καθυστέρησε ένα χρόνο περίπου για να μπει σε λειτουργία και αναμένουμε. Έργα δημόσια δεν έχουν προκηρυχθεί με τον περίφημο νόμο που ψήφισε καθυστερημένα ο κ. Σουφλιάς.
      Μετά από όλα αυτά είναι δυνατόν ο τζίρος στην αγορά να μη μειώνεται δραματικά και στην περιφέρεια; Οι τιμές των αγροτικών προϊόντων, όπως εύστοχα παρατήρησε προηγουμένως ο συνάδελφος κ. Χατζημιχάλης, έπεσαν σημαντικά. Είναι δυνατόν να μην υπάρχει ούτε ένα αγροτικό προϊόν, στο οποίο να μην έπεσαν οι τιμές σε σχέση με πέρυσι 20%, 30% και να μην έχει αυτό άμεσα επιπτώσεις στην αγορά;
      Τι να πω για τις επιταγές, για τις συναλλαγματικές; Υπάρχουν στοιχεία, που τα πιστοποιούν απόλυτα. Από όποια πλευρά του λόφου και εάν είσαι, όσο και να θέλεις να το δεις το θέμα καλόπιστα και να στηρίξεις την οικονομία της χώρας σου, δεν σε βοηθούν τα στοιχεία, τα οποία έχουν φτάσει σε δυσθεώρητα ύψη, που δεν χρειάζεται να αναφέρω.
      Τα καταναλωτικά δάνεια έχουν ανέβει στα ύψη και υπάρχει αδυναμία των ελληνικών νοικοκυριών να ανταποκριθούν, να εξυπηρετήσουν τα δάνεια, τα οποία έχουν πάρει.
      Όλα αυτά είναι χαρακτηριστικά του κλίματος που υπάρχει, της μιζέριας,  ιδιαίτερα μετά την Ολυμπιάδα, και αυτό είναι αποκλειστικά δικό σας έργο. Και δεν θα μπορούσε να είναι τα πράγματα διαφορετικά, διότι φαίνεται ότι δεν υπάρχει συγκεκριμένος μπούσουλας και πολιτική επί δεκαπέντε μήνες. Αυτό που ακούει ο ελληνικός λαός επί δεκαπέντε μήνες και βομβαρδίζεται συνέχεια είναι ότι -πέραν της λαθεμένης πολιτικής ή της μη ύπαρξης πολιτικής, η προσπάθειά σας να αποδομίσετε την οικονομική πολιτική των προηγούμενων κυβερνήσεων του ΠΑΣΟΚ, καταστροφολογώντας ασύστολα. Πώς να υπάρχει κλίμα, πέραν όλων των άλλων, αισιοδοξίας, εμπιστοσύνης στην ελληνική κοινωνία;
      Είστε, λοιπόν, Κυβέρνηση, όπως αποδεικνύεται από τα πράγματα, όπως λένε τα στοιχεία, μικρών δυνατοτήτων, σε μία εποχή που απαιτούνται πολύ μεγάλες κινήσεις και πρωτοβουλίες και οι πολίτες έχουν πολύ μεγάλες προσδοκίες. 
      Δεν θα μιλήσω για τις προβλέψεις σας για την ανάπτυξη της χώρας, για την αύξηση του ΑΕΠ, για τον πληθωρισμό που κινείται αρκετά πάνω από αυτόν που είχατε προβλέψει.
      Για όλα αυτά και για την ακρίβεια που ανέφερα προηγουμένως δεν είναι δυνατόν να δηλώνεται από τους αρμόδιους της Κυβέρνησης, είτε είναι ο Υφυπουργός είτε είναι ο Υπουργός ή δεν ξέρω ποιος άλλος ή από τα στελέχη της Κυβέρνησης συνολικά, ότι δεν υπάρχει ακρίβεια, ότι γίνεται προσπάθεια, ότι ελέγχονται οι τιμές και να μιλούν για «τηλεοπτική» ακρίβεια. 
      Σε αυτό το σημείο, αγαπητοί συνάδελφοι, θέλω να καταθέσω για τα Πρακτικά ένα συγκριτικό πίνακα για το κόστος ζωής μιας τετραμελούς οικογένειας, συγκρίνοντας το τέλος του 2003 με το τέλος του 2004, από τον οποίο προκύπτει με αδιάσειστα στοιχεία ότι υπάρχει αύξηση 7,5% του κόστους ζωής μιας τετραμελούς οικογένειας, κάτι που δεν μπορεί να αμφισβητηθεί με τα συγκριτικά στοιχεία του πίνακα αυτού. Τον καταθέτω για τα Πρακτικά της Βουλής
      (Στο σημείο αυτό ο Βουλευτής κ. Λάζαρος Λωτίδης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αγαπητοί συνάδελφοι, δεν μπορεί να αιτιολογηθεί η μεγάλη ακρίβεια, η οποία παρατηρείται στην αγορά και έχει τρομερές παρενέργειες για το βαλάντιο του μέσου Έλληνα πολίτη, από το γεγονός της αύξησης του πετρελαίου, ούτε συγκυριακά. Πρέπει να κατανοήσετε ότι το μεγάλο πρόβλημα είναι ο δομικός πληθωρισμός, ο πυρήνας δηλαδή του πληθωρισμού, αυτός που αφήνει έξω από τον υπολογισμό το πετρέλαιο και τη συγκυριακή αύξηση, λόγω του καιρού, των διαφόρων  προϊόντων. Για να αντιμετωπιστεί αυτός ο πληθωρισμός πρέπει να υπάρχει συγκεκριμένη, στοχευμένη, επιλεγμένη πολιτική. Και, βεβαίως, φαίνεται ότι αυτό δεν υπάρχει, γι’ αυτό όπως είπαν και οι προηγούμενοι συνάδελφοι, παρατηρείται το φαινόμενο, προϊόντα που παράγονται από το ίδιο εργοστάσιο να είναι ακριβότερα στην Ελλάδα απ’ ό,τι στο εξωτερικό και μάλιστα προϊόντα ελληνικά. Ανέφεραν κάποια οι προηγούμενοι συνάδελφοι. 
      Έτσι, λοιπόν, διαλύοντας τους μηχανισμούς ελέγχου και χωρίς να υπάρχουν τέτοιοι μηχανισμοί για να ελέγξουν προληπτικά τους κανόνες της αγοράς και το εάν τηρείται ο ανταγωνισμός, είναι λογικό να έχουμε τα αποτελέσματα τα οποία έχουμε. 
      Αυτό που αντιλαμβάνεται ο ελληνικός λαός και αυτό που εμείς καταλαβαίνουμε είναι ότι δεν έχετε στοχευμένη πολιτική και δεν έχετε σχεδιασμένη πολιτική, γιατί δεν έχετε πολιτική βούληση να συγκρουστείτε με συμφέροντα, τα οποία με τον έναν ή με τον άλλον τρόπο σας στήριξαν ή σας στηρίζουν. 
      Η μάχη, αγαπητοί συνάδελφοι, για την ελληνική οικονομία και για την αγορά πρέπει να δοθεί και χρειάζεται να δοθεί, αλλά πρέπει να δοθεί με συνέπεια, που δυστυχώς εσείς δεν διαθέτετε. Πρέπει να δοθεί με σχέδιο, που φαίνεται ότι εσείς δεν έχετε και πίστη στους στόχους αυτούς που προαναφέρθηκαν και φαίνεται ότι σας λείπει.
      Περισσεύει, αγαπητοί συνάδελφοι, και λυπάμαι που θα το πω –ξέρετε ότι αποφεύγω να χρησιμοποιώ βαρείς χαρακτηρισμούς- η προχειρότητα και ο λαϊκισμός. Και αυτό αποδείχτηκε και με την ιστορία σας στο θέμα του «Βασικού Μετόχου». Τώρα, «βασικά αμέτοχοι», παρακολουθείτε τα συμβαίνοντα και καταθέτετε νύχτα στη Βουλή τροπολογίες για να παγώσουν οι εξελίξεις. Αυτό οι πολίτες το εισπράττουν και πολύ σύντομα θα σας το ξεπληρώσουν με τον χειρότερο, για εσάς, τρόπο.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λωτίδη.
      Πρέπει να υπενθυμίσω ότι δικαίωμα δευτερολογίας έχουν από τους επερωτώντες ο κ. Κεγκέρογλου για πέντε λεπτά και ο κ. Σγουρίδης για δύο λεπτά.
      Το λόγο έχει ο Υπουργός Ανάπτυξης κ. Σιούφας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ευχαριστώ κύριε Πρόεδρε.
      Κυρίες και κύριοι συνάδελφοι, απορώ και εγώ και όσοι παρακολουθούν αυτήν τη συζήτηση πώς διαρκώς καταφέρνετε το ακατόρθωτο. Ενώ στοχεύετε την Κυβέρνηση, καταφέρνετε πλήγματα στον εαυτό σας. Στοχεύετε τη Νέα Δημοκρατία, αλλά τελικά πυροβολείτε το δικό σας κόμμα και τη δική σας πολιτική. Θεωρείτε ότι αντιπολιτεύεστε, αλλά το μόνο που καταφέρνετε είναι να αποκαλύπτετε ξανά και ξανά  εκείνα που έπρεπε να κάνετε και δεν κάνατε επί είκοσι ολόκληρα χρόνια.
      Αποκαλύπτετε ότι βασικά ήσασταν κυβέρνηση ενός χρόνιου κουκουλώματος όλων των προβλημάτων και όλων των πραγμάτων. Δεν δίνατε λύσεις. Διαφημίζατε μία εικονική πραγματικότητα αρνούμενοι ότι τα προβλήματα είναι υπαρκτά. Ασκούσατε εξουσία στη βάση αυτής της εικονικής πραγματικότητας που συντηρούσατε με μύθους: Το μύθο της ισχυρής οικονομίας, το μύθο του χαμηλού δημόσιου χρέους, το μύθο του υγιούς ανταγωνισμού, το μύθο ότι σ’ αυτήν τη χώρα όλα πήγαιναν θαυμάσια και όποιος δεν τα έβλεπε ήταν εκτός πραγματικότητας. Τώρα προσπαθείτε να καλλιεργήσετε το μύθο ότι η ακρίβεια, η αισχροκέρδεια, η μείωση της αγοραστικής δύναμης των καταναλωτών, η ασφυξία στην αγορά είναι ένα φαινόμενο που ως διά μαγείας εμφανίστηκε τους τελευταίους δώδεκα μήνες και ως διά μαγείας μπορεί να εξαφανιστεί. Επιτέλους, κύριοι συνάδελφοι, στην ίδια χώρα ζούμε και όλοι έχουμε μνήμη!
      Οι συνάδελφοι που μίλησαν μέχρι στιγμής εμφανίζονται σαν να ανακάλυψαν για πρώτη φορά την ακρίβεια. Κρούουν ανοιχτές πόρτες, διότι εμείς δεν κρύβουμε τα προβλήματα. Τα γνωρίζουμε, τα αναγνωρίζουμε και παίρνουμε θέση απέναντί τους.
      Πράγματι υπάρχει  πρόβλημα με την ακρίβεια. Όμως τώρα εμφανίστηκε; Τώρα δημιουργήθηκαν τα αίτια και οι νοοτροπίες που δημιουργούν αυτό το πρόβλημα; Πόση ήταν η ακρίβεια τα προηγούμενα χρόνια; Και τι κάνατε τότε εσείς; Και τι πετύχατε; Πριν προχωρήσω σε απάντηση των επί μέρους ερωτημάτων, που τίθενται και με την επερώτηση την οποία κάνατε αλλά και όσα θέσατε κατά τη συζήτηση, επιτρέψτε μου να κάνω μερικές γενικές παρατηρήσεις εφ’ όλης της ύλης.
      Πρώτον, αναφέρετε στο κείμενο της επερώτησης ότι από τα στοιχεία που έδωσε στη δημοσιότητα των Υπουργείο Ανάπτυξης προκύπτει από έναν πίνακα σαράντα δύο προϊόντων και υπηρεσιών ότι στα τριάντα επτά σημειώθηκαν σημαντικές αυξήσεις στο διάστημα Φεβρουαρίου 2004-Φεβρουαρίου 2005. Δεν υπάρχουν, κύριοι συνάδελφοι, τέτοιες διαπιστώσεις, όπως στρεβλωτικά αναφέρετε στην ανακοίνωση του Υπουργείου Ανάπτυξης στις 22 Μαρτίου 2005, η οποία αφορά τον πληθωρισμό του Φεβρουαρίου του 2005.
      Την ανακοίνωση αυτή θα μου επιτρέψετε να την καταθέσω για τα Πρακτικά, για να την έχετε.
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά το προαναφερθέν έγγραφο, το οποίο έχει ως εξής:
      
      (Το έγγραφο και ο πίνακας ευρίσκονται στο τεύχος των Πρακτικών της Βουλής)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Από τις επισημάνσεις που γίνονται προκύπτουν τα εξής:
      Από τα σαράντα δύο αγαθά και υπηρεσίες, τα οκτώ  Παρουσιάζουν το Φεβρουάριο του 2005 έναντι του Φεβρουαρίου του 2004, αυξήσεις που είναι οι χαμηλότερες της τετραετίας.
      Από τα σαράντα δύο αγαθά και υπηρεσίες, τα δεκατρία παρουσιάζουν αυξήσεις που είναι χαμηλότερες από τον αντίστοιχο μέσο πληθωρισμό 3%.
      Από τα σαράντα δύο αγαθά και υπηρεσίες, τα έξι  παρουσιάζουν αυξήσεις που είναι στα επίπεδα του αντίστοιχου μέσου πληθωρισμού 3%.
      Από τα σαράντα δύο αγαθά και υπηρεσίες, τα τέσσερα παρουσιάζουν αρνητική μεταβολή, μείωση.
      Δηλαδή, όπως επισημαινόταν και στην ανακοίνωση την οποία χρησιμοποιήσατε, από το σύνολο των σαράντα δύο αυτών αγαθών και υπηρεσιών, είκοσι επτά αγαθά και υπηρεσίες παρουσιάζουν μείωση ή αυξήσεις που είναι χαμηλότερες από τις αντίστοιχες των προηγουμένων ετών και στα ίδια περίπου επίπεδα του μέσου πληθωρισμού.
      Πού βρήκατε ότι τα τριάντα επτά αγαθά και υπηρεσίες παρουσίασαν σημαντικές αυξήσεις; 
      Οφείλετε να δώσετε μία εξήγηση. Η ίδια διαπίστωση προκύπτει και από τις ανακοινώσεις του Υπουργείου Ανάπτυξης που κυκλοφόρησαν στις 11 Απριλίου 2005 και στις 13 Μαΐου 2005, οι οποίες παρουσιάζουν μεταξύ των άλλων τις μεταβολές σε εξήντα περίπου αγαθά και υπηρεσίες τους μήνες Μάρτιο και Απρίλιο του 2005 αντίστοιχα. Δηλαδή επισημαίνονταν ότι οι μεταβολές των τιμών εξήντα περίπου αγαθών και υπηρεσιών παρουσίαζαν σαφώς ευνοϊκότερη εξέλιξη από ό,τι τις προηγούμενες περιόδους. Αυτή η διαπίστωση επιβεβαιώνεται και από τα στοιχεία της Στατιστικής Υπηρεσίας της Ελλάδος. Θα καταθέσω για τα Πρακτικά τους σχετικούς πίνακες. 
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τους προαναφερθέντες πίνακες οι οποίοι έχουν ως εξής:
      
      (Οι πίνακες ευρίσκονται στο τεύχος των Πρακτικών της Βουλής)
      
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τι προκύπτει από την εξέταση αυτών των στοιχείων; Πρώτον, από αυτά τα περίπου εξήντα αγαθά και υπηρεσίες το Μάρτιο του 2005 παρουσιάζουν μείωση τιμών τα πέντε, ενώ το 2004 παρουσίαζαν μείωση δύο και το 2003 κανένα. Από τα υπόλοιπα τα τριάντα οκτώ παρουσιάζουν μικρότερη ή ίση αύξηση με εκείνη του 2004 και πενήντα έναντι του 2003. Δεύτερον, το πετρέλαιο θέρμανσης παρουσιάζει την περίοδο Μαρτίου 2002-Μαρτίου 2003 αύξηση 33,3%, ενώ την αντίστοιχη περίοδο Μαρτίου 2004-2005 παρουσιάζει αύξηση 39,8%. Δηλαδή υπάρχει σχετικά μικρή διαφορά, παρά το γεγονός ότι οι τιμές του πετρελαίου διεθνώς στην ίδια περίπτωση σημείωσαν ρεκόρ της τελευταίας τριακονταετίας. Αυτή είναι η πραγματικότητα, κύριοι συνάδελφοι.
      Έρχομαι τώρα στην τιμή της βενζίνης. Την περίοδο Μαρτίου 2002-Μαρτίου 2003 η τιμή της βενζίνης παρουσιάζει αύξηση 13,6%. Την περίοδο Μαρτίου 2004-Μαρτίου 2005 η αύξηση ήταν μόνο 7,3%. Δηλαδή ήταν στο μισό της προηγούμενης περιόδου και αυτό παρ’ ότι οι διεθνείς τιμές πετρελαίου έχουν εκτιναχθεί στα μεγαλύτερα επίπεδα των τελευταίων είκοσι πέντε ετών. Η συγκράτηση της αύξησης ήταν στο μισό σχεδόν της αντίστοιχης περιόδου, που επετεύχθη χωρίς να μπει πλαφόν, που επίμονα προτείνατε, παρά το εκρηκτικό ανατιμητικό κλίμα που εδημιουργείτο και την εμφάνιση ακραίων ανατιμητικών εικασιών ως δήθεν πληροφοριών.
      Τα αναλυτικά στοιχεία της Στατιστικής Υπηρεσίας της Ελλάδας διεύψευσαν ακόμα και τις προβλέψεις που κάνατε για ολυμπιακή ακρίβεια μέχρι 50%, για κύμα ανατιμήσεων μετά τους Ολυμπιακούς Αγώνες και βεβαίως για «φωτιά» στο πασχαλιάτικο τραπέζι.  Με εξαίρεση τα καύσιμα, που επηρεάζονται δυσμενώς από τις πρωτόγνωρες αυξήσεις των διεθνών τιμών του πετρελαίου, τα περισσότερα από τα αγαθά και τις υπηρεσίες του καλαθιού της νοικοκυράς παρουσιάζουν μείωση ή μικρότερη αύξηση από ό,τι όλα τα προηγούμενα χρόνια.
      Από την ανάλυση αυτών των στοιχείων προκύπτει ότι ο πληθωρισμός στη χώρα μας χωρίς την επιβάρυνση των καυσίμων κατά 1,08% θα βρισκόταν τον Απρίλιο του 2005 στο 2%, δηλαδή θα ήταν στα μέσα επίπεδα της ευρωζώνης. Γι’ αυτό κάνετε κριτική στη σημερινή Κυβέρνηση, όταν όλη την προηγούμενη περίοδο η επίπτωση των καυσίμων, όταν κυβερνούσατε εσείς, ήταν σχεδόν μόνιμα, αρνητική;
      Επισημαίνεται ακόμη, όπως προκύπτει από τα στοιχεία της ΕΣΥΕ –καταθέτω το σχετικό πίνακα- ότι η συμβολή των καυσίμων ήταν, κυρίως μετά το Μάρτιο, συνεχώς αρνητική ή σχεδόν μηδενική στη διαμόρφωση του πληθωρισμού.
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τον προαναφερθέντα πίνακα ο οποίος έχει ως εξής:
      
      (Ο πίνακας ευρίσκεται στο τεύχος των Πρακτικών της Βουλής)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρ’ όλα αυτά όμως ο  πληθωρισμός αυτό το έτος διαμορφώθηκε σε υψηλότερα επίπεδα απ’ ό,τι το 2004. 
      Αναφέρετε στο κείμενο της επερώτησής σας ότι η άνοδος των τιμών του πετρελαίου θέρμανσης ήταν 32,9% μέσα σ’ ένα χρόνο και ότι αυτό καθιστά δυσμενέστερη τη θέση των καταναλωτών. Εκείνο που δεν λέτε είναι ότι η ίδια σχεδόν αύξηση στη χώρα μας υπήρχε και τον προηγούμενο χρόνο, χωρίς να υπάρχει τότε έκρηξη στις διεθνείς τιμές του πετρελαίου. Από τα στοιχεία της Εθνικής Στατιστικής Υπηρεσίας προκύπτει ότι η τιμή του πετρελαίου θέρμανσης από το 2002 έως το Μάρτιο του 2003, δηλαδή μέσα σ’ ένα χρόνο είχε αυξηθεί κατά 33,3%. Είναι αυτό που σας ανέφερα πριν για το πετρέλαιο θέρμανσης. Είχε δηλαδή αυξηθεί σχεδόν τόσο όσο αυξήθηκε και μετά τη διεθνή έκρηξη των τιμών. Όμως αποσιωπάτε ένα άλλο στοιχείο, τον ίδιο μήνα του 2003 όταν δεν παρατηρούνταν οι ίδιες σημερινές διεθνείς αυξήσεις, η τιμή της βενζίνης αυξήθηκε κατά 13,6%, ενώ τον ίδιο μήνα του 2005 αυξήθηκε μόνο κατά 2,3%.
      Αναφέρετε επίσης στο κείμενο της επερώτησης ότι η αύξηση του κόστους ζωής, σε συνδυασμό με τη μείωση των πραγματικών αποδοχών και εισοδημάτων, οδηγεί την ελληνική οικονομία σε δυσχερέστατη θέση. Προφανώς εξ ιδίων κρίνετε τα αλλότρια, γιατί απ’ ό,τι προκύπτει όλη την  περίοδο μετά το 1994 μόνο μία φορά το 2000, οι αυξήσεις σε πραγματικές αμοιβές ενός μισθωτού κάλυψαν τον πληθωρισμό. Μόνο το 2000. Αυτό έχει επισημανθεί όχι μόνο από τα πολιτικά κόμματα, αλλά και από τους ίδιους τους συνδικαλιστικούς φορείς. 
      Και γι’ αυτό το θέμα καταθέτω το σχετικό πίνακα. 
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τον προαναφερθέντα πίνακα ο οποίος έχει ως εξής: 
      
      (Να φωτογραφηθεί ο πίνακας σελ. 129)
      
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Η μείωση του πραγματικού εισοδήματος και της αγοραστικής δύναμης των ελληνικών νοικοκυριών σχεδόν όλα τα προηγούμενα χρόνια καταδεικνύεται από ένα και μόνο στοιχείο, από τη συνεχή πτώση της μέσης ροπής προς αποταμίευση, η οποία ανεκόπη μόλις το 2002. 
      Καταθέτω επίσης και γι’ αυτό το σχετικό πίνακα. 
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τον προαναφερθέντα πίνακα ο οποίος έχει ως εξής:
      
      (Ο πίνακας ευρίσκεται στο τεύχος των Πρακτικών της Βουλής)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Επίσης στο ίδιο κείμενο της επερώτησης κάνετε αναφορές για την καταχρέωση των νοικοκυριών.
      Κυρίες και κύριοι συνάδελφοι, το έχω πει και άλλη φορά, πρέπει να έχουμε μία αυτοσυγκράτηση για πράγματα που λέμε. Σας έχουμε πει από τη θέση της Αξιωματικής Αντιπολίτευσης ότι κράτος, νοικοκυριά και επιχειρήσεις, για χρόνια ζούσαν με δανεικά. Πάρα πολλά νοικοκυριά έφθασαν στο σημείο ακόμη και σήμερα να δανείζονται για να ξεπληρώσουν τα δάνεια του χθες.
      Καταθέτω τα σχετικά στοιχεία με τα στεγαστικά και με τα καταναλωτικά δάνεια για να δείτε τι συνέβαινε όλη την προηγούμενη περίοδο. 
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τον προαναφερθέντα πίνακα ο οποίος έχει ως εξής:
      
      (Ο πίνακας ευρίσκεται στο τεύχος των Πρακτικών της Βουλής)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και έρχομαι τώρα στο σημείο της επερώτησής σας που λέτε ότι η Κυβέρνηση προχωρά σε μια καθαρά ταξική επιλογή, το επαναλάβατε τρεις-τέσσερις φορές σήμερα μέσα στην Αίθουσα κυρίως με την επιβολή εμμέσων φόρων.
      Πού ήσασταν, κύριοι συνάδελφοι, τα τελευταία είκοσι χρόνια, όταν έσπασαν όλα τα ρεκόρ σε φορολογική σκληρότητα; Ξεχάσατε τις εκατό και πλέον φορολογικές επιβαρύνσεις που επιβάλατε από το 1994 και μετά; Γυρνάτε τώρα και σε μαρξιστικές θεωρίες για ταξικές επιλογές. Όμως δεν σκεφθήκατε ότι αυτού του είδους …
      ΧΡΗΣΤΟΣ ΠΡΩΤΟΠΑΠΑΣ: (Δεν ακούστηκε).
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Διαφωνώ μ’ αυτήν την ιδεολογία, τη σέβομαι όμως και την τιμώ. Εσείς τώρα που βρεθήκατε στη θέση της Αντιπολίτευσης ανακαλύπτετε και το μαρξισμό, ανακαλύπτετε ταξική πάλη, ταξικές διακρίσεις και τόσα άλλα, που δείχνει ότι θέλετε να επιστρέψετε στις ρίζες σας, αλλά μ’ αυτό το θέμα καλύτερα να ασχοληθούν οι επιθεωρησιογράφοι και όχι η Εθνική Αντιπροσωπεία. 
      Τώρα ρωτάτε γιατί δεν παίρνουμε όλα τα μέτρα, αλλά δεν λέτε τι προτείνετε και να προτείνετε ένα συγκεκριμένο μέτρο. Τα προβλήματα, όμως, δεν λύνονται με εξάρσεις λαϊκισμού. Απαιτούν συναίσθηση ευθύνης αλλά, αφού εμφανίζεσθε να μη θυμάσθε τι έχει γίνει όλο αυτό το χρονικό διάστημα, ιδιαίτερα για τον καταναλωτή, επιτρέψτε μου να σας θυμίσω ορισμένα απ’ αυτά.
      Ενεργοποιήσαμε τη Γενική Γραμματεία Καταναλωτή, την οποία αφήσατε ανενεργό επί έξι χρόνια. 
      Θεσπίσαμε το θεσμό του Συνηγόρου του Καταναλωτή, κατά τα πρότυπα που εφαρμόζονται σε άλλες χώρες της Ευρωπαϊκής Ένωσης. 
      Ενεργοποιήσαμε το Εθνικό Συμβούλιο του Καταναλωτή. 
      Αναβαθμίζουμε την Επιτροπή Ανταγωνισμού, την οποία ουσιαστικά είχατε εγκαταλείψει και την Πέμπτη συζητούμε στην Εθνική Αντιπροσωπεία το σχέδιο, κάτω από τις συνθήκες εναρμόνισης με όλα τα ευρωπαϊκά δεδομένα, για το πώς θα λειτουργεί η Επιτροπή Ανταγωνισμού, αναβαθμισμένη και καθισταμένη πραγματικά ανεξάρτητη αρχή. 
      Θα μπορούσα εδώ να σας αναφέρω δεκάδες θέματα για την τηλεφωνική γραμμή για τον καταναλωτή, για τον ΕΦΕΤ, για τους ελέγχους και μια σειρά άλλα ζητήματα, αλλά δεν θα το κάνω για να μην κουράσω την Αίθουσα. 
      Και τώρα έρχεστε και λέτε ότι η Κυβέρνηση δεν παίρνει κανένα μέτρο για την ενίσχυση της ανταγωνιστικότητας, των επενδύσεων και των επιχειρήσεων. 
      Εσείς τα λέτε, κυρίες και κύριοι συνάδελφοι, αυτά; Εσείς που μόλις πρόσφατα μάς κατηγορούσατε για ακριβώς τα αντίθετα από όσα λέτε σήμερα; Δεν είστε εσείς που επαναστατήσατε εναντίον της μείωσης των φορολογικών συντελεστών των επιχειρήσεων, όταν ήρθαμε εδώ και ψηφίσαμε το νόμο με τον οποίο μειώνονται σε διάστημα τριών ετών κατά δέκα μονάδες οι φορολογικοί συντελεστές των επιχειρήσεων; 
      Εσείς δεν ήσασταν εδώ που αντιταχθήκατε στο νέο αναπτυξιακό νόμο; 
      Εσείς δεν ήσασταν εδώ, που δεν ξέρατε τι να πείτε, γιατί δεν εξαντλήσατε όλα τα όρια των περιφερειακών ενισχύσεων και ιδιαίτερα τις δεκαπέντε εκατοστιαίες μονάδες για την ενίσχυση των μικρομεσαίων επιχειρήσεων; 
      Είναι ή δεν είναι αλήθεια ότι η ανταγωνιστικότητα της οικονομίας, όλα τα προηγούμενα χρόνια, σημείωνε κάθετη πτώση και εσείς ούτε καν αναγνωρίζατε το πρόβλημα; Πότε αναδείχθηκε η ανταγωνιστικότητα ότι αποτελεί κλειδί για την ανάπτυξη; Εμείς δεν ήμασταν αυτοί που κηρύξαμε το 2005 έτος ανταγωνιστικότητας;
       Επιτέλους, κυρίες και κύριοι συνάδελφοι, δεν μπορείτε να μιλάτε θεωρητικά για την ανταγωνιστικότητα και στην πράξη να αντιτίθεστε σε κάθε προσπάθεια η οποία γίνεται για τη βελτίωσή της. 
      Μιλήσατε για το παραεμπόριο, για την κερδοσκοπία, για λαθρεμπορία. Μετά από είκοσι χρόνια, τώρα βλέπετε ότι υπάρχουν αυτά τα φαινόμενα; 
      Δεν θα αρνηθώ και δεν θα συγκαλύψω με την άρνησή μου την ύπαρξη τέτοιων φαινομένων. Βεβαίως και υπάρχουν τέτοια φαινόμενα, αλλά καταβάλλουμε συστηματικές και επίμονες προσπάθειες να τα ελαχιστοποιήσουμε και να τα εξαφανίσουμε. Και κανένας δεν μπορεί να αρνηθεί ότι οι έλεγχοι σήμερα δεν είναι πολλαπλάσιοι εκείνων που γίνονταν στο παρελθόν, με μόνη διαφορά ότι εμείς προσπαθούμε επί της ουσίας να αντιμετωπίσουμε το θέμα της ακρίβειας και αυτά τα φαινόμενα και όχι να κάνουμε σόου από τις τηλεοράσεις. 
      ΡΟΔΟΥΛΑ ΖΗΣΗ: Το πώς θα το κάνετε δεν μας λέτε!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, έρχομαι να μιλήσω και να συνομολογήσω ότι υπάρχουν και περιπτώσεις που συνιστούν πρόκληση και δημιουργούν κακές εντυπώσεις για τη χώρα μας σε ορισμένα από τα ζητήματα. Θα μπορούσα να αναφέρω αρκετά από αυτά. 
      Οι αναφορές τις οποίες κάνατε για την αγορανομική διάταξη που βάζει τάξη για πρώτη φορά στο τι πωλούν τα κυλικεία, τα πλοία, τα μουσεία, ήταν μία παρέμβαση που εμείς εκτιμούμε ότι ήταν προς τη σωστή κατεύθυνση. Έχετε κάτι άλλο για τη θέση τη δική σας, που είχε πολύ περισσότερα αγαθά και υπηρεσίες χωρίς, όμως, να προσφέρουν απολύτως τίποτα; Καταθέστε το!
      Επίσης, θέλω στο σημείο αυτό να προσθέσω ότι στο μέτωπο καταπολέμησης της ακρίβειας ο πλέον αποτελεσματικός μοχλός είναι ο ίδιος ο πολίτης, ο καταναλωτής, που είναι πληροφορημένος, που συγκρίνει, επιλέγει, ελέγχοντας τιμές και ποιότητες. 
      Σε ό,τι αφορά τώρα το ωράριο, είχα την ευκαιρία να σας πω, και με κάποια άλλη αφορμή, ότι μία χώρα, είκοσι πέντε χρόνια στην Ευρωπαϊκή Ένωση, δεν μπορεί να είναι σοβαρή χώρα όταν έχει πενήντα τέσσερα ωράρια λειτουργίας, όσοι  είναι και οι νομοί της χώρας. 
      Δεν μπορεί να αγνοούνται τα εκατομμύρια των εργαζομένων, που έχουν την ίδια ώρα λειτουργίας με τα εμπορικά καταστήματα και να σπεύδουν κλεφτά να πάνε να ψωνίσουν, διότι έτσι κλέβοντας χρόνο δεν θα πάνε στο μικρομεσαίο κατάστημα, αλλά σ’ ένα πολυκατάστημα για να τα βρουν όλα μαζεμένα εκεί.
    Συνθέτουμε τις απόψεις -αυτή είναι η ευθύνη κάθε κυβέρνησης- και κάνουμε μακρό και εξαντλητικό διάλογο. Αλλά τοποθετηθείτε: Μπορεί η χώρα να πάει μπροστά με πενήντα τέσσερα ωράρια εμπορικών καταστημάτων, όσοι είναι οι νομοί αυτής της χώρας; Πείτε το καθαρά. 
    ΡΟΔΟΥΛΑ ΖΗΣΗ: Γίνεται και σε άλλες χώρες, κύριε Υπουργέ. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Να το καταθέσετε, κυρία συνάδελφε. 
      Και έρχομαι τώρα και να κλείσω μ’ αυτή μου την παρέμβαση και να σας πω ότι παρά τη δυσμενή επίδραση που έχουν τα καύσιμα στον πληθωρισμό, σχεδόν μία εκατοστιαία μονάδα και τον Απρίλιο, ο μέσος πληθωρισμός εξακολουθεί να βρίσκεται στα χαμηλότερα επίπεδα της τελευταίας τετραετίας. Από επεξεργασμένα στοιχεία της ΕΣΥΕ προκύπτει ότι ο μέσος πληθωρισμός τον Απρίλιο του 2005 διαμορφώθηκε στο 3,1%, δηλαδή είναι σαφώς σε χαμηλότερα επίπεδα σε σχέση και σε σύγκριση με εκείνα του ίδιου μήνα κατά το 2004, το 2003 και το 2002, αλλά και του Μαρτίου που ήταν 3,1%. 
    Καταθέτω τους σχετικούς πίνακες για να βρίσκονται στη διάθεση των συναδέλφων. 
    (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τους προαναφερθέντες πίνακες οι  οποίοι έχουν ως εξής: 
    (Οι πίνακες ευρίσκονται στο τεύχος των Πρακτικών της Βουλής)
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μιλήσατε επίσης για τις διαφορές τιμών που υπάρχουν στην Ελλάδα και σε άλλες ευρωπαϊκές χώρες. Σας θυμίζω ότι με παρέμβασή μου από τις 18 Μαρτίου του 2005 ζήτησα από τον Πρόεδρο της Επιτροπής Ανταγωνισμού να διερευνήσει το θέμα, γιατί γίνεται αυτό. Αυτό συμβαίνει για πρώτη φορά, να εξεταστεί αυτό το θέμα των διαφορών των τιμών εδώ στην Ελλάδα σε ορισμένα προϊόντα από τις άλλες ευρωπαϊκές χώρες. 
    Καταθέτω και αυτό το έγγραφο για τα Πρακτικά. 
    (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά το προαναφερθέν έγγραφο το οποίο έχει ως εξής: 
    «ΥΠΟΥΡΓΕΙΟ ΑΝΑΠΤΥΞΗΣ
    ΥΠΟΥΡΓΟΣ
                                                                                   Αθήνα, 18 Μαρτίου 2005
    Κύριο
    ΣΠΥΡΟ ΖΗΣΙΜΟΠΟΥΛΟ
    Πρόεδρο
    Επιτροπής Ανταγωνισμού
    Ενταύθα
    
    Κύριε Πρόεδρε,
    Σύμφωνα με στοιχεία που περιήλθαν εις γνώση μας, αλλά και δημοσιεύματα, προϊόντα ορισμένων εταιρειών φαίνεται ότι διακινούνται στην ελληνική αγορά σε τιμές αισθητά υψηλότερες από τις τιμές με τις οποίες τα εν λόγω προϊόντα κυκλοφορούν σε αγορές άλλων κρατών μελών της Ευρωπαϊκής Ένωσης.
    Είναι σαφές ότι ενδεχόμενη επαλήθευση παρόμοιων πληροφοριών δεν συμβιβάζεται με την εύρυθμη λειτουργία των κανόνων του ελεύθερου και υγιούς ανταγωνισμού. 
    Ως εκ τούτου παρακαλώ η Επιτροπή Ανταγωνισμού, συμφώνως προς τις διατάξεις του άρθρου 9 παρ. 1 του ν. 703/77, διερευνήσει τις συνθήκες ανταγωνισμού που διέπουν την παραγωγή και εμπορία στον τομέα των κατεψυγμένων λαχανικών, των απορρυπαντικών, και άλλων.
                                                                                        Με τιμή
                                                                            Δημήτρης Σιούφας»)
    ΔΗΜΗΤΡΙΟΣ ΣΙΟΥΦΑΣ (Υφυπουργός Ανάπτυξης): Και έρχομαι τώρα να σας πω για τις προβλέψεις που κάνετε για ανατιμήσεις. Δεν κάνετε τίποτε άλλο παρά να ρίχνετε νερό στο μύλο της ακρίβειας. Γιατί όλες οι προηγούμενες προβλέψεις σας για κύματα ανατιμήσεων διαψεύστηκαν. Όπως έγινε και το Πάσχα –και το γνωρίζετε πάρα πολύ καλά-  που πήραμε μία γενναία απόφαση, τα δύο Υπουργεία, το Υπουργείο Αγροτικής Ανάπτυξης, και το Υπουργείο Ανάπτυξης και ξεκαθαρίσαμε τι είναι εισαγόμενο, και πόσο πουλιέται, και πουλιέται φθηνότερα, και τι είναι ελληνικό, βοηθώντας έτσι και την ελληνική κτηνοτροφία, αλλά και τον ίδιο τον καταναλωτή αναλαμβάνοντας την ευθύνη, γιατί το ελληνικό θα ήταν ακριβότερο. Αλλά αυτό το «σκέπασμα», κλείνοντας τα μάτια, όπως γινόταν όλα τα προηγούμενα χρόνια να έρχονται από το εξωτερικό τα αρνιά και τα κατσίκια και να βαφτίζονται ελληνικά για να μην ανέβουν οι τιμές και υπάρξει πολιτικό κόστος, είχε ένα τέλος, τη φετινή Πασχαλιά. 
    Κυρίες και κύριοι συνάδελφοι, εμείς δεν κυβερνούμε συντηρώντας μύθους. Αυτή η Κυβέρνηση δεν διαφημίζει την πολιτική της πλαστογραφώντας την πραγματικότητα. Αυτή η Κυβέρνηση δεν συντηρεί παθογένειες, που υποθηκεύουν το παρόν και το μέλλον αυτού του τόπου. Δεν ασκούμε πολιτική με την πλάτη γυρισμένη στα πραγματικά και τα υπαρκτά προβλήματα. Αυτή η Κυβέρνηση δεν ασκεί πολιτική με την πλάτη γυρισμένη στις καθημερινές αγωνίες του πολίτη, στον καθημερινό αγώνα του πολίτη. Οι σοβαρές στρεβλώσεις, οι συσσωρευμένες παθογένειες, που εμποδίζουν για χρόνια τον τόπο να πάει μπροστά είναι μια πραγματικότητα, είναι μια αλήθεια. Αυτή ήταν η κληρονομιά που αφήσατε πίσω, αυτά συντηρούσατε όλα αυτά τα χρόνια. Φοβηθήκατε, δειλιάσατε να τα αντιμετωπίσετε, αλλά δεν τα λύσατε. Σ’ αυτά γυρνούσατε για χρόνια την πλάτη, τα πραγματικά, τα υπαρκτά προβλήματα του ελληνικού λαού. 
    Αυτήν την πραγματικότητα, κυρίες και κύριοι συνάδελφοι, η κυβέρνηση της Νέας Δημοκρατίας, η Κυβέρνηση που έχει σήμερα την ευθύνη για την τύχη της χώρας και κυβερνά με την εντολή του ελληνικού λαού, είναι αυτή που αντιμετωπίζει αυτά τα προβλήματα και με τις οδηγίες του πρωθυπουργού της χώρας Κώστα Καραμανλή και μετωπικά τα αντιμετωπίζουμε αυτά τα προβλήματα και επιθετικά. Αυτή είναι η πραγματικότητα. 
    Αυτά, κυρίες και κύριοι συνάδελφοι, για την ενημέρωσή σας. Θα καταθέτω και τον τελευταίο πίνακα για τα καύσιμα μετά τη σημερινή μέτρηση γιατί έχετε τόσο μεγάλη αγωνία για τα καύσιμα και γι’ αυτά τα οποία γίνονται, αλλά και για την ενημέρωση του ελληνικού λαού. 
      Κρατείστε, κυρίες και κύριοι συνάδελφοι, τα εξής στοιχεία: 
      Στις 2 Ιανουαρίου 2004 η μέση τιμή της αμόλυβδης βενζίνης ήταν 0,73 ευρώ, με τιμή στο βαρέλι του πετρελαίου 31 δολάρια.
      Στις 20 Μαΐου 2005 –την Παρασκευή έγινε η μέτρηση και σήμερα ανακοινώνονται τα αποτελέσματα- η μέση τιμή της αμόλυβδης βενζίνης είναι 0,853 ευρώ. Δηλαδή αύξηση 16,69% από τις 2 Ιανουαρίου 2004. Η τιμή του βαρελιού την Παρασκευή ήταν 47,12 δολάρια. Η αύξηση από τις 2 Ιανουαρίου 2004 είναι 52%. 
      Έρχομαι τώρα στις 8 Μαρτίου 2004, όταν ανέλαβε την διακυβέρνηση του τόπου η Νέα Δημοκρατία, όπου η τιμή της αμόλυβδης βενζίνης ήταν 0,756 ευρώ. Η τιμή στο βαρέλι ήταν 34,57 δολάρια. 
      Στις 20 Μαΐου 2004, η τιμή της αμόλυβδης βενζίνης ήταν 0,853 ευρώ.  Η αύξηση από τις 8 Μαρτίου 2004 είναι 12,83%. Η διεθνής τιμή του πετρελαίου είναι 47,12 δολάρια, όπως σας είπα πριν. Δηλαδή η αύξηση της διεθνούς τιμής είναι 36,3%. Στο 1/3 είναι κάτω οι αυξήσεις εδώ στην Ελλάδα και 20% είναι φθηνότερη η αμόλυβδη βενζίνη από το μέσο όρο των ευρωπαϊκών χωρών.
      Δεν σεμνυνόμαστε ότι τα καταφέραμε. Προσπαθούμε. Το πολεμάμε. Και εδώ θέλουμε τη συνδρομή σας, για να πάνε τα πράγματα καλύτερα για τον τόπο. Αυτό είναι κέρδος για τη δημοκρατία. Είναι κέρδος και για την Κυβέρνηση και για την Αξιωματική Αντιπολίτευση, όταν βλέπει τα πράγματα κάτω από το σωστό πρίσμα και δεν προσπαθεί ευκαιριακά να επενδύσει μ’ ένα λαϊκισμό και να ρίχνει νερό στο μύλο της ακρίβειας.
      Σας ευχαριστώ πολύ, κύριοι συνάδελφοι.
      	(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Γεώργιος Σούρλας): Ευχαριστούμε τον Υπουργό κ. Σιούφα.
Το λόγο έχει ο Κοινοβουλευτικός Εκπρόσωπος του ΠΑΣΟΚ  κ. Χρήστος Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θέλω, ξεκινώντας την ομιλία μου, να συγχαρώ για δύο πράγματα τον κύριο Υπουργό. Δεν θέλω φυσικά να τον συγχαρώ για τις επιδόσεις του Υπουργείου του στα θέματα της ακρίβειας και της προστασίας του καταναλωτή. 
      Το πρώτο, κύριε Υπουργέ, για το οποίο θέλω να σας συγχαρώ είναι για τη θαυμάσια επερώτηση, που πριν από λίγο μας αναπτύξατε, προς την προηγούμενη κυβέρνηση. Βεβαίως, όχι μόνο διότι, ως Κυβέρνηση, είστε πεισματικά κολλημένοι στο παρελθόν και μάλιστα παρουσιάζοντάς το κάτω από μία περίεργη και μη αληθή οπτική γωνία, αλλά διότι εκφράσεις του τύπου «φωτιά στο τραπέζι!», «αυξήσεις 50%», «καταστροφή!» και «πρόβλημα!» δεν ανήκουν σ’ εμάς. Ουδέποτε ειπώθηκαν από εμάς. Φαίνεται ότι έχετε ζητήσει αποκόμματα ή πληροφορίες ή δημοσιεύματα της δικής σας εποχής, όταν κάνατε τέτοιες δηλώσεις ως Αξιωματική Αντιπολίτευση.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, θέλω να παρακαλέσω για ένα πράγμα: Επειδή σέβομαι και τιμώ όλους τους συναδέλφους, μην χρησιμοποιείτε λέξεις τέτοιες, ότι δηλαδή ασκείται πολιτική με αποκόμματα, γιατί κάνετε μεγάλο λάθος!
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, επιτρέπετε την παρέμβαση του κυρίου Υπουργού; 
	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε,…

      ΧΡΗΣΤΟΣ ΠΡΩΤΟΠΑΠΑΣ: Σας παρακαλώ, κύριε Υπουργέ. Σας άκουσα και θα με ακούσετε με την ίδια προσοχή με την οποία σας άκουσα. 
      Κύριε Πρόεδρε, ζητώ τη δική σας παρέμβαση. Θα με ακούσει ο κύριος Υπουργός, έστω και…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αν δεν θέλει ο ομιλών, δεν μπορείτε να κάνετε παρέμβαση. 
      ΧΡΗΣΤΟΣ ΠΡΩΤΟΠΑΠΑΣ: … αν τον πειράζουν. Και είναι λογικό να τον πειράζουν. Μα, αυτός είναι και ο ρόλος του Κοινοβουλίου και αυτός είναι ο ρόλος της βασάνου της κριτικής, που πρέπει να υφίσταται η εκάστοτε κυβέρνηση από την Αντιπολίτευση, προκειμένου να λειτουργεί η δημοκρατία. 
      Το δεύτερο, για το οποίο θέλω να συγχαρώ τον κύριο Υπουργό, είναι οι προσπάθειές του σε μαθηματικές επιδόσεις. Ακούστε τι έκανε. Αναφέρομαι στο ίδιο το Δελτίο Τύπου, το οποίο κατέθεσε. 
      Προσέθεσε τα δεκατρία αγαθά που οι αυξήσεις τους ήταν αντίστοιχες με το μέσο πληθωρισμό, δηλαδή 3%. Προσέθεσε τα έξι αγαθά που οι αυξήσεις είναι στα επίπεδα του αντίστοιχου μέσου πληθωρισμού. Έχουμε, λοιπόν, δεκαεννέα αγαθά σε σαράντα δύο, που έχουν αυξήσεις γύρω στο 3%. Εν συνεχεία, προσέθεσε οκτώ αγαθά, που οι αυξήσεις είναι σημαντικά μεγαλύτερες, αλλά, κατά τη δική του γνώμη, χαμηλότερες από τις αυξήσεις προηγούμενων ετών.
      ΒΥΡΩΝ ΠΟΛΥΔΩΡΑΣ: Σωστό.
      ΧΡΗΣΤΟΣ ΠΡΩΤΟΠΑΠΑΣ: Άρα επιβεβαιώνει πανηγυρικά αυτό το οποίο γράψαμε στην επερώτησή μας.
      Αλλά με το να προσθέτεις ανόμοια πράγματα, δεν προστατεύεσαι από τίποτα, κύριε Υπουργέ. Δεν προστατεύεσαι από τίποτα. Γιατί ο κόσμος ξέρει, ο κόσμος τα βιώνει, ο κόσμος τα υφίσταται. Και ξέρει πάρα πολύ καλά τι σημαίνει αυτήν τη στιγμή η ακρίβεια στην αγορά.
      Δεν είναι αντίληψη αυτή που χρησιμοποιεί η Νέα Δημοκρατία. Δεν είναι αντίληψη αυτή που λέει, δεκαπέντε μήνες τώρα, ότι διατηρώ ό,τι κακό παρέλαβα. Γιατί αναμφίβολα παρέλαβε και ορισμένα κακά, γι’ αυτό εξάλλου δεν κερδίσαμε τις εκλογές. Ό,τι, λοιπόν, θετικό υπήρχε, δεν το συνεχίζει. Και ήταν πολλά. Ό,τι αρνητικό όμως υπήρχε, στέκεται και το καμαρώνει. Δεν το λύνει. Αφήνει το πρόβλημα. Και όχι μόνο το αφήνει, το τρέφει, για να μεγαλώσει.
      Είναι πολιτική αυτή; Μπορεί να οδηγήσει πουθενά αυτή η πολιτική; Είναι αυτή αντίληψη μιας κυβέρνησης, η οποία δεν θέλει να λύνει τα προβλήματα, αλλά απλώς να τα διαπιστώνει και να τα καταγράφει, καμαρώνοντας ότι κάποια από αυτά είχαν δημιουργηθεί –λέει- από τους προηγούμενους;
      Κι εσείς τι κάνατε; Αν ο ρόλος σας ήταν να μην προχωρήσετε τα πολύ θετικά, αλλά να διαπιστώνετε και να μεγεθύνετε τα λίγα αρνητικά, τότε δεν είστε χρήσιμοι, ως Κυβέρνηση, δεν είστε χρήσιμοι στο λαό και στον τόπο. Και αυτή είναι η τραγωδία. Πραγματικά είναι τραγωδία η βαθιά πολιτική κρίση, που διακρίνει αυτή την Κυβέρνηση.
      Κύριε Υπουργέ, επιβαρύνθηκε ή όχι η κατάσταση στην ακρίβεια; Θα ήθελα να είναι και ο κ. Σιούφας εδώ, κύριε Υφυπουργέ. Η Κυβέρνηση εκπροσωπείται, θα μου πείτε…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Σας απαντώ ευθέως «όχι» και θα σας απαντήσω και μετά.
      ΧΡΗΣΤΟΣ ΠΡΩΤΟΠΑΠΑΣ: … η Κυβέρνηση εκπροσωπείται, θα μου πείτε, και σας σέβομαι, αλλά πρέπει…
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Με ρωτάτε, σας απαντώ «όχι».
      ΧΡΗΣΤΟΣ ΠΡΩΤΟΠΑΠΑΣ: … πρέπει και ο Υπουργός να ακούει τον αντίλογο, εφόσον έκανε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα σας απαντήσω και μετά.
      ΧΡΗΣΤΟΣ ΠΡΩΤΟΠΑΠΑΣ: Να απαντήσετε εσείς. Δεν έχουμε κανένα πρόβλημα. Αλλά και ο Υπουργός να ακούει τον αντίλογο, όπως έκανε το λόγο.
      Επιβαρύνθηκε, λοιπόν, η κατάσταση ή όχι; Εμείς λέμε ότι επιβαρύνθηκε και μάλιστα επιβαρύνθηκε και πάρα πολύ. Και επιβαρύνθηκε κατ’ αρχάς από τους φόρους, από την αύξηση του ΦΠΑ. Είναι δυνατόν, κύριε Υπουργέ, να λέει ο κ. Κοντοπιράκης ότι η επίπτωση στο δείκτη τιμών καταναλωτή της αύξησης των συντελεστών ΦΠΑ είναι 0,1%; Έχει πάει κανείς από σας στην αγορά; Έχει δει τι γίνεται στην αγορά, μετά την προσαρμογή των τιμών και βεβαίως την άνοδο των τιμών και τις επιπτώσεις που είχαν τα φορολογικά σας μέτρα;
      Θα καταθέσω εν συνεχεία έναν πίνακα, που δείχνει ότι σε πάρα πολλά είδη και είδη ευρείας λαϊκής κατανάλωσης οι επιπτώσεις, η διαφορά μεταξύ της 9 ης Φεβρουαρίου και της 9 ης Μαΐου, που μαζέψαμε τα σχετικά στοιχεία, αρχίζει από το 2,38% και φτάνει μέχρι 10% και 11%. Αυτή είναι η κατάσταση στην αγορά σήμερα, σε εννιακόσια πενήντα είδη. Σε εννιακόσια πενήντα είδη ευρείας λαϊκής κατανάλωσης υπάρχει σημαντική αύξηση των τιμών, η οποία φυσικά δεν είναι 0,1%. Μόνο κάποιος, που δεν ζει στην Ελλάδα, μόνο που κάποιος που δεν βλέπει τι γίνεται στην αγορά, μπορεί να ισχυριστεί κάτι τέτοιο.
      Στα καύσιμα; Τα έχουμε πει πολλές φορές, τα είπε πριν και ο κ. Κεγκέρογλου. Στα διόδια; 40% αύξηση. Στους ναύλους; Ο κ. Κεφαλογιάννης διέρρεε για 3% με 4%, τώρα διαρρέει για 7%. Φοβάμαι, δυστυχώς, ότι πιεζόμενος από τους ακτοπλόους, θα πάει πολύ παραπάνω. Στα δίδακτρα, κύριε Υπουργέ, με την περίφημη περσινή απόφαση; Διαβάσαμε πριν από λίγο καιρό ότι πάρα πολλά σχολεία, τα περισσότερα απ’ αυτά, κάνουν αυξήσεις στις εισαγωγικές τάξεις, που φτάνουν το 30%!
      Αυτή είναι η κατάσταση σήμερα. Επιβαρύνθηκε η ακρίβεια με την πολιτική σας. Επιβαρύνεται καθημερινά. Επιβαρύνεται κάτω από συγκεκριμένα μέτρα, τα οποία παίρνετε και δυσκολεύουν τον πολίτη. Και ποιον πολίτη; Για τους περισσότερους απ’ αυτούς και κυρίως για τους μισθωτούς και τους συνταξιούχους, επιφυλάξατε ιδιαίτερα χαμηλές αυξήσεις, που ήταν κάτω από τον πληθωρισμό στην ουσία.
      Και επιχειρείτε σε αυτόν το συνταξιούχο, που δώσατε από 4 έως 8 ευρώ να πείτε ότι δεν έχει αλλάξει τίποτα; Σας καταθέσαμε τι έγινε. Ξέρατε ότι τα ποσοστά αύξησης τιμών σε πάρα πολλά βασικά είδη μεταξύ Φεβρουαρίου του 2004 και Φεβρουαρίου του 2005 παρουσιάζουν αυξήσεις από 2,8% έως 32%; Στο πετρέλαιο θέρμανσης, στο ελαιόλαδο 7,9%, στα αλλαντικά 5,9%, στα αναψυκτικά 5%, στα δημοτικά τέλη 4,8%, στα ασφάλιστρα 4,3%. Πώς θα ζήσει ο πολίτης που εισπράττει αυτές τις αυξήσεις; Και τα αποτελέσματα τα βλέπουμε καθημερινά.
      Να πούμε για την αγορά; Ας πούμε για την αγορά. Υπερχρέωση των νοικοκυριών. Ξέρετε ότι μεταξύ Μαρτίου 2004 και Μαρτίου 2005 υπάρχει μία αύξηση για το 2005 των ακάλυπτων επιταγών κατά 55,29%; Ασφυκτιά η αγορά, δεν μπορεί ο πολίτης να προχωρήσει. Όταν έχετε πάρει αυτά τα μέτρα και τα ονομάζετε και «ήπια» προσαρμογή –οποία ειρωνεία- είναι φυσικό ότι δημιουργούνται αυτές οι καταστάσεις στην αγορά. Και τελικά τι κάνατε; Μας είπε ο κύριος Υπουργός πριν για τον αναπτυξιακό νόμο. Πού είναι η εφαρμογή του; Ποιες επενδύσεις έχει χρηματοδοτήσει; Τι έχει γίνει επί δεκαπέντες μήνες σ’ αυτόν τον τομέα; 
      Μας είπατε για το φορολογικό. Δηλαδή πιστεύετε σοβαρά ότι, όταν η ελάφρυνση φορολογικού συντελεστή, την οποία έχετε δώσει, δεν συνοδεύεται με την επανεπένδυση των κερδών, αλλά τη δίνετε απλώς στα διανεμόμενα κέρδη, θα γίνουν επενδύσεις μέσα σ’ αυτό το κλίμα; 
      Προχθές παρουσίασε το Υπουργείο σας τη μελέτη του ΚΕΠΕ. Αν με ρωτήσετε αν συμφωνώ ή διαφωνώ σε πολλά απ’ αυτά, θα πω «βεβαίως σε αρκετά διαφωνώ». Αλλά το κύριο δεν είναι αν διαφωνούμε εμείς, το κύριο είναι ότι μόλις παρουσιάσατε τη μελέτη του ΚΕΠΕ για μία οικονομία, για μία ανταγωνιστικότητα, που πραγματικά έχει πρόβλημα και έπρεπε όλοι να καθίσουμε να το δούμε και να προβληματιστούμε -γι’ αυτό δημιουργήσατε φόβο, πανικό, στον πολίτη-  τρομοκρατημένοι κάτω από την ίδια σας την πολιτική σπεύσατε αμέσως, το ίδιο βράδυ, να βάλετε αυτήν την έκθεση στο αρχείο, στέλνοντας στο καλάθι όχι μόνο τα αρνητικά, αλλά ίσως και κάποια θετικά ζητήματα τα οποία είχε. Και ποιο είναι το αποτέλεσμα; Κάθε χρόνο έβγαινε ο αντίστοιχος τομεάρχης σας και έλεγε «Πέφτει η ανταγωνιστικότητα της ελληνικής οικονομίας», με βάση ένα πίνακα, τον οποίο εμείς ποτέ δεν δεχθήκαμε. Αλλά σύμφωνα με τον ίδιο πίνακα, που εμείς είχαμε έγκαιρα αμφισβητήσει -εσείς τον δεχόσασταν και πανηγυρίζατε- ξέρετε ότι η ανταγωνιστικότητα της ελληνικής οικονομίας έχει πέσει το 2004 κατά έξι σειρές; Αυτό είναι επίτευγμά σας! Μπράβο σας! Και τώρα τι γίνεται; Θα πάρετε κανένα μέτρο; Θα προχωρήσετε τις προεκλογικές εξαγγελίες σας ή θα  συνεχίσετε να τις έχετε στο ράφι και να καμαρώνετε ασχολούμενοι μόνο με το ρόλο της Αντιπολίτευσης, δυστυχώς πια, δηλαδή της προηγούμενης κυβέρνησης, όπως και σήμερα κάνατε;
      Για να δούμε το ωράριο. Τι είναι αυτά που λέει ο Υπουργός. Αν μπορούμε να έχουμε ή αν δεν μπορούμε να έχουμε πενήντα τέσσερα ωράρια. Τελικά υπάρχουν ή δεν υπάρχουν τοπικές κοινωνίες; Υπάρχουν ή δεν υπάρχουν τοπικές αγορές; Υπάρχουν ή δεν υπάρχουν διαφορές στις αγορές σε επί μέρους σημεία της Ελλάδας; Ίδια είναι η αγορά της Αθήνας και ίδια η αγορά της Ρόδου; Ίδια της Αθήνας και ίδια των Τρικάλων; Ίδια  της κάθε περιοχής; Ίδια ενός νησιού και  ίδια μιας ορεινής περιοχής; Μα, πού ζει ο κύριος Υπουργός; Και εν τέλει -υπάρχει και αυτή ακόμη η πρόθεση φίμωσης των τοπικών κοινωνιών, οι οποίες απολογούνται- δεν είναι μόνο οι νομάρχες, αλλά είναι οι νομάρχες μαζί με το εμπορικό κέντρο, μαζί με τον εμπορικό σύλλογο, μαζί με το εργατικό κέντρο, είναι η ίδια η τοπική κοινωνία που απολογείται στους πολίτες της. Και αν ο πολίτης διαφωνεί, ουδείς νομάρχης και ουδείς δήμαρχος είναι εκείνος, που θα μπορέσει να κάνει μια διαφορετική επιλογή. 
      Αλλά σχετικά με τα περί διαφορετικού ωραρίου, εδώ δεν ήσασταν προχθές; Μήπως θυμάστε ότι η κ. Πετραλιά ζήτησε και πέτυχε -και είχε και την υπογραφή σας το νομοσχέδιο- διαφορετικό ωράριο, ελεύθερη ζώνη δηλαδή, Ταϊβάν, για ορισμένες περιοχές της χώρας, οι οποίες ορίζονται ως ολυμπιακές εγκαταστάσεις; Κύριε Υπουργέ, αυτό δεν θα είναι ένα διαφορετικό ωράριο από το εθνικό;
      ΒΥΡΩΝ ΠΟΛΥΔΩΡΑΣ:  Δεν είναι λογικό; 
      ΧΡΗΣΤΟΣ ΠΡΩΤΟΠΑΠΑΣ:  Κύριε Πολύδωρα, ιδού η σοβαρότητα των επιχειρημάτων του Υπουργού σας, ο οποίος μιλάει για ενιαίο ωράριο σε όλη την Ελλάδα. Πριν από μερικές ημέρες υπέγραψε διαφορετικό ωράριο για μία σειρά περιοχών της χώρας. Αφού είναι διαφορετικό, γιατί να μην αφήσετε και τις τοπικές κοινωνίες μέσα σ’ ένα συγκεκριμένο πλαίσιο –που υπάρχει και το οποίο είμαστε διατεθειμένοι να συζητήσουμε-  να καθορίσουν τα ειδικά μέτρα;
      ΒΥΡΩΝ ΠΟΛΥΔΩΡΑΣ: Έτσι, πάρτε θέση. Θέλετε να είναι κλειστά τα καταστήματα των γηπέδων;
      ΧΡΗΣΤΟΣ ΠΡΩΤΟΠΑΠΑΣ: Προχωρώ σε τέσσερα σημεία επιγραμματικά, που αυτήν τη στιγμή δείχνουν την ανεπάρκεια της πολιτικής σας. Έχετε χάσει το κλίμα, κύριε Παπαθανασίου. Υπάρχει ανασφάλεια στην αγορά. Κανείς δεν είναι ικανοποιημένος από την οικονομική κατάσταση, κανείς δεν αισθάνεται άνετα. Λένε οι πολίτες ότι -το 25,3%- η χώρα είναι στη σωστή κατεύθυνση στην οικονομία. Το 60,4% λέει: «Πηγαίνετε λάθος, στραβά αρμενίζουμε, δεν είναι στραβά ο γιαλός». Δεν σας έχουν εμπιστοσύνη. Και εσείς τι κάνετε; Προσπαθείτε να γαντζωθείτε πάλι στο κράτος, πάλι στο δημόσιο. Τι είπε πριν από λίγο ο κ. Σιούφας; Αυξάνει το δημόσιο, οι οργανισμοί και οι  γραμματείες. Γιατί; Για να αντιμετωπίσει την αγορά. Αυξάνει το δημόσιο για να αντιμετωπίσει την αγορά. Αυτός ο κρατισμός δεν οδηγεί πουθενά. Είναι τελειωμένος. Είναι τελειωμένος στη σημερινή εποχή και δεν μπορεί να δώσει καμία πειστική απάντηση.
      Δεύτερον, μιλάτε για κερδοσκοπία και έλεγχο. Τώρα, μετά από όσα έγιναν στον ΕΦΕΤ, βγαίνουμε και καμαρώνουμε ότι έχουμε αναβαθμίσει τους ελεγκτικούς μηχανισμούς, ενώ είναι όλη αυτή η πολύ κακή εικόνα για το γιαούρτι και το μέλι πολύ πρόσφατη; Λυπούμαι πάρα πολύ και δεν θέλω να επανέλθω. Πραγματικά δεν θέλω να επανέλθω, γιατί δεν συμφέρει και τα ελληνικά προϊόντα και την ελληνική παραγωγή. 
      Όμως, με συγχωρείτε, μιλάτε για κερδοσκοπία και ελέγχους; Τελικά έχετε δει τι έχει γίνει με την απόφαση για τα κυλικεία; Κατ’ αρχήν το κράτος έχει υποστεί μια δεινή ήττα, διότι ανεξαρτήτως του ποιος είναι Υπουργός –και εγώ τους σέβομαι όλους- όταν υπογράφει ο Υπουργός, δεν μπορεί από εκεί και πέρα καθένας να κάνει του κεφαλιού του. Ε, λοιπόν το κάνει. Και που υπέγραψε ο Υπουργός για τα κυλικεία, τι έγινε; Πηγαίνετε στην Ακρόπολη και αν αγοράσετε εσείς τον καφέ με 1,5 ευρώ, εγώ είμαι διατεθειμένος να κάνω αυτοκριτική. Δύο ευρώ θα τον βρείτε και παραπάνω, κύριε Παπαθανασίου. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κάντε την από τώρα. Να πάτε στην Ακρόπολη…
      ΧΡΗΣΤΟΣ ΠΡΩΤΟΠΑΠΑΣ: Στην Ακρόπολη, κύριε Παπαθανασίου. Σημερινό είναι. Να πάτε, κύριε Παπαθανασίου.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μη λέτε ανακρίβειες.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ. 
      ΧΡΗΣΤΟΣ ΠΡΩΤΟΠΑΠΑΣ: Κάνατε και το εξής ωραίο. Όχι μόνο αυξήσατε, αλλά κρατήσατε μόνο μερικά προϊόντα παρακάτω και εκεί με εξαίρεση τους αρχαιολογικούς χώρους, όπου ο καθένας τραβάει το δρόμο του και κάνει το δικό του. Αυτό έγινε προφανώς με την κάλυψη συναδέλφου σας, είναι συνήθης η διαφωνία στη Νέα Δημοκρατία. 
      Είδαμε προχθές τι έγινε με το θέμα του φαρμάκου, λες και εμάς μας ενδιαφέρει ποιος θα ελέγχει το φάρμακο. Δεν μας ενδιαφέρει. Μας ενδιαφέρει να είναι φθηνό και καλό. Δεν μας ενδιαφέρει αν το ελέγχετε εσείς ή ο κ. Κακλαμάνης. Αυτός είναι δικός σας λογαριασμός και, επιτέλους, καθίστε και συμφωνείστε μεταξύ σας. 
      Εκείνο που μας ενδιαφέρει, όμως, είναι ότι δεν μπορεί να λέτε ότι «Πάω να μειώσω και να ελέγξω την κερδοσκοπία στα κυλικεία» και την ίδια ώρα –προσέξτε, την ίδια ώρα- να απελευθερώνετε το περιθώριο κέρδους, που είχε καθοριστεί στο 45%.
      Ξέρετε πού τους είχαμε πιάσει εμείς και εσείς ακόμα γιατί είναι και δικοί σας έλεγχοι. Ξέρετε πού πήγαιναν τα περιθώρια κέρδους; Το «Γρηγόρης Μικρογεύματα» στο 174%, στα καταστήματα Τύπου στο διεθνές αεροδρόμιο στο 164%, στο «Auto Grill Ελλάς» στο 247%, στα «Mac Donalds» από 41% έως 650%. Έλεος! Και το απελευθερώνετε, τη στιγμή που οι ίδιοι πέρυσι τους είχατε τιμωρήσει με συγκεκριμένα πρόστιμα σ’ αυτές τις περιπτώσεις εκεί που είναι ολιγοπωλιακή η θέση και αναγκάζεται ο καταναλωτής;
      Έρχομαι, τρίτον, στο θέμα των ολιγοπωλιακών καταστάσεων…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά, κύριε Πρόεδρε. Πήρε χρόνο και ο κύριος Υπουργός.
      Έρχομαι στο θέμα των ολιγοπωλιακών καταστάσεων. Εμείς θα σας λέγαμε «μπράβο», αν ανοίγατε σωστά την αγορά. Μας ενδιαφέρει να ανοίξει σωστά, με όρους διαφάνειας, η αγορά και να ευνοηθεί ο καταναλωτής. Βεβαίως να υπερασπίζουμε και το δημόσιο συμφέρον. 
      Όμως καθυστερείτε, κύριε Υπουργέ. Έχει καθυστερήσει και η ηλεκτρική ενέργεια, έχει καθυστερήσει και το θέμα της ΔΕΠΑ, έχει καθυστερήσει το γενικότερο άνοιγμα των αγορών. 
      Δεύτερον, σας παρακολουθούμε να κάνετε κάποιες παρεμβάσεις στην αγορά. Προσέξτε, θα το ξεκαθαρίσουμε. Εμείς δεν θα είμαστε αντίθετοι στην αντιμετώπιση της οιασδήποτε εναρμονισμένης πρακτικής. Θέλω να το ξεκαθαρίσω αυτό. Όμως μας κάνει κάτι εντύπωση. Ξεκινάτε από χαμηλά. Εντάξει, να πιάσουμε τους οδοντιάτρους, τα σωματεία γενικά, ανεξάρτητα αν δεν έχει μεγάλη σημασία, διότι πολύ λίγοι εφαρμόζουν τις κατώτερες τιμές.
       Με τους μεγάλους, όμως, τι θα γίνει; Εκεί που πραγματικά χτυπάει η καρδιά της αγοράς, εκεί που πραγματικά επηρεάζεται ο καταναλωτής; Καταθέτω και εγώ έναν πίνακα, μαζί με τους άλλους που θα δώσω, που λέει, για παράδειγμα ότι στο γάλα οι δύο προμηθευτές είναι το 51% και οι τρεις το 66%, στις οδοντόκρεμες οι δύο το 66%, στα γιαούρτια οι δύο το 72%, στα όσπρια οι δύο το 78%, στα θέματα των αναψυκτικών οι δύο το 89%, στις μαργαρίνες οι δύο το 99%. 
      Αν αυτό δεν είναι ολιγοπώλιο, αν αυτό δεν είναι ο ορισμός του ολιγοπωλίου, τότε ποιος είναι; Και φυσικά αυτούς τους καμαρώνουμε. Κανείς δεν τους έχει πειράξει, κανείς δεν έχει πει τίποτα, κανείς δεν το έχει ψάξει. Χαίρομαι που κάναμε την επερώτηση, γιατί ήρθε σήμερα ο Υπουργός επιτέλους -και καλώς βεβαίως, αλλά επιτέλους- και είπε «Θα κάτσω να το ψάξω», όπως όφειλε να είχε το ψάξει μέχρι τώρα, γιατί πουλούν οι πολυεθνικές τα προϊόντα τους πιο ακριβά στην Ελλάδα από ό,τι στην Ισπανία, στην Ιταλία, στη Γαλλία και στο Βέλγιο. 
      Καταθέτω και το σχετικό πίνακα, που δείχνει πραγματικά αυτήν την απαράδεκτη πολιτική, για την οποία καμαρώνει μέχρι τώρα το Υπουργείο και η Επιτροπή Ανταγωνισμού, αλλά δεν έχει κάνει τίποτα για να την αντιμετωπίσει. Ορίστε, οι σχετικοί πίνακες. 
      (Στο σημείο αυτό ο Βουλευτής κ. Χρήστος Πρωτόπαπας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κλείνω, λέγοντας ότι μας ενδιαφέρει και το θέμα του καταναλωτή. Είπατε πολλά κάναμε περισσότερο κράτος για τον καταναλωτή. Με τα κινήματα, τι θα γίνει; Κι εμείς είχαμε κενό σ’ αυτό, ξέρετε. Δυστυχώς δεκαπέντε μήνες μετά κι ενώ ταλαιπωρούνται και παλεύουν μερικά κινήματα καταναλωτή, το κενό συνεχίζεται. Και, κύριε Υπουργέ, εδώ υπήρχε ένα 47% του κόσμου, που έλεγε ότι «Εγώ είμαι διατεθειμένος να συμβάλω σε μια τέτοια προσπάθεια» κι ένα 61%, που λέει ότι «Είμαι έτοιμος ακόμη και για μποϋκοτάζ». Αντί να κάνετε μόνιμα κράτος για να αντιμετωπίσετε την αγορά, ενισχύστε –και είμαστε έτοιμοι να σας βοηθήσουμε σ’ αυτό- την κοινωνία, για να μπορέσουμε να λύσουμε τα προβλήματα εκεί που ορισμένοι πατάνε ή εκμεταλλεύονται μονοπωλιακές θέσεις ή εναρμονισμένες πρακτικές μες στην αγορά. 
      Δυστυχώς, υπάρχει μια αρνητική κατάσταση. Δυστυχώς, κύριε Υπουργέ, δεν κυβερνάτε. Αντιπολιτευόσαστε την Αντιπολίτευση. Δυστυχώς, δεν έχετε ακόμη δει πού πάμε. Η ανταγωνιστικότητα -το επαναλαμβάνω- με τους δικούς σας πίνακες -ή μάλλον με τους πίνακες που αποδεχόσασταν- έπεσε έξι σειρές το 2004 και δεν το ομολογήσατε. Βάζετε στο ράφι, ενώ με τις άστοχες ενέργειες σας δημιουργείτε φόβο στους πολίτες, όλες τις προτάσεις και τις παρεμβάσεις περί ανταγωνιστικότητας. Φοβάστε το διάλογο με την κοινωνία και με τους κοινωνικούς εταίρους. Δημιουργείτε ο ίδιος φόβο ως Κυβέρνηση σ’ αυτά τα ζητήματα. Παρακολουθείτε τις εξελίξεις να τρέχουν σε βάρος του πολίτη, σε βάρος της κοινωνίας και σε βάρος της χώρας άβουλοι, δειλοί και, φοβάμαι, αύριο μοιραίοι για την πορεία αυτής της χώρας και της κοινωνίας της. Έτσι πραγματικά ο πολίτης –και να το ξέρετε αυτό- δεν έχει τίποτα να περιμένει από σας.
      Ευχαριστώ, κύριε Πρόεδρε. 
      	(Χειροκροτήματα από την πτέρυγα του ΠΑΣΟΚ )
	ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας, έχει το λόγο. 
	ΒΥΡΩΝ ΠΟΛΥΔΩΡΑΣ: Καλούτσικη ήταν η ανάλυση του κ. Πρωτόπαπα!
	ΧΡΗΣΤΟΣ ΠΡΩΤΟΠΑΠΑΣ: Ευχαριστώ.
	ΡΟΔΟΥΛΑ ΖΗΣΗ: Δεν σας πιστεύουμε, κύριε Πολύδωρα!
	ΒΥΡΩΝ ΠΟΛΥΔΩΡΑΣ: Θα έλεγα «καλή», αλλά λέω «καλούτσικη», διότι αυτοκατεστράφη η ανάλυση, εάν μου επιτρέπετε -δέκτης είμαι κι εγώ, ακροατής ήμουν, προσεκτικός μάλιστα- με την κορόνα, με την κατακλείδα την ποιητική. Δεν ταιριάζει. Δεν ταιριάζει για το λόγο ότι…
	ΡΟΔΟΥΛΑ ΖΗΣΗ: Εσείς δεν είστε υπέρ της ξύλινης γλώσσας!
	ΧΡΗΣΤΟΣ ΠΡΩΤΟΠΑΠΑΣ: Την παίρνω πίσω, προκειμένου να συμφωνήσουμε στα υπόλοιπα. 
	ΒΥΡΩΝ ΠΟΛΥΔΩΡΑΣ: Θα σας πω. Ευχαριστώ.
      Και αυτό είναι μία καλή διαλεκτική εξέλιξη, αλλά δεν είμαστε ούτε μοιραίοι ούτε άβουλοι προσμένοντας κάποιο θάμα. Για τη δημοκρατική τάξη και τη συνταγματική σειρά, εντολοδόχοι είμαστε μιας εντολής τίμιας, καθαρής του ελληνικού λαού, την οποία υπηρετούμε με εντιμότητα και αποτελεσματικότητα. Έτσι είναι ο χαρακτηρισμός -χωρίς αυτάρεσκη διάθεση- που πρέπει να προσδοθεί στα πράγματα.
      Για την ανάπτυξη της επερώτησης, εγώ θα συμφωνήσω, όπως συμφώνησε -έτσι βγαίνουν τα θετικά από μία γόνιμη συζήτηση- και ο Υπουργός, στη γραμμή ότι: Το πρόβλημα πρέπει να αναγνωριστεί από όλους, αλλά να τεθεί στις προσήκουσες διαστάσεις, τις πραγματικές και όχι τις φανταστικές ή τις επιθυμητές.
      Η επερώτησή σας είναι πολύτιμη ευκαιρία για τα όσα εξέθεσε, παρέθεσε –νομίζω με πειστικό τρόπο και αποδεικτική γραφή ακαταμάχητη- ο κ. Σιούφας. Θέλω να πω δε ότι και το παλιό ρητό του Λυσία, ότι ευχαριστούμε για την ευκαιρία που μας παρέχει η ερώτηση για να ενημερώσουμε, να δώσουμε πληροφορίες και απαντήσεις, είναι και αυτό ισχύον και στην περίπτωση αυτής της επερώτησης. 
      Θέλω να σημειώσω το εξής. Ακρίβεια: Πόση ακρίβεια υπάρχει; Και η Κυβέρνηση πολεμά τελεσφόρα το φαινόμενο; Για το πόση ακρίβεια υπάρχει, τα στοιχεία που κατέθεσε για τα πετρελαιοειδή, είναι συντριπτικά. Και είναι, θα έλεγα, η δόξα της Κυβέρνησης.
      Δεν θέλουμε να το προβάλουμε έτσι, αλλά εκράτησα σημειώσεις. Είναι γνωστά σε όλους μας τα συμβαίνοντα σχετικά με τις εξελίξεις των τιμών του πετρελαίου. Μιλούμε για μια αύξηση του πετρελαίου, τη μεγαλύτερη των εικοσιπέντε, τριάντα ετών. 
      Εσείς εκινείστο μ’ ένα ρυθμό αύξησης του πετρελαίου πολύ χαμηλό. Περάσατε είκοσι χρόνια με 18, 20, μάξιμουμ 30 δολάρια το βαρέλι. Εδώ μονομαχούμε με 45 και 50 και 55 δολάρια το βαρέλι! Και φέρνει ένα αποτέλεσμα, το οποίο είναι προς τιμήν της Κυβέρνησης, γιατί δεν είναι τυχαίο να έχει η βενζίνη 13% και 7% αύξηση, δηλαδή μια μικρή αύξηση, όπως έχει και το πετρέλαιο θέρμανσης όταν έχει τετραπλασιαστεί η τιμή του πετρελαίου στη διεθνή αγορά.
      Ύστερα από τα σαράντα δύο αγαθά και υπηρεσίες που κατέθεσε, δεν προσέθεσε ανόμοια πράγματα. Προσέθεσε το κάτω από τον πληθωρισμό, το ίσο με τον πληθωρισμό και κάτω από την αύξηση των προηγουμένων ετών. Αυτά είναι μια ενότητα λόγου ομοίων πραγμάτων, τα οποία φτιάχνουν ένα σύνολο είκοσι επτά αγαθών και υπηρεσιών από σαράντα δύο, ενώ τα υπόλοιπα ξέφυγαν του πληθωρισμού.
      Ποιος είναι ο πληθωρισμός; Ο πληθωρισμός, όπως κατέθεσε τα στοιχεία της ΕΣΥΕ ο κ. Σιούφας –και θέλω να τα κρατήσουμε για αξιολόγηση στη μνήμη μας- δηλαδή το 3,1% του Απριλίου, είναι ο χαμηλότερος πληθωρισμός της τελευταίας τετραετίας. 
      Θέλω να συναντηθούμε στη μάχη κατά του πληθωρισμού και κατά της ακρίβειας, ρίχνοντας μια ματιά και στο παρελθόν, όχι γιατί έχουμε διάθεση να αντιδικήσουμε ή να κάνουμε αντιπολίτευση στην Αντιπολίτευση αναγόμενοι στο παρελθόν, αλλά γιατί θέλω να σας πω ότι μακροοικονομικά δύο είναι τα προβλήματα, τα οποία έχουν αντίκτυπο στην αύξηση των τιμών του καταναλωτή και στον πληθωρισμό -στην ακρίβεια που λέμε- και τα οποία πολεμά ευστόχως και ευδοκίμως η Κυβέρνηση.
      Πρώτον, δεν υπάρχει διαθέσιμο εισόδημα. Τα νοικοκυριά είναι καταχρεωμένα και εδώ είναι τα απόνερα της πενταετίας του Χρηματιστηρίου, είτε το θέλουμε είτε δεν το θέλουμε. Δεύτερον, κυρίες και κύριοι, δεν υπάρχει παραγωγή. Είναι σμπαραλιασμένη η δομή της παραγωγής και της παραγωγικότητας, είναι ανατετραμμένη σταθερά είκοσι χρόνια τώρα η σχέση της εγχώριας παραγωγής προς την εγχώρια κατανάλωση.
      Για δε την υπόθεση των ολιγοπωλίων, κύριε Πρωτόπαπα, δεν εφύτρωσαν τα ολιγοπώλια στους δεκατέσσερις μήνες. Δεν κατεκλύσθη η αγορά από τα σούπερ μάρκετς και τις πολυεθνικές, οι οποίες συντεταγμένα έκαναν κατάληψη στο εμπορικό τοπίο της χώρας.
      Στις ημέρες σας άνθισαν και μπορεί να εμπεριέχεται και ένα καλό, αλλά ήταν άναρχη η ανάπτυξη και πολύ προβληματική. Δεν λέω μόνο ότι έσβησε το μικρομεσαίο μπακάλη –που είμαι εγώ μικρομεσαίος μπακάλης, δηλαδή το σπίτι μου- δεν είναι αυτό. Είναι ότι τοις πράγμασι διαμορφώθηκαν ολιγοπωλιακές συνθήκες αφόρητες, τις οποίες πολεμά η σημερινή Κυβέρνηση, όταν εσείς σφυρίζατε αδιάφορα. Και τις πολεμά με τα όργανα και τους θεσμούς που ενεργοποίησε το Υπουργείο Ανάπτυξης, με την Επιτροπή Ανταγωνισμού που μπαίνει σε δράση, με το Συνήγορο του Καταναλωτή, με το Εθνικό Συμβούλιο Καταναλωτή κ.ο.κ..
      Θέλω να συνεννοηθούμε σταθερά στη γραμμή ότι είναι σπουδαία και τεκμηριωμένη η άποψη του κ. Σιούφα για τα κυλικεία, για τα τιμολόγια σε σημεία όπου είναι δεσπόζουσα η θέση τους, υπό την έννοια ότι είναι μονοπώλιο. Παραδείγματος χάρη, ο πολίτης, ο ταξιδιώτης στο πλοίο, είναι κυριολεκτικά δέσμιος του μονοπωλιακού κυλικείου του πλοίου. Είναι εύστοχη και νομικά τεκμηριωμένη η απόφαση του Υπουργείου Ανάπτυξης για να θέσουμε αυτά τα πράγματα υπό έλεγχο.
      Θέλω να κάνω δύο παρατηρήσεις. Το παράδειγμα του κ. Σγουρίδη μάς απασχολεί –και ξέρω ότι απασχολεί και τον κ. Σιούφα- για την πολυεθνική, η οποία έχει τα παράξενα τιμολόγια, δηλαδή τις τιμές των αγαθών. Και ενώ είναι η ίδια εταιρεία, είναι άλλα τα τιμολόγια στη Γερμανία και δεν μπορεί να φθάσει η αύξηση στην Ελλάδα –αυτό που μου έλεγε ο Τάσος Καραμάριος- το κόστος της μεταφοράς ενδεχομένως. Αυτό το παράδειγμα μας απασχολεί, με τη διαφορά ότι η εξήγηση που δώσατε, κύριε Σγουρίδη, δεν με πείθει.
      ΠΑΝΑΓΙΩΤΗΣ ΣΓΟΥΡΙΔΗΣ: Είναι απολύτως τεκμηριωμένη.
     ΒΥΡΩΝ ΠΟΛΥΔΩΡΑΣ: Είπατε το γενικό τίτλο «ανασφάλεια και αβεβαιότητα στην αγορά» και περίπου δώσατε το πράσινο φως στην πολυεθνική εταιρεία να κάνει τις αυξήσεις. Δεν είναι νοητό. 
     Καλώ σε συναγερμό, δηλαδή εγώ κρούω τον κώδωνα …
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Υπάρχει η παρέμβαση της Επιτροπής Ανταγωνισμού. 
     ΒΥΡΩΝ ΠΟΛΥΔΩΡΑΣ: …του συναγερμού και λέω –κατά πλεονασμό έστω-  «προσέξτε αυτό το κεφάλαιο».
     Όπως, επίσης, θέλω να σας πω για ένα άλλο κεφάλαιο. Παρακάμπτω ένα σημείο, στο οποίο αναφέρθηκε ο κ. Κεγκέρογλου. Είναι σχολαστικό, αλλά με ενόχλησε. Είναι καλή η επέμβαση και δεν μειώνεται η αξία της επέμβασης για τα κυλικεία κλπ., με το να μου πείτε ότι δεν διαλαμβάνει το σάντουιτς με ζαμπόν και τυρί και ότι κάποιο ξεφεύγει. Δεν είναι αυτό το θέμα μας.
     Το θέμα είναι ότι επιλαμβάνεται το Υπουργείο Ανάπτυξης σ’ έναν ευαίσθητο τομέα και επιλαμβάνεται αποτελεσματικά και σύννομα, ώστε να μην είμαστε μετέωροι από τις αρχές του ανταγωνισμού.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Η τελευταία παρατήρησή μου είναι ότι πολλά ολιγοπωλιακά μορφώματα, με την έννοια της μεσοσταθμικής αύξησης των αγαθών από τα μονοπώλια, γίνονται με παράλληλη δράση της διαφήμισης, η οποία κάνει πλύση εγκεφάλου, παίρνει το πλεονέκτημα στην αγορά και γίνεται κυρίαρχη και δεσπόζουσα, ενώ στην ίδια κατηγορία μπορεί να υπάρχουν και άλλα αγαθά, παιχνίδια κλπ.. Λέω «αγαθά» και όχι «κινέζικα». Το διευκρινίζω και αυτό, γιατί το πολεμάει καλά η Κυβέρνηση κι αυτό το κεφάλαιο μαζί με την Ευρώπη και ελπίζω αποτελεσματικά.
     Θέλω στην ίδια κατηγορία να μη βασιλεύουν εκείνα που είναι φορτισμένα με το πρόσθετο κόστος της διαφήμισης, αλλά να έχουν τελικά κυριαρχία και δεσπόζουσα θέση στην αγορά, όχι από τον αριθμό των μονάδων στις οποίες διαθέτουν το προϊόν, αλλά από το ότι έγιναν επικυρίαρχα στην αγορά μέσω της διαφήμισης ...
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
     ΒΥΡΩΝ ΠΟΛΥΔΩΡΑΣ: Τελειώνω, κύριε Πρόεδρε.
     Το πράγμα είναι σύνθετο. Εκτιμώ ότι με τις γενικές αρχές, όπως τις εξέθεσε ο κ. Σιούφας, ασκείται πράγματι μια πολιτική και νομίζω ότι για πρώτη φορά ευδόκιμα δίδεται η μάχη κατά της ακρίβειας με σύστημα, μέθοδο και αποτελεσματικότητα.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Εσείς μάχεστε για την ακρίβεια, το Προεδρείο όμως μάχεται για την ακρίβεια του χρόνου, όπως βλέπετε! 
     Ο κ. Τσιόγκας, Κοινοβουλευτικός Εκπρόσωπος του Κομμουνιστικού Κόμματος Ελλάδας, έχει το λόγο.
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
     Και σήμερα εδώ, στην Αίθουσα του Κοινοβουλίου, η αντιπαράθεση είναι για το ποιος είναι ο καλύτερος διαχειριστής για την κερδοφορία των βιομηχάνων, των εμπόρων, των τραπεζιτών, των εφοπλιστών, του κεφαλαίου. Ο ελληνικός λαός, όμως, δέχεται καθημερινά, ασταμάτητα και αλλεπάλληλα κύματα ακρίβειας είτε στην κυβέρνηση είναι η Νέα Δημοκρατία είτε στην κυβέρνηση είναι το ΠΑΣΟΚ.
     Σ’ όσες συζητήσεις έχουμε κάνει στο παρελθόν, αλλά και στη σημερινή για το μεγάλο πρόβλημα της ακρίβειας –μια ακρίβεια που «τσακίζει κόκαλα», που εξανεμίζει το εισόδημα των λαϊκών στρωμάτων- βλέπουμε ότι αναδεικνύονται δύο αντίθετες προσεγγίσεις, δύο αντίθετες φιλοσοφίες τόσο για την ακρίβεια όσο και για την ανάπτυξη.
     Η Νέα Δημοκρατία και το ΠΑΣΟΚ βλέπουν το πρόβλημα της ακρίβειας και της ανάπτυξης μέσα από το δρόμο της αύξησης των κερδών των καπιταλιστών, μέσα από την εξυπηρέτηση και τη διασφάλιση της κερδοφορίας του κεφαλαίου, μέσα από την ασυδοσία, τις διευκολύνσεις, τις παροχές, τις απαλλαγές, την ελευθερία κίνησης εμπορευμάτων και κεφαλαίων για τους βιομήχανους, αδιαφορώντας για τις συνέπειες σε βάρος των πλατιών λαϊκών στρωμάτων, με πλήρη ελευθερία στην αγορά για τους βιομήχανους, χωρίς να λαμβάνεται κανένα προστατευτικό μέτρο για τους εργαζόμενους και για τα μεροκάματα, που σήμερα βρίσκονται κυριολεκτικά καθηλωμένα στα 25,5 ευρώ την ημέρα, ενώ δύο εκατομμύρια διακόσιες χιλιάδες Έλληνες ζουν κάτω από τα όρια της φτώχειας.
      Αλήθεια, ποιος οδήγησε αυτά τα δύο εκατομμύρια διακόσιες χιλιάδες Έλληνες να ζουν κάτω από τα όρια της φτώχειας; Δεν τα οδήγησαν οι πολιτικές που εφαρμόζετε τη μία το ΠΑΣΟΚ και την άλλη η Νέα Δημοκρατία;
      Η άλλη προσέγγιση είναι η προσέγγιση του Κομμουνιστικού Κόμματος Ελλάδας και του λαϊκού κινήματος. Εμείς βλέπουμε το πρόβλημα της ακρίβειας και της ανάπτυξης μέσα από ένα πλέγμα, μέσα από ένα δίχτυ προστασίας και υπεράσπισης των συμφερόντων των εργαζομένων και των άλλων πλατιών λαϊκών στρωμάτων.
      Αυτές οι δύο πολιτικές συγκρούονται, είναι σε αντιπαράθεση. Είναι σε αντιπαράθεση, γιατί συγκρούονται συμφέροντα. Από τη μία πλευρά, οι βιομήχανοι θέλουν να αυξήσουν τα κέρδη τους και από την άλλη μεριά, οι εργαζόμενοι προσπαθούν να τα βγάλουν πέρα.
      Είναι γεγονός –ειπώθηκε και εδώ μέσα από προηγούμενους ομιλητές- ότι χιλιάδες νοικοκυριά έχουν οδηγηθεί στα διάφορα καταναλωτικά δάνεια, για να τα βγάλουν πέρα. Κανένας, όμως, δεν είπε ποιος τους ανάγκασε, ποιος τους υποχρέωσε, ποιος τους έσπρωξε στα καταναλωτικά δάνεια, για να μπορέσουν να συντηρήσουν την οικογένειά τους.
      Επομένως, το πρόβλημα της ακρίβειας το δημιουργεί η πολιτική που εφαρμόζεται από τις κυβερνήσεις, που εναλλάσσονται στην εξουσία. Άρα, λοιπόν, για εμάς, χρειάζεται να αλλάξει αυτή η πολιτική, να μπει στο περιθώριο η πολιτική που αδειάζει τις τσέπες των εργαζομένων και γεμίζει τα σεντούκια των καπιταλιστών. Είναι ανάγκη να αλλάξουν οι συσχετισμοί δυνάμεων σε πολιτικό επίπεδο, να ενισχυθεί το Κομμουνιστικό Κόμμα Ελλάδας, να «αδυνατίσουν» τα κόμματα που οδηγούν σε μόνιμη λιτότητα τον ελληνικό λαό, γιατί η πολιτική που ασκείται σήμερα, δεν έχει καμία σχέση με τα συμφέροντα του ελληνικού λαού. Χρειάζεται μία άλλη πολιτική, που να υπηρετεί τα συμφέροντα των εργαζομένων, των αγροτών, της νεολαίας, όλων των λαϊκών στρωμάτων.
      Ταυτόχρονα, για να υπάρξει ανάπτυξη στη χώρα μας, πρέπει οι πλουτοπαραγωγικές πηγές, ο εθνικός πλούτος, τα συγκεντρωμένα μέσα παραγωγής, η περιουσία του ελληνικού λαού, να μην ξεπουλιούνται στο ντόπιο και ξένο κεφάλαιο, αλλά πραγματικά αυτός ο πλούτος να μοιράζεται στον ελληνικό λαό.
      Ακόμα και το ευρώ χρησιμοποιήθηκε ως εργαλείο για τη συγκέντρωση του χρήματος σε λίγα χέρια, αδειάζοντας τις τσέπες του ελληνικού λαού. Η δημόσια δωρεάν υγεία, η παιδεία, η πρόνοια, η πολιτιστική ανάπτυξη, ο μαζικός λαϊκός αθλητισμός, που εμείς προτείνουμε, δεν έχουν καμία σχέση με την πολιτική που εφαρμόζουν η Νέα Δημοκρατία και το ΠΑΣΟΚ. 
      Εμείς αγωνιζόμαστε για τα συμφέροντα των εργαζομένων και των λαϊκών στρωμάτων, για να έχουν όλα όσα είπα παραπάνω δημόσια και δωρεάν και για να μπορεί να τα απολαμβάνει όλος ο ελληνικός λαός.
      Εμείς παλεύουμε και υπερασπιζόμαστε τη δημόσια δωρεάν κοινωνική ασφάλιση και περίθαλψη, γιατί είναι γεγονός ότι σήμερα το 50% των εσόδων στην υγεία προέρχεται απευθείας από την τσέπη των ασφαλισμένων στο ΙΚΑ. Ξέχωρα από το ότι πληρώνουν οι ασφαλισμένοι τις κρατήσεις στο μισθό και στο μεροκάματο, πέρα από τη φορολόγησή τους, με τη φορολογική δήλωση που καταθέτουν, πέρα από το ΦΠΑ που πληρώνουν καθημερινά σε ό,τι αγοράζουν, αναγκάζονται μ’ αυτές τις πολιτικές που εφαρμόζονται, να οδηγηθούν σε μία κατάσταση απελπισίας.
      Εμείς, λοιπόν, προτείνουμε προς το μαζικό λαϊκό κίνημα, προς το εργατικό συνδικαλιστικό κίνημα, οι εργαζόμενοι να έχουν κατώτερο μεροκάματο 48 ευρώ, κατώτερο μισθό 1.200 ευρώ, οι συνταξιούχοι 960 ευρώ κατώτερη σύνταξη, για να μπορούν να έχουν αγοραστική δύναμη, να μπορούν να αγοράζουν, να μπορούν να τα φέρνουν βόλτα.
      Στην ίδια άσχημη κατάσταση βρίσκονται και οι αγρότες, οι οποίοι πουλάνε τα προϊόντα τους κάθε χρόνο σε χαμηλότερες τιμές, ενώ την ίδια στιγμή αγοράζουν τα καλλιεργητικά μέσα και εφόδια πανάκριβα, δίνοντας πολύ περισσότερα χρήματα.
     Αυτοί που θησαυρίζουν και από αυτήν την κατάσταση σε βάρος των αγροτών, είναι οι μεγαλέμποροι, είναι οι μεγαλοεισαγωγείς, είναι οι φαρμακοβιομηχανίες, οι λιπασματοβιομηχανίες. Την ίδια στιγμή οι καταναλωτές αγοράζουν πανάκριβα τα προϊόντα στην αγορά, ενώ μεγάλες ποσότητες από αυτά μένουν αδιάθετα, σαπίζουν στα χωράφια ή μένουν απούλητα. 
     Οι κυβερνήσεις της Νέας Δημοκρατίας και του ΠΑΣΟΚ είναι ταγμένες να υπηρετούν τα συμφέροντα των βιομηχάνων. Γι’ αυτό αφήνουν το κεφάλαιο να κινείται ελεύθερα και ανεξέλεγκτα με την κατάργηση κάθε ελέγχου. Γι’ αυτό ικανοποιούν τις απαιτήσεις των βιομηχάνων. Κάθε φορά που οι βιομήχανοι ζητούν αυξήσεις στα βιομηχανικά προϊόντα, οι κυβερνήσεις τούς τις δίνουν.
     Δείτε για παράδειγμα το εξής: Την ίδια στιγμή που μειώνεται η τιμή στο σιτάρι, το ψωμί παίρνει πάνω. Την ίδια στιγμή που οι τιμές στο γάλα είναι καθηλωμένες, το γάλα αυξάνεται. Και δεν γίνεται μόνο σ’ αυτά, αλλά και στα διόδια, στα τσιγάρα, στα τηλέφωνα, στη ΔΕΗ, στα δίδακτρα, στα νοσήλια, στα ασφάλιστρα, ιδιαίτερα στα καύσιμα, οι αυξήσεις των οποίων παρασύρουν σε ανατιμήσεις όλα τα είδη. Και όλα αυτά, στο όνομα του ανταγωνισμού και των κερδών των βιομηχάνων, οι οποίοι είναι αυτοί που διαμορφώνουν τις τιμές στην αγορά σε όλους τους κλάδους. Στο εμπόριο, κάνουν κουμάντο οι μεγαλέμποροι, οι οποίοι διαμορφώνουν την αγορά. Στον κατασκευαστικό τομέα τα μεγάλα έργα τα παίρνουν οι μεγάλες τεχνικές εταιρείες και για όποιο μικρό έργο παίρνουν οι μικροί κατασκευαστές, αναγκάζονται να δίνουν μεγάλες εκπτώσεις. 
     Το ίδιο ισχύει και για όλους τους κλάδους της οικονομίας. Οι φαρμακοβιομήχανοι θησαυρίζουν με τις αυξήσεις στα φάρμακα. Το ίδιο συμβαίνει στην υγεία, στην παιδεία, στα ακίνητα, στα τρόφιμα, στα γεωργικά φάρμακα και στα λιπάσματα. 
     Εάν, λοιπόν, πραγματικά και τους δύο σας ενδιαφέρει να βάλετε τάξη στις τιμές, να περιορίσετε τα κέρδη των βιομηχάνων. Αντί να κυνηγάτε τους μικρούς, να βάλετε φρένο στην κερδοφορία του μεγάλου κεφαλαίου.
     Το Κομμουνιστικό Κόμμα Ελλάδος προτείνει για πολλοστή φορά να παρθούν συγκεκριμένα μέτρα ελέγχου της αγοράς. Το έχουμε προτείνει και στο παρελθόν, όταν κυβερνούσε το ΠΑΣΟΚ, το προτείνουμε και τώρα που κυβερνά η Νέα Δημοκρατία. Για να ανακουφιστεί ο κόσμος, πρέπει να παγώσουν και να μειωθούν οι τιμές στα είδη πλατιάς λαϊκής κατανάλωσης, να καταργηθεί ο ΦΠΑ, να δοθεί κατώτερο μεροκάματο 48 ευρώ...
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Μια τελευταία φράση, κύριε Πρόεδρε. Σας ευχαριστώ για την ανοχή σας.  
     .... ο μισθός να είναι στα 1200 ευρώ, η σύνταξη στα 960 ευρώ, το επίοδομα του ταμείου Ανεργίας στο 80% του βασικού μισθού και βέβαια το επίδομα από τον ΟΑΕΔ για τα παιδιά να το παίρνουν και οι δύο σύζυγοι, όπως το παίρνουν και στο δημόσιο. Επίσης να υπάρχει μείωση των δημοτικών τελών, γιατί οι δήμαρχοι τελικά έχουν γίνει φοροεισπράκτορες με τις υπέρογκες αυξήσεις στα δημοτικά τέλη. Η υγεία και η παιδεία να είναι δωρεάν. Εσείς την υγεία και την παιδεία την έχετε κάνει εμπόριο.
     Είμαστε αντίθετοι με τη λεγόμενη απελευθέρωση του ωραρίου, γιατί πολλή κουβέντα έγινε σήμερα εδώ, γιατί με τη λεγόμενη απελευθέρωση του ωραρίου, χιλιάδες μικρομάγαζα θα βάλουν λουκέτο, χιλιάδες επαγγελματίες θα εξαφανιστούν από το χάρτη, χιλιάδες εργαζόμενοι σ’ αυτούς θα βγουν στην ανεργία. Αντίθετα, τα πολυκαταστήματα δοκιμάστηκαν και δεν διαμόρφωσαν νέες θέσεις εργασίας. Και βέβαια δεν λείπουν οι ώρες για την απελευθέρωση του ωραρίου. Λείπουν τα χρήματα, που δεν έχουν οι εργαζόμενοι για να πάνε να αγοράσουν. 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τσιόγκα.
     Ο κ. Κεγκέρογλου έχει το λόγο για να δευτερολογήσει για πέντε λεπτά και στη συνέχεια ο κ. Σγουρίδης.
     ΒΑΣΙΛΕΙΟΣ ΚΕΓΚΕΡΟΓΛΟΥ:  Ευχαριστώ, κύριε Πρόεδρε. 
     Οι αριθμοί που αναφέρατε, κύριε Υπουργέ, πριν αποχωρήσετε και τα στοιχεία που μας καταθέσατε, πράγματι ευημερούν. Αλλά δεν λάβατε υπόψη σας ότι λόγω αυτών των αριθμών, λόγω αυτών των στοιχείων, πολλοί συνάνθρωποί μας κάθε μέρα δυστυχούν. Δεν πείθουν πλέον οι αριθμοί σας. Δεν πείθουν κατ’ αρχήν τον οικογενειάρχη, τον εργαζόμενο, το συνταξιούχο, τον αγρότη, τον άνεργο που πασχίζει και δυσκολεύεται κάθε μέρα να τα βγάλει πέρα. Δεν ήταν ανάγκη απόψε εμείς να μιλήσουμε για την ακρίβεια, δεν ήταν ανάγκη να μιλήσουμε εμείς για τη μείωση του εισοδήματός του, γιατί ο κάθε οικογενειάρχης το γνωρίζει από τον καθημερινό αγώνα που κάνει.
     Σήμερα προσπαθήσαμε με την επερώτησή μας να δείξουμε πού ακολουθείτε λάθος δρόμο, ποια μέτρα δεν λαμβάνετε και τι πρέπει να διορθώσετε. Και αυτό, για να μην υπάρχει ανεπανόρθωτη ζημιά στο εισόδημα των χαμηλών εισοδηματικών τάξεων.
      Ακολουθείτε σταθερά την πολιτική της ανεξέλεγκτης αγοράς, που αυτορρυθμίζεται και αποφασίζει και την πρακτική της Κυβέρνησης, η οποία απλώς συμπαρίσταται σ’ αυτές τις αποφάσεις. Παρουσιάσατε και σήμερα αντιφατικά στοιχεία στην προσπάθειά σας να δικαιολογήσετε τα αδικαιολόγητα. Ο δείκτης τιμών καταναλωτή διαμορφώθηκε τον Απρίλιο στο 3,4%. Μιλήσατε σήμερα για μηδαμινές αυξήσεις τον τελευταίο μήνα στα καύσιμα, ιδιαίτερα στο πετρέλαιο θέρμανσης και το αποδέχομαι για τον τελευταίο μήνα. Ταυτόχρονα, όμως, βλέπουμε το δελτίο Τύπου του Γενικού Γραμματέα της Εθνικής Στατιστικής Υπηρεσίας, όπου  δικαιολογεί την αύξηση του δείκτη τιμών καταναλωτή από το 2,9% το Μάρτιο στο 3,4% τον Απρίλιο για το πετρέλαιο θέρμανσης. Πετρέλαιο θέρμανσης τον Απρίλη! Είναι σοβαρή επιχειρηματολογία αυτή, κύριε Υπουργέ; Ή δεν αυξήθηκε το πετρέλαιο θέρμανσης και δεν επηρέασε το δείκτη τιμών καταναλωτή ή αυξήθηκε και μάλιστα η αύξηση και η κατανάλωση ήταν τόσο σοβαρές, που έφεραν την αύξηση κατά μισή ποσοστιαία μονάδα στο δείκτη τιμών.
      Όμως, η αύξηση του κόστους ζωής, σε συνδυασμό με τη μείωση των πραγματικών αποδοχών οδηγεί την ελληνική οικογένεια σε απόγνωση. Η ακρίβεια εξανέμισε τις μικρές ονομαστικές αυξήσεις που δώσατε και τις ελάχιστες αυξήσεις στους συνταξιούχους. Οι συνταξιούχοι, μ’ αυτές τις αυξήσεις και με τις λεγόμενες αυξήσεις στο ΕΚΑΣ, δεν θα παίρνουν πλέον ένα κουλούρι την ημέρα, αλλά ένα κουλούρι την εβδομάδα. 
      Αναφερθήκατε στις μικρομεσαίες επιχειρήσεις. Το έτος 2005 χαρακτηρίστηκε ψευδεπίγραφα ως έτος ανταγωνιστικότητας και το «ψευδεπίγραφα» πηγάζει από την πολιτική, την οποία ακολουθείτε και η οποία είναι μόνο επικοινωνιακή. Μιλάτε για ελάφρυνση της φορολογίας στις μικρές και μεσαίες επιχειρήσεις και ταυτόχρονα χαρίζετε 1.000.000.000 στις τράπεζες και στο μεγάλο εισαγωγικό κεφάλαιο, το οποίο ζητάτε από τις μικρές και πολύ μικρές επιχειρήσεις.
      Μιλήσατε και σήμερα για τον αναπτυξιακό νόμο. Μα, δεν ξέρετε ότι «στο σπίτι του κρεμασμένου δεν μιλάνε για σκοινί»; Εδώ και δεκατέσσερις μήνες δεν έχει υλοποιηθεί ούτε μία επένδυση με το νέο νόμο. Προχωρήσατε στην παραλαβή φακέλων τον τελευταίο μήνα και αυτό το θεωρήσατε επιτυχία, ούτως ώστε να βγάλετε δελτίο Τύπου.
      Η πολυδιαφημισμένη απλοποίηση των διαδικασιών, για την οποία έγινε μάχη στο Κοινοβούλιο, ώστε να σας πείσουμε για το τι πραγματικά πρέπει να γίνει, αντί να μειώσει, αύξησε τα δικαιολογητικά. Οι επενδυτές δεν αντέχουν και από αυτήν τη νομοθετική παρέμβασή σας προς λάθος κατεύθυνση και ο ένας μετά τον άλλο αποχωρούν. 
      Είχαμε ειδική ρύθμιση στη Βουλή για τα υδροπλάνα και για την απλοποίηση των διαδικασιών. Ο Ελληνοκαναδός επενδυτής, που ήρθε και λέει ότι έχει κάνει τη μισή Κυβέρνηση βόλτα στο Αιγαίο, αποχωρεί απογοητευμένος από τη γραφειοκρατία που συναντά.
      Κύριε Υπουργέ, ας δούμε λίγο τι λέγατε στο πρόγραμμά σας. Αναφέρατε ότι «Οι κυβερνώντες δεν κατάλαβαν ότι οι τιμές δεν συγκρατούνται με διοικητικά μέτρα, με απειλές και φοβέρες, αλλά με μέτρα διαρθρωτικά, αναπτυξιακά, με μέτρα ενίσχυσης της ανταγωνιστικότητας των επιχειρήσεων, με την εξασφάλιση της λειτουργίας του ελεύθερου ανταγωνισμού, με την πληροφόρηση και τη διαφάνεια στην αγορά και με την οργάνωση ενός γνήσιου κινήματος καταναλωτών». 
      Τι από όλα αυτά κάνατε; Αναθεματίζατε τα διοικητικά μέτρα και πήρατε διοικητικά ημίμετρα που, αντί να περιορίσουν την ακρίβεια, την τροφοδοτούν. Όταν απελευθερώνετε όλα τα είδη κυλικείου και περιορίζετε τη διατίμηση μόνο σε εννιά είδη, τροφοδοτείτε την ακρίβεια. Είναι άλλο πράγμα το επικοινωνιακό, το οποίο πρέπει να ακολουθεί την πολιτική και είναι χρειάζεται για να ενημερώνονται οι πολίτες, αλλά να ακολουθεί την πολιτική πράξη, και άλλο αυτό που κάνετε εσείς. Δουλεύετε επικοινωνιακά, διαφημίζετε, αλλά πράξη «μηδέν» και στο τέλος έχετε πιστέψει και εσείς οι ίδιοι αυτά, με τα οποία θέλατε να παραπλανήσετε το λαό. Αυτό είναι το δράμα της Κυβέρνησης. Έχει πέσει θύμα των ίδιων των διαδόσεών της.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σγουρίδης για δύο λεπτά.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, άκουσα με προσοχή και τον κύριο Υπουργό και τον Κοινοβουλευτικό Εκπρόσωπο της Νέας Δημοκρατίας και, όπως συνηθίζει να λέει ο κ. Πολύδωρας, πρέπει κάπου να βρεθούμε. Και για να βρεθούμε, θέλω να κάνω τις εξής παρατηρήσεις.
      Πρώτη παρατήρηση. Εμείς καταδικαστήκαμε γι’ αυτά που δεν κάναμε. Εσείς υποσχεθήκατε ότι θα πατάξετε την ακρίβεια. Σε μια δε αποστροφή της ομιλίας του ο κύριος Υπουργός είπε ότι επικοινωνιακά κάνουμε φιέστες τηλεοπτικές για την ακρίβεια. Ξεχνάτε τις δικές σας προεκλογικές φιέστες με την κάμερα από πίσω στις λαϊκές αγορές και στα πρωϊνάδικα; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Για τον κ. Κουλούρη μιλάτε; Δεν σας άκουσα.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ. Θα απαντήσετε μετά.
      ΠΑΝΑΓΙΩΤΗΣ ΣΓΟΥΡΙΔΗΣ: Θέλετε να το επαναλάβω, κύριε Υπουργέ; δεν έχω το χρόνο.
      Δεύτερη παρατήρηση: Όλα κρίνονται συγκριτικά. Ο εχθρός του καλού είναι το καλύτερο και ο εχθρός του κακού είναι το χειρότερο. Εσείς ανήκετε στη δεύτερη κατηγορία. Και μάλιστα, θα έλεγα ότι η ακρίβεια μ’ εσάς χειροτέρεψε και, κυρίως, οφείλεται στους άστοχους χειρισμούς σας.
      Παρατήρηση τρίτη. Μιλήσατε για πρωτοφανείς αυξήσεις στα καύσιμα διεθνώς. Όμως, δεν μιλήσατε για πρωτοφανή μείωση του δολαρίου διεθνώς. Επειδή μου αρέσουν τα μαθηματικά, θα σας πω το εξής: Είπατε ότι το πετρέλαιο σήμερα έχει 47 δολάρια το βαρέλι και εμείς πουλάμε 0,85 ευρώ την βενζίνη. Τα 47 δολάρια επί 0,70 ευρώ, είναι περίπου 33 ευρώ. Αντίθετα, είπατε ότι εμείς αγοράζαμε 31 δολάρια το βαρέλι το πετρέλαιο και πουλούσαμε τη βενζίνη 0,75 ευρώ. Σας λέω δε ότι τα 31 δολάρια επί 1,2 ευρώ που είχε το δολάριο τότε, μας κάνουν περίπου τα 36 ευρώ. Άρα, λοιπόν, εσείς αγοράζετε με 33 ευρώ και πουλάτε με 0,85 και εμείς αγοράζαμε με 36 ευρώ και πουλούσαμε 0,75.
      Θα καταλήξω δε λέγοντας ότι ενός κακού μύρια έπονται. Από την ακρίβεια πλήττεται η πιο ανταγωνιστική βιομηχανία της Ελλάδος που είναι ο τουρισμός. Και μάλιστα πλήττεται ο υγιής επιχειρηματίας, γιατί ο υγιής επιχειρηματίας μειώνει τα τουριστικά πακέτα, πληρώνεται λιγότερο. Και όμως η Ελλάδα είναι η πιο ακριβή χώρα στον τουρισμό από άλλες ανταγωνιστικές χώρες. Πώς γίνεται αυτό; Ο μεν τουριστικός πράκτορας φέρνει γκρουπ με χαμηλές τιμές, πλην όμως ο τουρίστας φεύγει με την αίσθηση ότι πλήρωσε περισσότερα. Γιατί; Γιατί όταν πάει στο κυλικείο του αεροδρομίου και στο κυλικείο της Ακρόπολης και οι τιμές είναι αστρονομικές, τότε γίνεται το τραγικό έγκλημα να κτυπάμε ουσιαστικά τον τουρισμό που είναι η πιο ανταγωνιστική μας βιομηχανία. Δεν έχουμε να πουλήσουμε και τίποτε άλλο.
      Κύριε Υπουργέ, επιτέλους σταματήστε να στρουθοκαμηλίζετε. Δεν είσθε αντιπολίτευση. Αντιμετωπίστε κατάματα τα προβλήματα και πάρτε τα μέτρα. Οι άστοχοι χειρισμοί οδηγούν τη χώρα σε αδιέξοδο.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει  ο Υφυπουργός Ανάπτυξης, κ. Παπαθανασίου, για δεκατρία λεπτά δευτερολογία και πέντε λεπτά τριτολογία.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρίες και κύριοι συνάδελφοι, εγώ δεν θα σχολιάσω το γεγονός ότι το ΠΑΣΟΚ τώρα ανακάλυψε την ακρίβεια, ούτε θα σχολιάσω το γεγονός το τι ακρίβεια παραλάβαμε. Εγώ θέλω να σχολιάσω τις ανακρίβειες που λέχθηκαν σ’ αυτήν την Αίθουσα από τους επερωτώντες.
      Πρώτη ανακρίβεια. Ότι ο ομιλών είχε δηλώσει ότι δεν υπάρχει ακρίβεια. Κάνετε μεγάλο λάθος. Σε όλες μου τις δηλώσεις είχα πει ότι ακρίβεια υπάρχει και είναι η σχέση εισοδημάτων και τιμών. Αυτό που είπα ότι δεν υπάρχει και το λέω και το ξαναλέω είναι ότι δεν υπάρχουν αυτά τα νέα αλλεπάλληλα κύματα ακρίβειας τα οποία προαναγγέλατε, διαφημίζατε, ελπίζατε ενδεχομένως για λόγους πολιτικούς αλλά δεν ήλθαν, είτε λέγεται προολυμπιακή ακρίβεια, σχολική ακρίβεια, χριστουγεννιάτικη ακρίβεια, πασχαλινή ακρίβεια. Και σήμερα ακούσαμε και για τέταρτο κύμα ακρίβειας το οποίο υποτίθεται ότι και αυτό θα έλθει.
    Δεύτερη ανακρίβεια ότι με την πολιτική μας τα δίδακτρα αυξήθηκαν υπερβολικά. Μα, πού ζείτε; Η αύξηση θα είναι 3,21% σε όλες τις τάξεις των ιδιωτικών σχολείων για όλα τα μαθήματα, υποχρεωτικά, προαιρετικά και μεταφορικά, σε αντίθεση μ’ αυτό που συνέβαινε μέχρι πέρσι, που κοροϊδεύατε τον κόσμο, ανακοινώνατε αυξήσεις του 4%, αφήνατε ελεύθερες όλες τις παράλληλες δραστηριότητες και τελικά είχαμε μέσο όρο αυξήσεων 14%. Αυτή είναι η πραγματικότητα. Στις δε πρώτες τάξεις που τις αφήσαμε ελεύθερες, δεν είναι 30% η αύξηση. Αν υπάρχει κάποιο σχολείο που έχει 30% αύξηση, με γεια του με χαρά του. Η πλειοψηφία των σχολείων στις πρώτες τάξεις, έχουν αυξήσεις κάτω από 10%. Και σε όλες επαναλαμβάνω, τις υπόλοιπες τάξεις έχουν 3,21%. Άσχετο αν εσείς θέλατε ή ελπίζατε 6% ή 7% ή αν μερικοί από τους σχολάρχες ήθελαν να ερμηνεύσουν το νόμο όπως τους βόλευε. Η αύξηση είναι 3,21% για τα πάντα με έντιμο τρόπο, έναντι αυξήσεων 14% στο παρελθόν.
    Αυξήσεις έγιναν δήθεν στα φάρμακα. Πού τις είδατε; Πάλι τις ονειρεύεστε. Με τη νέα τιμολογιακή πολιτική των φαρμάκων με το 2 συν 1, η μεσοσταθμική μείωση θα είναι της τάξεως του 5%-7%. Για πρώτη φορά κάνουμε αυτό που κάνουν όλες οι άλλες χώρες μέχρι τώρα, αλλά εσείς τους χαριζόσασταν. Όταν λήγει το πατέντο σ’ ένα φάρμακο, οι πολυεθνικές θα μειώνουν την τιμή του 20%. Μέχρι τώρα, τίποτα δεν συνέβαινε. Ήμασταν η μοναδική χώρα που τους χαριζόταν.
    Επιβάλλουμε επιπλέον έκπτωση για τα ασφαλιστικά ταμεία. Και υπάρχει και μια μερίδα των φτηνών φαρμάκων που οι αυξήσεις στα είχατε ξεχάσει εκεί, που τα αφήνατε δήθεν παγωμένα και ερχόντουσαν τα φάρμακα από το παράθυρο, είτε με εισαγωγές με το ίδιο όνομα από αλλού είτε άλλαζαν το όνομα είτε αποσύρονταν και ερχόντουσαν με 200%, με 300% μέχρι και 1.051% ακριβότερα. Το vomex, για παράδειγμα, που χρησιμοποιούν όλες οι οικογένειες είχε 1,25 ευρώ, εσείς υποτίθεται δεν του δίνατε αύξηση και έγινε εισαγωγή από τον ΙΦΕΤ με 15 ευρώ. Αν θέλετε να σας φέρω και τα τιμολόγια.
    Σταματήστε, λοιπόν, να λαϊκίζετε και να κοροϊδεύετε τον κόσμο με την πολιτική αυτή των φαρμάκων που είχε οδηγήσει σε έκρηξη της φαρμακευτικής δαπάνης και ο κόσμος να πληρώνει τα φάρμακα δήθεν με παγωμένη τιμή και από το παράθυρο να μπαίνουν με 1.051% ακριβότερα. 
    Τρίτη ανακρίβεια, τα κυλικεία. Είχε ψηφιστεί μια αγορανομική διάταξη για τα κυλικεία για ορισμένους χώρους και οι αρχαιολογικοί χώροι, με νόμο του ΠΑΣΟΚ είχαν εξαιρεθεί και τις τιμές κανόνιζε το Υπουργείο Πολιτισμού. Γι’ αυτό και ο πρώην Υπουργός ο κ. Βενιζέλος είχε υπογράψει σύμβαση με το κυλικείο της Ακρόπολης που διεκδικεί 20% αύξηση κάθε χρόνο.  Επί των ημερών σας συνέβαιναν αυτά. Είχε, λοιπόν, ψηφιστεί ένας νόμος που στην πράξη δεν εφαρμοζόταν. Και δεν εφαρμοζόταν γιατί, έβαζαν π.χ. στο σάντουιτς λίγο μαρούλι που ξέφευγε από το τυποποιημένο και πήγαινε υποτίθεται σε άλλη τιμή. 
    Εμείς κάναμε μια εφαρμόσιμη και ρεαλιστική διάταξη, εξασφαλίζουμε σε κάποιον που είναι σ’ αυτά τα σημεία ότι δεν θα πεινάσει, δεν θα διψάσει. Του δίνουμε, λοιπόν, αυτά τα είδη σε συγκεκριμένη και χαμηλότερη τιμή από αυτή που υπήρχε. 
    Κύριε Σγουρίδη, επειδή αναφερθήκατε τελευταίος για τον καφέ στο χώρο της Ακρόπολης, σας πληροφορώ ότι έχει 1,5 ευρώ όπως έχει σε όλη την υπόλοιπη Ευρώπη.
    ΠΑΝΑΓΙΩΤΗΣ ΣΓΟΥΡΙΔΗΣ: Ο μισός καφές ίσως έχει 1,5  ευρώ και όχι ολόκληρος.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Και σας καλώ να πάτε εκεί και να το δείτε. Και όποιος τολμήσει να ξεπεράσει το 1,5 ευρώ, θα υποστεί τις αυστηρές συνέπειες του νόμου. Και αυτά τα κόλπα που μερικοί λένε ότι θα μειώσουν την ποσότητα, θα μας βρουν αντίθετους και θα το μετανιώσουν πικρά. Όποιος νομίζει ότι μπορεί να εφαρμόσει τη «μίνι» ποσότητα, θα μετανιώσει πικρά. 
    Απαντώ και στην κ. Ζήση που είπε πού «είναι ο έλεγχος και ποιες οι ποινές», καταθέτοντας έναν πίνακα με τους ελέγχους που έκαναν τα ΚΕΛΑΥΕ από το Νοέμβριο μέχρι και τον Απρίλιο. Υπάρχει σύνολο τετρακοσίων σαράνα μίας παραβάσεων και πρόστιμα 174.000 ευρώ σε μικρούς. 
    (Στο σημείο αυτό ο Υφυπουργός Ανάπτυξης κ. Ι. Παπαθανασίου καταθέτει για τα Πρακτικά τους προαναφερθέντες πίνακες οι οποίοι έχουν ως εξής:
    (Το κείμενο ευρίσκεται στο τεύχος των Πρακτικών της Βουλής).
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης):  Και ανεξάρτητα απ’ αυτό, στις λαϊκές αγορές, πεντακόσιες έξι παραβάσεις με τριπλότυπα τα οποία δεν τηρήθηκαν, με ποσότητες που δεν αναφέρονται σωστά και οι ποινές επιβάλλονται. Όχι σαν τις ποινές που υπήρχαν όταν παραλάβαμε το Υπουργείο που ήταν εξακόσιες ποινές εκεί στο ράφι και κανένας δεν τις έκανε τίποτε, οι ποινές που είχαν επιβληθεί και δεν είχαν ποτέ εισπραχθεί. 
     Έρχομαι τώρα στο θέμα εάν έχουμε νέες ανατιμήσεις με βάση τους τιμοκαταλόγους που υποτίθεται ότι μας έχουν στείλει οι επιχειρήσεις. Με βάση, λοιπόν, τους τιμοκαταλόγους που στέλνουν οι επιχειρήσεις για τις ετήσιες αυξήσεις τους, η μέση αύξηση στο πρώτο εξάμηνο που έχουν δηλωθεί οι επίσημοι τιμοκατάλογοι, είναι 2,41%. Πέρσι ήταν 5%, φέτος είναι 2,41%. Κάνουμε βήματα, προχωράμε, βελτιωνόμαστε. Δεν είμαστε ευχαριστημένοι αλλά πετυχαίνουμε επιμέρους, σαφώς βελτίωση. 
     Μιλήσατε για τιμή καταναλωτή, οι παραγωγοί φέτος τι χαμηλές τιμές έχουν και αυτές δεν φθάνουν στην κατανάλωση. Πώς δεν φθάνουν στην κατανάλωση, όταν τα φρούτα είναι 15% φθηνότερα από πέρσι, είναι στο χαμηλότερο επίπεδο των τριών τελευταίων ετών, όταν τα λαχανικά είναι 5,7% χαμηλότερα από πέρσι, στο επίπεδο των τιμών του 2001; Βεβαίως υπάρχει ψαλίδα και πρέπει να την ψάξουμε, ψαλίδα μεταξύ παραγωγού και τελικής κατανάλωσης, όπως υπάρχει και αυτό το σωστό θέμα τι γίνεται με τις τιμές στην Ελλάδα και στην Ευρώπη. 
     Αλλά θα ήθελα να θυμίσω όταν είχα πρωτοαναλάβει το Υπουργείο και είχα πει ότι πρέπει να ψάξουμε όλο το κύκλωμα και να δούμε πού οφείλεται η ψαλίδα, ο προηγούμενος Υπουργός είχε πει ότι αυτά είναι μπούρδες. Συμφωνείτε μαζί του ναι ή όχι; Πείτε το. Πρέπει να ξέρουμε τι γίνεται ή δεν πρέπει; Πρέπει να ξέρουμε ποιοι επεμβαίνουν σ’ αυτήν την αλυσίδα και πού οφείλονται οι αυξήσεις ή δεν πρέπει; Εάν πρέπει λοιπόν, μάλλον άλλοι έλεγαν μπούρδες. 
     ΦΩΤΗΣ ΧΑΤΖΗΜΙΧΑΛΗΣ: Πόσο χρόνο θέλετε για να μάθετε; 
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Πάντως, λιγότερο χρόνο απ’ ό,τι κάνατε εσείς, κύριε πρώην Υπουργέ Γεωργίας, που είχατε και την αρμοδιότητα. 
     Λιγότερο χρόνο από εσάς επαναλαμβάνω, κύριε πρώην Υπουργέ Γεωργίας, που είχατε και την αρμοδιότητα. 
     Στους δυόμισι πρώτους μήνες από τότε που εφαρμόζεται ο αναπτυξιακός νόμος έχουν υποβληθεί εκατό σχέδια 300.000.000 ευρώ. Είναι ενθαρρυντικό, πολύ ενθαρρυντικό. 
     Πάμε τώρα να δούμε τι κάνουμε πραγματικά, γιατί ελέχθη ότι δεν έχουμε πολιτική. Έχουμε λοιπόν πολιτική συγκεκριμένη, να δούμε τι κάνουμε και τι μέτρα παίρνουμε για την αντιμετώπιση της ακρίβειας. Θα αναφέρω μερικές πρωτοβουλίες. Πρωτοβουλία πρώτη, ενεργοποίηση της Επιτροπής Ανταγωνισμού. Θυμόσαστε ότι υπάρχει αυτή η επιτροπή; Διότι επί των ημερών σας δεν νομίζω ότι είχε κάνει και τίποτε. Και έρχεστε εδώ, κύριε Πρωτόπαπα, και λέτε ότι ξεκινάμε από τα χαμηλά; Τα σούπερ μάρκετς τι είναι; Χαμηλά; Για πείτε μας. Πάρτε θέση, ποια είναι η θέση σας; Διότι αφήνετε στην επερώτησή σας και κάποια απαράδεκτα υπονοούμενα περί συμφερόντων. Ελέχθησαν και εδώ. Ποια είναι η άποψή σας, λοιπόν, για την επέμβαση της Επιτροπής Ανταγωνισμού στα σούπερ μάρκετς; Είναι χαμηλά; Είναι μικρά συμφέροντα; Και πότε στο παρελθόν εσείς είχατε κάνει μια τέτοια παρέμβαση; 
     Και πείτε μας εσείς, ένα παράδειγμα για ένα πρόστιμο, που επέβαλε η Επιτροπή Ανταγωνισμού επί των ημερών σας σε κάποιο τέτοιο θέμα, είτε σε ελληνική είτε σε ξένη βιομηχανία. Μιλήσατε και για συμφέροντα. μίλησε και ο κ. Χατζημιχάλης για συμφέροντα και είπε για το γάλα και είπε ότι εξυπηρετούμε συμφέροντα επειδή θέλουμε να παρατείνουμε τη διάρκεια. Και έρχεται εδώ ο κ. Πρωτόπαπας λίγο μετά και μας λέει, τι κάνετε για το γάλα που είναι δυο βιομηχανίες ντόπιες και έχουν το 90% ή δεν ξέρω πόσο είπατε, της αγοράς; Συνεννοηθείτε μεταξύ σας. 
     Και ποιος εξυπηρετεί συμφέροντα; Αυτός που θέλει να ενισχύσει αυτές τις δυο βιομηχανίες που έχουν το 92% ή μήπως μια πολιτική που με την παράταση της διάρκειας μπορεί να τις ανταγωνιστεί; 
     Μήπως, λοιπόν, αυτοί οι οποίοι είναι εναντίον της παράτασης αυτής εξυπηρετούν τα συμφέροντα; Εγώ διερωτώμαι. Εγώ δεν μίλησα για συμφέροντα.
     ΦΩΤΗΣ ΧΑΤΖΗΜΙΧΑΛΗΣ: Ρωτείστε τον κ. Κοντό. 
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εγώ σας ξαναλέω, ότι εσείς από τη μια μεριά μιλάτε για συμφέροντα δήθεν και από την άλλη μεριά έρχεται ο κ. Πρωτόπαπας δέκα λεπτά αργότερα και λέει τι θα γίνει με τις δυο βιομηχανίες και με τον ανταγωνισμό; 
     Συνεννοηθείτε, συντονιστείτε, αποφασίστε. Ποια είναι η θέση του ΠΑΣΟΚ για την παραπομπή που έκανε ο κ. Σιούφας -και δεν την έκανε βέβαια υπό την πίεση της επερώτησης, την έχει κάνει εδώ και πολύ καιρό- για τον έλεγχο ακριβώς μιας σειράς προϊόντων, τα κατεψυγμένα λαχανικά, τα γαλακτοκομικά, στην Επιτροπή Ανταγωνισμού και για όλες τις υποθέσεις που η Επιτροπή Ανταγωνισμού για πρώτη φορά ερευνά. Πάρτε θέση. Αφήστε τα υπονοούμενα, πάρτε θέση.
     ΡΟΔΟΥΛΑ ΖΗΣΗ: Δεν έχουμε τίποτα από την επιτροπή.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Πώς δεν έχουμε; Δεν έχετε ακούσει τίποτα για τις υποθέσεις που ανέφερα ή για άλλες υποθέσεις; Δεν θέλω να αναφέρω συγκεκριμένες μεγάλες επιχειρήσεις που έχουν φάει πρόστιμα.
      ΡΟΔΟΥΛΑ ΖΗΣΗ: Για κάποιες συγκεκριμένες.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κάντε, λοιπόν, λίγο υπομονή.
      Εγώ λέω: Αφήστε τα υπονοούμενα και τις θεωρίες και πάρτε καθαρά θέση. Τα ολιγοπώλια και τα μονοπώλια έχουν ονοματεπώνυμο. Είμαστε αποφασισμένοι και συγκρουόμαστε μ’ αυτά. Εμείς ανοίξαμε το ζήτημα της ελληνοποίησης και του βαφτίσματος. Είναι η δεύτερη πρωτοβουλία. Δεν νομίζω ότι τόσο καιρό για τα αμνοερίφια είχατε κάνει τίποτα, που τρώγαμε το εισαγόμενο για ελληνικό και ήταν όλοι δήθεν ευχαριστημένοι. Δεν νομίζω ότι για τα όσπρια ήταν ευχαριστημένοι ή ότι δεν είναι σύγκρουση που αποφασίσαμε να πούμε με το όνομά τους ποιοι βαφτίζουν το εισαγόμενο ως ελληνικό ή για τη ζάχαρη που εντός των ημερών θα ακούσετε και εκεί αποτελέσματα ή για άλλα προϊόντα τα οποία κοιτάμε. Διότι εμείς πράγματι θέλουμε και να συγκρουστούμε και να αποκαταστήσουμε την τάξη στην αγορά.
      ΦΩΤΗΣ ΧΑΤΖΗΜΙΧΑΛΗΣ: Όλο το θεσμικό πλαίσιο…
      ΡΟΔΟΥΛΑ ΖΗΣΗ: Τα αυτονόητα. Μα είναι ολόκληρο πλαίσιο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Τα αυτονόητα είναι αυτά που δεν γινόντουσαν και γίνονται.
      Άλλη πρωτοβουλία είναι, όπως είπα, το σταμάτημα των βαφτισιών –που το λένε στα λαϊκά- του να βαφτίζουμε τα εισαγόμενα ως ελληνικά και να ξέρει ο καθένας τι κάνει.
      Άλλη πρωτοβουλία είναι η εντατικοποίηση των ελέγχων. Πάνω από δέκα φορές περισσότεροι έλεγχοι. Σας έδωσα στοιχεία και έχουμε δώσει και στο παρελθόν. Και επιβάλλονται τα πρόστιμα και εισπράττονται. Και με το νέο σχέδιο νόμου που θα έλθει για τη βελτίωση του ν. 3190 -ενός νόμου που δεν μπορώ να πω ότι ήταν κακός, αλλά είχε κενά και ελλείψεις- θα γίνουν πιο αυστηρά τα πρόστιμα και η διαδικασία με την οποία θα μπαίνουν αυτά θα είναι τέτοια, ώστε να καταλάβουν όλοι ότι πράγματι ελεύθερη αγορά δεν είναι ασύδοτη αγορά και ότι έχει κανόνες, έχει νόμους που εφαρμόζονται χωρίς διακρίσεις και εξαιρέσεις προς τους πάντες.
      Και εδώ θα ήθελα να πω ότι και οι νομαρχίες –επειδή αναφέρθηκε- παρ’ όλες τις ελλείψεις που έχουν στο προσωπικό, κάνουν ό,τι μπορούν. Θέλουμε να κάνουν περισσότερα και για το παρεμπόριο, όπως γίνεται εδώ στο Λεκανοπέδιο, όπου την ευθύνη έχει το Υπουργείο Ανάπτυξης. Πρέπει να κάνουν περισσότερα και οι νομαρχίες. Έχουν αντικειμενικές δυσκολίες, αλλά πιέζουμε, για να προχωρήσουν πιο γρήγορα.
      ΒΑΣΙΛΕΙΟΣ ΚΕΓΚΕΡΟΓΛΟΥ: Οι περιφέρειες έχουν τον έλεγχο πλέον.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν έχουν τον έλεγχο οι περιφέρειες. Οι περιφέρειες συγκροτούν τα κλιμάκια. Οι νομαρχίες έχουν τον έλεγχο.
      Τέλος, ξεκαθαρίζουμε ότι μια ακόμη από τις πρωτοβουλίες που παίρνουμε είναι το πολυνομοσχέδιο που φέρνουμε για το εμπόριο.
      ΧΡΗΣΤΟΣ ΠΡΩΤΟΠΑΠΑΣ: Πότε;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Τις αμέσως επόμενες εβδομάδες. Είναι στην τελική του φάση. Το έχουμε δώσει για διαβούλευση και επεξεργαζόμαστε τις τελικές θέσεις. Εκεί βάζουμε τάξη σε θέματα προσφορών και εκπτώσεων, που είναι θέματα που αφορούν τους μικρομεσαίους, βάζουμε θέματα που έχουν σχέση με το υπαίθριο και πλανόδιο εμπόριο, καταργούμε τα ιδιωτικά παζάρια και τις ιδιωτικές λαϊκές αγορές, μάστιγα για το οργανωμένο εμπόριο…
      ΧΡΗΣΤΟΣ ΠΡΩΤΟΠΑΠΑΣ: Το ωράριο;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εκεί είναι θέμα και το ωράριο. Δεν θέλω τώρα να ξεκινήσω τη συζήτηση για το ωράριο, διότι -ξέρετε- είναι μια συζήτηση που θα μας δοθεί η ευκαιρία να την κάνουμε κατά τη διάρκεια της συζήτησης του σχετικού νομοσχεδίου.
      ΡΟΔΟΥΛΑ ΖΗΣΗ: Δηλαδή, σ’ αυτό το νομοσχέδιο θα είναι όλη η πολιτική σας για τις μικρομεσαίες επιχειρήσεις;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν είναι όλη η πολιτική, γιατί όλη η πολιτική είναι και η φορολογία που είναι αλλού. Έχει γίνει ο φορολογικός νόμος, είναι και ο αναπτυξιακός νόμος, είναι και η πολιτική, για να ενταχθεί το εμπόριο στο Κοινοτικό Πλαίσιο Στήριξης. Πάντως, είναι μέτρα τα οποία αφορούν το εμπόριο, από το ηλεκτρονικό εμπόριο μέχρι το θέμα του πλανοδίου, του υπαιθρίου, των λαϊκών, των προσφορών, των εκπτώσεων, των κυλικείων και όλα αυτά είναι μια συγκροτημένη…
      ΡΟΔΟΥΛΑ ΖΗΣΗ: Μα κλείνουν καταστήματα, κλείνουν μικρομεσαίες επιχειρήσεις.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρία Ζήση, σέβομαι και εκτιμώ την αγωνία σας και την ανησυχία σας, η οποία είναι και δικιά μας -και θα μου επιτρέψετε να πω- και δική μου προσωπικά, μια που ξέρετε ότι προέρχομαι απ’ αυτόν το χώρο.
      Εγώ αυτό το οποίο θέλω να επαναλάβω -και νομίζω ότι είναι αυταπόδεικτο για όποιον στοιχειωδώς παρακολουθεί τα συμβαίνοντα- είναι ότι γίνεται μια συστηματική προσπάθεια να διορθωθούν τα πολλά κακώς κείμενα. Ούτε ισοπεδώνουμε ό,τι παραλάβαμε, αλλά βεβαίως δεν μπορούμε και δεν πρέπει να ισοπεδώνουμε και τις ενέργειες που κάνουμε. Είναι πάρα πολλά τα βήματα που έχουν γίνει και βεβαίως είναι πάρα πολλά και τα βήματα που πρέπει να γίνουν ακόμη. Σημασία έχει ότι έχουμε τις μικρομεσαίες επιχειρήσεις σε πρώτη προτεραιότητα, έχουμε την προστασία του Έλληνα αγρότη σε πρώτη προτεραιότητα και δουλεύουμε συστηματικά και αποτελεσματικά και όχι για λογαριασμό της τηλεθέασης, της κάμερας ή οτιδήποτε άλλο. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΡΟΔΟΥΛΑ ΖΗΣΗ: Κύριε Πρόεδρε, πείτε ότι οι σύμβουλοι των Υπουργών δεν χειροκροτούν. 
      ΠΡΟΕΔΡΕΥΩΝ (Γεώργιος Σούρλας): Πώς είπατε; 
      ΧΡΗΣΤΟΣ ΠΡΩΤΟΠΑΠΑΣ: Έχει δίκιο η κ. Ζήση. Έτσι είναι.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Το είπα και εγώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Πρωτόπαπας, για να δευτερολογήσει.
       ΧΡΗΣΤΟΣ ΠΡΩΤΟΠΑΠΑΣ: Κύριε Παπαθανασίου, πρέπει να σας συγχαρώ για κάτι και αυτό θέλω να το πω ειλικρινά: Δεν γυρίσατε να κοιτάξετε πίσω, αλλά από τη δική σας τη σκοπιά δείξατε να θέλετε να παλέψετε τα προβλήματα. Χαίρομαι γι’ αυτό ιδιαίτερα. Δεν συμφωνώ μαζί σας βέβαια και θα πω πώς τεκμηριώνω το ότι δεν συμφωνώ. Οφείλω όμως να δω μια διαφορετικού τύπου αντιμετώπιση που έγινε σε σχέση με τον κύριο Υπουργό.
Μακάρι αυτή η Κυβέρνηση να μας έδινε τη δυνατότητα να διαφωνούμε πάνω σε συγκεκριμένα ζητήματα που φέρνει και όχι σ’ αυτά που θεωρεί ότι δεν έγιναν στο παρελθόν. 
      Δυστυχώς η ομιλία σας είναι η εξαίρεση και ο κανόνας είναι το άλλο, είναι εκείνο το χωρίς νόημα, το χωρίς περιεχόμενο, το χωρίς προοπτική ζήτημα που επαναλαμβάνει μίζερα και μικρόψυχα προβλήματα και συζητήσεις που σε τελική ανάλυση δεν αφορούν πια κανέναν. Αν νομίζει κανείς ότι μπορεί να συμψηφίσει και να στηρίξει την πολιτική του πάνω στο συμψηφισμό λαθών, νομίζω ότι το μόνο που έχει να κάνει είναι να απογοητεύει μία ώρα αρχύτερα τους πολίτες και το δυστύχημα θα είναι ότι μαζί με την απογοήτευση των πολιτών θα συμπαρασύρει και το σύνολο της πολιτικής.
	Ας έλθουμε στα συγκεκριμένα. Κύριε Παπαθανασίου, το αν υπάρχει ακρίβεια ή όχι ο λαός το ξέρει και νομίζω ότι καλό θα ήταν να πάμε όλοι μας να δούμε την κατάσταση και τα προβλήματα –που είναι πάρα πολλά- εκεί ακριβώς που πάει ο πολίτης και αγοράζει τα προϊόντα που τον ενδιαφέρουν. Υπάρχει πάρα πολύ μεγάλο πρόβλημα, κύριε Παπαθανασίου, που έχει ενταθεί ιδιαίτερα μετά την αύξηση του ΦΠΑ. Υπάρχει ακρίβεια και μεγαλώνει η ακρίβεια και τα προβλήματα που υπήρξαν μετά την επιβολή του φόρου είναι μεγάλα, δεν είναι 0,1 και 0,2. Δυστυχώς είναι πάνω και από 2 και από 3 και από 4 σε ορισμένες περιπτώσεις. Δείτε την πραγματικότητα, αναγνωρίστε τη. Δεν είναι κακό να τη βλέπετε και να την αναγνωρίζετε, γιατί μόνο αν τη βλέπουμε και την αναγνωρίζουμε έχουμε και τη δυνατότητα να τη «θεραπεύουμε». 
	Ήταν ατυχής η παρέμβασή σας για τα δίδακτρα. Εσείς έχετε κάθε πρόθεση να είναι 3,21. Προσέξατε τι σας είπαν οι σχολάρχες; 3,21 υπό την προϋπόθεση ότι δεν θα πάρουν περαιτέρω αυξήσεις οι ιδιωτικοί εκπαιδευτικοί. Μα, κύριε Παπαθανασίου, οι ιδιωτικοί εκπαιδευτικοί θα πάρουν περαιτέρω αυξήσεις διότι προβλέπεται από την ΑΔΕΔΥ για τους δημόσιους εκπαιδευτικούς και για όσους γνωρίζετε –κι εσείς το γνωρίζετε πολύ καλά- οι μισθοί των ιδιωτικών εκπαιδευτικών είναι συνδεδεμένοι μ’ αυτούς των δημοσίων εκπαιδευτικών. Τι μας κάνουν, πλάκα μας κάνουν οι σχολάρχες και το Υπουργείο δεν βγάζει καμία ανακοίνωση, δεν τοποθετείται σ’ αυτόν τον απαράδεκτο όρο; Θα περίμενα από σας να τους επιστρέψετε αυτόν τον όρο -και να έχει γίνει ήδη με δημόσια δήλωσή σας- ως απαράδεκτο και ως προκλητικό για δεκάδες χιλιάδες οικογένειες εκπαιδευτικών. 
	Όσο για το τι έγινε στις εισαγωγικές τάξεις, το γνωρίζετε πάρα πολύ καλά. Μιλάμε για διψήφιες αυξήσεις που φτάνουν μέχρι και 30%. Να σας πω κάτι, κύριε Υπουργέ; Θα τη βρει μπροστά του ο γονιός του χρόνου διότι λέτε 3,21. Μα, ο άλλος που θα έχει φέτος το 10 και το 15, θα έχει συν 10, 15 και του χρόνου. Αυτή η απελευθέρωση στις εισαγωγικές τάξεις θα επεκτείνεται συνεχώς και όσο και να προσπαθείτε εσείς με το μαθηματικό τύπο να κρατήσετε σε τάξεις που δεν είναι εισαγωγικές, λίγα θα πετυχαίνετε, διότι ήδη σας έβαλαν και θέμα μη αυξήσεων εκπαιδευτικών, διότι ήδη σας έβαλαν θέμα αλλαγής του τύπου. Πιστεύω ότι τα είδατε κι εκείνο που μου έκανε εντύπωση είναι ότι δεν απαντήσατε και θα ήθελα πραγματικά μία απάντηση.
      Φάρμακα. «Ο κόσμος το ’χει τούμπανο κι εμείς κρυφό καμάρι». Απλά ελληνικά. Όταν υπάρχει η κατώτερη τιμή κι εσείς παίρνετε ένα μέσο όρο τριών τιμών, ό,τι και να γίνει, ιδιαίτερα για τα φθηνά φάρμακα, τα ευρείας, λαϊκής κατανάλωσης, θα έχουμε αύξηση.
	ΡΟΔΟΥΛΑ ΖΗΣΗ: Υπάρχει και ο νέος τρόπος κοστολόγησης, το πλαφόν.
	ΧΡΗΣΤΟΣ ΠΡΩΤΟΠΑΠΑΣ: Επιτέλους, ας δούμε την αλήθεια κατάματα και ας το παραδεχθούμε. 
	Στα κυλικεία επιχειρήσατε να βάλετε κάποιες τιμές. Εγώ θα πω ότι σε επτά είδη καλά κάνατε. Τόσα μπορούσατε, τόσα βάλατε. Γιατί απελευθερώσατε το κέρδος στα υπόλοιπα; Τι λόγος υπήρχε, κύριε Υπουργέ; Τι λόγος υπήρχε να απελευθερώσετε το 45% στα υπόλοιπα είδη; Κάνετε μία παρέμβαση, διότι παρέμβαση είναι την οποία θα χαρακτήριζα θετική, έστω και αν αφορούσε μόνο επτά είδη και την ίδια στιγμή την καθιστάτε αρνητική –διότι αρνητική την έχετε κάνει- απελευθερώνοντας όλα τα υπόλοιπα. Ό,τι, δηλαδή, κερδίζω εγώ από την μία τσέπη, μου το παίρνει από την άλλη και διότι σε τελική ανάλυση μπορεί να βρίσκω να φάω ή να πιω, όπως είπατε, αλλά το πληρώνω κιόλας και το πληρώνω πάρα πολύ ακριβά. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Γεώργιος Σούρλας): Κύριε Πρωτόπατα, δικαιούστε ακόμα πέντε λεπτά.
	ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, δεν χρειάζομαι πέντε λεπτά. Θα πάρω δύο ή τρία.
Σχετικά με το π.δ. 3190: Καθυστερήσατε πολύ να βγάλετε τα προεδρικά διατάγματα που προβλέπονταν από το νόμο. Το ένα απ’ αυτά βγήκε πριν από λίγες μέρες, πριν από δέκα ή δεκαπέντε μέρες.
    Καθυστερήσατε ολόκληρους μήνες. Γιατί; Και όσον αφορά στα υπόλοιπα θα τα πούμε όταν έρθει το νομοσχέδιο διότι βλέπω κάποιες αλλαγές οι οποίες μας δημιουργούν σοβαρά ερωτηματικά. Αυτά όμως θα τα πούμε στην ώρα τους. 
    Όσον αφορά στην επέμβαση της Επιτροπής Ανταγωνισμού. Εμείς δεν έχουμε τίποτα να φοβηθούμε. Και θέλω να το ξέρετε αυτό. Θα σας στηρίξουμε όπου θεωρούμε ότι εξυπηρετείται το συμφέρον του καταναλωτή. Και ας είναι ο μεγαλύτερος επιχειρηματίας. Δεν μ’ ενδιαφέρει. Όμως να μη χτυπάμε μόνο το μικρό. Εμείς δεν σας είπαμε να μη χτυπήσετε εναρμονισμένες πρακτικές. Σας είπαμε να μην εξαντλήστε μόνο στα εύκολα. Διότι σε τελική ανάλυση τα σωματεία είναι τα εύκολα. Οι μεγάλοι είναι τα δύσκολα. Σας αναφέραμε παραδείγματα. Πρέπει να αντιμετωπιστούν και οι εναρμονισμένες πρακτικές των μεγάλων. Γιατί αυτοί διαμορφώνουν την αγορά. Όχι οι κατάλογοι ενός σωματείου οι οποίοι πιθανόν δεν εφαρμόζονται και όλοι πουλάνε παραπάνω. Διότι αυτό γίνεται στην πράξη. Και η παρέμβασή σας μη νομίζετε ότι θα έχει κάποιο ουσιαστικό αποτέλεσμα. Εμείς δεν σας είπαμε να μην την κάνετε. Αλλά από πού ξεκινάμε; Και το πού ξεκινάμε έχει βαρύνουσα πολιτική σημασία. 
    Για το ωράριο θα μιλήσουμε όταν έρθει η ώρα του. Ένα θα σας ρωτήσω μόνο. Και θέλω να το σημειώσετε και να μου απαντήσετε όταν έρθει το νομοσχέδιο. Ποιος σας το ζήτησε; Ποιος ζήτησε από την Κυβέρνηση να αλλάξει η υπάρχουσα ρύθμιση του ωραρίου; Αυτό για μένα είναι πάρα πολύ σημαντικό. 
    Και κλείνω με τα θέματα των αμνοεριφίων. Είναι άδικο αυτό που κάνετε. Εγώ θα ομολογήσω ότι προσπαθήσατε στα θέματα του λεγομένου «βαπτίσματος». Και σας το αναγνώρισα και δημοσίως. Το ξέρετε. Έχουμε πάει μαζί και σε τηλεοπτική εκπομπή. Βεβαίως δικαιώθηκε η ανακοίνωση που βγάλαμε –η κ. Ζήση την είχε βγάλει- η οποία ανέφερε ότι το πασχαλινό τραπέζι είναι ακριβότερο κατά 15% και όχι κατά 15 ευρώ. Άλλο το ένα, άλλο το άλλο. Είπαμε και το καλό. Χτυπήσαμε και το κακό. Και νομίζω ότι οφείλουμε να το κάνουμε. 
    Θα έλεγα όμως ότι η παρέμβασή σας αδίκησε την προσπάθεια που είχε γίνει και από τον κ. Χατζημιχάλη και από άλλους τέως Υπουργούς της προηγούμενης κυβέρνησης. Διότι σε τελική ανάλυση τότε μπήκε το θεσμικό πλαίσιο, διότι τότε φτιάχτηκε ο ΕΦΕΤ, τότε τέθηκαν οι κανόνες, τότε έγιναν οι πρώτες μεγάλες προσπάθειες με δυσκολίες -αλλά έγιναν- και είχατε την ευκαιρία από καλύτερη θέση να λειτουργήσετε κάποια τέτοια θέματα φέτος. Και κάπου πρέπει να δούμε ότι υπάρχουν και ορισμένα θέματα όπου το κράτος έχει συνέχεια. 
    Πρέπει να ξεκαθαρίσουμε κάτι. Έχουμε πολλές διαφορές και είναι θεμιτό και αναγκαίο για τη δημοκρατία μας να υπάρχουν πολλές διαφορές –πολιτικές εννοώ βεβαίως- μεταξύ των κομμάτων μας. Υπάρχει όμως και το κοινό συμφέρον, το δημόσιο συμφέρον. Και το δημόσιο συμφέρον είναι η προστασία του καταναλωτή. Εμείς θέλουμε και σ’ αυτό να μιλήσουμε όλοι κοινή γλώσσα. Ό,τι θεωρούμε θετικό, να το λέμε. Ό,τι είναι αρνητικό –και είναι πολλά τα αρνητικά- να το χτυπάμε. Και ταυτόχρονα θα σας δίνουμε και διέξοδο. Όπως και σήμερα μιλήσαμε για προτάσεις, όπως και σήμερα σας ανοίξαμε δρόμους αναλαμβάνοντας και ευθύνες και το αντιληφθήκατε φαντάζομαι. Και με μεγάλους, όχι μόνο με μικρούς. Αρκεί να τα κάνετε. Γιατί αν δεν τα κάνετε, να είστε βέβαιος ότι θα μας βρείτε δεύτερη φορά απέναντί σας. 
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πρωτόπαπα. Ο κύριος Υπουργός έχει το λόγο. 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν καταλαβαίνω γιατί επανέρχεστε σε θέματα τα οποία κατά τη γνώμη μου είναι σαφή. Ερωτάτε: «υπάρχει ακρίβεια;». Σας το είπα και εγώ ότι υπάρχει. Αυτό που υποστηρίζουμε ότι δεν υπάρχει –και εδώ έχουμε διαφωνία- είναι ένα νέο κύμα ακρίβειας. Όσο και αν θέλετε να το ανακαλύψετε δεν προκύπτει από πουθενά. Το νέο κύμα ακρίβειας πρέπει να ξεσπάσει και στον πληθωρισμό. Και δεν λέω ότι ταυτίζεται με τον πληθωρισμό. Δεν μπορεί να έχεις το χαμηλότερο πληθωρισμό όλων των τελευταίων ετών και συγχρόνως να μιλάς για πρωτοφανή ακρίβεια. Δεν γίνεται. 
    Και δεύτερον δεν γίνεται η αγορά να στενάζει, να μην πάει καλά, να μην πάνε οι επιχειρήσεις καλά και ταυτόχρονα οι τιμές να ανεβαίνουν 20% και 30%, όπως υποστηρίζετε. Όταν η αγορά δεν πάει καλά δεν ανεβαίνουν οι τιμές. Αυτές είναι βασικές αρχές για όποιον έχει κάνει λίγο δουλειά στο πεζοδρόμιο και το ξέρει. Και ξέρω ότι και εσείς το ξέρετε. 
    Πάμε στα δίδακτρα. Δεν κατάλαβα γιατί να κάνω δήλωση όταν με επεσκέφθησαν οι ιδιωτικοί εκπαιδευτικοί υποστηρίζοντας ότι η αύξηση θα είναι 6% ή 5% ή θέλοντας να ερμηνεύσουν το νόμο όπως ήθελαν. Τους ξεκαθάρισα χρησιμοποιώντας τον όρο «τελεία και παύλα η αύξηση θα είναι 3,21%» και την επόμενη μέρα ασθμαίνοντας απεδέχθησαν το 3,21% που λένε στην ανακοίνωσή τους. 
    ΧΡΗΣΤΟΣ ΠΡΩΤΟΠΑΠΑΣ: Δεν το απεδέχθησαν. Έβαλαν δυο όρους. 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρωτόπαπα, αν θυμάμαι ο πρώτος όρος ήταν αυτός που είπατε, ότι δηλαδή δεν θα υπάρχουν αυξήσεις των εκπαιδευτικών τη στιγμή κατά την οποία…
    ΧΡΗΣΤΟΣ ΠΡΩΤΟΠΑΠΑΣ: Να τοποθετηθείτε θέλω.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κοιτάξτε, μπορώ να βάζω κι εγώ όρους και να παραβιάζω ανοικτές θύρες. 
    Επαναλαμβάνω: Η αύξηση θα είναι 3,21%. Η σχετική απόφαση είναι έτοιμη προς υπογραφή. Σας αρέσει δεν σας αρέσει, σταματήστε κι εσείς να υποστηρίζετε ότι δεν θα είναι 3,21% αύξηση. Αυτή θα είναι. Τελεία και παύλα. Πώς να το κάνουμε; 
    ΧΡΗΣΤΟΣ ΠΡΩΤΟΠΑΠΑΣ: Χαίρομαι που σας πιέζω και κάνετε σαφείς δηλώσεις επιτέλους!
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Τώρα εάν ο οποιοσδήποτε για να δικαιολογήσει τα αδικαιολόγητα, για να υπαναχωρήσει στις θέσεις του, θέλει να λέει χίλια δυο πράγματα, είναι δικαίωμά του. Θα είναι 3,21%. 
    Όσον αφορά τις πρώτες τάξεις, ξαναλέω ότι η συντριπτική πλειοψηφία κινείται σε μονοψήφια αύξηση. Υπάρχουν και σχολεία που είναι παραπάνω. Για την ιδιωτική εκπαίδευση μιλάμε. Ο κάθε γονιός –και επανερχόμαστε στη συζήτηση που είχαμε κάνει για τα δίδακτρα –έχει τη δυνατότητα να διαλέξει ποιο σχολείο του ταιριάζει από πλευράς εκπαιδευτικής, ποιο αντέχει και η τσέπη του και άπαξ και μπει μέσα δεν τον περιμένουν εκπλήξεις. Ο οικογενειακός προγραμματισμός μπορεί να γίνει με βεβαιότητα. Διότι δεν μπορεί πλέον ο σχολάρχης, όπως συνέβαινε μέχρι τώρα –και δεν είναι παρελθοντολογία αυτό, αλλά πρέπει να λέγονται επιτέλους κάποτε τα πράγματα- να μπαίνει μέσα το παιδί και ξαφνικά από τη μια χρονιά στην άλλη να του ζητάει το σχολείο 10% και 20% αύξηση και να εκβιάζεται ο γονιός για να αφήσει το παιδί του εκεί. Τέρμα αυτή η τακτική με αυτήν την καινούργια πολιτική. Και για τα δίδακτρα των φροντιστηρίων σας θυμίζω ότι λέγατε ότι θα έχουμε αυξήσεις 18% με 20%. Από 0% έως 4% κυμάνθηκαν τα δίδακτρα στα φροντιστήρια. Γι’ αυτό κανένας δεν μιλάει τώρα.
    Πάμε στο προεδρικό διάταγμα 3190: Οι αποφάσεις βγήκαν το Μάιο του περασμένου έτους. Τα προεδρικά διατάγματα –θα ξανακάνουμε την κουβέντα που την είχαμε ξανακάνει στο παρελθόν- προσπαθήσαμε να τα προωθήσουμε σχεδόν όπως είχαν ετοιμαστεί από την προηγούμενη πολιτική ηγεσία, πλην όμως το Συμβούλιο της Επικρατείας μάς τα επέστρεψε ως απαράδεκτα, διότι είχαν θέματα καθ’ υπέρβαση του νόμου. Φτιάξαμε καινούργια προεδρικά διατάγματα, καθυστέρησαν στο Συμβούλιο της Επικρατείας -περισσότερο του συνήθους είναι αλήθεια- και βγήκαν με καθυστέρηση. Σ’ αυτό όμως δεν ευθυνόμαστε εμείς, διότι τα είχαμε υποβάλει εγκαίρως -για δεύτερη φορά επαναλαμβάνω- στο Συμβούλιο της Επικρατείας.
    Επιτροπή Ανταγωνισμού: Λέτε ότι ξεκινάμε από τα εύκολα. Πάλι ξεχνάτε επιλεκτικά. Πέστε μου εάν τα σούπερ μάρκετς είναι εύκολα ή δύσκολα και πάρτε θέση επιτέλους. Γιατί μένετε στους οδοντίατρους, που είναι μία πρόσφατη απόφαση; Δείτε πόσες άλλες υποθέσεις που δεν είναι καθόλου εύκολες βρίσκονται ήδη στην εξέταση της Επιτροπής Ανταγωνισμού.
    Στην Επιτροπή Ανταγωνισμού, λοιπόν, που για πρώτη φορά ενεργοποιήθηκε και που εσείς την είχατε μόνο για τις συμπράξεις και δεν είχε ασχοληθεί ποτέ με κανένα τέτοιο ζήτημα, έχουν πάει πάρα πολλά σοβαρά θέματα και θα πάνε και όσα άλλα μπορούμε. Και βοηθήστε μας να στείλουμε κι άλλα. Διότι η Επιτροπή Ανταγωνισμού είναι ο μηχανισμός εκείνος που στην ελεύθερη αγορά εξασφαλίζει ότι λειτουργεί ο ανταγωνισμός, που είναι προϋπόθεση για την ελεύθερη αγορά. Βοηθήστε μας να στείλουμε κι άλλα θέματα με στοιχεία και όχι με κραυγές και όχι με υπονοούμενα, επαναλαμβάνω, σαν κι αυτά που αιωρούνται στην επερώτησή σας και που βέβαια δεν προσδιορίζονται. Θέλετε να πω από πού ξεκινάμε. Δεν ξεκινήσαμε από τα εύκολα. Από τα δύσκολα ξεκινάμε. Κι εν πάση περιπτώσει, επαναλαμβάνω, κάντε υπομονή και θα δείτε πόσες άλλες υποθέσεις εξετάζει η Επιτροπή Ανταγωνισμού.
    Απαντώ και στο θέμα του ωραρίου: Εγώ θα σας απαντήσω στο μονολεκτικό σας ερώτημα «ποιος το ζήτησε». Το θέμα του ωραρίου, λοιπόν, το ζήτησε η ανάγκη να πετύχουμε αύξηση τζίρου στην αγορά για να μπορέσει να μοιραστεί αυτή και να επωφεληθούν οι μικρομεσαίοι. Το ζήτησε η ανάγκη να εξυπηρετηθούν οι καταναλωτές, οι οποίοι εν πολλοίς είναι και εργαζόμενοι. Το ζήτησε η ανάγκη να έχουν τη δυνατότητα περισσότερου χρόνου για έρευνα σύγκρισης των τιμών, άρα και μείωσης των τιμών και το ζήτησε και η ανάγκη να δημιουργηθούν νέες θέσεις εργασίας.
    (Θόρυβος από την πτέρυγα του ΠΑΣΟΚ)
      Και απορώ πώς εσείς δεν συμφωνείτε με ένα θέμα, το οποίο δημιουργεί προϋποθέσεις αύξησης των θέσεων εργασίας. Διότι όλοι μιλάμε για το πρόβλημα της ανεργίας και όταν έρχεται η ώρα όλοι κάνουμε πίσω. Όλοι μιλάμε για διαρθρωτικές αλλαγές, αλλά όταν έρχεται η ώρα  λέμε: «Όχι από εμάς, ξεκίνα από τους άλλους». Όλοι θέλουμε υποτίθεται να πλησιάσουμε σ’ αυτό που κάνουν όλοι οι υπόλοιποι Ευρωπαίοι ανταγωνιστές μας: εκατόν είκοσι ώρες το ωράριο στην Πορτογαλία, ενενήντα ώρες το ωράριο στην Ισπανία, ογδόντα ώρες το ωράριο στην Ιταλία, είκοσι τέσσερις ώρες το εικοσιτετράωρο σε μια σειρά από άλλες χώρες και εμείς εδώ με πενήντα ώρες θέλουμε ταυτόχρονα να κλαίμε για τη χαμένη ανταγωνιστικότητα. 
    ΡΟΔΟΥΛΑ ΖΗΣΗ: Κύριε Υπουργέ, αυτήν την ανάγκη …
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, μη διακόπτετε.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εδώ πρέπει να έχουμε το θάρρος της γνώμης μας. Δεν γίνεται να θέλουμε να γίνουμε ανταγωνιστικότεροι των άλλων όταν δουλεύουμε λιγότερο και να δίνουμε λιγότερες δυνατότητες. 
    ΡΟΔΟΥΛΑ ΖΗΣΗ: Κανένας κοινωνικός εταίρος δεν συμφωνεί μαζί σας.
    ΠΡΟΕΔΡΕΥΩΝ (Γεώργιος Σούρλας): Κυρία Ζήση, αυτή είναι η απάντηση του κυρίου Υπουργού.
    ΡΟΔΟΥΛΑ ΖΗΣΗ: Μα, κύριε Πρόεδρε, μας λέει για ανάγκη…
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Και απαντώ στο τελευταίο …
    ΡΟΔΟΥΛΑ ΖΗΣΗ: Κύριε Υπουργέ …
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα έρθει η ώρα στο ωράριο και θα μιλήσουμε με ηρεμία. Με ρωτήσατε κάτι και σας απάντησα.
    Απαντώ λοιπόν… 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ένα λεπτό, παρακαλώ.
    ΡΟΔΟΥΛΑ ΖΗΣΗ: Κύριε Υπουργέ…
    ΠΡΟΕΔΡΕΥΩΝ (Γεώργιος Σούρλας): Δεν ακούγεστε έτσι. Σας παρακαλώ.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Επανέρχομαι, λοιπόν…
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ένα λεπτό.
    Ρωτήσατε τον κύριο Υπουργό και αυτή είναι η απάντησή του. Σας παρακαλώ να τη δεχθείτε. Έχει δικαίωμα να δίνει όποια απάντηση νομίζει. 
    (Θόρυβος από την πτέρυγα του ΠΑΣΟΚ)
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Και κλείνω με την τοποθέτηση του κ. Πρωτόπαπα όσον αφορά στην «αδικία», όσον αφορά στον κ. Χατζημιχάλη, στις προηγούμενες κυβερνήσεις του ΠΑΣΟΚ, που έκαναν το θεσμικό πλαίσιο.  Έχω να πω ότι το θεσμικό πλαίσιο καλώς έγινε. Το πρόβλημα ξέρετε ποιο ήταν με το ΠΑΣΟΚ; Ότι οι νόμοι γινόντουσαν για να γίνουν και δεν εφαρμόζονταν. 
      Έτσι, λοιπόν, και αυτός ο νόμος ήταν εκεί. Ήσασταν Κυβέρνηση τόσα χρόνια και δεν τον εφαρμόζατε. Ο νόμος για τις ελληνοποιήσεις των προϊόντων υπάρχει από το 1990, όμως για πρώτη φορά κοιτάξαμε τα όσπρια, τη ζάχαρη και μια σειρά από άλλα προϊόντα. Πού ήσασταν; Τι κάνατε; 
    ΦΩΤΗΣ ΧΑΤΖΗΜΙΧΑΛΗΣ: Κάνετε λάθος, κύριε Υπουργέ. Δεν γνωρίζετε το θέμα. Μη μιλάτε γι’ αυτό.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Οι νόμοι, λοιπόν, καλό είναι να ψηφίζονται για να λέμε ότι κάτι κάνουμε, είναι καλύτερα όμως να εφαρμόζονται. Και η μεγάλη διαφορά που υπάρχει μεταξύ της δικής μας Κυβέρνησης και της δικής σας, είναι ότι εμείς τους νόμους τους εφαρμόζουμε χωρίς διακρίσεις, χωρίς εξαιρέσεις προς κάθε κατεύθυνση.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ όλους τους συναδέλφους που πήραν μέρος σ’ αυτήν τη συζήτηση. 
      Κηρύσσεται περαιωμένη η συζήτηση επί της υπ’ αριθμόν 75/43/13.05.2005 επίκαιρης επερώτησης Βουλευτών του ΠΑΣΟΚ προς τον Υπουργό Ανάπτυξης, σχετικά με τα προβλήματα της αγοράς. 
    Κύριοι συνάδελφοι, σας έχουν διανεμηθεί τα Πρακτικά της συνεδρίασης της Παρασκευής 13 Μαΐου 2005 και ερωτάται το Σώμα εάν τα επικυρώνει.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της Παρασκευής 13 Μαΐου 2005 επικυρώθηκαν.
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 10.37΄ λύεται η συνεδρίαση για αύριο Τρίτη 24 Μαΐου 2005 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
    Η ΠΡΟΕΔΡΟΣ                                                    ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ 23/5/05                      ΣΕΛ.190

