      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ Ε΄
      Κυριακή, 21 Μαρτίου 2004
      ΘΕΜΑΤΑ
      ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν, ο Πρόεδρος του Ε.Κ. κ. Π. Κοξ και ο Αντιπρόεδρος κ. Δημητρακόπουλος, σελ.
      2. Ειδική Ημερήσια Διάταξη επί των Προγραμματικών Δηλώσεων της Κυβέρνησης, σελ.
      ΟΜΙΛΗΤΕΣ
      Α. Επί της Ειδικής Ημερήσιας Διάταξης:
      ΓΙΑΝΝΑΚΟΥ Μ., σελ
      ΔΡΑΓΑΣΑΚΗΣ Ι., σελ.
      ΚΑΛΑΝΤΖΑΚΟΥ Σ., σελ.
      ΚΑΡΑΜΑΝΛΗΣ Κ., σελ.
      ΚΑΣΤΑΝΙΔΗΣ Χ., σελ.
      ΚΟΥΒΕΛΗΣ Φ., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΛΟΒΕΡΔΟΣ Α., σελ.
      ΜΠΕΖΑΣ Α., σελ.
      ΠΑΠΑΝΔΡΕΟΥ Γ., σελ.
      ΠΑΠΑΡΗΓΑ Α., σελ.
      ΠΑΠΟΥΤΣΗΣ Χ., σελ.
      ΠΑΥΛΟΠΟΥΛΟΣ Π., σελ.
      ΣΑΛΑΓΙΑΝΝΗΣ Ν., σελ.
      ΣΚΥΛΛΑΚΟΣ Α., σελ.
      ΣΠΗΛΙΩΤΟΠΟΥΛΟΣ Σ., σελ.
      ΤΖΕΚΗΣ Α., σελ.
      ΤΣΙΠΛΑΚΗΣ Κ., σελ.
      ΤΣΙΤΟΥΡΙΔΗΣ Σ., σελ.
      ΧΡΥΣΟΧΟΪΔΗΣ Μ., σελ.
 
ΠΡΑΚΤΙΚΑ  ΒΟΥΛΗΣ
ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΣΥΝΕΔΡΙΑΣΗ E΄
Κυριακή 21 Μαρτίου 2004
	Αθήνα, σήμερα στις 21 Μαρτίου 2004, ημέρα Κυριακή και ώρα 18.35΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
	ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
	Έχω την τιμή να ανακοινώσω στο Σώμα ότι υπεβλήθησαν στην Πρόεδρο της Βουλής επιστολές συναδέλφων σχετικές με το επαγγελματικό ασυμβίβαστο κατά το άρθρο 57 παράγραφος 1 του Συντάγματος καθώς και επιστολές συναδέλφων σύμφωνα με το άρθρο 57 παράγραφος 2 του Συντάγματος, με τις οποίες δηλώνουν ότι επιλέγουν το Βουλευτικό αξίωμα παραιτούμενοι άλλων ιδιοτήτων που είχαν. Όλες οι επιστολές θα καταχωριστούν στα Πρακτικά της σημερινής συνεδρίασης.
      (Στο σημείο αυτό καταχωρίζονται οι προαναφερθείσες επιστολές στα Πρακτικά σύμφωνα με τη σειρά κατάθεσής τους και έχουν ως εξής:
      
      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, εισερχόμεθα στην
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ
      Συζήτηση επί των Προγραμματικών Δηλώσεων της Κυβερνήσεως.
      Κατά τη σημερινή συνεδρίαση πρώτος θα λάβει το λόγο ο Αρχηγός της Αξιωματικής Αντιπολίτευσης κ. Γεώργιος Παπανδρέου. Θυμίζω ότι η συζήτηση θα διεξαχθεί σύμφωνα με τις διατάξεις του άρθρου 141 του Κανονισμού της Βουλής σε συνδυασμό με ανάλογη εφαρμογή των άρθρων 96 παράγραφος 2 και 97 του Κανονισμού. 
      Υπενθυμίζω, επίσης, τη χθεσινή μου πρόταση με την οποία το Σώμα συμφώνησε ομόφωνα, πέραν των αγορεύσεων των αρχηγών των κομμάτων και των Κοινοβουλευτικών Εκπροσώπων θα υπάρξει ένας πρώτος κύκλος κατά προτεραιότητα ομιλητών ενός Βουλευτή από κάθε κόμμα. Τα κόμματα αν το επιθυμούν, μπορούν να προτείνουν τους ομιλητές του κόμματός τους με τη σειρά που εκείνοι θεωρούν. Σε αυτήν την περίπτωση όσοι συνάδελφοι δεν αναφέρονται στους καταλόγους που έχουν δοθεί από το κόμμα τους και επιθυμούν να μιλήσουν θα εγγραφούν με το ηλεκτρονικό σύστημα κατά τη διάρκεια των αγορεύσεων των τριών πρώτων ομιλητών. 
      Στη συνέχεια το Προεδρείο θα καταρτίσει ενιαίο κατάλογο ομιλητών με εναλλαγή, ενός της Πλειοψηφίας και ενός της Μειοψηφίας, ως εξής: Αφού υπάρχει ο πρώτος κύκλος των κατά την προτεραιότητα ομιλητών που θα εξασφαλίσει τη συμμετοχή ενός τουλάχιστον Βουλευτή από τα δύο μικρότερα κόμματα, θα ομιλούν πέντε συνάδελφοι από τη Νέα Δημοκρατία, τέσσερις από το ΠΑΣΟΚ και ένας από το Κομμουνιστικό Κόμμα. Αυτός θα είναι ο δεύτερος κύκλος ομιλητών. Ο τρίτος κύκλος θα αποτελείται από πέντε Βουλευτές από τη Νέα Δημοκρατία, τέσσερις από το ΠΑΣΟΚ και ένας από το Συνασπισμό της Ριζοσπαστικής Αριστεράς.
      Οι Υπουργοί κατά το Σύνταγμα και κατά τον Κανονισμό θα λαμβάνουν το λόγο όποτε επιθυμούν. Αν όμως ακολουθεί Βουλευτής της Συμπολιτεύσεως θα αφήνει τη θέση του στον επόμενο Βουλευτή άλλου κόμματος για να μιλήσει. Οι Υπουργοί μπορούν να μιλήσουν είκοσι πέντε λεπτά της ώρας, οι Κοινοβουλευτικοί Εκπρόσωποι θα έχουν δεκαπέντε λεπτά της ώρας στη διάθεσή τους, με τους περιορισμούς του άρθρου 167 παράγραφος 2 και οι εγγεγραμμένοι ομιλητές δέκα λεπτά της ώρας. 
      Επίσης θα ήθελα να σας ενημερώσω ότι πληροφορίες για τον κατάλογο των ομιλητών δεν θα δίνει η υπηρεσία, παρά μόνο αφού ολοκληρωθούν οι εγγραφές και καταρτισθεί ο ενιαίος κατάλογος. Για το λόγο αυτό παρακαλώ θερμά όλους τους συναδέλφους να μην μετακινούνται από τη θέση τους για να ενημερώνονται για τον κατάλογο.
      Όσον αφορά την εγγραφή των ομιλητών με το ηλεκτρονικό σύστημα θα ήθελα να σας επιστήσω την προσοχή ότι οι εγγραφές θα γίνουν στη διάρκεια των αγορεύσεων των τριών πρώτων ομιλητών. Θα σας παρακαλέσω, όμως, για να μην υπάρξει εμπλοκή στο σύστημα, να μην τοποθετήσει κανείς από τους επιθυμούντες να εγγραφούν την κάρτα του στην υποδοχή που υπάρχει στα έδρανα πριν σας ανακοινώσω ότι μπορείτε να κάνετε χρήση της κάρτας σας και να μην βγάλει κανένας την κάρτα του από την υποδοχή μέχρι το πέρας της ομιλίας του τρίτου ομιλητή. 
      ΜΕΡΙΚΟΙ ΒΟΥΛΕΥΤΕΣ: Αυτό είναι λάθος.
      ΠΡΟΕΔΡΟΣ (Άννα Μπενάκη - Ψαρούδα): Θα το διευκρινίσουμε, κύριοι συνάδελφοι. 
      Υπάρχει τεχνικό πρόβλημα και γι’ αυτό σας ξαναδιαβάζω την τελευταία φράση. Μπορείτε να κάνετε χρήση της κάρτας σας όταν εγώ ανακοινώσω ότι μπορείτε να την κάνετε και να μη βγάλει κανείς την κάρτα του από την υποδοχή μέχρι το πέρας της ομιλίας του τρίτου ομιλητή. Δηλαδή η κάρτα θα μείνει μέσα στην υποδοχή.
      Πριν καλέσω τον Αρχηγό της Αξιωματικής Αντιπολίτευσης στο Βήμα θα ήθελα να σας ανακοινώσω ότι έχουμε την τιμή να παρακολουθεί τη συνεδρίασή μας ο Πρόεδρος του Ευρωπαϊκού Κοινοβουλίου κ. Πατ Κοξ και ο Αντιπρόεδρος κ. Δημητρακόπουλος. Τους καλωσορίζουμε. 
      (Χειροκροτήματα)
      Ο Αρχηγός της Αξιωματικής Αντιπολίτευσης κ. Γεώργιος Παπανδρέου έχει το λόγο. 
      (Ζωηρά και παρατεταμένα χειροκροτήματα από την πτέρυγα του ΠΑΣΟΚ)
      Από αυτήν την στιγμή μπορείτε να κάνετε χρήση της κάρτας για την εγγραφή σας. 
      Κύριε Πρόεδρε, έχετε το λόγο.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρία Πρόεδρε, κύριε Πρόεδρε του Ευρωπαϊκού Κοινοβουλίου -χαίρομαι που βρίσκεσθε εδώ μαζί μας σήμερα- κύριε Πρόεδρε της Κυβέρνησης, κυρίες και κύριοι συνάδελφοι, ο ελληνικός λαός επέλεξε νέα Κυβέρνηση. Ευχόμαστε κάθε επιτυχία στο έργο της για το καλό του τόπου. 
      Θέλω να ξεκινήσω λέγοντας ότι η ιστορία δείχνει πως κάθε εποχή χαρακτηρίζεται από αλλαγές. Ποτέ όμως οι αλλαγές δεν ήταν τόσο μεγάλες, τόσο γρήγορες και δεν επηρέαζαν ταυτόχρονα τόσους πολλούς ανθρώπους. Ποτέ άλλοτε γεγονότα σε μια γωνιά του πλανήτη δεν επηρέαζαν άμεσα τις ζωές των ανθρώπων παντού. Ποτέ άλλοτε τεχνολογικές εξελίξεις δεν ανέτρεπαν μ΄ αυτήν την ταχύτητα τις δομές των εθνικών οικονομιών και της παραγωγικής διαδικασίας. Καμία χώρα δεν  μπορεί να επιβιώσει χωρίς γνώση και ενεργή συμμετοχή στο διεθνές γίγνεσθαι, πόσο μάλλον η Ελλάδα, μία χώρα με ιδιαίτερα γεωπολιτικά χαρακτηριστικά, μία χώρα που ανήκει ταυτόχρονα στην Ευρωπαϊκή Ένωση, στα Βαλκάνια, στη Μεσόγειο και γειτνιάζει με τη Μέση Ανατολή. Δεν έχουμε το δικαίωμα της εσωστρέφειας ούτε για μια ημέρα.
      Οι προγραμματικές δηλώσεις χθες και λυπάμαι γι΄ αυτό, έδειξαν μία Κυβέρνηση που δεν έχει την αίσθηση αυτής της αλληλοτροφοδοτούμενης σχέσης εσωτερικής και εξωτερικής πολιτικής σ΄ αυτήν τη νέα εποχή. Δεν έχει προσανατολισμό, στρατηγική ενόραση. Κάποιες περιγραφικές στερεότυπες διατυπώσεις για το Κυπριακό, μία παράγραφος για την Ευρωπαϊκή Ένωση ήταν το στίγμα του Πρωθυπουργού για τις μεγαλύτερες και συνεχείς προκλήσεις που αντιμετωπίζει η χώρα μας. Αλίμονο αν η Κυβέρνηση δεν έχει κατανοήσει από την πρώτη ημέρα ότι η οικονομία, η ανάπτυξη, οι ξένες επενδύσεις αλλά και η ίδια η κοινωνική πολιτική, τα προβλήματα του πολίτη, ο ισχυρός πολίτης, έχουν σαν προϋπόθεση τον ισχυρό διεθνή ρόλο της χώρας μας και τη δυνατότητα να διαπραγματεύεται και να συναποφασίζει.
      Κύριε Πρωθυπουργέ, θα ήθελα να σας δώσω μια χρήσιμη συμβουλή. Η ισχυρή Ελλάδα του 2004 με έναν αναγνωρισμένο ρόλο σε ευρωπαϊκό και διεθνές επίπεδο δεν πρέπει να επιστρέψει στην εσωστρέφεια και στη μιζέρια του παρελθόντος. Και σεις έχετε προσωπική ευθύνη γι’ αυτό. 
      Κυρίες και κύριοι συνάδελφοι, στο Εθνικό Κοινοβούλιο ακούγεται η φωνή του λαού, καταγράφονται οι προσδοκίες του, τα όνειρά του, οι απαιτήσεις του. Εδώ προστατεύονται οι ελευθερίες μας, σχηματίζονται οι κανόνες με τους οποίους ζούμε. Αυτόν το χώρο, αυτόν τον θεσμό τον παρακολουθεί κάθε πολίτης γιατί εδώ μπαίνουν τα θεμέλια πάνω στα οποία χτίζουμε το μέλλον της πατρίδας μας. Όμως η συγκεκριμένη θητεία της Βουλής έχει κάτι το ιδιαίτερο. Θα παρακολουθήσει την επιστροφή των Ολυμπιακών Αγώνων στην πατρίδα τους. 
      Για μια μικρή χώρα σαν τη δική μας αυτό το έργο από μόνο του είναι σημαντικό. Είναι μια σπάνια ευκαιρία προβολής της χώρας μας στον κόσμο. Δεκαετίες διαφημιστικής καμπάνιας δεν συγκρίνονται με την προβολή της χώρας μας στη διάρκεια των Ολυμπιακών και Παραολυμπιακών Αγώνων. Μας χωρίζουν λιγότερο από πέντε μήνες από την τελετή έναρξης των αγώνων, πέντε μήνες σκληρής δουλειάς, πέντε μήνες στους οποίους σας υποσχεθήκαμε κάθε δυνατή υποστήριξη στο έργο σας, πέντε μήνες για τους οποίους έχουμε κάθε ευκαιρία να συνεννοηθούμε, να συμπορευθούμε και να χτίσουμε μαζί.
      Δε νομίζω ότι υπάρχει ένας Έλληνας που δεν θα χειροκροτήσει τη συνεργασία μας. Όμως δεν υπάρχει και Έλληνας που θα ανεχθεί φαινόμενα εκμετάλλευσης αυτής της εθνικής υπόθεσης για μικροκομματικές σκοπιμότητες. Ο πρώτος Έλληνας που δεν θα το ανεχθεί είμαι ο ίδιος, είμαι εγώ. Το κόμμα το οποίο ηγούμαι έχει κάνει ένα μεγάλο εθνικό έργο, έχει φέρει την Ελλάδα στην πόρτα μιας λαμπρής ιστορικής στιγμής. Επιλογή δική σας είναι να συνεχίσετε τη σκληρή δουλειά για να τελειώσουν τα λίγα έργα που μένουν ατέλειωτα, ή να προσπαθήσετε να δώσετε την αίσθηση της ισοπέδωσης. 
Φάνηκε να επιλέγετε την ισοπέδωση τρέχοντας με κάμερες στα εργοτάξια για να δείξετε μπάζα. Τι περιμένετε να βρείτε στα εργοτάξια; Δεν σας τιμάει αυτή η εικόνα. Δίνει την αίσθηση ότι είσθε κατώτεροι των περιστάσεων.
      Είμαι βέβαιος, κύριε Καραμανλή, ότι τόσο εσείς όσο και οι Υπουργοί σας έμειναν έκπληκτοι όταν παρακολουθούσαν τους εαυτούς τους στο CNN, στο BBC, στη DEUTCHE VELLE. Λογικό είναι! Αναρωτιέμαι, όμως, πώς αισθάνθηκαν όταν είδαν τους εαυτούς τους να αμφισβητούν με τις πράξεις τους και σε παγκόσμια κλίμακα έργα τα οποία ούτε η ΔΟΕ δεν είχε αμφισβητήσει! Αυτή η εικόνα των Υπουργών πλήττει σοβαρά όχι μόνο την Κυβέρνηση αλλά, κυρίως, το έργο το οποίο καλείται να επιτελέσει. Θα συνιστούσα, λοιπόν, όπως και εσείς, συμφωνώντας μαζί σας, ταπεινότητα, σοβαρότητα και δουλειά! 
      (Χειροκροτήματα από την πτέρυγα του ΠΑΣΟΚ)
      Και θα σας πρότεινα να τελειώσει αυτή η ιστορία της αντιπαράθεσης που μόνο μικροκομματικούς στόχους υπηρετεί. Ο ελληνισμός θα είναι δικαιωμένος από μια καλή τέλεση των Ολυμπιακών Αγώνων.
      Σε ό,τι αφορά, βέβαια την Κυβέρνηση, θα κριθεί από το έργο της, τις πράξεις της και τις παραλείψεις της. Εμείς, βέβαια, περιμέναμε με μεγάλο ενδιαφέρον τη σύνθεσή της. Περιμέναμε ίσως μια μικρή, ευέλικτη κυβέρνηση, όπως είχατε υποσχεθεί, μια κυβέρνηση με σημαντικότερη συμμετοχή των γυναικών. Βέβαια, είναι πολύ θετική η για πρώτη φορά εκλογή μιας γυναίκας ως Προέδρου της Βουλής, αλλά ιστορικά για πρώτη φορά σ’ αυτήν τη Βουλή υπάρχουν τόσες γυναίκες που συμμετέχουν στην πολιτική ζωή. Ας είναι! 
      Ας έρθουμε όμως στο περιεχόμενο των Προγραμματικών Δηλώσεων. Κατ’ αρχήν επικροτώ το ύφος της ανάγνωσης και τις γενικές διακηρύξεις περί ενότητας, σύνθεσης, Κυβέρνησης όλων των Ελλήνων, συναίνεσης και κατάργησης των διαχωρισμών. Το προσυπογράφω. Δηλώνω εξ αρχής ότι το πιστεύουμε και ότι είναι στις προθέσεις μας να διαμορφώσουμε ένα νέο πολιτικό πολιτισμό. Αυτό θα αναδείξει τελικά και την ουσία των διαφορών μας, έναν ουσιαστικό πολιτικό διάλογο. Είμαι όμως αναγκασμένος να μπω κατ’ ευθείαν στην ουσία των Προγραμματικών Δηλώσεων.
      Χθες ακούσαμε μία ακόμη ενδιαφέρουσα, αλλά προεκλογική, ομιλία και γενικόλογες διατυπώσεις. Κανένας δεν μπορεί να διαφωνήσει με αυτές τις γενικές εξαγγελίες, τις αναφορές σε προεκλογικές δεσμεύσεις, την αυτονόητη επισήμανση ότι πρέπει να υλοποιηθούν, τις καλές προθέσεις και τις αξιόλογες παραινέσεις. 
      Όμως, έμειναν τρία αναπάντητα βασικά ερωτήματα. Πώς, πότε και πόσο. Δεν ζητάμε να λυθούν τα προβλήματα με μαγικό ραβδί. Ζητάμε το ελάχιστο που είναι προϋπόθεση για τον προγραμματικό λόγο μιας σοβαρής κυβέρνησης. Να μας εξηγήσετε δηλαδή τα μέσα, το χρονοδιάγραμμα και το κόστος των πολιτικών για τις οποίες ψηφίστηκε η Νέα Δημοκρατία πριν από λίγες μέρες. 
      Με ποια πολιτική θα μειώσει η Νέα Δημοκρατία το ποσοστό των πολιτών που ζουν κάτω από τα όρια της φτώχειας και πότε; Πώς θα σταματήσει την άνοδο των τιμών που ήδη ξεκίνησε δραματικά στα καταναλωτικά είδη και πότε; Πώς θα αυξήσει τα εισοδήματα, πότε και πόσο; Πώς συγκεκριμένα θα μειώσει την ανεργία στο 5,6%, όπως υποσχέθηκε χθες; Πώς συγκεκριμένα θα αυξήσει το ρυθμό ανάπτυξης από 5% που είναι σήμερα; Πώς θα αυξήσει τις αγροτικές ενισχύσεις και για ποια προϊόντα, πόσο και πότε; Πώς θα προσελκύσει συγκεκριμένα ξένες επενδύσεις; Πώς θα πετύχει τη σύγκλιση της Ελλάδας με τις ανεπτυγμένες χώρες της Ευρωπαϊκής Ένωσης; Ζητάμε να εξηγήσετε στον ελληνικό λαό το σχέδιό σας. Αυτά περιμένει ο ελληνικός λαός.  Γι’ αυτά θα ελέγχεστε από εμάς κάθε μέρα και σε όλα τα επίπεδα.
      Θα πάρω ένα παράδειγμα. Ο Πρωθυπουργός ξεκίνησε θέτοντας ως προτεραιότητα την παιδεία και τον πολιτισμό. Συμφωνούμε. Ήταν το πρώτο θέμα που θέσαμε και εμείς στις προεκλογικές μας διακηρύξεις.
      Το περίεργο όμως είναι ότι γι’ αυτήν την πρώτη προτεραιότητα δεν ακούσαμε τίποτα επί της ουσίας, εκτός αν εννοείτε την εξαγγελία σας για πανεπιστήμιο αστυνομικών ως καινοτομία στην παιδεία. Δεν ακούσαμε τίποτα για την ουσία, καμία ένδειξη πολιτικού προσανατολισμού, μόνο δείγμα γραφής, αμφιλεγόμενες και αντιφατικές ανακοινώσεις του Υπουργείου Παιδείας για τις εξετάσεις, αναβολή των όσων υποσχεθήκατε, επιστροφή στις δέσμες που ούτε τα φροντιστήρια θα σταματήσουν, ούτε την αγωνία των παιδιών και των γονιών θα μειώσουν, ούτε όμως και ολοκληρωμένη και σύγχρονη εκπαίδευση θα δώσουν. Αντιθέτως θα περιορίσουν τις δυνατότητες των παιδιών. 
      Εμείς έχουμε καταθέσει επανειλημμένως προτάσεις για αποκέντρωση, για ελεύθερες επιλογές, για αυτονομία των ΑΕΙ και ΤΕΙ. Δεν θα μπω σε λεπτομέρειες, όμως, επειδή είναι ζωτικής σημασίας για το μέλλον της χώρας και της νέας εποχής θα σας κάνω μία πρόταση κύριε Πρωθυπουργέ. Το 1996 υπήρξε αξιολόγηση του εκπαιδευτικού μας συστήματος από τον ΟΟΣΑ, κατ’ εξοχήν ειδικός οργανισμός που κάνει τέτοιες αξιολογήσεις. Κάντε αυτήν την αξιολόγηση επίκαιρη, κάντε μία νέα αξιολόγηση και πάνω σ’ αυτήν την αξιολόγηση να ανοίξουμε έναν εθνικό διάλογο για την παιδεία και θα μας βρείτε και εμάς συμπαραστάτες για να κάνουμε ουσιαστικές τομές , όχι τις τομές τις οποίες εξαγγείλατε που δεν θα αλλάξουν την κατάσταση αλλά ουσιαστικές τομές στο χώρο της παιδείας. 
      Κυρίες και κύριοι Βουλευτές αυτή η αοριστολογία της Κυβέρνησης που ακούσαμε χθες μας ανησυχεί βαθύτατα. Διότι εμείς παραδίδουμε μια Ελλάδα ισχυρή, που δεν κτίστηκε με αερολογίες αλλά με συγκεκριμένα σχέδια και συγκεκριμένο σχέδιο χρειάζεται για να παραμείνει ισχυρή και να πάει ακόμα πιο μπροστά. Και έχει διανύσει αυτή η χώρα τεράστια απόσταση σε θέματα οικονομίας, ασφάλειας, κοινωνικής δικαιοσύνης, ισχυρής παρουσίας στην Ευρώπη, έχει αποκτήσει ανεπτυγμένες υποδομές στην υγεία, στην πρόνοια, στην παιδεία, στις μεταφορές, έχει πετύχει την ένταξη στην ΟΝΕ, την ένταξη της Κύπρου, έχει ενισχύσει την αγροτική οικονομία, έχει προωθήσει την αποκέντρωση και την καινούργια διακυβέρνηση στους τομείς της δημόσιας διοίκησης, παιδείας και υγείας.
      Αναφέρω τέσσερα χαρακτηριστικά μεγέθη. Στο δεύτερο εξάμηνο του 2003 η Ελλάδα δεν ήταν απλώς πρώτη σε ρυθμό ανάπτυξης στην Ευρώπη. Ο ρυθμός ανάπτυξης έφθασε το 5%, Το κατά κεφαλήν εισόδημα έφθασε το 76% του μέσου όρου της Ευρωπαϊκής Ένωσης από το 66% που ήταν το 1994. Ειδικά την περίοδο 2000-2004 πέτυχε τη μεγαλύτερη ταχύτητα της σύγκλισης σε σχέση με κάθε άλλη χώρα ακόμα και αυτή της Ιρλανδίας. Για πρώτη φορά δεν έχουμε το χαμηλότερο κατά κεφαλήν εισόδημα. Η ανεργία βρίσκεται κάτω του 9%, δηλαδή στο μέσο όρο της Ευρωπαϊκής Ένωσης των δεκαπέντε, πτώση κατά τρις ποσοστιαίες μονάδες, ενώ οι δαπάνες για την κοινωνική πολιτική και προστασία ξεπερνούν το μέσο όρο της Ευρωπαϊκής Ένωσης των δεκαπέντε, ενώ πριν από δέκα χρόνια βρισκόμασταν σε μία από τις τελευταίες θέσεις. Φυσικά αναγνωρίζουμε ότι υπάρχουν ακόμα προβλήματα, αλλά χάριν στο έργο που σας παραδίδουμε ξεκινάτε με πολύ καλύτερες προϋποθέσεις. Αυτό το έργο είναι βάση πάνω στην οποία εσείς ξεκινάτε. Δεν έχετε περιθώριο να πάτε ούτε ένα βήμα πίσω. 
      Σήμερα η οικονομία είναι πολύ διαφορετική από εκείνη του 1993. Παραλάβαμε αρνητικούς ρυθμούς ανάπτυξης, διψήφιο πληθωρισμό, έκρηξη ανεργίας, αχαλίνωτο δημόσιο χρέος, ελλείμματα τετραπλάσια από το μέσο όρο της Ευρωπαϊκής Ένωσης. Αλλάξαμε ριζικά την οικονομία. Πετύχαμε τους περισσότερους στόχους μας. Βεβαίως είχαμε διαρκώς την καταγγελία και την αμφισβήτηση, την καταστροφολογία της Νέας Δημοκρατίας. Εμείς δεν θα ακολουθήσουμε αυτήν την άγονη, ανεδαφική και ατεκμηρίωτη αντιπολιτευτική τακτική. Θα ελέγχουμε διαρκώς την υλοποίηση όσων δεσμεύσεων έχει αναλάβει προεκλογικά η Νέα Δημοκρατία και θα καταθέτουμε από την άλλη πλευρά συγκεκριμένες προτάσεις, ιδέες και λύσεις για την πορεία της χώρας.
      Άλλωστε πολλά μέτρα τα οποία εσείς εξαγγείλατε βασίζονται σε δικές μας πολιτικές που εφαρμόζαμε σταδιακά μέσα σ΄ ένα πλαίσιο πραγματικών δυνατοτήτων της οικονομίας. 
      Η υλοποίηση αυτών των εξαγγελιών σας φυσικά έχει ένα σημαντικό κόστος και συγκεκριμένα για τις αγροτικές συντάξεις για τα 330 ευρώ χρειάζεται 1,5 δισεκατομμύριο το χρόνο, για το ΕΚΑΣ, τα 230 ευρώ χρειάζεται επιπλέον περίπου μισό δισεκατομμύριο ευρώ. Για να φτάσουν όλες οι συντάξεις στο μέσο ευρωπαϊκό επίπεδο, χρειάζονται επιπλέον 10 δισεκατομμύρια ευρώ. Για την εφαρμογή των μέτρων για την οικογένεια των τριών παιδιών χρειάζεται πάνω από 1,5 δισεκατομμύριο ευρώ. Η υλοποίηση των νέων μισθών και συντάξεων για τους στρατιωτικούς χρειάζεται 2 δισεκατομμύρια ευρώ. Εκτιμώμενο κόστος των εξαγγελιών σας ανέρχεται στο ποσό των 15 δισεκατομμύριο ευρώ, δηλαδή περίπου 5 τρισεκατομμύρια δραχμές. Υποθέτω ότι για να δώσετε αυτά αναγνωρίζετε την αλήθεια για την ελληνική οικονομία, που προεκλογικά συστηματικά διαστρέφατε μιλώντας για κατεστραμμένη οικονομία.
      Αλλά μίλησε ο Πρωθυπουργός για απογραφή. Ας κάνει την απογραφή η Νέα Δημοκρατία, γιατί θα είναι χρήσιμο τελικά να δείτε και εσείς την πραγματικότητα και να μπορούμε να μιλάμε με αριθμούς που δεν αμφισβητούνται. Αρκεί όμως η απογραφή να γίνει με διάφανο και αντικειμενικό τρόπο, αρκεί να μην μπει σε μια μικροκομματική λογική όπως έγινε στην Πορτογαλία που έπληξε τη διεθνή αξιοπιστία της χώρας και δημιούργησε τρομερά οικονομικά προβλήματα. Η αξιοπιστία αποτελεί θεμέλιο λίθο για περαιτέρω ανάπτυξη, επενδύσεις και σταθερότητα. 
      Αλλά και κάτι άλλο για το οποίο σας προειδοποιώ. Μην έρθετε μετά την απογραφή να μας πείτε, ξέρετε, είναι άδεια τα ταμεία και δεν μπορούμε να ολοκληρώσουμε ή να προχωρήσουμε τις εξαγγελίες που σας είπαμε προεκλογικά, γιατί ούτε οι δικοί σας ψηφοφόροι δεν θα σας πιστέψουν. 
      (Χειροκροτήματα από την πτέρυγα του ΠΑΣΟΚ)
      Και στον αγροτικό τομέα παραδώσαμε και παραδίδουμε ένα αξιολογότατο έργο. Ας μην ξεχνάμε που ήταν. Το ΠΑΣΟΚ εξασφάλισε τα γεωργικά εισοδήματα μέχρι το 2013.
      (Χειροκροτήματα από την πτέρυγα του ΠΑΣΟΚ)
      Εξασφαλίσαμε επιδοτήσεις ύψους 27 δισεκατομμύρια ευρώ για τα προϊόντα μας. Σήμερα εισπράττουμε από την Ευρωπαϊκή Ένωση μερίδιο από τον κοινοτικό προϋπολογισμό κατά πολύ υψηλότερο από το ποσοστό συμμετοχής μας στην γεωργική παραγωγή της Κοινότητας. Εξασφαλίσαμε το υψηλότερο κατά μέσο όρο ποσό δημοσιονομικής στήριξης ανά στρέμμα καλλιεργούμενης γης μεταξύ όλων των κρατών της Ευρωπαϊκής Ένωσης. 
      Η εκκίνηση της Κυβέρνησης στη γεωργία ξεκινάει με αυτά τα δεδομένα. Θα περιμέναμε εκτός από την αλλαγή του ονόματος του Υπουργείου να ακούγαμε μία στοιχειώδη κατεύθυνση για την αγροτική ανάπτυξη και τις απαραίτητες αναδιαρθρώσεις. 
      Εμείς πιστεύουμε ότι σ΄ αυτήν τη νέα εποχή, ο αγροτικός τομέας μπορεί να γίνει πραγματικά η ατμομηχανή της περιφερειακής ανάπτυξης και γι’ αυτό δεν ακούσαμε ουσιαστικά τίποτα. 
      Σε ό,τι αφορά την κοινωνική πολιτική εμείς κατοχυρώσαμε το ασφαλιστικό σύστημα για τα επόμενα τριάντα χρόνια. Η Νέα Δημοκρατία δεν ψήφισε το ν.3029/02 και μάλιστα αποχώρησε από τη Βουλή.
      Στις προγραμματικές δηλώσεις δεν υπήρξε από σας, κύριε Πρωθυπουργέ, καμία αναφορά για την πολιτική της Νέας Δημοκρατίας στην κοινωνική ασφάλιση. Τι θα πράξετε; Θα επιστρέψετε στο παρελθόν; Δεν θα σας το επιτρέψουμε εμείς. Θα είμαστε απέναντί σας αν προσπαθήσετε να μειώσετε, να αλλάξετε τις κατακτήσεις των εργαζομένων στα θέματα της κοινωνικής ασφάλισης.
      (Χειροκροτήματα από την πτέρυγα του ΠΑΣΟΚ)
      Η ανεργία, ένα άλλο μεγάλο θέμα, χρειάζεται ενεργητικές πολιτικές και νέες προσεγγίσεις. Ο Πρωθυπουργός αναφέρθηκε σε πέντε μέτρα. Υπενθυμίζουμε, όμως, σε ό,τι αφορά τα μέτρα αυτά ότι ήδη με το ν. 3091/2003 θεσμοθετήθηκε η λειτουργία του Εθνικού Συστήματος Σύνδεσης της Επαγγελματικής Κατάρτισης με την Απασχόληση. Με το ν. 3227/2004 θεσμοθετήθηκαν οι επιδοτήσεις επιχειρήσεων για την πρόσληψη και απασχόληση ανέργων νέων, άνεργων μητέρων και ανέργων άνω των πενήντα πέντε ετών, καθώς επίσης και μείωση του μη μισθολογικού κόστους σε ποσοστό 50%-100% ανάλογα με την περίπτωση. 
      Ουσιαστικά η Νέα Δημοκρατία υιοθετεί πολιτική την οποία η ίδια δεν ψήφισε σ΄ αυτήν τη Βουλή. 
      (Χειροκροτήματα από την πτέρυγα του ΠΑΣΟΚ)
      Το μόνο νέο στοιχείο είναι η ίδρυση του Ανώτατου Συμβουλίου Ανάπτυξης Ανθρώπινων Πόρων, ένα από τα εννέα νέα συμβούλια, οργανισμούς, αρχές που χθες ανακοίνωσε ο Πρωθυπουργός, εν ονόματι του λεγόμενου ευέλικτου κράτους και της απλοποίησης των διαδικασιών. 
      (Χειροκροτήματα από την πτέρυγα του ΠΑΣΟΚ)
      Το κοινωνικό κράτος έχει ενισχυθεί με είκοσι έξι νέα νοσοκομεία σε όλη τη χώρα, με το πρόγραμμα «ΒΟΗΘΕΙΑ ΣΤΟ ΣΠΙΤΙ» σε όλη την Ελλάδα, με το ΕΚΑΣ και τους συνταξιούχους του ΙΚΑ, με σειρά από κοινωνικές υπηρεσίες, όπως κέντρα φροντίδας ηλικιωμένων και κέντρα προώθησης της απασχόλησης, με επιδόματα, όπως το οικογενειακό επίδομα ΙΚΑ, με ειδικές πολιτικές για τα φάρμακα και τη νοσηλεία. Η Κυβέρνηση είναι υποχρεωμένη να διατηρήσει, να στηρίξει και να ενισχύσει τον ιστό κοινωνικής προστασίας που υπάρχει σήμερα. Δεν θα συναινέσουμε σε οποιαδήποτε απόπειρα περικοπής για κανένα λόγο. 
      Πιστεύουμε, επίσης, ότι σημαντικό βήμα του κοινωνικού κράτους είναι η θεσμοθέτηση του ΕΚΑΣ για τους συνταξιούχους του ΟΓΑ, που έχουν πράγματι ανάγκη, όπως έχουμε προτείνει. Και γι’ αυτό δεν ακούσαμε τίποτα. 
      Στον τομέα της υγείας οι πειραματισμοί της Κυβέρνησης με την κατάργηση των περιφερειακών εθνικών συστημάτων υγείας εγείρουν ανησυχίες για το μέλλον του ΕΣΥ, όπως επίσης προβληματισμό δημιουργεί η θέση της Κυβέρνησης ότι θα επιβάλει την καταβολή του πραγματικού νοσηλίου, κάτι που ασφαλώς θα επιβαρύνει υπέρμετρα τα ασφαλιστικά ταμεία. 
      Δεν ακούσαμε, επίσης, για τη στελέχωση των νοσοκομείων με δέκα χιλιάδες επιπλέον προσωπικό και εκκρεμεί η απόφαση της Κυβέρνησης για την αναβάθμιση –ελπίζουμε- και όχι την κατάργηση του ΑΣΕΠ, την επαναφορά του συστήματος προσλήψεων στη σκιά της κομματικής επιρροής. 
      Κυρίες και κύριοι Βουλευτές, η Κυβέρνηση παραλαμβάνει την εξωτερική πολιτική της Ελλάδας με ένα ισχυρό πολιτικό κεφάλαιο που της κληροδοτούμε. Χάρη στην πολιτική μας στο Κυπριακό, το Κυπριακό βγήκε από το χρονοντούλαπο της ιστορίας και βρίσκεται σε υψηλότατη προτεραιότητα στην Ευρωπαϊκή Ένωση και στη διεθνή κοινότητα. Η δική μας πολιτική ήταν πάντα πολιτική πρωτοβουλιών. Γι’ αυτόν το λόγο η Κυβέρνηση της Νέας Δημοκρατίας οφείλει να βγει από την αμηχανία στην οποία σήμερα βρίσκεται. Να αναλάβει πρωτοβουλίες. Να μην αφήσετε την άλλη πλευρά να κερδίζει τις εντυπώσεις. Αυτό έκανε με μεγάλη προσπάθεια η Κυβέρνηση του ΠΑΣΟΚ σε συνεχή επαφή με όλους. 
      Φέρνω ένα παράδειγμα. Αν είχατε αποφασίσει να πάτε, κύριε Πρωθυπουργέ, στη Λουκέρνη σε μια δύσκολη διαπραγμάτευση, θα ήταν πολύ καλύτερο εσείς πρώτος να το είχατε ανακοινώσει, πριν σας μιλήσει ο Πρόεδρος Μπους και έτσι να δίνετε την εντύπωση –δεν ξέρω τι συζητήσατε- ότι, πρώτον, ήσασταν απρόθυμος για μια παρόμοια διαπραγμάτευση, αλλά τελικά με το ζόρι την απροθυμία σας την έκαμψε αυτός. 
      (Χειροκροτήματα από την πτέρυγα του ΠΑΣΟΚ)
      Και τονίζω, ότι η συμφωνία της Νέας Υόρκης στις 13 Φεβρουαρίου, στην οποία όλοι δεσμευτήκαμε, για να πειστεί ο Ντενκτάς και η Τουρκία να καθίσουν και πάλι στο τραπέζι της διαπραγμάτευσης, δεν είναι αυτόματος πιλότος, όπως εσείς υπονοήσατε.
      Θέλω επίσης, για μια ακόμη φορά, να επιβεβαιώσω την απόλυτη υποστήριξή μας στους χειρισμούς του Προέδρου Παπαδόπουλου και από αυτό το Βήμα καλώ τον Γενικό Γραμματέα του ΟΗΕ να αναλάβει με αποφασιστικότητα και ανεξάρτητα από λογικές συσχετισμών και συμψηφισμών αυτήν την ιστορική ευθύνη και να οδηγήσει σε μια λειτουργική και βιώσιμη λύση το θέμα, μέσα στα πλαίσια και το κεκτημένο της Ευρωπαϊκής Ένωσης. Εμείς, με την πολιτική μας στάση, θα συμβάλλουμε στην αναζήτηση των ευρύτερων δυνατών συναινέσεων στην εξωτερική πολιτική και μέσα και έξω από τη Βουλή.
      Πρωτοβουλίες όμως πρέπει να πάρετε άμεσα και για τα Βαλκάνια. Και θέλω να χαιρετίσω από το Βήμα της Βουλής τα στρατευμένα παιδιά μας, που σήμερα βρίσκονται στο Κόσοβο. Τους συμπαραστεκόμαστε. Είμαστε περήφανοι για το έργο τους.
      (Χειροκροτήματα από την πτέρυγα του ΠΑΣΟΚ)
     Γνωρίζουν πόσο δύσκολο είναι. Είναι έργο ειρήνης, είναι έργο που συμβάλλει στη σταθερότητα στην περιοχή. Δεν αρκεί όμως. Συνεχείς επαφές με όλους τους εμπλεκόμενους είναι αναγκαίες. Θα περίμενα να βρίσκεται ήδη Υπουργός ή Υφυπουργός Εξωτερικών στην περιοχή, στις τέσσερις πόλεις των Τιράνων, των Σκοπίων, του Βελιγραδίου και της Πρίστινας. Έχουμε κύρος και μας ακούνε. Μας χρειάζονται. Και εμείς τους χρειαζόμαστε για την ηρεμία και τη σταθερότητα στην περιοχή.
     Θα περίμενα μια πρωτοβουλία προς την ΟΥΝΕΣΚΟ για την προστασία, αλλά και την αποκατάσταση των κατεστραμμένων ορθόδοξων εκκλησιών, αλλά και των τζαμιών, όπου έχουν καταστραφεί. Θα περίμενα πρωτοβουλία της Κυβέρνησης προς την Ευρωπαϊκή Ένωση. Εμείς θα το φέρουμε στις Βρυξέλλες στο επίπεδο του Σοσιαλιστικού Κόμματος την επόμενη βδομάδα. Συγκαλέστε μια διαβαλκανική διάσκεψη. Το μήνυμα μπορεί να είναι καθοριστικής σημασίας.
     Αυτές οι πρωτοβουλίες, οι δικές μας πρωτοβουλίες στο παρελθόν, στηρίζονται πάντα σ΄ ένα μακρόπνοο και οραματικό σχέδιο. Εμπνευσμένοι από το Ρήγα Φεραίο, προωθούμε τη συνεργασία των λαών και των κρατών της περιοχής, με στόχο τον εξευρωπαϊσμό τους, την ένταξή τους σε ευρωπαϊκούς θεσμούς. Αυτό σημαίνει πολύ απλά να υιοθετούν και να εφαρμόζουν κανόνες δικαίου, την επίλυση των διαφορών τους με ειρηνικό τρόπο, το σεβασμό των ανθρωπίνων και μειονοτικών δικαιωμάτων, το σεβασμό των συνόρων και της εδαφικής ακεραιότητας, της θρησκευτικής διαφοράς και των δημοκρατικών θεσμών.
     Και δεν είναι καθόλου τυχαίο ότι γι’ αυτόν το λόγο εμείς υποστηρίζουμε, μαζί με όλα τα προοδευτικά κόμματα της Ευρώπης, μια Ευρώπη της ειρήνης, της συνεργασίας, της κοινωνικής συνοχής και αλληλεγγύης, των δημοκρατικών δικαιωμάτων και κατακτήσεων των πολιτών, της εργασίας και της ανάπτυξης που κατακτά συνεχώς την ομοσπονδιακή της προοπτική. Δεν είναι καθόλου τυχαίο ότι η Κυβέρνησή μας βρέθηκε στην πρωτοπορία της διαπραγμάτευσης για το νέο Σύνταγμα της Ευρωπαϊκής Ένωσης, στην πρωτοπορία της διαπραγμάτευσης για μια κοινή πολιτική άμυνας και ασφάλειας, όπως και την ενσωμάτωση στο νέο Σύνταγμα της ρήτρας αμοιβαίας συνδρομής. Και βεβαίως, εκφράσαμε την ετοιμότητά μας να συμμετάσχουμε στην ενισχυμένη πολιτική και αμυντική συνεργασία.
     Είναι μέσα σ΄ αυτά τα πλαίσια που βλέπουμε οι εντάσεις της περιοχής να μπορούν ιστορικά να λυθούν, να αντιμετωπισθούν συγκρούσεις ή και προσπάθειες εθνοκάθαρσης. Είναι μέσα σ΄ αυτά τα ίδια πλαίσια που έχουμε εντάξει την πολιτική μας απέναντι στην Τουρκία. Η ευρωπαϊκή της πορεία μας συμφέρει. Θα πρέπει ο κ. Καραμανλής να κάμψει τις αντιδράσεις των συντηρητικών συναδέλφων του στην Ευρωπαϊκή Ένωση, που φοβούνται μια μουσουλμανική χώρα στην Ευρωπαϊκή Ένωση.
     Παράλληλα, όμως, πρέπει αυτήν τη χρονιά να έχει απτά αποτελέσματα στο Κυπριακό, για την υφαλοκρηπίδα, καθώς και για την ελληνική μειονότητα και για το Πατριαρχείο. Είναι κατάκτηση της προηγούμενης Κυβέρνησης ότι τα θέματα αυτά έχουν γίνει θέματα ευρωπαϊκά. Και έλαχε σε σας, κύριε Καραμανλή, να χειριστείτε την τελική έκβαση αυτών των θεμάτων και μάλιστα μέσα στο 2004. Ακούσαμε όμως ελάχιστα γι’ αυτά. Ελπίζω αυτό να μη σημαίνει ότι έχετε υποβαθμίσει τη σημασία τους για το μέλλον του ελληνισμού και της σταθερότητας της περιοχής, σταθερότητα που άμεσα επηρεάζει την οικονομία, τις επενδύσεις, το εισόδημα του Έλληνα, την προοπτική της νέας γενιάς του Έλληνα.
     Επίσης, η εμπειρία της συμμετοχής μας στην Ευρωπαϊκή Ένωση μας έχει διδάξει ότι τίποτα δεν κερδίζεται παρά με σκληρή διαπραγμάτευση.
      Περιμένουμε τη σκληρή διαπραγμάτευση για την αύξηση των κοινοτικών πόρων και τη σκληρή διαπραγμάτευση για το Δ΄ Κοινοτικό Πλαίσιο Στήριξης, όπως έκανε με επιτυχία η Κυβέρνηση του Κώστα Σημίτη το Μάρτιο του 1999 με το Γ΄ Κοινοτικό Πλαίσιο Στήριξης. 
      (Χειροκροτήματα από την πτέρυγα του ΠΑΣΟΚ)
      Με την εξωτερική μας πολιτική κάναμε επίσης ό,τι μπορούσαμε, ώστε οι κρίσεις, οι πόλεμοι, η διεθνής τρομοκρατία να μην αγγίξει την Ελλάδα. Απέναντι σ’ αυτήν τη νέα μορφή τρομοκρατίας πρέπει να ακολουθήσουμε μία τριπλή στρατηγική. 
      Πρώτα-πρώτα, να μην την αφήσουμε να πετύχει. Με άλλα λόγια δεν θα κάνουμε πίσω απ’ αυτό που επιδιώκει να καταστρέψει. Θα βαθύνουμε τα προοδευτικά χαρακτηριστικά των κοινωνιών μας, δεν θα εγκλωβιστούμε στο δίλημμα που μας οδηγούν πολλοί συντηρητικοί: Ελευθερία ή ασφάλεια. Εμείς εργαζόμαστε για την ασφάλεια μιας ελεύθερης κοινωνίας.  
      (Χειροκροτήματα από την πτέρυγα του ΠΑΣΟΚ)
Θέλει η τρομοκρατία των φανατικών θρησκευτικών κινημάτων να κτυπήσει τη δημοκρατία; Εμείς απαντάμε με περισσότερη δημοκρατία, με ακόμα μεγαλύτερα ανοίγματα στα δικαιώματα των πολιτών μας, αλλά και των πολιτών άλλων κρατών που φιλοξενούμε. Και παρενθετικά, για το θέμα της μετανάστευσης δεν άκουσα τίποτα. Μεγάλο κοινωνικό ζήτημα. Η ένταξή τους αποτελεί κύριο μέλημα της οποιασδήποτε ελληνικής κυβέρνησης, ένταξη χωρίς ρατσισμούς και ξενοφοβίες, ώστε να μπορούν να αποτελέσουν πολλοί απ’ αυτούς κάποια στιγμή όχι απλώς μέλη της κοινωνίας μας, αλλά και Έλληνες πολίτες αυτοί και τα παιδιά τους. Κλείνω την παρένθεση. 
	Θέλει η τρομοκρατία να εισάγει τον πόλεμο των πολιτισμών; Εμείς υποχρεούμαστε να απαντήσουμε με την ανεκτικότητα στο διαφορετικό, με τον εμπλουτισμό της κληρονομιάς μας, με ό,τι καλύτερο έχουν να μας δώσουν τρίτοι πολιτισμοί, όπως θέλουμε να εμπλουτίζουμε και εμείς με τον δικό μας τρίτους πολιτισμούς. 
	Η δεύτερη στρατηγική είναι να συμβάλουμε ως μία από τις είκοσι πέντε πλουσιότερες χώρες του κόσμου στην υπέρβαση των παγκόσμιων προβλημάτων και ανισοτήτων της πείνας και της δίψας, του αναλφαβητισμού, της έλλειψης κοινωνικών ιατρικών συστημάτων σε χώρες που βρίσκονται υπό ανάπτυξη. Να στηρίξουμε τον ΟΗΕ, το διεθνές δίκαιο, την πολυμερή διπλωματία. Θέλουμε έτσι να κτυπήσουμε κάθε δυνατότητα η τρομοκρατία να βρει ανταπόκριση και θύματα μέσα από τις γραμμές των πιστών της θρησκείας που επικαλύπτει. 
	Η τρίτη στρατηγική είναι να έχουμε ένα ανοικτό μέτωπο της Ευρωπαϊκής Ένωσης και της διεθνούς κοινότητας κατά της τρομοκρατίας με την ενίσχυση της διεθνούς συνεργασίας. Και βεβαίως, η στρατιωτική αντιμετώπιση έχει δείξει τα όρια και τα αδιέξοδα, χωρίς να σημαίνει αυτό ότι εμείς δεν πρέπει να πάρουμε όλα τα αναγκαία μέτρα. Πρέπει να υπάρξει άνοιγμα στο επίπεδο του ΟΗΕ και να υπάρξει μία ενιαία και αποτελεσματική στρατηγική. Και βέβαια, προβλήματα όπως το παλαιστινιακό πρέπει να λυθούν. 
	Σε ό,τι αφορά τους Ολυμπιακούς Αγώνες και το θέμα της τρομοκρατίας, θα συνιστούσα κάτι πολύ απλό: Λιγότερα λόγια για την ασφάλεια και περισσότερο έργο. 
      (Χειροκροτήματα από την πτέρυγα του ΠΑΣΟΚ)
      Οι αγώνες του 2004 πρέπει και μπορούν να είναι αγώνες της ειρήνης, της ολυμπιακής εκεχειρίας, του πολιτισμού και της πολιτιστικής Ολυμπιάδας, αγώνες του ανθρώπινου μέτρου και της ιστορικής αυθεντικότητας, αγώνες που θα ανυψώσουν τα ολυμπιακά ιδεώδη και θα στείλουν σε όλον τον κόσμο την εικόνα μιας σύγχρονης και δυναμικής Ελλάδας. Θα το πετύχουμε. Το οφείλουμε, όχι μόνο στον εαυτό μας, αλλά και σε όλον τον κόσμο. 
      Θέλω, όμως να προσθέσω και κάτι ακόμα για μία άλλη μεγάλη διοργάνωση που διεκδικεί η Ελλάδα. Η Ελλάδα και η Θεσσαλονίκη διεκδικούν την παγκόσμια έκθεση του 2008. Γι’ αυτήν την πρωτοβουλία δεν άκουσα, κύριε Πρωθυπουργέ, να κάνετε κάποια αναφορά. Η υπόθεση έχει πάει μέχρι σήμερα πάρα πολύ καλά, λόγω των δικών μας χειρισμών. Η Κυβέρνηση πρέπει να δεσμευτεί ότι θα συνεχίσει τη δική μας προσπάθεια, ώστε να πετύχει αυτήν τη διοργάνωση για τη Θεσσαλονίκη. 
      Μιλάτε εδώ και πολύ χρόνο  –πάω σ΄ ένα άλλο κεφάλαιο-  για την επανίδρυση του κράτους. Προσπάθησα μέσα από τις προγραμματικές σας δηλώσεις να δω σε τι συνίσταται αυτή η περιβόητη επανίδρυση. 
Ομολογώ ότι δυσκολεύτηκα πάρα πολύ. 
      Αν η επανίδρυση είναι ηλεκτρονική διακυβέρνηση, τότε να σας υπενθυμίσω ότι εμείς διαθέσαμε πάνω από 3 δισεκατομμύρια ευρώ στο πρόγραμμα «Κοινωνία της Πληροφορίας», την ώρα που εσείς μέχρι σήμερα ούτε στη διακομματική επιτροπή των έργων του δεν συμμετείχατε.
      (Χειροκροτήματα από την πτέρυγα του ΠΑΣΟΚ)
      Αν είναι η κατάργηση και συγχώνευση νομικών προσώπων και υπηρεσιών, αναρωτιέμαι γιατί δεν άκουσα κάποια σχετική πρόταση. Αντίθετα μέτρησα αρκετές νέες γραμματείες και νέους οργανισμούς. Αν είναι ο σύγχρονος κώδικας Δήμων και Κοινοτήτων, τότε σας θυμίζω ότι αυτός έχει ολοκληρωθεί από εμάς μετά από ένα χρόνο διαλόγου με την Τοπική και την Κεντρική Ένωση Δήμων και Κοινοτήτων και την ομόφωνη στήριξη όλων των αιρετών οργάνων.
      Πότε, κύριε Πρωθυπουργέ, θα αποδώσετε τα 2 δισεκατομμύρια ευρώ -ή τα 3 δισεκατομμύρια ευρώ κατά άλλους- που δήθεν χρωστάει η πολιτεία στη Τοπική Αυτοδιοίκηση; Δεν μιλήσατε συγκεκριμένα για χρονοδιάγραμμα και για συγκεκριμένους στόχους. Θα απαντήσουμε σ’ αυτό.
      (Θόρυβος από την πτέρυγα της Νέας Δημοκρατίας)
      Θα αναφερθώ και σε ένα τελευταίο ζήτημα. Είπατε ότι θα θέσετε τέλος στο καθεστώς ομηρίας των εκτάκτων υπαλλήλων του δημοσίου τομέα. Παραπέμψατε σε αλλαγή του προεδρικού διατάγματος και διά του αρμοδίου Υπουργού αποδεχθήκατε ότι η μοριοδότηση μέσω ΑΣΕΠ, που είναι ήδη εδώ και ενάμισι χρόνο νόμος του κράτους, θα είναι ο τρόπος. Λησμονήσατε να πείτε όμως πόσους και ποιους από τις κατηγορίες των εκτάκτων αφορά. Καλλιεργήσατε την εντύπωση ότι αφορά τους πάντες. Για παράδειγμα και τους εργαζόμενους στις δημοτικές επιχειρήσεις, χωρίς να δώσετε επιπρόσθετους  πόρους στην Αυτοδιοίκηση; Να μας το πείτε. Να το πείτε στους Δήμους. 
      Πάντως, εμείς, προτείνουμε μια ριζικότατη ουσιαστική αποκέντρωση, που θα συγκεντρώνει πόρους μέσω ενός νέου φορολογικού συστήματος, ώστε σημαντικό μέρος των άμεσων φόρων να διατίθεται κατευθείαν στην Αυτοδιοίκηση. Κάθε ουσιαστικό μέτρο, που θα αποκεντρώνει ακόμα περισσότερο ένα ιστορικά συγκεντρωτικό κράτος, εμείς θα το επικροτούμε. 
      Μιλήσατε, επίσης, για σπατάλη. Περιμένουμε να μας δείξει η Κυβέρνησή σας αυτήν τη σπατάλη και ελπίζουμε στη σπατάλη να μη συγκαταλέγονται για παράδειγμα οι επενδύσεις για νέα σχολικά κτίρια ή οι προσλήψεις εκπαιδευτικών. 
      Σε ό,τι αφορά τη διαφάνεια, κάθε ουσιαστικό μέτρο εμείς θα το υποστηρίξουμε. Σε ό,τι αφορά τη διαφθορά, σε ό,τι κτυπήσετε θα έχετε τη συμπαράστασή μας. Μα είναι λογικές για το φακελάκι, το γρηγορόσημο, τη συναλλαγή των εφοριακών με επιχειρήσεις; Εμείς θα το στηρίξουμε. Θα στηρίξουμε κάθε μέτρο που θα βοηθήσει τη διαφάνεια και μια νέα σχέση εμπιστοσύνης με τον πολίτη.
      (Χειροκροτήματα από την πτέρυγα του ΠΑΣΟΚ)
      Επίσης, όποιο μέτρο αποτελέσει ουσιαστική συμβολή στο να αποδεσμεύει την πολιτική ζωή από το οικονομικό κεφάλαιο της χώρας μας, την αθέμιτη αν θέλετε  επιρροή του οικονομικού κεφαλαίου στη χώρα μας, εμείς θα το στηρίξουμε και θα πάρουμε και πρωτοβουλίες προς αυτήν την κατεύθυνση για να εμβαθύνουμε και να προστατεύουμε τους δημοκρατικούς θεσμούς.
      Μιλάτε, όμως, για τις υπερβάσεις και τις συμβάσεις των δημοσίων έργων. Θέλω να υπενθυμίσω ότι τα δημόσια έργα περνούν από διακομματική επιτροπή και ελέγχονται από το Ελεγκτικό Συνέδριο. Θέλω επίσης να υπενθυμίσω ότι οι ευρωπαϊκοί πόροι δεν θα έρχονταν ποτέ στην Ελλάδα αν είχαμε παραμείνει με θεσμικό πλαίσιο που δεν διασφάλιζε τη διαφάνεια και την καλύτερη σχέση κόστους, ποιότητας και χρόνου παράδοσης. 
      Κυρίες και κύριοι Βουλευτές, σε συνθήκες παγκοσμιοποίησης αγωνιζόμαστε για τις πάντα επίκαιρες αξίες της δημοκρατίας και του σοσιαλισμού, δημοκρατία με ισχυρή αποκέντρωση, διαφάνεια και συμμετοχή, βιώσιμη ανάπτυξη με σεβασμό στο περιβάλλον, ευημερία για όλους με κοινωνική δικαιοσύνη και αλληλεγγύη, κατοχύρωση των ανθρωπίνων δικαιωμάτων, σεβασμό στην παράδοση και την πολιτισμική διαφορετικότητα. 
      Θέλουμε τέλος μια ισχυρή Ελλάδα σε μια ισχυρή Ευρώπη, που εγγυάται την πολυμέρεια, μια Ευρώπη παρούσα στις περιοχές της κρίσης, με το διάλογο, τη διαμεσολάβηση, τη βοήθεια και όχι τη στρατικοποίηση  της διεθνούς πολιτικής. 
	Θα είμαστε στην πρώτη γραμμή του αγώνα για συμμετοχή του Έλληνα πολίτη, με περισσότερη αποκέντρωση και καλύτερη ποιότητα παντού. Θα το κάνουμε πράξη στο ίδιο μας το Κίνημα, σίγουρα όχι ανανεώνοντας μόνο το δικό μας Κίνημα, αλλά ανανεώνοντας και γενικότερα την πολιτική ζωή του τόπου, καλώντας ιδιαίτερα τη νέα γενιά να συμμετάσχει σ’ αυτό το φιλόδοξο, αλλά και οραματικό εγχείρημα.
      Το ΠΑΣΟΚ θα είναι σύντομα έτοιμο να ξαναδιεκδικήσει την εμπιστοσύνη του ελληνικού λαού. Η μεγάλη παράταξη του Κέντρου και της Αριστεράς εξακολουθεί να ταυτίζεται με τα οράματα και τους στόχους του ελληνικού λαού. Το ΠΑΣΟΚ θα παραμείνει στο κέντρο της πολιτικής σκηνής και θα συνεχίσει να κλιμακώνει τους αγώνες του για μια Ελλάδα με ανάπτυξη και κοινωνική δικαιοσύνη.
      Έκανε λάθη που τα αναγνωρίσαμε. Παρέλειψε πράγματα που  εντοπίσαμε. Υιοθέτησε συμπεριφορές που καταδικάσαμε. Εξετέλεσε όμως την ιστορική αποστολή του παραδίδοντας στους Έλληνες του 21ου αιώνα μια Ελλάδα που γεφύρωσε τα χάσματα ενός ολόκληρου αιώνα. 
(Ζωηρά και παρατεταμένα χειροκροτήματα από την πτέρυγα του ΠΑΣΟΚ)
      	Με τους Έλληνες το ΠΑΣΟΚ έχει τις σχέσεις εκείνες τις κοινωνικές, τις πολιτικές, τις ιστορικές, που το κάνουν σάρκα από τη σάρκα τους, ψυχή από την ψυχή τους. Κρίθηκε αυστηρά, ακριβώς γιατί εξακολουθεί ο λαός να θέλει το ΠΑΣΟΚ εκφραστή των αναγκών του και των επιθυμιών του, των προσδοκιών και των οραμάτων του. Γι’ αυτό κι εμείς δεσμευόμαστε να ξαναγίνουμε σήμερα από την Αντιπολίτευση, αύριο από την Κυβέρνηση, δύναμη της θέλησης του ελληνικού λαού, ελπίδα της ζωής του, οδηγός του μέλλοντος των παιδιών του.
      Θα παραμείνουμε προστάτης των κατακτήσεών του και μπροστάρης στις λεωφόρους της νέας εποχής. Θα ανταποκριθούμε στις απαιτήσεις του, εκφράζοντας τον καλύτερό μας εαυτό, ασκώντας τη δημιουργική μας αντιπολίτευση, παίρνοντας πρωτοβουλίες που θα εξακολουθούν να δείχνουν το δρόμο για την προκοπή.
      Η χώρα μας καλείται να αντιμετωπίσει τις προκλήσεις της νέας εποχής, να αξιοποιήσει ευκαιρίες και να αποφύγει παγίδες. Η Κυβέρνηση οφείλει να σταθεί στο ύψος των περιστάσεων, να ανταποκριθεί στις πολλαπλές ανάγκες αυτής της νέας εποχής. Δυστυχώς, οι προγραμματικές δηλώσεις της δημιουργούν τη βεβαιότητα ότι οι Έλληνες πολίτες λίγα μπορούν να περιμένουν. Θα περιμένουν μόνο γενικόλογες υποσχέσεις. 
      Μπορεί, για λόγους που με ειλικρίνεια εμείς πρώτοι δεχθήκαμε, να μας έταξε ο ελληνικός λαός στη θέση της Αντιπολίτευσης. Αναλαμβάνουμε σήμερα μία και μοναδική δέσμευση: θα είμαστε συνέχεια και με συνέπεια στην πρώτη γραμμή του αγώνα για την υπεράσπιση του εθνικού συμφέροντος, της κοινωνικής δικαιοσύνης και των δημοκρατικών δικαιωμάτων των πολιτών. Θα πράξουμε το καθήκον μας, όπως πάντοτε η Δημοκρατική Παράταξη έχει κάνει στις κρίσιμες στιγμές της πολιτικής ζωής. Θα ασκήσουμε μία δομική, εποικοδομητική αντιπολίτευση, θα παλέψουμε για τα κοινωνικά δικαιώματα, θα αναγεννηθούμε κι εμείς ως Κίνημα, θα είμαστε πανταχού παρόντες. Αλλά θα περιμένουμε από εσάς, κύριε Πρωθυπουργέ και από τους Υπουργούς σας πολύ πιο συγκεκριμένες δεσμεύσεις. Αυτές οι δεσμεύσεις σας οι χθεσινές δεν ήταν προγραμματικές δηλώσεις. Γι’ αυτό και βεβαίως καταψηφίζουμε τις προγραμματικές δηλώσεις της Κυβέρνησης.
(Όρθιοι οι Βουλευτές του ΠΑΣΟΚ χειροκροτούν ζωηρά και παρατεταμένα)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ: (Πρόεδρος της Κυβέρνησης και Υπουργός Πολιτισμού): Κυρία Πρόεδρε, παρακαλώ το λόγο.
      ΠΡΟΕΔΡΟΣ (Άννα Μπενάκη- Ψαρούδα): Ο Πρωθυπουργός κ. Κώστας Καραμανλής έχει το λόγο για μια παρέμβαση. Θέλετε χρόνο, κύριε Πρόεδρε;
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ: (Πρόεδρος της Κυβέρνησης και Υπουργός Πολιτισμού): Πέντε-δέκα λεπτά, κυρία Πρόεδρε.
      ΠΡΟΕΔΡΟΣ (Άννα Μπενάκη- Ψαρούδα): Ορίστε, έχετε το λόγο.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ: (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι, ακούσαμε μια ομιλία για το πόσο σπουδαίο έργο έκανε η απελθούσα Κυβέρνηση!
      (Χειροκροτήματα από την Πτέρυγα της Νέας Δημοκρατίας)
      Είμαι ο τελευταίος –και το έχω πει πολλές φορές- που θα ακολουθήσω μια λογική ισοπέδωσης. Αλλά από την άλλη πλευρά αισθάνομαι την ανάγκη να σας υπενθυμίσω ότι πριν από δεκαπέντε μέρες αποδοκιμάστηκαν οι πολιτικές σας. Αυτή είναι η πραγματικότητα.
(Χειροκροτήματα από την Πτέρυγα της Νέας Δημοκρατίας)
      Κατά συνέπεια, το να μας συστήνετε να ακολουθήσουμε τις πολιτικές -και μάλιστα όλες τις πολιτικές- που εφαρμόσατε είναι τουλάχιστον άτοπο.
      Είπατε ότι καταψηφίζετε τις προγραμματικές δηλώσεις. Καλά, αυτό είναι αυτονόητο. Όλοι το ξέρουμε, όλοι το περιμένουμε. Έτσι γίνεται πάντα. Αντιλαμβάνομαι το ρόλο της Αξιωματικής Αντιπολίτευσης, αντιλαμβάνομαι και τη δυσκολία που έχει. Αλλά το να ισχυρίζεστε ότι ακούσατε γενικολογίες ως επιχείρημα για το ότι δεν υπερψηφίζετε τις προγραμματικές δηλώσεις, αυτό είναι τουλάχιστον επιχείρημα ασταθές και έωλο.
      Και εξηγούμαι: Είναι άραγε αοριστία η δέσμευση για κατάργηση της εισφοράς 1% έως 5% από τις συντάξεις στο λογαριασμό αλληλεγγύης φορέων κοινωνικής ασφάλισης; 
      ( Χειροκροτήματα από την πτέρυγα της Νέας Δημοκρατίας )
     Είναι αοριστία η δέσμευση για τη συγκεκριμένη αύξηση του ΕΚΑΣ μέσα στην πρώτη τετραετία;
     Είναι αοριστία η δέσμευση για την αύξηση της αγροτικής σύνταξης μέσα στην πρώτη τετραετία; 
      Σας άκουσα να λέτε ότι όχι μόνο είναι αοριστία, αλλά είναι και αντιφατική η πολιτική μας στο θέμα των εξετάσεων για την εισαγωγή στα Πανεπιστήμια. Ε, έλεος! Έλεος επιτέλους! Εδώ βλέπαμε ένα ατελείωτο θέατρο δήθεν μεταρρυθμίσεων που διαδεχόταν η μια την άλλη όπου όχι απλώς από κυβέρνηση σε κυβέρνηση αλλά από Υπουργό σε Υπουργό ανασκαπτόταν ό,τι είχε κάνει ο προηγούμενος. Και ερχόμαστε εδώ να δώσουμε μια λύση σ΄ένα τεράστιο πρόβλημα, σ΄ένα πρόβλημα που ταλαιπωρεί όλα τα νέα παιδιά στη χώρα που επιβάρυνε συντριπτικά τους οικογενειακούς προϋπολογισμούς –η Ελλάδα είναι η χώρα που οι οικογένειες δαπανούν εξ ιδίων τα περισσότερα για την εκπαίδευση των παιδιών τους- και μας λέτε ότι δεν έχουμε πολιτική; Την εφαρμόσαμε στην ουσία πριν καν πάρουμε ψήφο εμπιστοσύνης. Είπαμε, καταργούνται οι εξετάσεις στη Β΄ Λυκείου και περιορίζονται τα εξεταζόμενα μαθήματα στην Γ΄ Λυκείου από εννέα σε έξι. Αοριστίες είναι αυτά; Αυτά είναι δεσμεύσεις που υλοποιούνται ήδη. 
      ( Χειροκροτήματα από την πτέρυγα της Νέας Δημοκρατίας )
      Είναι γενικολογία η δέσμευση για τον χαρακτηρισμό ως πολύτεκνης οικογένειας με τρία παιδιά; 
     Είναι αοριστία η δέσμευση να λυθεί επιτέλους το ζήτημα, το αίσχος με τα πανωτόκια που κατάντησε νομιμοποιημένη ληστεία; 
      ( Χειροκροτήματα από την πτέρυγα της Νέας Δημοκρατίας )
     Έρχομαι τώρα σ΄ένα θέμα πράγματι πολύ σοβαρό, αυτό της Ολυμπιακής προετοιμασίας. Είναι αλήθεια ότι είμαστε επτά χρόνια μετά την ανάληψη της ευθύνης για την διοργάνωση και μόλις εκατόν πενήντα μέρες πριν από την τέλεσή τους. Είναι γεγονός, είναι πραγματικότητα ότι υπάρχουν ακόμη εκκρεμότητες και σας το λέω ήρεμα, ήπια, δεν θέλω να δημιουργηθεί καμία φόρτιση. Όλοι αντιλαμβανόμαστε τη σημασία του να κάνουμε το καλύτερο δυνατό για να γίνουν καλοί και ασφαλείς αγώνες. Κανείς δεν μηδενίζει την προσφορά της προηγούμενης Κυβέρνησης σ΄αυτήν την κατεύθυνση, όμως είναι αλήθεια. Δεν θέλετε να πούμε την αλήθεια στον ελληνικό λαό; Θέλετε να κρύβουμε την πραγματικότητα; Υπάρχουν εκκρεμότητες και κατασκευαστικές και οικονομικές και νομικές σε ορισμένες περιπτώσεις. Φέρνω ένα παράδειγμα: Η στέγη του Κολυμβητηρίου. Ο χρόνος ήταν τόσο ασφυκτικός που οποιοδήποτε μα οποιοδήποτε απρόβλεπτο γεγονός θα είχε σοβαρές συνέπειες στην τέλεση του αγωνίσματος. Γι’ αυτό κρίθηκε σκόπιμο να μην επιλεγεί η συγκεκριμένη λύση. Αυτή είναι η πραγματικότητα. Και νομίζω την πραγματικότητα πρέπει να τη λέμε όπως είναι, στο Κοινοβούλιο πρώτα απ’ όλα και σε όλους τους Έλληνες πολίτες!
      ( Χειροκροτήματα από την πτέρυγα της Νέας Δημοκρατίας )
     Κρίθηκαν επίσης αναγκαίες και ορισμένες τεχνικές αλλαγές στην ανάπλαση της αφετηρίας του Μαραθώνιου δρόμου που δεν επηρεάζουν ούτε την ποιότητα ούτε την εικόνα του έργου. Και αυτό κρίθηκε αναγκαίο γιατί και εκεί πράγματι τα χρονοδιαγράμματα είχαν πέσει έξω. Και υπάρχουν και άλλα παραδείγματα –θα σας τα πει αναλυτικά η κ. Πετραλιά- που αφορούν το έργο Καλατράβα κ.ο.κ. 
     Εγώ, εκείνο που θέλω να δηλώσω, κυρίες και κύριοι συνάδελφοι στη Βουλή, είναι ότι σε κάθε περίπτωση όλη η προσπάθειά μας επικεντρώνεται στην επιτάχυνση των ρυθμών για να είναι όλα έτοιμα στην ώρα τους. Αυτό κάνουμε και είμαστε διαρκώς παρόντες για να μη χαθεί ούτε μια μέρα, ούτε μια ώρα.
      ( Χειροκροτήματα από την πτέρυγα της Νέας Δημοκρατίας )
     Ούτε είναι η  ώρα τώρα να αναζητηθούν ευθύνες για λάθη ή καθυστερήσεις. 
     Είχαμε πει προεκλογικά και το επαναλάβαμε αμέσως μετά τις εκλογές ότι όλοι όσοι εργάζονται στην υπόθεση των Ολυμπιακών Αγώνων πρέπει να είναι σίγουροι ότι θα συνεχίσουμε μαζί αρμονικά και απρόσκοπτα για να ολοκληρωθεί η εθνική προσπάθεια και ζήτησα απ’ όλους να μείνουν στη θέση τους. Και αν κάποιοι δεν έμειναν, είναι διότι επικαλέστηκαν ζητήματα κομματικής προσήλωσης. Αυτή είναι η πραγματικότητα.
     Εμείς τους ζητήσαμε να μείνουν όλοι. Λυπούμαι που δεν έμειναν, αλλά δεν φταίω εγώ γι’ αυτό. 
      (Χειροκροτήματα από την πτέρυγα της Νέας Δημοκρατίας)
     Κυρίες και κύριοι συνάδελφοι -για να τελειώνουμε μ’ αυτήν την υπόθεση- οι Ολυμπιακοί Αγώνες και οι Παραολυμπιακοί Αγώνες είναι εθνική υπόθεση, μεγάλη εθνική υπόθεση. Εμείς ως Αξιωματική Αντιπολίτευση στηρίξαμε και τη διεκδίκησή τους και την υπόθεση της διοργάνωσης και η κριτική που κάναμε πράγματι ήταν στην κατεύθυνση να σπρώχνουμε την τότε Κυβέρνηση να είναι πιο επιμελής στην τήρηση των χρονοδιαγραμμάτων. 
     Είναι εθνική υπόθεση, υπόθεση που μας αφορά όλους, υπόθεση που αφορά όλους τους Έλληνες. Και κανένας δεν μπορεί –ούτε πρόκειται- να κάνει κομματική εκμετάλλευση σ’ αυτό το θέμα. Εδώ ή κερδίζουν όλοι ή χάνουν όλοι. Και είμαι σίγουρος ότι με τη συμβολή όλων θα κερδίσουμε όλοι ως εθνική υπόθεση και ως εικόνα της Ελλάδας.
      (Χειροκροτήματα από την πτέρυγα της Νέας Δημοκρατίας)
      Και να υπογραμμίσω και κάτι ακόμα. Μπορεί να υπάρχουν διαφωνίες –είναι βέβαιο ότι θα υπάρχουν και διαφωνίες- για χρονοδιαγράμματα ή για έργα κλπ, αλλά το βέβαιο είναι ότι εμείς συνεχίζουμε το έργο που έκανε η προηγούμενη Κυβέρνηση και δεν είναι ώρα για άγονες αντιπαραθέσεις. Κλείνω, λοιπόν, το ζήτημα εδώ. Είναι πάνω από όλες τις πιθανές κομματικές σκοπιμότητες. Και αυτό πρέπει να το σεβαστούμε όλοι.
      Άκουσα κάποιες κριτικές παρατηρήσεις για την εξωτερική πολιτική και για τα εθνικά θέματα. Θέλω να σας κάνω μια γενική, πολύ σύντομη τοποθέτηση. 
      Κυρίες και κύριοι συνάδελφοι, είναι ευτύχημα ότι σήμερα η χώρα μας δεν αντιμετωπίζει σημαντικές, δραματικές διαφορές και διαφωνίες για τα ζητήματα εξωτερικής πολιτικής. Μόλις πριν από μερικά χρόνια αυτό συνέβαινε με πολύ κακές επιπτώσεις, τις οποίες έχει ζήσει ο τόπος και έχει πληρώσει ακριβά. 
      Σήμερα η μεγάλη πλειοψηφία –και είναι θετικό αυτό- συμφωνεί στις στρατηγικές επιλογές, στον ευρωπαϊκό προσανατολισμό –για παράδειγμα- στην πολιτική της ειρήνης, της εξομάλυνσης των ελληνοτουρκικών σχέσεων, στις πολιτικές πρωτοβουλίες στα Βαλκάνια κ.ο.κ. Μπορεί να μη συμφωνούμε σε όλους τους επιμέρους χειρισμούς. Δεν πειράζει. Είναι σημαντικό, όμως, ότι δεν τίθεται ζήτημα αντιπαράθεσης στενά κομματικής στα μεγάλα εθνικά ζητήματα. Και είναι επίσης θετικό ότι στη διάρκεια της προεκλογικής περιόδου δεν έγιναν αντικείμενο συγκρούσεων τα εθνικά ζητήματα και η εξωτερική πολιτική.
      Αυτό εγώ θα το σεβαστώ ως κόρη οφθαλμού και θα ζητήσω –στο μέτρο που μπορείτε- να κάνετε κι εσείς το ίδιο. Το λέω αυτό διότι ο υπαινιγμός που έγινε για την αποδοχή της πρόσκλησης για τη Λουκέρνη ήταν και εσφαλμένος και ατυχής. Εσφαλμένος γιατί η θετική απάντηση προηγήθηκε του τηλεφωνήματος του Αμερικανού Προέδρου. Εν πάση περιπτώσει, δικαιούστε να κάνετε ένα λάθος στην πληροφόρησή σας. Εδώ είμαστε για να σας διορθώνουμε. 
      (Χειροκροτήματα από την πτέρυγα της Νέας Δημοκρατίας)
      Όμως, επειδή φάνηκε ότι υποκρύπτεται και ένας υπαινιγμός, θα σας πω ότι δεν περιποιεί τιμή σε κανένα να ακούγονται αυτοί οι υπαινιγμοί σ’ αυτήν την Αίθουσα, δεν περιποιεί τιμή για τον οποιονδήποτε και εκάστοτε Έλληνα Πρωθυπουργό, δεν περιποιεί τιμή κατά μείζονα λόγο για τον Αρχηγό της Αξιωματικής Αντιπολίτευσης να κάνει τέτοιους υπαινιγμούς. Και νομίζω ότι είμαι σαφέστατος στο μήνυμα που σας δίνω.
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Συμφωνούμε επίσης στο ζήτημα του να είμαστε παρόντες και σκληρά διαπραγματευόμενοι για τα εθνικά μας συμφέροντα στην Ευρωπαϊκή Ένωση. Αυτά που κάνατε καλά, θα προσπαθήσουμε -και είμαι σίγουρος ότι θα επιτύχουμε- να τα συνεχίσουμε. Αλλά θα διορθώσουμε και αυτά που δεν κάνατε καλά. Γιατί μόνο προϊόν σκληρής διαπραγμάτευσης δεν ήταν η εξαίρεση των μεσογειακών προϊόντων από την αναθεώρηση της ΚΑΠ και μάλιστα μεσούσης της Ελληνικής Προεδρίας!
      (Χειροκροτήματα από την πτέρυγα της Νέας Δημοκρατίας)
      Άκουσα ότι αποδέχεστε την ιδέα του εθνικού διαλόγου για την παιδεία. Πράττετε άριστα. Δέκα χρόνια την περίμενα αυτήν τη δήλωση. 
      (Χειροκροτήματα από την πτέρυγα της Νέας Δημοκρατίας)
      Το έχουμε καταθέσει ως πρόταση νόμου στη Βουλή. Το έχουμε ζητήσει σε όλους τους τόνους. Αισθάνθηκα ότι γίνομαι ανιαρός και μονότονος από τις συχνές επαναλήψεις. Ε, επιτέλους, το καταλάβατε! Χαίρομαι γι’ αυτό και είμαι βέβαιος ότι θα συμπράξουμε στο να γίνει ένας ειλικρινής, εμπεριστατωμένος εθνικός διάλογος για την παιδεία, γιατί ο τελικώς ωφελημένος θα είναι τα νέα παιδιά στη χώρα και οι οικογένειές τους. Να έχουνε επιτέλους ένα σύστημα παιδείας το οποίο θα έχει διάρκεια πολλά χρόνια και δεν θα αλλάζει από Υπουργό σε Υπουργό.
      (Χειροκροτήματα από την πτέρυγα της Νέας Δημοκρατίας)
      Περί οικονομίας. Επαναλαμβάνω: ούτε μηδενίζουμε, ούτε ισοπεδώνουμε. Όμως δεν μπορείτε να καλύπτεστε μόνο πίσω από κάποιους στατιστικούς δείκτες. Όλα τα χρόνια δεχόμουν –και το δέχομαι και σήμερα- ότι πράγματι οι ρυθμοί αύξησης του εισοδήματος είναι υψηλότεροι από τον ευρωπαϊκό μέσο όρο. Αυτό είναι αλήθεια. Δεν το συζητάμε. Αυτό, όμως, δεν αρκεί για να σπρώχνονται κάτω από το χαλί τα πραγματικά προβλήματα. Η ανεργία είναι υψηλή στην Ελλάδα. Στην ουσία είναι η υψηλότερη στην Ευρωπαϊκή Ένωση, αν δεχθούμε ότι η Ισπανία έχει μία έντονη πτωτική καμπύλη. Αυτή είναι η πραγματικότητα. Ούτε μπορεί να στηρίζεται κανείς σε ισχυρισμούς περί μείωσης της ανεργίας, όταν τα στοιχεία είναι τουλάχιστον προβληματικά, αφού χρησιμοποιείται η απογραφή του 1991 για να στηριχθεί ο ισχυρισμός της μείωσης της ανεργίας, λες και δεν έγινε η απογραφή του 2001. Αυτή είναι η πραγματικότητα.
      Δεύτερον, κανένας δεν μπορεί να αμφισβητήσει ότι υπάρχει διεύρυνση των κοινωνικών και περιφερειακών ανισοτήτων. Έξι στις έντεκα περιφέρειες της Ελλάδας είναι ανάμεσα στις πιο φτωχές της Ευρώπης. Πάνω από 20% των Ελλήνων ζουν κάτω από το όριο της φτώχειας. Αυτές είναι πραγματικότητες. 
      Δεν ισχυρίζομαι ότι όλα αυτά είναι αποκλειστικές ευθύνες της απελθούσας κυβέρνησης. Όμως έχει σημαντικό μερίδιο ευθύνης για τη μη αντιμετώπισή τους, για τη μη αναστροφή αυτών των τάσεων.
      Δεν ισχυρίζομαι επίσης ότι υπάρχει ένα μαγικό ραβδί που λύνει αυτά τα προβλήματα. Θα ήμουν ο τελευταίος. Όμως λέω ότι αξίζει να τα κάνουμε πρώτες προτεραιότητες. Στο κάτω-κάτω της γραφής, η πολιτική καταξιώνεται μόνο όταν βελτιώνει τους όρους ζωής, διαβίωσης των πολλών και κυρίως των ασθενέστερων. Αυτή είναι η πραγματικότητα.
      (Χειροκροτήματα από την πτέρυγα της Νέας Δημοκρατίας)
      Χαίρομαι πολύ που άκουσα από τον Αρχηγό της Αντιπολίτευσης ότι δέχεται και προσυπογράφει τη δέσμευσή μας να γίνει αναλυτική και ακριβής απογραφή. Ελπίζω να είναι πράγματι ειλικρινής η τοποθέτηση και η δέσμευση αυτή. Η απογραφή θα γίνει και πρέπει να γίνει όχι για κανένα άλλο λόγο αλλά γιατί οφείλουμε την απόλυτη αλήθεια στους Έλληνες πολίτες. Δεν έχουμε να κρύψουμε τίποτα και δεν πρέπει να κρύβεται τίποτα. Αυτή είναι η πραγματικότητα. Και θα την κάνουμε και αντικειμενικά και σε συνεργασία, όπως πρέπει, με την Ευρωπαϊκή Ένωση. 
      Κυρίες και κύριοι συνάδελφοι, άκουσα ότι δεν έχει γίνει κατανοητό τι σημαίνει επανίδρυση του κράτους. Ευτυχώς πάντως η συντριπτική πλειοψηφία των Ελλήνων πολιτών το κατάλαβε και το καταλαβαίνει και το απέδειξε. 
      (Χειροκροτήματα από την πτέρυγα της Νέας Δημοκρατίας)
      Γιατί η πραγματικότητα είναι ότι ένα από τα μεγαλύτερα προβλήματα που έχουμε ως κοινωνία, είναι η χαμηλή απόδοση του δημόσιου τομέα. Αυτή είναι η αλήθεια. Πολλές φορές η γραφειοκρατία είναι πολύ επιβαρημένη, οι καθυστερήσεις δεδομένες, η ταλαιπωρία του πολίτη γνωστή, το κράτος δυστυχώς -όχι σπάνια- αντί για υπηρέτης του πολίτη καταλήγει να είναι δυνάστης του, τύραννός του –αυτή είναι η αλήθεια, ελπίζω να την έχετε διαγνώσει- και επίσης δυστυχώς δεν σπανίζουν οι περιπτώσεις φαινομένων διαφθοράς. Και μιλώ για διαφθορά της καθημερινής συναλλαγής. Δεν μιλάω για μεγάλες συμβάσεις στα μεγάλα θέματα, αυτά που αγγίζουν την καθημερινότητα του πολίτη. Εάν εσείς δεν τα καταλαβαίνετε αυτά, για μας είναι προτεραιότητα. Δεν λέω ότι είναι εύκολο αλλά είναι προτεραιότητα.
      Να σας πω και κάτι ακόμα. Μπορεί να διαφωνούμε σε πολιτικές ή σε κάποιες πολιτικές. Το βέβαιο είναι ότι όποια πολιτική και να προτείνει κανείς, δεν μπορεί να την εφαρμόσει, εάν δεν έχει το εργαλείο εφαρμογής, που είναι το κράτος, σε τουλάχιστον ανεκτό επίπεδο απόδοσης.
Αυτό, λοιπόν, για εμάς είναι στρατηγικός πρωταρχικός στόχος και σας ζητώ να συνδράμετε στην προσπάθεια να το βελτιώσουμε. 
        Άκουσα –και μάλιστα με χαρά- ότι είστε διατεθειμένοι να βοηθήσετε σε μέτρα που θα περιορίσουν τη γραφειοκρατία και θα αντιμετωπίσουν τα φαινόμενα διαφάνειας ή αδιαφάνειας. Μία πρώτη πρόκληση, λοιπόν, είναι να έρθετε να ψηφίσουμε μαζί την κατάργηση των νόμων της διαπλοκής.
        (Χειροκροτήματα από την πτέρυγα της Νέας Δημοκρατίας)
      Για μας αυτό είναι δέσμευση και πρέπει να γίνει. Παίρνω υπόψη την πολιτική σας δέσμευση και προχωράμε μαζί λοιπόν.
        (Χειροκροτήματα από την πτέρυγα της Νέας Δημοκρατίας)
        Και για να μη σας κουράζω, υπάρχει ένα απλό παράδειγμα: Δέχεστε ότι η απιστία περί την υπηρεσία πρέπει να γίνει από πλημμέλημα, κακούργημα;  Εσείς το είχατε μετατρέψει σε πλημμέλημα. Λάθος!
        (Χειροκροτήματα από την πτέρυγα της Νέας Δημοκρατίας)
        Εάν το δέχεστε, ελάτε να το κάνουμε μαζί. Όμως κάποιες προτεραιότητες δεν επιδέχονται ούτε καθυστέρηση ούτε ολιγωρία. Πρέπει να γίνουν για να αναβαθμίσουμε την απόδοση του δημόσιου τομέα.
        Τέλος, περί αυτοδιοίκησης, είναι λιγάκι οξύμωρο να μας ζητάτε και περίπου να μας μέμφεστε γιατί δεν δώσαμε συγκεκριμένο χρονοδιάγραμμα απόδοσης των θεσμοθετημένων πόρων στην αυτοδιοίκηση. Ε, έλεος! Εδώ υπάρχει στην ουσία «υπεξαίρεση» των θεσμοθετημένων πόρων από την πολιτεία με ευθύνη των απερχομένων κυβερνήσεων και υπάρχει δική μας δέσμευση ότι θα αποδοθούν, βεβαίως με ένα χρονοδιάγραμμα και σιγά-σιγά, με δόσεις. 
        Όμως το κρίσιμο ερώτημα είναι το εξής: Το κράτος πρέπει ή δεν πρέπει να είναι αξιόπιστο έναντι όλων των φορέων και όλων των πολιτών; Αυτό είναι το μέγα ζήτημα. Αυτήν την αρχή την παραβιάσατε. Χαίρομαι που η ρητορικά κριτική αναφορά σας στην ουσία υποκρύπτει την ταύτιση με τη θέση μας, αλλά από εκεί μέχρι να φθάνετε κιόλας στο σημείο να μας μέμφεστε γιατί δεν τα δώσαμε, ήδη υπάρχει τεράστια απόσταση που μόνο την αξιοπιστία σας δεν ενισχύει.
        (Χειροκροτήματα από την πτέρυγα της Νέας Δημοκρατίας)
        Κυρίες και κύριοι συνάδελφοι, αντιλαμβάνομαι και καταλαβαίνω ότι η Αντιπολίτευση πρέπει να κάνει αντιπολίτευση, πρέπει να διαφοροποιηθεί, πρέπει να αντιπαρατεθεί.
        (Θόρυβος από την πτέρυγα του ΠΑΣΟΚ-Κωδωνοκρουσίες)
      Το καταλαβαίνω αυτό. Όμως από εκεί, μέχρι το σημείο να διακρίνεται μία αγχωμένη απόπειρα να αντιπαρατεθεί ακόμα και εκεί που συμφωνεί, εγώ θα σας πω ότι δεν το παρακολουθώ. Το σέβομαι, το αντιμετωπίζω με συμπάθεια αλλά δεν το παρακολουθώ. 
      Εμάς, κυρίες και κύριοι συνάδελφοι, μας ενδιαφέρουν οι λύσεις των προβλημάτων, μας ενδιαφέρει η αξιοποίηση του χρόνου. Μας ενδιαφέρει μαζί να χτίσουμε ένα πολιτικό πολιτισμό πολύ βελτιωμένο σε σχέση ακόμα και με το σχετικά πρόσφατο παρελθόν. Με απλά λόγια, μας ενδιαφέρει η παραγωγή χειροπιαστού, απτού αποτελέσματος, κατανοητού σε κάθε πολίτη αυτής της χώρας. Αυτή είναι η δέσμευσή μας, αυτή είναι η προσπάθειά μας, αυτή θα είναι η επιτυχία μας. Αυτό για μας είναι το περιεχόμενο της νέας διακυβέρνησης.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ο Αρχηγός της Αξιωματικής Αντιπολίτευσης κ. Γεώργιος Παπανδρέου έχει το λόγο.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Και εγώ, κύριε Πρόεδρε της Κυβέρνησης, με ιδιαίτερη συμπάθεια σας άκουσα αλλά μπορώ να πω ότι μάλλον θα κατάλαβαν όλοι οι Βουλευτές ότι πάνω στην αοριστία των χθεσινών δηλώσεών σας υπήρξε η περαιτέρω αοριστία της δευτερολογίας σας. 
      (Χειροκροτήματα από την πτέρυγα του ΠΑΣΟΚ)
      Χαίρομαι βέβαια που δεσμευτήκατε για ένα χρονοδιάγραμμα –βέβαια δεν είπατε πότε- για την απόδοση πόρων στην Τοπική Αυτοδιοίκηση.
      (Θόρυβος από την πτέρυγα της Νέας Δημοκρατίας)
      Για το θέμα της διαφάνειας θα μας βρείτε κοντά σας αλλά θέλουμε ανοιχτό και ουσιαστικό διάλογο για οποιονδήποτε νόμο φέρετε, γιατί πράγματι εμείς είμαστε αυτοί που θα παλέψουμε για μία νέα σχέση κράτους-πολίτη. Όμως, εάν προεκλογικά κατάλαβε ο ελληνικός λαός –δεν νομίζω να κατάλαβε- τι σημαίνει επανίδρυση, σίγουρα χθες μετά από τη δική σας ομιλία έχει μεγαλύτερη σύγχυση και σήμερα ακόμα περισσότερο. Διότι δεν άκουσα, δεν κατάλαβα τι είναι αυτή η επανίδρυση.
      (Χειροκροτήματα από την πτέρυγα του ΠΑΣΟΚ)
      Κάτι είπατε για δημόσια έργα αλλά δεν κατάλαβα για επανίδρυση.
      (Χειροκροτήματα από την πτέρυγα του ΠΑΣΟΚ)
      Σε ό,τι αφορά τις εκκρεμότητες για τους Ολυμπιακούς Αγώνες, αυτό που δεν κατάλαβα –δεν ξέρω αν θα το διευκρινίσετε- είναι αν θα συνεχίσετε αυτήν την τακτική περί καθυστερήσεων και περί αδυναμίας κλπ. ή θα κλείσουμε αυτό το κεφάλαιο, όπως σας ζήτησα, ώστε να κάνουμε επιτέλους τους Ολυμπιακούς Αγώνες εθνικό θέμα για όλους τους Έλληνες, να ξεφύγουμε από τη μιζέρια των μικροκομματικών αντιπαραθέσεων. Δεν κατάλαβα την απάντησή σας. 
      Σε ό,τι αφορά την αοριστία για την οποία μίλησα, πάλι μου απαντήσατε με αόριστες υποσχέσεις, όπως παραδείγματος χάρη για το ΕΚΑΣ. Για το θέμα των συντάξεων και της ειδικής εισφοράς, ξέρετε πολύ καλά βεβαίως ότι το Ελγκτικό Συνέδριο επιβάλλει αυτές να επιστραφούν. 
      Θέλω, όμως, να πω ως προς την εξωτερική πολιτική, ότι και εδώ θα μας βρείτε κοντά σας στα μεγάλα θέματα της εξωτερικής πολιτικής, αλλά τονίζω ότι οι χειρισμοί είναι σημαντικοί και η εικόνα που δίνει η Κυβέρνηση είναι επίσης σημαντική. Πιστεύω ότι πρέπει να πάρετε πρωτοβουλίες. Είμαστε σε μια γειτονιά με προβλήματα και στα Βαλκάνια έχουμε νέα έξαψη, νέα ένταση στο Κοσσυφοπέδιο. Δεν μπορεί να μην προχωρήσετε με πρωτοβουλίες και σ΄ αυτό και στο Κυπριακό και στα ελληνοτουρκικά. Αναμένουμε. 
      Σε ό,τι αφορά τέλος την παιδεία, πάλι δεν άκουσα κάτι, παρά μόνο για τις εξετάσεις. Θέλω, όμως, να υπενθυμίσω κάτι, γιατί μιλήσατε για εθνική συναίνεση. Δύο φορές ήμουν Υπουργός Παιδείας, δύο φορές συστήσαμε διακομματικές επιτροπές, δύο φορές αρνήθηκε η Νέα Δημοκρατία να συμμετάσχει στην διακομματική επιτροπή. 
      (Χειροκροτήματα από την πτέρυγα του ΠΑΣΟΚ)
      Συστήσαμε το Εθνικό Συμβούλιο Παιδείας. Ήδη μέχρι σήμερα αρνείται η Νέα Δημοκρατία να αποστείλει τον εκπρόσωπό της στο Εθνικό Συμβούλιο Παιδείας που είναι το ευρύτερο όργανο συναίνεσης με τους κοινωνικούς φορείς. Ελπίζω, έστω από τη θέση της Κυβέρνησης πια, πραγματικά να κάνουμε πράξη μια εθνική συναίνεση για την παιδεία. Εγώ δεσμεύομαι γι’ αυτή την πολιτική, αλλά σας προτείνω να είναι πάνω στα αντικειμενικά δεδομένα. Γι’ αυτό ζήτησα να επικαιροποιηθεί η έκθεση του ΟΟΣΑ του 1996, ώστε να έχουμε συγκεκριμένα δεδομένα και προτάσεις πάνω στις οποίες θα μπορέσουμε να μιλήσουμε. 
      Τέλος, συνεχίζετε την αντιπολιτευτική σας τακτική, να μηδενίζετε το έργο του ΠΑΣΟΚ. Μιλήσατε για αποδοκιμασία του ΠΑΣΟΚ. Σας ερωτώ: Υπήρξε αποδοκιμασία του πολίτη για τα έργα του μετρό, του Ρίου-Αντιρρίου, του αεροδρομίου; Υπήρξε αποδοκιμασία του ΠΑΣΟΚ για τις νέες σχολικές μονάδες σε όλη την Ελλάδα; Υπήρξε αποδοκιμασία του ΠΑΣΟΚ για τα ΚΑΠΗ που φτιάξαμε; Υπήρξε αποδοκιμασία του ΠΑΣΟΚ για τη φροντίδα στους ηλικιωμένους και για το πρόγραμμα «Βοήθεια στο σπίτι»; 
      (Χειροκροτήματα από την πτέρυγα του ΠΑΣΟΚ)
      Υπήρξε αποδοκιμασία του ΠΑΣΟΚ για το 5% της ανάπτυξης της χώρας μας, για το ΕΚΑΣ ή την εξωτερική μας πολιτική; 
      Γι’ αυτό σας συνιστώ να μη μηδενίζετε το έργο του ΠΑΣΟΚ, γιατί θα το βρείτε μπροστά σας. Το χρειαζόσαστε για να προχωρήσετε εσείς στη δική σας πολιτική, αν θέλετε, έστω αυτά τα λίγα τα οποία έχετε υποσχεθεί, να τα κάνετε πράξη.
      Ευχαριστώ πολύ. 
      (Ζωηρά και παρατεταμένα χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει η Γενική Γραμματέας του Κομμουνιστικού Κόμματος  Ελλάδος, κ. Αλέκα Παπαρήγα. 
     ΑΛΕΞΑΝΔΡΑ ΠΑΠΑΡΗΓΑ ( Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κυρία Πρόεδρε, κυρίες και κύριοι Βουλευτές, ομολογώ ότι σήμερα, ύστερα από τις Προγραμματικές Δηλώσεις που έκανε ο κ. Καραμανλής και από την ομιλία του κ. Γιώργου Παπανδρέου, μπόρεσα να καταλάβω κάτι που δεν το είχα καταλάβει μέχρι τώρα, δηλαδή τι σημαίνει πολιτικός πολιτισμός. Τόνοι χαμηλοί, αναγνώριση κάποιου μέρους του έργου του ενός για τον άλλον, ευγενικές κριτικές, κριτική «με το γάντι». 
      Ταυτόχρονα, όμως, μέσα και από τις δύο τοποθετήσεις, είναι φανερό ότι υπάρχουν και προβάλλονται εξαιρετικά αντιλαϊκές και αντιδραστικές -έως και πολύ επικίνδυνες ιδέες- οι οποίες, κατά τη γνώμη μας, πρέπει να συγκεντρώσουν την προσοχή του ελληνικού λαού.
      Οι Προγραμματικές Δηλώσεις της Κυβέρνησης ήταν γενικόλογες αλλά, κατά τη γνώμη μας, ήταν πολύ σαφείς εκεί που η Κυβέρνηση ήθελε να είναι σαφείς. Παραδείγματος χάρη, ό,τι ήταν να υποσχεθεί -έστω και με γενικές τοποθετήσεις- στην ελληνική κεφαλαιοκρατία, το έκανε και πάρα πολύ καλά.
      Ο κ. Παπανδρέου μπορεί να είναι ήσυχος. Η Κυβέρνηση Καραμανλή συνεχίζει ακάθεκτη το έργο που επετέλεσε το ΠΑΣΟΚ εδώ και οκτώ χρόνια. Παραδείγματος χάρη, η Κυβέρνηση Καραμανλή δεν πρόκειται να ανατρέψει ή να αναιρέσει ιδιωτικοποιήσεις, ανατροπές κατακτήσεων στην κοινωνική ασφάλιση, στις εργασιακές σχέσεις και αλλού, δεν πρόκειται να ανατρέψει ξεπουλήματα –ας το πω έτσι λαϊκά- ακτών, παραλιών, ορεινών όγκων κλπ.
      Κύριε Καραμανλή, με την ευκαιρία θέλω να σας πω ότι δεν άκουσα τίποτα γι΄ αυτήν την αμαρτωλή, όπως πολλές φορές είπατε, ΕΤΑ. Δεν είπατε τίποτα και το επισημαίνω, γιατί προεκλογικά είχατε προβάλει αυτό το ζήτημα και εμείς συμφωνούμε για το τι πρόβλημα είναι αυτή η εταιρεία. 
      Θεωρούμε προκλητικό να ισχυρίζεται ο Αρχηγός της Αξιωματικής Αντιπολίτευσης ότι δεν επιτρέπει στη Νέα Δημοκρατία να ανατρέψει κατακτήσεις που έδωσε το ΠΑΣΟΚ στο λαό. Μα, αυτό που χαρακτήρισε τα οκτώ χρόνια μέχρι τώρα, ήταν η ανατροπή κατακτήσεων. Το πρώτο ξεκίνημα το έκανε, αν θέλετε, η Νέα Δημοκρατία, αλλά το συνέχισε το ΠΑΣΟΚ με πάρα πολύ γρήγορους ρυθμούς. 
      Συνεπώς από αυτήν την άποψη το έργο της Κυβέρνησης της Νέας Δημοκρατίας είναι σχετικά εύκολο ως προς το αντιλαϊκό μέρος -που θα είναι και το βασικό- του κυβερνητικού έργου. Διότι έσκαψε το έδαφος το ΠΑΣΟΚ πάρα πολύ καλά, δηλαδή αντιλαϊκά. Έκανε πολλή δουλειά το ΠΑΣΟΚ και έτσι η Νέα Δημοκρατία ελπίζει να μπορέσει να το συνεχίσει με τις λιγότερες δυνατές αντιστάσεις.
      Κύριε Καραμανλή, σας διαβεβαιώνουμε ότι εμείς δεν είμαστε μόνο αντίθετοι στην πολιτική της Νέας Δημοκρατίας στον τομέα της οικονομίας, στην κοινωνική πολιτική. Είμαστε αντίθετοι και στην εξωτερική πολιτική και στα εθνικά θέματα. Το λέω αυτό, γιατί είπατε ότι υπάρχει ομοφωνία ή σχεδόν ομοφωνία στα εθνικά θέματα. Μάλιστα εμείς προεκλογικά αναδείξαμε αυτά που λέγονται «εθνικά θέματα», όπως είναι τα ζητήματα του Αιγαίου, των συνόρων, το Κυπριακό, θέματα στα Βαλκάνια κλπ. Και αυτό έγινε, γιατί θεωρούμε ότι γι΄ αυτά τα ζητήματα ποτέ δεν βγαίνει σε καλό, όταν κρύβονται. Δεν πιστεύουμε ότι αυτά τα ζητήματα πρέπει να μένουν κάπου, σ΄ ένα υπόγειο ή στο παρασκήνιο, γιατί δήθεν μας κάνει κακό. Δυστυχώς ο ελληνικός λαός ελάχιστα πληροφορήθηκε προεκλογικά για το τι λένε τα άλλα κόμματα για τα εθνικά ζητήματα. 
      Με αυτήν την έννοια, λοιπόν, δεν έχετε τη συναίνεσή μας και σ’ αυτά τα ζητήματα, όπως και σε όλα τα άλλα. 
      Προηγουμένως μίλησα για επικίνδυνες ιδέες. Κύριε Καραμανλή, δεν σας κατηγορώ για έλλειψη συνείδησης. Το λέω αυτό, επειδή θα χρησιμοποιήσω έναν όρο στην ακόλουθη ερώτησή μου: Συνειδητοποιείτε –και σας το λέω με κάθε ειλικρίνεια- τι σημαίνει αυτό που είπατε ότι τα σύνορα εξασθενίζουν –μιλάτε βέβαια με παγκόσμια αντίληψη- και μικραίνουν οι αποστάσεις;
      Καταρχήν, ξέρουμε ότι το ΝΑΤΟ έχει καταργήσει τα σύνορα. Ήδη κυκλοφορούν χάρτες του Αιγαίου χωρίς σύνορα κλπ. Όλα αυτά τα έχει αποδεχθεί η Ευρωπαϊκή Ένωση. Αυτήν την εξέλιξη τη θεωρούμε αντικειμενική, με την έννοια ότι έχει περπατήσει, αλλά εσείς τοποθετείσθε θετικά σ’ αυτό το ζήτημα; Ποια διαφορά έχει από την τοποθέτηση που είχε κάνει ο κ. Παπανδρέου ως Υπουργός Εξωτερικών ότι είναι υπέρ της βελούδινης αλλαγής συνόρων, αν και βελούδινες αλλαγές συνόρων δεν είδαμε; 
      Βεβαίως θα πρέπει να επισημάνω ότι εμείς είμαστε εναντίον και των βελούδινων και των μη βελούδινων αλλαγών. Οι αλλαγές συνόρων συνεπάγονται πόλεμο ή ειρήνη με το πιστόλι στον κρόταφο. 
      Θα βάλω για άλλη μία φορά το ερώτημα: Συνειδητοποιούμε τι σημαίνει αυτή η θέση, η εξασθένιση των συνόρων και το μίκρεμα των αποστάσεων; Κατ’ αρχήν σημαίνει και εκ των υστέρων νομιμοποίηση όλων των αλλαγών συνόρων που έγιναν και που έγιναν βεβαίως με πόλεμο. Στα Βαλκάνια με τη διάλυση της Γιουγκοσλαβίας. Τι μιλάμε τώρα για το Κόσοβο! Και πόσο υποκριτικές είναι οι τοποθετήσεις ότι δύο θρησκευτικές μειονότητες δεν είναι πολιτικά πολιτισμένες για να συμβιώσουν μεταξύ τους! Και μάλιστα, πρέπει να εξευρωπαϊστούν και αν αρνηθούν να εξευρωπαϊστούν, πρέπει να συνεχίσουμε και με νέο γύρο πολέμων. Το προσθέτω, διότι τέτοιες αντιλήψεις υπάρχουν, αφού τα ΝΑΤΟϊκά στρατεύματα αυξάνονται στην περιοχή. 
      Νομιμοποιείται, παραδείγματος χάρη, η πολιτική εκείνη που έντυσε τους OYΤΣΕΚΑδες με γερμανικές στολές ή αντίθετα φόρεσαν οι Γερμανοί μισθοφόροι τις στολές του ΟΥΤΣΕΚΑ. Ξέρουμε πάρα πολύ καλά πώς άρχισε η διάλυση της Γιουγκοσλαβίας και πού οδήγησε. Νομιμοποιείται ο πόλεμος κατά της Γιουγκοσλαβίας, νομιμοποιείται η πολιτική που προωθεί η Ευρωπαϊκή Ένωση, η πολιτισμένη Ευρώπη, η οποία ετοιμάζει το διαχωρισμό του Μαυροβουνίου από τη Σερβία και κάνει ό,τι μπορεί για να το προωθήσει. Νομιμοποιείται ο πόλεμος στο Αφγανιστάν, νομιμοποιείται ο πόλεμος στο Ιράκ κλπ. και ανοίγεται ο δρόμος, για να δούμε με άλλο μάτι την αρνητική εξέλιξη στο Κυπριακό και τις αρνητικές εξελίξεις που προετοίμασε η κυβέρνηση ΠΑΣΟΚ και θα τις ολοκληρώσει η Κυβέρνηση της Νέας Δημοκρατίας στο Αιγαίο. 
      Εν πάση περιπτώσει, εμείς δεν είμαστε καθόλου υπερήφανοι για την πολιτική των ελληνικών κυβερνήσεων όλα αυτά τα χρόνια. Οι ελληνικές κυβερνήσεις έκαναν τη βρώμικη δουλειά των Ευρωπαίων και ιδιαίτερα των Ηνωμένων Πολιτειών στα Βαλκάνια και όχι μόνο. Και στο Ιράκ και παντού. Θεωρούμε, λοιπόν, επικίνδυνες αυτές τις ιδέες που νομιμοποιούν στη συνείδηση του λαού την αλλαγή των συνόρων. Βεβαίως κάποτε, δεν ξέρω μετά από πόσες εκατοντάδες χρόνια, μπορεί να έχουμε κι αυτήν την εξέλιξη, την κατάργηση των συνόρων. Όσο, όμως, υπάρχει ο ιμπεριαλισμός, τα σύνορα και υπάρχουν και θα χρειάζονται αποφασιστική υπεράσπιση από την πολιτική του «διαίρει και βασίλευε», της διανομής και αναδιανομής των αγορών κλπ. 
      Η Κυβέρνηση, όπως είπα και προηγουμένως, ήταν σαφής ως προς το τι θα δώσει στο μεγάλο κεφάλαιο. Πάρα πολύ σαφής. Μάλιστα όλη αυτή η συνθηματολογία που χαϊδεύει –είναι γεγονός- αυτιά, περί επανίδρυσης του κράτους και περί μικρότερου κράτους, κατά τη γνώμη μας δεν αποβλέπει παρά σε ένα πράγμα: Να υπάρχει μία ευέλικτη, αποτελεσματική και εκσυγχρονισμένη Δημόσια Διοίκηση, η οποία πριν απ’ όλα απλουστεύει τις διαδικασίες της ακόμα μεγαλύτερης και βαθύτερης απελευθέρωσης της αγοράς, δίνει δυνατότητες σε πολύ μικρό χρονικό διάστημα οι Έλληνες επιχειρηματίες, τα επιχειρηματικά μεγαθήρια να βάζουν λουκέτο στις κερδοφόρες επιχειρήσεις στην Ελλάδα, να φεύγουν στο εξωτερικό, για να κάνουν τις γνωστές επενδύσεις, αδιαφορώντας βεβαίως για το πόσοι θα περάσουν στην ανεργία. Ή δίνει τη δυνατότητα οι πολυεθνικές εταιρείες να έρχονται στην Ελλάδα ελεύθερα, απρόσκοπτα και μάλιστα με όρους που βάζουν ακόμα μεγαλύτερη ευελιξία στις εργασιακές σχέσεις και καμία κριτική στην περιβαλλοντική καταστροφή που προκαλούν. Είναι δε πάρα πολύ γνωστό ότι ένας από τους λόγους που δεν έρχονται οι ξένες επιχειρήσεις στην Ελλάδα, είναι επειδή φοβούνται το συνδικαλιστικό κίνημα, το οικολογικό κίνημα και τα εμπόδια που μπαίνουν στην καταστροφή του περιβάλλοντος. Βεβαίως φοβούνται και τη γραφειοκρατία, αλλά η Κυβέρνηση θα τα βελτιώσει αυτά.
      Ο κ. Αλογοσκούφης δήλωσε πριν λίγες ημέρες ότι δεν σκοπεύει η Κυβέρνηση να παρέμβει στις διαπραγματεύσεις ανάμεσα στη Γενική Συνομοσπονδία Εργατών Ελλάδας και στο ΣΕΒ. Αυτό τι είναι; Προοδευτικό, εκσυγχρονιστικό και ανανεωτικό στοιχείο για μία κυβέρνηση; Μια κυβέρνηση φιλική, δεν λέω φιλολαϊκή, για το λαό έπρεπε να πάρει θέση πυγμής υπέρ των εργαζομένων. Όχι γιατί αυτές οι διαπραγματεύσεις που διεξάγει η συγκεκριμένη  ηγεσία πρόκειται να οδηγήσουν σε τίποτε επαναστατικές αλλαγές υπέρ των εργαζομένων, αλλά γιατί μία φιλολαϊκή κυβέρνηση οφείλει να πάρει θέση. Δεν μπορεί να είσαι και με τους δύο. Και μάλιστα δεν είναι καθόλου και με τους δύο, όταν είπε ο κ. Αλογοσκούφης ότι οι αυξήσεις που θα υπάρξουν αρκεί να είναι στα όρια της αντοχής της ελληνικής οικονομίας, δηλαδή στα όρια της αντοχής των κερδών και να μην υποσκαφτεί η ανταγωνιστικότητα. Δηλαδή πάει και τελείωσε, αυξήσεις πείνας, αυξήσεις οι οποίες μέσα σε λίγους μήνες θα φαίνονται κυριολεκτικά ως μειώσεις.
      Εν πάση περιπτώσει, αφού επαγγέλλεστε την κοινωνική συνοχή, η οποία κοινωνική συνοχή δεν μπορεί να υπάρξει, κοινωνική αντιπαράθεση μπορεί να υπάρξει ανάμεσα στις δυνάμεις του κεφαλαίου και στις δυνάμεις εργασίας και μάλιστα με όρους αναμέτρησης στους δρόμους και στους τόπους δουλειάς που μπορεί να υπάρχουν κάποιες κατακτήσεις, γιατί δεν δίνετε αέρα σε ουσιαστικές αυξήσεις που να βελτιώνουν και σχετικά και απόλυτα τη θέση των εργαζομένων; 
      Εξαγγέλλετε νέες διευκολύνσεις. Λέτε παραδείγματος χάριν, αυτό που έκανε και το ΠΑΣΟΚ, γιατί δεν είναι τίποτα διαφορετικό, ότι θα προχωρήσετε σε φοροαπαλλαγές στα φυσικά πρόσωπα. Στα φυσικά πρόσωπα είναι και οι εργαζόμενοι με χαμηλό μισθό, είναι ο μισθωτός αλλά είναι και ο βιομήχανος και ο τραπεζίτης και ο εφοπλιστής. Άμα κάνετε φοροαπαλλαγές στους μεν, αυτό σημαίνει πολύ χειρότερη κατάσταση για τους δε. 
      Λέτε επιπλέον ότι όποια φοροαπαλλαγή κάνετε σ΄ αυτούς που έχουν λιγότερα εισοδήματα, θα την πάρετε με την άμεση φορολογία. Γιατί είναι ήδη φανερό ότι αντισταθμίζετε ορισμένες απώλειες από τη μείωση του ΦΠΑ στα αγροτικά εφόδια με αύξηση του ΦΠΑ σε άλλα είδη ή και καθιέρωση του ΦΠΑ στην αγορά ακινήτων. Έτσι γίνεται πάντα. 
      ΜΙΛΤΙΑΔΗΣ ΕΒΕΡΤ:  Με αύξηση της παραγωγικότητας…
      ΑΛΕΞΑΝΔΡΑ ΠΑΠΑΡΗΓΑ ( Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας):  Καλά κρασιά. Η αύξηση της ανάπτυξης στην Ελλάδα ήταν 4% και είχαμε μείωση της απασχόλησης. Ανέβηκε η βιομηχανική παραγωγή παγκόσμια 30% και η ανεργία μεγάλωσε. Μειώθηκαν είκοσι δύο εκατομμύρια θέσεις. 
      Ακριβώς, λοιπόν, ερχόμαστε στο θέμα της απασχόλησης. Πουθενά δεν πατά η υπόσχεσή σας ότι θα μειωθεί η ανεργία στα επόμενα χρόνια κατά 3%. Πρώτα από όλα γιατί είχαμε αύξηση του ΑΕΠ, άνοδο της παραγωγικότητας με την κυβέρνηση του ΠΑΣΟΚ –τέτοια βέβαια ανάπτυξη καπιταλιστική έγινε- και είχαμε αύξηση της ανεργίας. Και αυτό δεν γίνεται μόνο στην Ελλάδα. Γίνεται σε όλο τον καπιταλιστικό κόσμο. 
      Η αύξηση της παραγωγικότητας, όταν αυτή υποτάσσεται στην κερδοφορία, ακριβώς οδηγεί στην αύξηση της ανεργίας και όχι στην αύξηση του ελεύθερου χρόνου και στη μείωση του χρόνου απασχόλησης  και του εργάσιμου χρόνου. Γίνεται με τέτοιους όρους που οδηγεί στην αύξηση της ανεργίας. Γιατί η αύξηση της παραγωγικότητας γίνεται μέσα από τεχνολογικούς εξοπλισμούς και επομένως μειώνει τη δυνατότητα αξιοποίησης της ζωντανής εργασίας. 
      Αυτά είναι καταγεγραμμένα παγκόσμια. Πού στηρίζετε, κύριε Καραμανλή, την αύξηση της απασχόλησης, όταν για παράδειγμα προωθείτε –ως συνέχιση του ΠΑΣΟΚ- νέες ιδιωτικοποιήσεις, κίνητρα για συγχωνεύσεις; Δηλαδή συγκέντρωση του κεφαλαίου, αύξηση της παραγωγικότητας, όξυνση της ανταγωνιστικότητας που οδηγεί με μαθηματική ακρίβεια στην αύξηση της ανεργίας. 
      Πώς θα αυξήσετε την απασχόληση, όταν ανοίγετε τους δρόμους σε ελληνικές επιχειρήσεις να βγουν έξω και όταν καλείτε, όπως είπα προηγουμένως, τις πολυεθνικές να κάνουν άμεσες επενδύσεις στην Ελλάδα με τους γνωστούς όρους της μεγαλύτερης εργασιακής ευελιξίας;
      Τι θα κάνετε; Θα αυξήσετε τη μερική εποχιακή απασχόληση; Αυτό θα κάνετε. Αυτό, όμως, δεν σημαίνει αύξηση της απασχόλησης. Σημαίνει διανομή της ανεργίας. Και ξέρετε πολύ καλά η αύξηση της μερικής απασχόλησης πού οδηγεί. Οδηγεί στη μείωση των μισθών και των άλλων ασφαλιστικών εισοδημάτων, σε μείωση της καταναλωτικής ικανότητας και σε μείωση της παραγωγικότητας της εργασίας. Ήδη οι εργοδοτικές οργανώσεις έχουν μελετήσει το ζήτημα παγκόσμια και βλέπουν ότι δεν μπορούν να ανεβάσουν την παραγωγικότητα της εργασίας και στον τομέα της βιομηχανίας, στον παραγωγικό τομέα αλλά και στις κοινωνικές υπηρεσίες με μερικά απασχολούμενο εποχικό προσωπικό. Πηγαίνετε στα νοσοκομεία να δείτε τις εννιαμηνίτισσες νοσοκόμες. Πάνω που αρχίζουν και προσαρμόζονται, πρέπει να φύγουν και να έλθουν οι άλλες εννιαμηνίτισσες. Και θα φθάσουμε ακριβώς στο σημείο η μερική απασχόληση να έχει και τα όριά της και να αυξάνεται ο απόλυτος αριθμός της ανεργίας και των μερικά απασχολουμένων και των μόνιμα απασχολουμένων.
Δηλαδή πουθενά δεν βγαίνει ότι θα έχουμε αύξηση της απασχόλησης.
      Για δείτε. Η κυβέρνηση του ΠΑΣΟΚ έλεγε π.χ. ότι με το Γ΄ Κοινοτικό Πλαίσιο Στήριξης θα δημιουργηθούν το 2001-2008 ογδόντα χιλιάδες νέες θέσεις εργασίας, δηλαδή δέκα χιλιάδες νέες θέσεις το χρόνο. Αποτελέσματα δεν έχουμε μέχρι το χρονικό διάστημα που ήταν κυβέρνηση το ΠΑΣΟΚ, χώρια τώρα πως η αντιλαϊκότητα αυτού του Κοινοτικού Πλαισίου Στήριξης αύξησε την ανεργία και σε άλλους τομείς.
      Εφαρμόσθηκε από την κυβέρνηση του ΠΑΣΟΚ, αλλά θα το συνεχίσετε και εσείς, να δίνετε δοσίματα στους εργοδότες, όπως είναι και τα επιδόματα ανεργίας, για να δημιουργηθούν κίνητρα πρόσληψης ανέργων με τη μορφή της μερικής απασχόλησης. 
      Πόσοι εργοδότες έκαναν χρήση αυτού του ευεργετικού –αντιλαϊκού λέμε εμείς- μέτρου; Πολλοί λίγοι. Τι έκαναν; Το πολύ-πολύ απέλυαν τους μόνιμους και τους ξαναπροσλάμβαναν, διότι για μια κανονική παραγωγική διαδικασία δεν συμφέρει αυτή η εναλλαγή στην απασχόληση, ιδιαίτερα σε ορισμένους τομείς που θέλουν σταθερότητα απασχόλησης και πείρας.
      Ύστερα, για να δημιουργηθούν νέες θέσεις εργασίας, χρειάζεται μεγέθυνση της οικονομίας αλλά η μεγέθυνση της οικονομίας, όπως την έκανε το ΠΑΣΟΚ αλλά θα τη συνεχίσετε και εσείς, είναι προσαρμοσμένη στον ταξικό και ανισότιμο καταμερισμό εργασίας που εφαρμόζεται στα πλαίσια της Ευρωπαϊκής ‘Ενωσης. Και όσοι υποστηρίζουν τον ευρωμονόδρομο, είτε με φιλελεύθερα κόμματα είτε με σοσιαλδημοκρατία είτε με ανανεωτικοεκσυγχρονιστικά περίεργα τεχνάσματα, δεν μπορούν να δώσουν καμιά λύση σ’ αυτό το πρόβλημα, διότι η Ευρωπαϊκή ‘Ενωση καθορίζει που θα γίνονται οι επενδύσεις. Και ορισμένοι τομείς, όπως η ενέργεια, οι τηλεπικοινωνίες, οι μεταφορές, μπορεί να αυξάνονται, να μεγαλώνουν και να δημιουργούν και θέσεις εργασίας αλλά χάνονται πάρα πολλές θέσεις εργασίας από κλάδους της μεταποίησης οι οποίοι μένουν στάσιμοι εξαιτίας του γνωστού καταμερισμού εργασίας στα πλαίσια της Ευρωπαϊκής Ένωσης. Θα προστεθούν τουλάχιστον τριακόσιες χιλιάδες άνεργοι από την αγροτική οικονομία, από τις μικρομεσαίες που κλείνουν, καθώς το μεγάλο ψάρι τρώει το μικρό.
      Επομένως δεν πειθόμαστε όχι για ιδεολογικούς λόγους, αλλά γιατί -να το πω καθαρά με οικονομικά και επιστημονικά στοιχεία- δεν μπορείτε να αποδείξετε ότι με το 5% θα έχουμε αύξηση της απασχόλησης. Κάποιες νέες θέσεις εργασίας βεβαίως θα γίνουν αλλά θα χάνονται περισσότερες.
      Είναι δε αξιοπερίεργο, κύριε Πρωθυπουργέ, το ότι δεν πήρατε υπόψη σας –έστω να το βάλετε ακροθιγώς- ένα ζήτημα. Εσείς παίρνετε σαν βάση ότι θα συνεχιστεί για πολλά χρόνια ακόμη η ανοδική πορεία του ΑΕΠ, έστω αυτή που γίνεται. Από πού το βγάζετε αυτό; ‘Ολες οι χώρες της Ευρωπαϊκής Ένωσης, αλλά και παγκόσμια, εναλλακτικά περνάνε το δικό τους κύκλο κρίσης. Δηλαδή εσείς αποκλείετε μέσα στην τετραετία να ξεσπάσει κρίση στην Ελλάδα όπως ξέσπασε σε όλες τις χώρες της Ευρωπαϊκής ‘Ενωσης; Σήμερα σε ύφεση βρίσκεται η Γαλλία, η Γερμανία, η Βρετανία και άλλες χώρες, δηλαδή η σκληρή τρόϊκα της Ευρωπαϊκής ‘Ενωσης. Και αυτές μπορούν να αμβλύνουν τις συνέπειες της κρίσης, διότι τη μεταγγίζουν στις υπόλοιπες χώρες.
      Αν η ύφεση χτυπήσει την Ελλάδα, οι συνέπειες θα είναι τραγικές και θα αυξηθεί η ανεργία κατακόρυφα. Δεν οφείλατε να αναφέρετε αυτό το ενδεχόμενο έστω και σαν ένα ενδεχόμενο, αν και η ανακοπή της κρίσης δεν είναι ζήτημα υποκειμενικό της Κυβέρνησης αλλά είναι σύμφυτη με την καπιταλιστική οικονομία και με τη συγκεκριμένη πολιτική που ακολουθείτε; Επομένως η ανεργία θα μεγαλώσει και δεν είναι τυχαίο ότι γίνεται και μια επιλεκτική πολιτική στη διαχείριση του ρόλου της ανεργίας. Κυριολεκτικά, δηλαδή, βαρεθήκαμε να ακούμε από τους Υπουργούς της απερχόμενης κυβέρνησης ότι οι γυναίκες και οι νέοι ζητάνε τη μερική απασχόληση, γιατί –λέει- τους βολεύει, είναι ωραία, την ίδια ώρα που μιλάνε για το φεμινισμό, για τη χειραφέτηση, για την ισοτιμία και για τις ποσοστώσεις. Ποια νέα γυναίκα σήμερα θέλει τη μερική απασχόληση, ποια την ονειρεύεται; Άλλο αν αναγκάζεται να προσφύγει σ’ αυτήν.
      Και θεωρείται επίσης σούπερ φιλανθρωπικό μέτρο ότι προστίθενται δύο χρόνια στους μερικά απασχολούμενους ή ανέργους, να θεωρούνται προστατευόμενα μέλη από τις οικογένειές τους. Θα έχουμε τώρα τριαντάρηδες και τριανταπεντάρηδες που θα είναι στο βιβλιάριο της μαμάς και του μπαμπά τους και αυτό είναι προοδευτικό μέτρο! Είναι ανανεωτικό και εκσυγχρονιστικό! Απαράδεκτες καταστάσεις.
      Είπατε, παραδείγματος χάριν, ότι θα διαπραγματευτείτε τα μεσογειακά προϊόντα κλπ. Εμείς πιστεύουμε ότι διαπραγματεύσεις έκανε και η κυβέρνηση του ΠΑΣΟΚ. Τι διαπραγματεύσεις όμως; Εντός των τειχών. Με ένα το κρατούμενο, αποδοχή της ενδιάμεσης αναθεώρησης της Κοινής Αγροτικής Πολιτικής, με ένα το κρατούμενο αποδοχής όλου του πλαισίου της Ευρωπαϊκής Ένωσης. Ωραία. Θα κάνετε διαπραγματεύσεις.  Αν δεν τις δεχθούν; Θα πειθαρχήσετε. Και τι διαπραγματεύσεις θα κάνετε; Απλώς για να κερδίσετε χρόνο; Αυτό έκανε και η κυβέρνηση του ΠΑΣΟΚ για να κερδίσει χρόνο. Και αν είναι η αγροτιά να φθάσει το 4% σε βάρος των μικρών παραγωγών, όχι των καπιταλιστών βεβαίως, αν ήταν να φθάσει σε πέντε-έξι χρόνια, να φθάσει σε επτά, σε οκτώ. Τέτοιες διαπραγματεύσεις κάνετε. 
      Εμείς τουλάχιστον υποστηρίζουμε την ανυπακοή και την απειθαρχία σ’ αυτές τις πολιτικές.
      Κυρίες και κύριοι Βουλευτές, εμείς έχουμε δώσει δημόσια τις θέσεις μας προεκλογικά, όχι μόνο στη γενική προοπτική που υποστηρίζουμε, διότι για εμάς αυτό που έχει σημασία, για να είσαι αποτελεσματικός σήμερα ως κίνημα, είναι ότι πρέπει να έχεις προοπτική και ριζική αλλαγή στο επίπεδο της εξουσίας, όχι την αλλαγή της κυβερνητικής σκυτάλης.
      Έχουμε, όμως, θέσεις και για το σήμερα. Παραδείγματος χάρη, εμείς δεν καταλαβαίνουμε πώς μπορεί να ζήσει μια οικογένεια, ένας άνθρωπος, αν ο κατώτατος μισθός δεν φθάσει τα 1.100 ευρώ. Δεν καταλαβαίνουμε ότι είναι αλλαγή, παραδείγματος χάρη, αυτά που θα προτείνει η κυβέρνηση -και το ΠΑΣΟΚ πρότεινε- για τον οικογενειακό γιατρό και τις διάφορες μικροαλλαγές στα θέματα της υγείας όταν παραδείγματος χάρη ο δημόσιος τομέας της υγείας, βαρύνεται από τεράστια ελλείμματα, από χρέη και όταν είναι περιτριγυρισμένος και διαβρωμένος από τον ιδιωτικό τομέα. Το ΙΚΑ παραδείγματος χάρη και άλλοι οργανισμοί και με νόμο της κυβέρνησης του ΠΑΣΟΚ -και το συνεχίζετε και εσείς- κάνει προγραμματικές συμφωνίες με τους ιδιώτες, και έτσι ο δημόσιος τομέας βρίσκει πελατεία για τους ιδιώτες οι οποίοι θα ανοίγουν κέντρα υγείας και διάφορα άλλα εξεταστικά κέντρα.
      Και πού πάμε; Πάμε στο εξής: Θα ανέβει το κόστος των υπηρεσιών σε βάρος του εργαζόμενου και του ασφαλισμένου. Εντάξει, να δεχθούμε ότι θα εκσυγχρονισθούν οι υπηρεσίες υγείας. Όταν το πακέτο της ποιότητας των υπηρεσιών καθορίζεται από την τσέπη του ασφαλισμένου, χαίρω πολύ, θα έχουμε ακριβά μικρομεσαία και φθηνά πακέτα. Εκεί πάμε; Δεν ακούσαμε πώς θα καλυφθούν τα ελλείμματα των νοσοκομείων, τα οποία βεβαίως δημιούργησε η πολιτική της κυβέρνησης του ΠΑΣΟΚ και προηγούμενα η πολιτική της κυβέρνησης της Νέας Δημοκρατίας. 
      Είπατε ότι δεν θα αυξηθούν τα νοσήλεια. Το είπατε; Δεν το είπατε. Το ζήτησε μάλλον ο κ. Παπανδρέου. Αλλά τα νοσήλεια έχουν αυξηθεί. Δηλαδή να μην αυξηθούν άλλο. Εμείς λέμε όχι μόνο να μην αυξηθούν, αλλά ο στόχος και η προοπτική πρέπει να είναι οι δωρεάν κοινωνικές υπηρεσίες για όλους, ανεξάρτητα αν είναι εργατοϋπάλληλοι, ανεξάρτητα αν είναι μικρομεσαίοι, ανεξάρτητα εάν είναι αγρότες.
      Τι άλλο είπατε; Τριακόσια τριάντα ευρώ σύνταξη στον αγρότη μέχρι το 2008. Λοιπόν, το 2008 πόση θα είναι η αγροτιά; Και τα 330 ευρώ τι θα αντιπροσωπεύουν σε αγοραστική ικανότητα, σε ποιότητα υπηρεσιών;
      Στο θέμα της παιδείας, παραδείγματος χάρη, λέει ότι τα σχολεία του μέλλοντος θα είναι με ωρομίσθιους, με αναπληρωτές, με έκτακτους, με κακοπληρωμένους, με το ΑΣΕΠ. Αυτό είναι ένα αίσχος. Ή έχεις πτυχίο και πας στην εκπαίδευση ή δεν έχεις. Σχολεία του μέλλοντος που θα είναι δεμένα με τους επιχειρηματίες. Αλίμονο σ’ αυτά τα σχολεία που καθορίζει ο επιχειρηματίας το περιεχόμενο της μόρφωσης.
      Δεν είπατε τίποτε. Τι θα γίνει με αυτό το αναχρονιστικό σχολείο, δημοτικό, γυμνάσιο, λύκειο -είναι αναχρονιστικός ο διαχωρισμός- ή με τον πραγματικά αντιεπιστημονικό και αντιπαιδαγωγικό διαχωρισμό, γενική και επαγγελματική μόρφωση; Αφού ολοκληρωθεί η δωδεκάχρονη υποχρεωτική παιδεία, από εκεί και πάνω, στη βάση μιας ανεβασμένης γενικής μόρφωσης με αξία, πρέπει να αρχίζει ο επαγγελματικός προσανατολισμός. 
      Δεν θα ήθελα να συνεχίσω πάνω στα κοινωνικά προβλήματα, παρ’ ότι είναι τα πιο βασικά. Επιτρέψτε μου να κλείσω με το μεγάλο και σοβαρό ζήτημα το οποίο αφορά διεθνείς και γειτονικές εξελίξεις, που δεν μπορεί να μπαίνουν επιγραμματικά στις Προγραμματικές Δηλώσεις της Κυβέρνησης που έχουν ορίζοντα τεσσάρων χρόνων. Και μάλιστα η Κυβέρνηση βάζει ορίζοντα μέχρι το 2010 και βάλε.
      Ποια είναι αυτά τα ζητήματα; Η εγκατάσταση του ΝΑΤΟ στην Ελλάδα σαν εσωτερικός χωροφύλακας στους Ολυμπιακούς Αγώνες. Το ΝΑΤΟ έρχεται για να μείνει. Καταρχήν, εμείς δεν νομιμοποιούμε το ΝΑΤΟ ως παράγοντα ασφάλειας των Ολυμπιακών Αγώνων. Όπου πήγε το ΝΑΤΟ, ανακατωσούρα, πόλεμο, δυστυχία, ανασφάλεια και βία έφερε. Το ΝΑΤΟ είναι σπαρμένο σ’ όλο τον κόσμο. Ούτε ο πόλεμος καταργήθηκε ούτε τίποτα.
      Και εδώ υπάρχει, κατά τη γνώμη μας, θέμα και Συντάγματος. Παρά το γεγονός ότι η Πλειοψηφία της Βουλής έκανε ένα ελαστικό Σύνταγμα της νέας τάξης πραγμάτων, υπάρχει θέμα. Κατάσταση πολιορκίας έχουμε στην Ελλάδα; Έχουμε επέμβαση από ξένη δύναμη; Ούτε καν το άρθρο 5 του ΝΑΤΟ δεν επικαλεστήκατε. Κοιτάξτε να δείτε. Εμείς, ακόμα και εάν ήταν πλήρως νομιμοποιημένη η πρόσκληση του ΝΑΤΟ, δεν θα τη δεχόμασταν, γιατί το δίκαιο της νέας τάξης πραγμάτων δεν το δεχόμαστε. Υπάρχει όμως και ένα τέτοιο ζήτημα. Και εάν ανοίξουμε μία τέτοια πορεία, καταλαβαίνετε τι θα γίνει.
      Δεύτερον, αυτές τις μέρες γίνεται η Σύνοδος των Βρυξελλών. Εδώ παίρνονται σοβαρές αποφάσεις. Ξαναβγαίνει στην επιφάνεια –όχι ότι δεν ήταν, αλλά πιο έντονα- η ταχύτερη υλοποίηση των αποφάσεων της Λισαβόνας, που σημαίνει νέα αντιλαϊκά, αντιδραστικά μέτρα στον τομέα της συνταξιοδότησης, σε όλο το σύστημα της κοινωνικής ασφάλισης, στην παιδεία κτλ. Τι θέσεις θα προβάλλει η ελληνική Κυβέρνηση; Τα περί σχολείων του μέλλοντος; Μα, εδώ θα κληθεί να πάρει συγκεκριμένες αποφάσεις.
      Τρίτο ζήτημα: Κυπριακό. Μην κοροϊδευόμαστε τώρα και λέμε δίκαιη και βιώσιμη λειτουργική λύση στα πλαίσια των αποφάσεων του ΟΗΕ. Καταρχήν, ο ΟΗΕ ως οργανισμός έχει περάσει σε δεύτερη μοίρα. Ο Κόφι Ανάν ως Γενικός Γραμματέας του ΟΗΕ διαπραγματεύεται ή ως υπάλληλος των Ηνωμένων Πολιτειών και της Μεγάλης Βρετανίας; Δεν μπορεί να κοροϊδευόμαστε μεταξύ μας. Πάμε για διχοτόμηση de jure της Κύπρου και για ένα κράτος-μόρφωμα το οποίο θα δημιουργήσει προηγούμενο και για άλλες τέτοιες λύσεις. Να κλείσει το Κυπριακό, να πάμε άρον άρον να κλείσουμε το Αιγαίο όπως-όπως.
      Βεβαίως είμαστε υπέρ της ειρηνικής επίλυσης των διαφορών και είμαστε υπέρ της φιλίας και της συνεργασίας με τη γειτονική χώρα. Και όχι μόνο σε επίπεδο λαών που είναι η βάση για εμάς αλλά και σε κυβερνητικό επίπεδο να υπάρχουν ομαλές σχέσεις. Όμως εμείς σημειώνουμε. Νέο αρνητικό γύρο θα έχουμε, με δεν ξέρω τι κινδύνους και στο ζήτημα του Αιγαίου και στο ζήτημα του Κυπριακού. Κανένας προβληματισμός γι’ αυτό; Δηλαδή, αν κάνουμε έναν προβληματισμό για το πού πάνε τα πράγματα, δυναμιτίζουμε τις εξελίξεις στην Ελβετία και γενικότερα; Εμείς νομίζουμε ότι όχι τυχαία τηρείται άκρα του τάφου σιωπή, για να έρθουμε προ τετελεσμένων γεγονότων. 
      Θέλω να σημειώσω και ένα άλλο ζήτημα που είναι υπόθεση των Βαλκανίων, το Κόσοβο. Εμείς ζητάμε να γυρίσουν πίσω οι ελληνικές στρατιωτικές δυνάμεις -όπου κι αν είναι- και με την καθαρή μορφή και με αυτήν την έμμεση μορφή που βρήκε η κυβέρνηση του ΠΑΣΟΚ, τις μη κυβερνητικές οργανώσεις όπου πάνε διάφοροι εκεί, υποτίθεται, εθελοντές και βοηθούν τον πόλεμο. Και αυτοί που στηρίζουν την επιμελητεία και στον πόλεμο και στις δυνάμεις κατοχής, είναι για εμάς δυνάμεις πολεμικές. Κινδυνεύουν τα στρατευμένα παιδιά του λαού. Και δεν κινδυνεύουν για να υπερασπιστούν τα σύνορά μας, αλλά κινδυνεύουν ως συμμέτοχοι στο στρατό κατοχής. Κι αν δεν θέλετε να γίνουμε στόχος της λεγόμενης παγκόσμιας τρομοκρατίας, πρέπει να ξαναδούμε το θέμα της Σούδας. Για εμάς είναι καθαρά τα πράγματα. Ακριβώς φέρνοντας το ΝΑΤΟ στην Ελλάδα, γίνεται μαγνήτης η Ελλάδα.
      Τέλος –και  κλείνω μ’ αυτό- όπως και το ΠΑΣΟΚ, έτσι και εσείς υιοθετείτε την πολιτική ότι η παγκόσμια απειλή σήμερα προέρχεται από την τρομοκρατία. Ειλικρινά θα θέλαμε να δοθούν εξηγήσεις. Δεν μπορείτε τώρα αλλά ίσως στη δευτερολογία.
      Ερώτημα: Τι είναι η Αλ Κάϊντα; Πραγματικά υπάρχει ένα θέμα ύστερα από τόσα χρόνια. Τι είναι η Αλ Κάϊντα; Ξέρουμε ότι υπάρχουν σε ορισμένες χώρες και σε ορισμένα κινήματα οργανώσεις, οι οποίες θεωρούν ότι με την ατομική τρομοκρατία μπορούν να αντιμετωπίσουν προβλήματα επιβίωσης, απελευθέρωσης κάτω από απόγνωση. Εμείς την ατομική τρομοκρατία ουδέποτε την επιλέξαμε. Τέτοιες, όμως, οργανώσεις, ας το πούμε, που κινούνται από πολιτικά κίνητρα και από καλά, ας το πούμε, ελατήρια για το λαό, μπορούν να γίνουν παγκόσμιος κίνδυνος τρομοκρατίας; Το πολύ-πολύ θα δημιουργούσαν προβλήματα στο χώρο που δρουν. Τέτοιες οργανώσεις τύπου Αλ Κάϊντα, αν δεν πατάνε σε κυβερνήσεις, σε παρακρατικούς και παραστρατιωτικούς μηχανισμούς και σε συστήματα πληροφοριών, δεν μπορούν να δράσουν. Και εν πάση περιπτώσει, η παγκόσμια τρομοκρατία τώρα έχει γίνει λάστιχο. Μια γενική πολιτική απεργία στην Ελλάδα και στην Ευρώπη θα θεωρηθεί τρομοκρατικό χτύπημα γιατί πλήττει τα συμφέροντα των επιχειρηματιών.
      Ποιος ωφελήθηκε από το εγκληματικό αυτό χτύπημα που έγινε στη Νέα Υόρκη και στην Ουάσιγκτον; Ποιος ωφελείται από το χτύπημα που έγινε στην Ισπανία; Κατά τη γνώμη μας έτσι πρέπει να σκεφτούμε. Αυτοί που ωφελούνται είναι το ΝΑΤΟ, είναι οι ηγετικές δυνάμεις της Ευρωπαϊκής Ένωσης και η ίδια η Ευρωπαϊκή Ένωση και οπωσδήποτε, πάνω απ’ όλα, οι Ηνωμένες Πολιτείες της Αμερικής. Επομένως, είναι ένα μεγάλο ζήτημα. Και είναι ένα ζήτημα που επηρεάζει τα καθημερινά προβλήματα και την καθημερινή ζωή του ελληνικού λαού. 
      Κυρίες και κύριοι Βουλευτές, είναι φανερό ότι καταψηφίζουμε τις Προγραμματικές Δηλώσεις της Κυβέρνησης γιατί καταψηφίζουμε την πολιτική της Κυβέρνησης και το πρόγραμμά της. Ξέρουμε βεβαίως ότι αυτή η Κυβέρνηση προέκυψε μέσα από εκλογές. Έγινε αλλαγή σκυτάλης και όχι αλλαγή πολιτικής. 
      Και εμείς ελπίζουμε σ’ ένα πράγμα, αυτό που είπαμε και προεκλογικά. Ο ελληνικός λαός να αποκτήσει εμπιστοσύνη στις δυνάμεις του. Όσο δεν έχει εμπιστοσύνη στις δυνάμεις του, όσο φοβάται να αντιπαλέψει την πολιτική του ΠΑΣΟΚ πριν και την πολιτική της Νέας Δημοκρατίας, όσο φοβάται να τα βάλει με την Ευρωπαϊκή Ένωση και το ΝΑΤΟ, δεν μπορεί να περιμένει τίποτα καλό. Μπορεί ορισμένοι που ψήφισαν τη Νέα Δημοκρατία και το ΠΑΣΟΚ και έδωσαν αυτά τα υψηλά ποσοστά, να αισθάνονται και ένα αίσθημα συνενοχής. Εμείς δεν θα τους αντιμετωπίσουμε ως συνενόχους. Θα τους αντιμετωπίζουμε ως λαό, ως φτωχά λαϊκά στρώματα που έχουν ανάγκη να ορθώσουν το ανάστημά τους διότι έρχονται πολύ χειρότερα.
      Βεβαίως η ευθύνη και του ψηφοφόρου δεν παύει να υπάρχει. Εμείς, όμως, δηλώνουμε ότι δεν πρόκειται να το βάλουμε κάτω. Κανένα εκλογικό αποτέλεσμα υπέρ του δικομματισμού δεν πρόκειται να μας κάνει να αλλάξουμε στρατηγική και τακτική γιατί έχουν δοκιμαστεί στην Ευρώπη και οι νεοφιλελεύθερες και οι σοσιαλδημοκρατικές και οι αριστεροανανεωτικές λύσεις που δεν κατέληξαν σε τίποτα άλλο, παρά να γίνουν άλλοθι του κατεστημένου.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Νίκος Κωνσταντόπουλος.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού Ριζοσπαστικής Αριστεράς): Κυρία Πρόεδρε, κυρίες και κύριοι συνάδελφοι, στις 7 Μαρτίου ο ελληνικός λαός ψήφισε για αλλαγή διακυβέρνησης. Ο κύριος Πρωθυπουργός χθες μίλησε για πολιτική αλλαγή. Η εμπειρία όμως της δεκαπενταετίας, από το 1990 μέχρι και σήμερα, δείχνει ότι, η εναλλαγή στη διακυβέρνηση της χώρας μεταξύ Νέας Δημοκρατίας και ΠΑΣΟΚ ή ΠΑΣΟΚ και Νέας Δημοκρατίας, δεν σημαίνει πολιτική αλλαγή ούτε αλλαγή πολιτικής. Εκείνο που κυριαρχεί, είναι η σύγκλιση στα κυβερνητικά προγράμματα των δύο κομμάτων, που άσκησαν σ’ όλη τη διάρκεια των τελευταίων τριάντα χρόνων του 20ου αιώνα το μονοπώλιο εξουσίας. Η συνέχιση και στον 21ο αιώνα της ίδιας διελκυστίνδας εξουσίας δεν αποτελεί νεωτερισμό, αλλά αναχρονισμό της πολιτικής ζωής. Δεν είναι δημοκρατική εξέλιξη αλλά δικομματική ανακύκλωση.
      Η εναλλαγή, έτσι, των αυτοδύναμων κυβερνητικών πλειοψηφιών ΠΑΣΟΚ και Νέας Δημοκρατίας στην κατοχή και τη νομή της εξουσίας δεν σημαίνει νέα πορεία της χώρας, όπως κάποιοι ή θέλουν να ενυπνιάζονται. Άλλωστε και η αντιπαράθεση του κυρίου Πρωθυπουργού με τον Πρόεδρο του ΠΑΣΟΚ, προ ολίγου, ήταν μια αντιδικία για τη διαχείριση, ήταν μια αντιδικία για τις προσαρμογές. 
      Όλοι, όμως, έχουμε σήμερα συνείδηση ότι μια γενικευμένη κρίση μαστίζει τη χώρα, ότι το κομματικό και πολιτικό σύστημα βρίσκεται απέναντι σε πολλά αδιέξοδα, ότι  στη διαμόρφωση της κοινωνικής συνείδησης παίζουν πρωταρχικό ρόλο εξωθεσμικοί μηχανισμοί, οι ίδιοι μηχανισμοί που απειλούν τη δημοκρατική αυτονομία της πολιτικής αλλά και της διακυβέρνησης.
      Όλοι έχουμε συνείδηση ότι ο πολιτικός πολιτισμός στην Ελλάδα του 2004 έχει οργανικά ελλείμματα, εξαιτίας ενός νοσηρού δημοσίου βίου στον οποίο υποβαθμίζονται οι ηθικές, κοινωνικές και πνευματικές αξιώσεις, ενώ δεσπόζουν οι πρακτικές των συμφερόντων, οι μικρόκοσμοι των παραγόντων και οι υπερεξουσίες της διαπλοκής. Και οι τελευταίες, άλλωστε, εκλογές έγιναν σε συνθήκες επικοινωνιακής επικυριαρχίας. Και η πολιτική στρέβλωση που προκαλείται, είναι πλήρης. Το κράτος παραχωρεί συχνότητες και τα συγκροτήματα μετατρέπουν το δημόσιο χώρο της πολιτικής σε πεδίο ανταγωνισμού και το κράτος σε πελάτη τους.
      Το Σύνταγμα έχει προβλέψει ρυθμίσεις, αλλά η εφαρμογή τους νοθεύεται από ερμηνευτικές επινοήσεις και νομοθετικές ακροβασίες. Υπάρχει επικίνδυνη πολιτική υστέρηση σ’ αυτό τον τομέα. Στις σχέσεις των πολυμέσων πληροφορικής και επικοινωνίας με τη δημοκρατία, την κοινωνία και τον πολιτισμό, ποιος ελέγχει  τη δυναμική των αγορών; Ποιος διαμορφώνει τους κανόνες του παιχνιδιού; Ποιος  μπαίνει κάτω από την εξουσία ποιού; Οι δημοκρατικοί πολιτικοί θεσμοί και οι κοινωνικές πολιτισμικές δυνάμεις κυριαρχούν, ή μήπως επιβάλλονται  τα εξωθεσμικά κέντρα των μεγάλων ομίλων, που επιδιώκουν μονοπωλιακό έλεγχο σ’ όλο αυτό το πεδίο της πληροφορικής και των πολυμέσων;
      Να, γιατί εμείς από την πλευρά του Συνασπισμού Ριζοσπαστικής Αριστεράς θα επιμένουμε να θεωρούμε ως αναγκαίες, όσο ποτέ, τις διαρθρωτικές αλλαγές στο πολιτικό σύστημα της χώρας και η Κυβέρνηση θα μας βρίσκει διαρκώς απέναντί της, γιατί θα επιμένουμε να αγωνιζόμαστε για την απλή αναλογική ως διαρθρωτική αλλαγή για τη δημοκρατική ανασύνθεση των κοινωνικών συσχετισμών. Για την αναβάθμιση του ρόλου και της λειτουργίας της Βουλής, με αρμοδιότητες και θεσμούς, οιονεί κυβερνώσας Βουλής, για την ενίσχυση του πολιτικού και κοινωνικού ελέγχου, της πολιτικής αξιοπιστίας της δημοκρατίας. Για την απομάκρυνση από το λεγόμενο πρωθυπουργοκεντρικό μοντέλο και τον πλειοψηφικό κοινοβουλευτισμό του ενός κόμματος, που αλλοιώνει τη νομοθετική εξουσία και τη συνταγματική νομιμότητα. Για την περιφερειακή αποκέντρωση, με αυτοδιοίκηση, που σημαίνει κατάργηση του διορισμένου περιφερειάρχη και ανάδειξη των περιφερειακών δομών σε φορείς σχεδιασμού, διαχείρισης και υλοποίησης των επιχειρησιακών δράσεων τοπικής και περιφερειακής ανάπτυξης. Για το χωρισμό κράτους και εκκλησίας, ώστε η διάκριση των ρόλων να μην επιτρέπει πολιτικές και κοινωνικές τριβές, όπως οι σχετικές με τις ταυτότητες και άλλες κοσμικές παρεμβάσεις  της διοίκησης της ιεραρχίας, σε θέματα εξωτερικής και εσωτερικής πολιτικής. Για την εξυγίανση και τη διαφάνεια στους κρίσιμους τομείς διαχείρισης του δημοσίου χρήματος, υπεράσπισης του δημοσίου συμφέροντος και αποκατάστασης της προτεραιότητας, που πρέπει να έχει η δημοκρατική νομιμότητα έναντι της υπερεξουσίας της διαπλοκής.
      Πρέπει να καταργηθεί η Εταιρεία Τουριστικών Ακινήτων. Πρέπει να υπάρξει ρύθμιση στο ραδιοτηλεοπτικό χάος. Πρέπει να υπάρξει επιτέλους διαφάνεια και πλαίσιο ελέγχου στις εξοπλιστικές δαπάνες, στις προμήθειες, στις συμβάσεις και στα έργα.
      Κυρίες και κύριοι συνάδελφοι, ο κύριος Πρωθυπουργός τόνισε ότι η Ελλάδα μπορεί και πρέπει να κερδίσει το χαμένο χρόνο. Το ίδιο έλεγε και ο προηγούμενος Πρωθυπουργός, του ΠΑΣΟΚ, όταν προέβαλε το επιχείρημα ότι ξεκίνησε από πολύ χαμηλά.
Ποιες, όμως, είναι οι αιτίες, που διαιωνίζουν αυτούς τους κύκλους του χαμένου χρόνου, που δεν κλείνουν, συσσωρεύοντας διαρκώς αποκλίσεις;
      Όλοι γνωρίζουμε ότι στην Ελλάδα του 2004, μετά από δύο και μισό Κοινοτικά Πλαίσια Στήριξης, μετά από δεκατρία και πλέον χρόνια αυστηρής και μονόπλευρης δημοσιονομικής πολιτικής, μετά από αυτοδύναμες κυβερνήσεις της Νέας Δημοκρατίας και του ΠΑΣΟΚ, ο τρόπος λειτουργίας της οικονομίας παράγει μεγάλες κοινωνικές ανισότητες και ανακυκλώνει τις διαρθρωτικές αδυναμίες και τα ελλείμματά της. Σ’ αυτόν τον τομέα είμαστε οι τρίτοι χειρότεροι στους είκοσι πέντε της Ευρώπης. Και οι αιτίες βεβαίως δεν είναι μεταφυσικές. Οι αιτίες είναι πολιτικές κι έχουν σχέση με τις κυβερνητικές επιλογές, που συστηματικά συρρίκνωσαν σ’ όλη αυτήν την πορεία -όλες οι κυβερνητικές επιλογές- το περιεχόμενο και τις εγγυήσεις του κοινωνικού κράτους, περιόρισαν τα συλλογικά αγαθά και τα δικαιώματα των εργαζομένων, έβαλαν στη θέση της αλληλεγγύης και της κοινωνικής δημοκρατίας την ανταγωνιστικότητα της ελεύθερης αγοράς, υιοθετώντας γνωστά θεωρήματα, κακοποίησαν το περιβάλλον και το ρευστοποίησαν συστηματικά.
      Οι υψηλοί ρυθμοί ανάπτυξης δεν ενισχύουν την πραγματική σύγκλιση, στα επίπεδα εισοδημάτων, διαβίωσης και ευημερίας, απασχόλησης και κοινωνικής στήριξης. Αυτό αποδεικνύεται και από το ότι η Ελλάδα του 2004, με ρυθμό ανάπτυξης πάνω από το 4%, είναι μεταξύ των πρώτων στη φτώχεια και την ανεργία και μεταξύ των τελευταίων στις κοινωνικές δαπάνες, για την υγεία και την παιδεία. Άκουσα τον κύριο Πρωθυπουργό να εξαγγέλλει ρυθμούς ανάπτυξης στο 5%. Επιβάλλεται, λοιπόν, να τονίσουμε από την πλευρά μας το αυτονόητο: Η ανάπτυξη δεν είναι υπόθεση αριθμών αλλά ποιοτικό, κοινωνικό μέγεθος. Η μαθηματικοποίηση των κοινωνικών παραμέτρων της πραγματικής σύγκλισης, δεν οδηγεί αυτομάτως στην ενίσχυση της πραγματικής οικονομίας, στη δίκαιη κατανομή βαρών και ωφελημάτων, στη διεύρυνση της απασχόλησης και στον περιορισμό της ανεργίας και των αποκλεισμών.
      Όταν στην Ελλάδα του 2004 δεν υπάρχει ελάχιστο εγγυημένο εισόδημα, όταν ο κατώτερος μισθός κυμαίνεται στο 45% των ευρωπαϊκών μισθών σε μονάδες αγοραστικής δύναμης, όταν το ποσοστό φτώχειας είναι στο 22% και μειώνεται μόνο κατά μία εκατοστιαία μονάδα, μετά τη συνδρομή του δημοσίου συστήματος κοινωνικής προστασίας, όταν η συμβολή του κράτους στο σύνολο των εισροών κοινωνικής προστασίας έπεσε από το 32,8%, που ήταν το 1991, στο 29,1% το 2000, τότε τα ίδια τα πράγματα λένε ότι το κοινωνικό κράτος είναι ισχνό και αναποτελεσματικό, ότι η ιδιωτική δαπάνη για την κοινωνική προστασία μεγαλώνει και, το σοβαρότερο, ότι συστηματικά είναι ανύπαρκτες οι πολιτικές αναδιανομής, που θα εξασφαλίζουν κοινωνική δικαιοσύνη, τόνωση της πραγματικής οικονομίας και απασχόλησης.
      Έτσι, λοιπόν, στις σημερινές συνθήκες, οι εργαζόμενοι δίνουν αγώνα όχι μόνο αμυντικού χαρακτήρα, για να αποτρέψουν παραπέρα απορύθμιση των εργασιακών σχέσεων, αλλά και ουσιαστικού διεκδικητικού χαρακτήρα, για να αναπληρώσουν, ήδη συντελεσθείσες, απώλειες εισοδημάτων και κυρίως για να αποκαταστήσουν την κοινωνική οντότητα του εργαζομένου, ως ανθρώπου και πολίτη, να αποκαταστήσουν την αξία της εκπαίδευσης και της απασχόλησης στη θέση των κατοχυρωμένων πολιτικών και πολιτισμικών προϋποθέσεων, για τον περιορισμό των αποκλεισμών και τη διεύρυνση της ευημερίας, με συμμετοχή όλων. 
      Η ασφάλιση της ανεργίας στη χώρα μας είναι απαράδεκτα χαμηλή. Μόνο το 1/3 των ανέργων παίρνει, για ένα χρόνο το πολύ, το εξαιρετικά χαμηλό επίδομα των 320 ευρώ το μήνα. Οι κυβερνήσεις και της Νέας Δημοκρατίας και του ΠΑΣΟΚ δεν εφαρμόζουν μέχρι σήμερα ούτε τους νόμους, που προβλέπουν το επίδομα ανεργίας να είναι το 66% του κατώτερου μισθού. Εκατοντάδες χιλιάδες συνταξιούχοι του ΙΚΑ και επαγγελματοβιοτέχνες έχουν εισόδημα από τη σύνταξη 12 έως 16 ευρώ την ημέρα, ενώ οι συνταξιούχοι του ΟΓΑ 6,5 ευρώ την ημέρα.
      Στο ασφαλιστικό σύστημα, οι νόμοι που εφαρμόστηκαν από τις κυβερνήσεις των δύο μεγάλων κομμάτων -και του ΠΑΣΟΚ και της Νέας Δημοκρατίας- υποβάθμισαν ασφαλιστικά δικαιώματα και οδήγησαν στη μερική ιδιωτικοποίηση του συστήματος κοινωνικής ασφάλισης. Και αφού υποβάθμισαν τις συντάξεις, επιδιώκουν να ανοίξει εκ νέου το ζήτημα της αύξησης των ορίων ηλικίας, με τη λογική της αύξησης του μέσου όρου συνταξιοδότησης, με την εισαγωγή ιδιωτικών συστημάτων ασφάλισης και με την υιοθέτηση ή την πρόταση του απαράδεκτου μέτρου της ανασφάλιστης εργασίας των νέων.
      Οι εργαζόμενοι, η ελληνική κοινωνία, ο Συνασπισμός Ριζοσπαστικής Αριστεράς έχει μια ριζικά διαφορετική λογική. Αγωνίζεται για ένα δημόσιο, καθολικό, αποτελεσματικό και επαρκώς χρηματοδοτούμενο σύστημα κοινωνικής προστασίας.
      Γι’ αυτό και θα είμαστε απέναντι στις κυβερνητικές πολιτικές, διεκδικώντας πάντοτε: Ριζική αναδιανομή εισοδημάτων υπέρ των εργαζομένων, με ουσιαστικές αυξήσεις στους μισθούς, ώστε κανένα εισόδημα από μισθούς ή συντάξεις να μην υπολείπεται από τα επίσημα όρια της φτώχειας. Επίδομα ανεργίας στο 80% του μισθού του ανειδίκευτου εργάτη, για όλο το διάστημα της ανεργίας. Ελάχιστο εγγυημένο εισόδημα σε όσους δεν συγκεντρώνουν τις τυπικές προϋποθέσεις, για επίδομα ανεργίας, και σε όσους δεν μπορούν να εργαστούν. Πλήρη δημόσια κοινωνική ασφάλιση για τους ανέργους για όλο το διάστημα της ανεργίας τους. Πλήρη και σταθερή απασχόληση για όλους με δημιουργία θέσεων απασχόλησης, κυρίως στον κοινωνικό τομέα, στο περιβάλλον, στον πολιτισμό, στην υγεία, στην παιδεία και στον τουρισμό. Δραστικό περιορισμό των μορφών ελαστικής απασχόλησης. Κατάργηση των επινοήσεων της ενοικίασης εργαζομένων, του δελτίου παροχής υπηρεσιών και συμβάσεων έργου. Τακτοποίηση των συμβασιούχων στη βάση των πραγματικών και παγίων αναγκών, σύμφωνα με τις ισχύουσες ευρωπαϊκές οδηγίες και τις αντίστοιχες δικαστικές ρήτρες. Βελτίωση και αυστηρή εφαρμογή της εργατικής νομοθεσίας και των κανόνων υγιεινής και ασφάλειας στους χώρους εργασίας. Ίσα δικαιώματα για τις γυναίκες και τους μετανάστες στην εργασία, στις αποδοχές, στα δικαιώματα και στην επαγγελματική εξέλιξη. Άμεση υιοθέτηση και εφαρμογή του τριανταπεντάωρου -επτάωρο πενθήμερο Δευτέρα έως Παρασκευή- χωρίς μείωση των αποδοχών. Ωραίο είναι να λέγονται, προεκλογικά, από τα δύο μεγάλα κόμματα αντίστοιχες επισημάνσεις. Ας υιοθετηθούν σήμερα.
      Κύριε Πρωθυπουργέ, υπάρχουν και επιπρόσθετα συγκεκριμένα ζητήματα που απαιτούν διαφορετική αντιμετώπιση: η διαφάνεια και η ορθολογική αξιοποίηση των κονδυλίων για το ανθρώπινο δυναμικό, ώστε οι πολιτικές να είναι προσανατολισμένες στην απασχόληση και τον άνθρωπο και όχι στην αγορά, στις επιχειρήσεις και στους μεσάζοντες. Η θεσμοθέτηση συνηγόρου εργασίας και εργαζομένων στη θέση των σημερινών αναποτελεσματικών εποπτικών μηχανισμών, για να πάψει η σημερινή ασυδοσία, που κοστίζει με εγκληματικές επιπτώσεις –ανεπανόρθωτες- σε απώλειες ζωών και σε ανήκεστες βλάβες της υγείας των εργαζομένων. Η ουσιαστική δημοκρατική φορολογική μεταρρύθμιση και η γενναία αύξηση μισθών και συντάξεων, που θα βγάλει τον εργαζόμενο από το άγχος να δουλεύει σε δύο και τρεις δουλειές που κάνουν το οκτάωρο δωδεκάωρο και δεκαπεντάωρο, επιβάλλοντας στο εσωτερικό της κοινωνίας έναν εξουθενωτικό ανταγωνισμό για την επιβίωση.
      Όλοι ξέρουμε ότι μετά τους Ολυμπιακούς Αγώνες επιφυλάσσονται για τους εργαζομένους, τους αγρότες, τους μικρομεσαίους, τους μισθωτούς, τους συνταξιούχους, τους νέους, δυσκολότερες ημέρες και πιο πιεστικές συνθήκες. Έτσι, λοιπόν, σήμερα πρέπει να αλλάξουν οι πολιτικές που συρρικνώνουν το κοινωνικό κράτος και ακυρώνουν τις εγγυήσεις προστασίας των δικαιωμάτων των εργαζομένων. 
      Η υπεράσπιση του κοινωνικού κράτους, των δικαιωμάτων στην απασχόληση, τη μόρφωση και τη συμμετοχή στην ευημερία όλων δεν είναι αναχρονισμός. Τα ανθρώπινα δικαιώματα είναι αδιαίρετα ως κοινωνικά, πολιτικά και οικολογικά δικαιώματα. Δεν μπορεί να τα διασπά κανένας νεοφιλελευθερισμός ούτε να τα συρρικνώνει κανένας ανταγωνισμός. Οι εργαζόμενοι, όταν υπερασπίζονται το κοινωνικό κράτος και τις εγγυήσεις των δικαιωμάτων, υπερασπίζονται τον πολιτισμό. Δεν υπερασπίζονται τα συντεχνιακά κεκτημένα, αλλά υπερασπίζονται πολιτισμικές κατακτήσεις.
      Θα ήθελα να αναφερθώ και στα θέματα της παιδείας και της υγείας, χωρίς να μπω σε λεπτομέρειες. Θα αναφερθώ μονάχα σε ένα κεντρικό ζήτημα που έχει σχέση με αυτούς τους κρίσιμους τομείς κοινωνικής ευθύνης του κράτους και αυτό αναφέρεται στην επιταχυνόμενη εισβολή του ιδιωτικού τομέα στους δύο αυτούς χώρους.
      Κύριε Πρωθυπουργέ, εμείς είμαστε αντίθετοι σ’ αυτήν την εισβολή. Και η παιδεία και η υγεία είναι τομείς που πρέπει να παραμένουν υπό δημόσιο έλεγχο και να λειτουργούν όχι με κριτήρια αγοράς αλλά με κεντρικό κριτήριο την προώθηση του κοινωνικού συμφέροντος. Οι Έλληνες πληρώνουν πάρα πολλά και για την παιδεία και για τη μόρφωση των παιδιών τους και για την υγεία των οικογενειών τους. Αυτό πρέπει να ανατραπεί.
      Οι δημόσιες δαπάνες και για την υγεία και για την παιδεία, πρέπει να αυξηθούν αποτελεσματικά. Μόνον έτσι θα μειωθούν οι ιδιωτικές δαπάνες και μόνον έτσι θα βοηθηθεί αποφασιστικά ο οικογενειακός προϋπολογισμός.
      Ειδικότερα για τα θέματα της παιδείας να επισημάνω ότι δεν είναι μόνο τα προβλήματα οικονομικού χαρακτήρα. Η παιδεία δεν είναι μία διαδικασία για να προετοιμάζει απλώς τους ανθρώπους για την ένταξή τους στην παραγωγική μηχανή. Είναι η διαδικασία που προετοιμάζει πολίτες, που προετοιμάζει κριτικά σκεπτόμενους ανθρώπους. Γι’ αυτό και η κοινωνία δεν μπορεί να εμπιστευθεί τον ευαίσθητο και κρίσιμο αυτόν κοινωνικό τομέα στους νόμους και στις δυνάμεις της αγοράς. Ούτε και οι δυνάμεις αυτές, που δεν έχουν κοινωνική νομιμοποίηση και δεν υπόκεινται σε οργανωμένο κοινωνικό έλεγχο μπορούν να παίζουν αποφασιστικό και πρωτεύοντα ρόλο στη διαμόρφωση όλων των σχετικών με την παιδεία εξελίξεων.
      Κυρίες και κύριοι συνάδελφοι, ζούμε σε μία ενδιαφέρουσα, προκλητική και αντιφατική περίοδο. Πολλοί υποστηρίζουν ότι πρόκειται για διαφορά ιστορικής φάσης και δεν είναι λίγοι εκείνοι, που λένε ότι οι εξελίξεις, που συντελούνται με ραγδαίο τρόπο, σημαίνουν και το τέλος της νεωτερικότητας.
      Στο παγκόσμιο γίγνεσθαι κυριαρχούν οι συνθήκες νεοφιλελεύθερης παγκοσμιοποίησης των αγορών και του ανταγωνισμού, υπό την αμερικανική αυτοκρατορική ηγεμονία. Και αυτές οι συνθήκες εγκυμονούν σοβαρούς κινδύνους και συγκεκριμένες απειλές για την ανθρωπότητα. Κινδύνους και απειλές να οδηγηθούμε σε κοινωνίες των 2/3 και στη δημοκρατία των 2/3.
      Η μονοκρατορία των Ηνωμένων Πολιτειών της Αμερικής στο σύγχρονο κόσμο, η θεωρία για τον προληπτικό πόλεμο και η εκστρατεία κατά της διεθνούς τρομοκρατίας, αποτελούν στην πράξη κατάργηση της αρχιτεκτονικής του διεθνούς δικαίου για την ειρήνη και τη σταθερότητα.
      Μέσα σε δεκαπέντε χρόνια, κυρίες και κύριοι συνάδελφοι, γνωρίσαμε τον πόλεμο κατά της Γιουγκοσλαβίας, τον πόλεμο κατά του Αφγανιστάν, τον πόλεμο κατά του Ιράκ, τη διαρκή τραγωδία του Παλαιστινιακού. Αυτοί οι πόλεμοι που κάποιοι έσπευσαν να τους βαπτίσουν ανθρωπιστικούς, αντιτρομοκρατικούς και απελευθερωτικούς, δήθεν, απέδειξαν σε όλο τον κόσμο ότι κυριαρχεί η ανασφάλεια, ότι διευρύνονται τα αίτια που προκαλούν την τρομοκρατία, ότι πλανάται πάνω από τον πλανήτη ο εφιάλτης του διαρκούς πολέμου και της διαρκούς τρομοκρατίας.
      Η μόνη πια υπερδύναμη των Ηνωμένων Πολιτειών της Αμερικής, στο όνομα του πολέμου κατά της τρομοκρατίας, έχει εξαπολύσει μία πρωτοφανή επίθεση σε όλο τον κόσμο, κατά του διεθνούς δικαίου, κατά των δημοκρατικών δικαιωμάτων, κατά των ελευθεριών. Το Γκουαντανάμο θα μείνει στην ιστορία, ως το σύμβολο αυτής της επίθεσης, κατά του νομικού πολιτισμού της ανθρωπότητας, ως το σύμβολο μιας αυτοκρατορικής παντοδυναμίας, που δεν υπολογίζει καμιά ρήτρα και καμιά συνθήκη, καμιά κατάκτηση πολιτισμού και καμιά διεθνή σύμβαση.
      Αυτά που γίνονται σήμερα στο Κόσοβο και στο Ιράκ δείχνουν ότι, απέναντι στη μονομερή στρατηγική των ΗΠΑ, οι λαοί πρέπει κάθε μέρα να είναι στο πόδι, φωνάζοντας, με όλα τα μέσα, υπέρ της ειρήνης.
      Ας αναλογιστούν οι κυβερνήσεις και οι πολιτικοί, αφού έφτιαξαν ψεύτικα στοιχεία, αφού είπαν ψέματα σε λαούς και κοινοβούλια, σήμερα κανείς τους δεν μπορεί να σταθεί απέναντι στην κατακραυγή ολόκληρης της ανθρωπότητας. Και η σημερινή ελληνική Κυβέρνηση αλλά και η προηγούμενη ελληνική κυβέρνηση, οφείλουν επιτέλους να καταλάβουν τι έγινε στο Κόσοβο, τι έγινε στα Βαλκάνια, με τον τότε «ανθρωπιστικό πόλεμο», τι έγινε στο Αφγανιστάν, τι γίνεται σήμερα στο Ιράκ με τους δήθεν απελευθερωτικούς και αντιτρομοκρατικούς πολέμους.
      Καταστρέφεται η διεθνής αρχιτεκτονική. Αλλοιώνεται η ουσία υπεράσπισης των δημοκρατικών εγγυήσεων και επιβάλλεται η δύναμη των όπλων εκεί που θα έπρεπε να κυριαρχούν τα δίκαια των λαών.
      Ποια, λοιπόν, στρατηγική υπάρχει για την ανθρωπότητα και τον κόσμο; Η στρατηγική του κ. Μπους που προσυπογράφουν οι κυβερνήσεις, γιατί δεν μπορούν να κάνουν αλλιώς, ή η στρατηγική της συνύπαρξης και της ειρήνης, στα πλαίσια μιας νέας αντίληψης  του διεθνούς δικαίου και οργάνωσης της διεθνούς κοινότητας; Εμείς θέλουμε μία Ελλάδα δύναμη ειρήνης στην περιοχή και στον κόσμο, θέλουμε και μία Ευρώπη δύναμη ειρήνης. Γι’ αυτό και αγωνιζόμαστε για την απεξάρτηση  της Ευρώπης από τις ΗΠΑ, για την κατάργηση του ΝΑΤΟ, γι’ αυτόνομη, φιλειρηνική ευρωπαϊκή πολιτική. Εκφράζουμε τη ριζική μας αντίθεση για την ανάληψη της ασφάλειας των Ολυμπιακών Αγώνων από το ΝΑΤΟ, που ουσιαστικά στην πράξη θα παίξει ρόλο εσωτερικής δημόσιας τάξης. Και διατυπώνουμε την έντονη διαμαρτυρία μας, για την υπερβολική κινητικότητα την οποία αναπτύσσει ο κ. Μίλερ, έχοντας προφανώς βρει περιθώρια γι’ αυτήν την υπερδραστηριότητα. Οφείλει η Κυβέρνηση να περιορίσει αυτή την υπερκινητικότητα του κ. Μίλερ, σε θέματα που σχετίζονται με συμφέροντα της χώρας και σε θέματα που σχετίζονται με υπεράσπιση της δημοκρατικής αυτονομίας της εσωτερικής μας πολιτικής ζωής.
      Κάτω από το βάρος του τρομοκρατικού χτυπήματος της Μαδρίτης, που όλοι καταδικάζουμε, έσπευσε η κυβέρνηση να διατυπώσει το σχετικό αίτημα, αξιοποιώντας την προετοιμασία που είχε κάνει η κυβέρνηση του ΠΑΣΟΚ. Τέτοιες ρυθμίσεις ούτε μονόδρομος είναι. Είναι αντισυνταγματικές και δεν έχουν πολιτική νομιμοποίηση. Και εμείς εκτιμάμε ότι η παρουσία νατοϊκών δυνάμεων μετατρέπει, ακόμη περισσότερο τους αθλητικούς αγώνες, από κορυφαίο αθλητικό γεγονός σε στρατιωτική αστυνομική επιχείρηση, προφανώς ακυρώνει κάθε ιδέα παγκόσμιας εκεχειρίας, θίγει δικαιώματα της χώρας, είναι εκτός δημοκρατικού πλαισίου και θα μεγαλώσει το κόστος της ασφάλειας των Ολυμπιακών Αγώνων, που ήδη βρίσκεται σε δυσθεώρητα ύψη. Όχι μόνο δεν θα αποτελέσει, αυτή η επιλογή, ομπρέλα προστασίας αλλά απεναντίας μπορεί να λειτουργήσει ως στόχος τυφλών συγκρούσεων.
      Η ομαλή διεξαγωγή των Ολυμπιακών Αγώνων και η ασφάλειά τους ενισχύεται, με την απεμπλοκή της Ελλάδας από κάθε είδους συμμετοχή σε στρατιωτικές εκστρατείες των ΗΠΑ και του ΝΑΤΟ στο Αφγανιστάν, στο Ιράκ και αλλού, αλλά και με την ανάληψη πρωτοβουλιών, εκ μέρους της ελληνικής Κυβέρνησης για την ειρηνική επίλυση του μεσανατολικού και την άρση της κατοχής στο Ιράκ. Πρέπει να αρνηθεί η ελληνική Κυβέρνηση την αποστολή στρατιωτικών δυνάμεων στο Ιράκ, όπως ζητεί η κυβέρνηση των ΗΠΑ. Πρέπει να περιοριστούν και να σταματήσουν οι διευκολύνσεις που δίνονται από τη Βάση της Σούδας, αλλά και με άλλους τρόπους, για την εξυπηρέτηση επιθετικών πολεμικών επιδρομών. Πρέπει η ελληνική Κυβέρνηση να φέρει στη Βουλή για κύρωση τη διμερή συνθήκη  Ευρωπαϊκής Ένωσης και ΗΠΑ, που υπέγραψε η προηγούμενη κυβέρνηση για δικαστική αρωγή και έκδοση, που είναι πίσω από τον ευρωπαϊκό νομικό πολιτισμό και ως τέτοια κατακρίνεται από όλους. 
      Και, τέλος, στη διαδικασία επίλυσης του Κυπριακού οφείλει η ελληνική Κυβέρνηση αλλά και όλες οι πολιτικές δυνάμεις να στηρίξουμε τους χειρισμούς του Προέδρου και του Εθνικού Συμβουλίου της Κυπριακής Δημοκρατίας. Η δρομολογημένη κατάσταση είναι πολύ δύσκολη και για την Αθήνα και για τη Λευκωσία, τις οποίες ο διεθνής παράγων φαίνεται ότι πιέζει μονομερώς. Επιδίωξη είναι οι αλλαγές και οι βελτιώσεις  στο σχέδιο Ανάν που θα ενισχύσουν τη λειτουργικότητα και τη βιωσιμότητα της λύσης. Η λύση  δεν μπορεί να ακυρώνει τη βιωσιμότητα του κράτους, δεν μπορεί να ακρωτηριάζει το ευρωπαϊκό κεκτημένο και την υπόσταση της Κύπρου ως ενιαίου κράτους της Ευρωπαϊκής Ένωσης χωρίς στρατεύματα κατοχής και διχοτομημένα εδάφη, με τη μορφή μίας ομοσπονδίας διζωνικής δικοινοτικής που θα είναι κοινή πατρίδα Τουρκοκυπρίων και Ελληνοκυπρίων.
      Θέλω μία ακόμη παρατήρηση να κάνω στον τομέα αυτόν, παρατήρηση που αφορά την πολιτική της χώρας μας εντός της Ευρωπαϊκής Ένωσης. Η Ελλάδα μετέχει πια στο βασικό πυρήνα της Ένωσης. Η προηγούμενη κυβέρνηση του ΠΑΣΟΚ αρεσκόταν να παρουσιάζει αυτήν την εξέλιξη ως δικό της αποκλειστικό επίτευγμα. Η δική μας θέση είναι ότι σε αυτό έχουν συμβάλει όλοι και κυρίως ο ελληνικός λαός σηκώνοντας το οικονομικό βάρος αυτής της εξέλιξης.
      Ανεξαρτήτως όμως απ’ αυτά η Ελλάδα συμμετέχει στη λήψη των αποφάσεων σε όλα τα όργανα της Ευρωπαϊκής Ένωσης και εκεί συνδιαμορφώνει τις κοινωνικές και πολιτικές επιλογές, που καθορίζουν τα όρια, εντός των οποίων κινούνται όλες οι εθνικές κυβερνήσεις. Η δική μας εκτίμηση είναι ότι οι σημερινές οικονομικές και κοινωνικές επιλογές της Ευρωπαϊκής Ένωσης χαρακτηρίζονται από έναν μονοδιάστατο και μονοσήμαντο νεοφιλελεύθερο προσανατολισμό. Βεβαίως, δεν απαλλάσσονται οι εθνικές κυβερνήσεις, από τους δικούς τους χειρισμούς. Αλλά αν θέλουμε να μιλάμε σοβαρά, η πρώτη, η κύρια ευθύνη τους είναι, το πώς οι εθνικές κυβερνήσεις μετέχουν, στη συνδιαμόρφωση των ευρωπαϊκών επιλογών.
      Το Σύμφωνο Σταθερότητας και ό,τι αυτό συνεπάγεται, για την πολιτική των ελλειμμάτων, του πληθωρισμού, των δημοσίων δαπανών, οι κατευθύνσεις για την ελαστικοποίηση της εργασίας, οι επιλογές για τη μεταρρύθμιση των ασφαλιστικών συστημάτων, για τη σταδιακή αύξηση των ορίων ηλικίας και τη δυναμική εισαγωγή του ιδιωτικού τομέα, οι κατευθύνσεις για τους προσανατολισμούς των εκπαιδευτικών συστημάτων, για τις ιδιωτικοποιήσεις, για τις απελευθερώσεις των αγορών και άλλες του αυτού περιεχομένου οδηγίες, είναι κατευθύνσεις ευρωπαϊκές και εφαρμόζονται παντού. 
      Επί όλων αυτών η Κυβέρνησή σας, κύριε Πρωθυπουργέ, συμφωνεί; Έχει κάποιο λόγο διαφορετικό ή όχι; Και εάν όχι, τότε σε τι διαφέρει από τις κυβερνήσεις του κ. Σημίτη και πώς θα ασκήσετε στο εσωτερικό ουσιαστικά διαφορετικές πολιτικές; Το επόμενο διάστημα θα διεξαχθεί η κρίσιμη μάχη για το λεγόμενο Ευρωσύνταγμα. Η γενική αναφορά σε μία ομοσπονδιακή προοπτική της Ευρωπαϊκής Ένωσης δυστυχώς δεν αρκεί. Για να γίνω πιο συγκεκριμένος, ερωτώ: η Κυβέρνησή σας θα αποδεχθεί τις θεσμοθετήσεις που κάνει το λεγόμενο Ευρωσύνταγμα για το νεοφιλελευθερισμό και για τον ελεύθερο ανταγωνισμό της ανοιχτής αγοράς, που αναγορεύει σε βασικό θεμέλιο κοινωνικοπολιτικής οργάνωσης των κρατών; Θα αποδεχθεί τη μετατροπή του δικαιώματος όλων στην εργασία, σε απλή δυνατότητα προς αναζήτηση απασχόλησης;
      Βεβαίως όλα αυτά θα κυριαρχήσουν στην πορεία μας προς τις ευρωεκλογές και θα συζητηθούν εκεί αναλυτικότερα. Όμως από την πλευρά μας κάνουμε σαφές ότι όλα αυτά τα ζητήματα τα θεωρούμε πολύ κρίσιμα και ότι επ’ αυτών θα ασκούμε καθημερινό έλεγχο και κριτική.
      Εμείς, κύριε Πρωθυπουργέ, είμαστε αναπόσπαστο τμήμα της ευρωπαϊκής Αριστεράς και των κινημάτων κατά της νεοφιλελεύθερης παγκοσμιοποίησης, που αναπτύσσονται σε όλη την Ευρώπη με κεντρικό σημείο αναφοράς το Ευρωπαϊκό Κοινωνικό Φόρουμ. Κεντρική ιδέα της στρατηγικής μας είναι ότι, σήμερα, σε καμία επί μέρους ευρωπαϊκή χώρα δεν μπορούν να αντιμετωπιστούν απομονωμένα τα μεγάλα κοινωνικά και οικονομικά προβλήματα. Γι’ αυτό θέτουμε σε πρώτη μοίρα το αίτημα να υπάρξει αλλαγή πολιτικών σε ευρωπαϊκό επίπεδο, να υπάρξει μια διαφορετική Ευρώπη. Και όταν προεκλογικά διατυπώναμε την εκτίμηση ότι ΠΑΣΟΚ και Νέα Δημοκρατία κινούνται παραλλήλως στον ίδιο μονόδρομο, το κάναμε γιατί βλέπαμε ότι όλα τα τελευταία χρόνια οι δύο μεγάλες πολιτικές οικογένειες στην Ευρώπη, και η συντηρητική με το Ευρωπαϊκό Λαϊκό Κόμμα και η σοσιαλδημοκρατική με το Σοσιαλιστικό Κόμμα, συμπλέουν στο επίπεδο των ευρωπαϊκών πολιτικών.
      Κύριε Πρωθυπουργέ, τελειώνοντας θα ήθελα να αναφερθώ σ’ αυτό που είπατε χθες ότι δεν ζητάτε περίοδο χάριτος. Αυτό σας τιμά. Εμείς όπως κάναμε και με τις προηγούμενες κυβερνήσεις, θα είμαστε αυστηροί απέναντί σας και θα ασκούμε συστηματική αντιπολίτευση, αυστηρή και δίκαιη, επίμονη και απαιτητική. Στόχος της κριτικής μας θα είναι πάντα η υπεράσπιση των συμφερόντων της κοινωνίας, των αδύναμων κοινωνικών στρωμάτων, η ουσιαστική λειτουργία της δημοκρατίας, η υπεράσπιση των δικαιωμάτων, όλων όσων ζουν και εργάζονται στη χώρα μας, η προστασία του περιβάλλοντος και των συλλογικών αγαθών. Το κόμμα μας και η Κυβέρνησή σας ιδεολογικά και πολιτικά κινούνται σε αντίποδες θέσεων. Όμως θα σας κρίνουμε πάντα με βάση τη συγκεκριμένη πολιτική σας και όχι με ιδεολογική προκατάληψη.
      Και με αυτές τις σκέψεις τη δέσμευση την προγραμματικής σας τη θεωρούμε ως δέσμευση η οποία συνεπάγεται την εξακολούθηση των ίδιων πολιτικών που αποδοκιμάστηκαν από την ελληνική κοινωνία και την καταψηφίζουμε. 
      	ΠΡΟΕΔΡΟΣ (Άννα Μπενάκη-Ψαρούδα): Ο κύριος Πρωθυπουργός έχει το λόγο.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι, θέλω να κάνω μία πολύ σύντομη παρέμβαση δύο, τριών σημείων. Ξεκινώ από το τελευταίο που είπε ο κ. Κωνσταντόπουλος. 
      Κύριε Πρόεδρε, χαίρομαι ιδιαίτερα που είπατε ότι θα είστε αυστηροί και δίκαιοι απέναντί μας. Το ζητούμε αυτό. Είπα και χθες και θέλω να το επαναλάβω. Δεν παριστάνουμε ούτε τους αλάνθαστους ούτε τους σωτήρες. Πιστεύουμε ειλικρινά στο δημιουργικό διάλογο. Πιστεύουμε στις παρατηρήσεις και στις προτάσεις που έχει να κάνει η Αντιπολίτευση και αυτό ισχύει για όλα τα κόμματα της Αντιπολίτευσης.
      Είναι γνωστό και αναφέρομαι τώρα στην κ. Παπαρήγα ότι σε πάρα πολλά ζητήματα έχουμε διαφορετικές θέσεις. Είναι γνωστό, κατανοητό, φυσιολογικό από τη δική μας πλευρά και απόλυτα σεβαστό. Θα ήταν και αφύσικη και θα τολμούσα να πω και ανιαρή μια κοινωνία που υπάρχει σύμπτωση απόψεων σε όλα.
       Εκείνο όμως το οποίο ζητώ και δεν το ζητώ από εσάς, αναζητώ και επιδιώκω θα έλεγα είναι το καλύτερο ρήμα και το υπαγάγω στην έννοια του βελτιωμένου πολιτικού πολιτισμού, είναι να βρίσκουμε τα σημεία του διαλόγου και της συνεργασίας. Είναι ένα παράδειγμα, δεν είναι το μόνο. Η θεσμική θωράκιση της διαφάνειας είναι μία πολύ μεγάλη υπόθεση. Εμείς έχουμε κάνει συγκεκριμένες προτάσεις, θα επιμείνουμε, θα επανέλθουμε, θα καταθέσουμε και άλλες και ζητούμε από όλους σας τη συνδρομή σ’ αυτήν την κατεύθυνση.
      Κύριε Κωνσταντόπουλε, εγώ αναγνωρίζω παρ’ όλες τις πολλές και διαφορετικές απόψεις που έχουμε στα περισσότερα ζητήματα ότι στο θέμα αυτό έχετε κάνει πολλές και αξιόλογες προτάσεις. Περιμένω, λοιπόν, να βρούμε τα σημεία εκείνα που μπορούμε να συνεργαστούμε για να θωρακίσουμε την ελληνική πολιτεία σε φαινόμενα διαφάνειας ή διαφθοράς και διαπλοκής πολύ περισσότερο απ’ ότι μέχρι σήμερα. 
      Και θέλω να κλείσω με ένα ακόμη σχόλιο που αφορά την ασφάλεια των Ολυμπιακών Αγώνων και τη διεθνή συνεργασία. Εγώ σέβομαι τις απόψεις και τις ευαισθησίες όλων. Αλλά έχω υπογραμμίσει και θέλω να το επαναλάβω ότι σε συνέχεια των προετοιμασιών της προηγουμένης περιόδου προχωράμε σε όλα τα αναγκαία μέτρα για τη διεξαγωγή των αγώνων σε συνθήκες μέγιστης δυνατής ασφάλειας αλλά και την εμπέδωση του αισθήματος ασφάλειας σε όλους.
       Η Ελλάδα συνεργάζεται γι’ αυτόν το σκοπό με πολλές χώρες που έχουν ειδική εμπειρία σε θέματα ασφάλειας. Η συνεργασία αυτή ξεκίνησε από την προηγούμενη κυβέρνηση, ορθώς ξεκίνησε, είχε τη στήριξή μας και συνεχίζεται σταθερά και αταλάντευτα. Παράλληλα ολοκληρώνοντας την προετοιμασία που είχε ξεκινήσει πριν από τις εκλογές η Κυβέρνησή μας ζήτησε από την Ατλαντική Συμμαχία τη συνδρομή της για την ασφάλεια των αγώνων. Θέλω να είμαι σαφής σ’ αυτό, γιατί τη συνδρομή τη ζητήσαμε κυρίως για τους τομείς της εναέριας επιτήρησης, του θαλάσσιου ελέγχου και του βιοχημικού πεδίου. Είναι τομείς τους οποίους η συμμαχία έχει αυξημένες δυνατότητες αποτελεσματικής συνδρομής συμπληρωματικά προς τα μέσα που διαθέτει η δική μας χώρα. Αυτή είναι η πραγματικότητα.
      Και θέλω να τονίσω και να υπογραμμίσω ότι η ασφάλεια των Αγώνων των Ολυμπιακών και Παραολυμπιακών δεν είναι ζήτημα ιδεολογίας. Θα μου επιτρέψετε να επιμείνω σ’ αυτό, δεν είναι θέμα ιδεολογίας. Έχουμε επιτακτική υποχρέωση να πάρουμε όλα εκείνα τα μέτρα που απαιτούνται για τη μέγιστη δυνατή ασφάλεια. Και έχουμε ακόμα χρέος παράλληλα προς αυτό το καθήκον να πείσουμε όλες τις χώρες του κόσμου, όλες τις χώρες που συμμετέχουν στους αγώνες ότι παίρνουμε όλα τα μέτρα που απαιτούνται για να είναι αλλά και για να αισθάνονται ασφαλείς όλοι όσοι θα συμμετέχουν στους αγώνες αλλά και όλοι όσοι πρόκειται να επισκεφθούν τη χώρα μας στο διάστημα των Ολυμπιακών και Παραολυμπιακών Αγώνων.
Αυτό κάνουμε, κυρίες και κύριοι συνάδελφοι, και το κάνουμε με πλήρη συναίσθηση ευθύνης και θέλω να είμαι απόλυτα σαφής και ευθύς σ’ αυτό. Αυτό είναι το χρέος μας και δεν πρέπει ούτε θα μετακινηθούμε από αυτό. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η Γενική Γραμματέας του Κομμουνιστικού Κόμματος κ. Παπαρήγα για μία σύντομη παρέμβαση. 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Πρωθυπουργέ, θέλω απλώς να τοποθετηθώ σ’ αυτό το ζήτημα που θέσατε για το διάλογο και τη συνεργασία. 
      Εμείς θα κάνουμε αυτό που κάνουμε όλα τα χρόνια. Κινούμαστε από θέσεις αντιπαράθεσης με την πολιτική της Νέας Δημοκρατίας και, αν θέλετε, και με τα συμφέροντα που αντικειμενικά εκφράζει αυτή η πολιτική. 
      Η κριτική μας δεν θα είναι κριτική λόγων και γενικόλογη. Θα λέμε γιατί διαφωνούμε και θα αντιτάσσουμε τις δικές μας θέσεις, προτάσεις και αιτήματα που δεν είναι προϊόν μιας επεξεργασίας του κόμματος στα γραφεία του Περισσού, αλλά σε συνδυασμό με τη συμμετοχή μας στους αγώνες και ακούγοντας και εμείς τις θέσεις και τις προτάσεις των εργαζομένων.
      Επομένως θα είναι σχέσεις αντιπαράθεσης, αλλά με αποδεικτικότητα, με επιχειρήματα, με σοβαρότητα και όχι αντιπολίτευση για την αντιπολίτευση. Μακάρι να δεχτείτε αιτήματα και στόχους που προβάλλουν οι εργαζόμενοι κάτω από την πίεσή τους εκτός Βουλής και με τη δική μας παρέμβαση όσο γίνεται μέσα στη Βουλή. Δυστυχώς δεν γίνεται να δεχθείτε άλλη πολιτική, αλλά αν δεχθείτε αιτήματα και προτάσεις των εργαζομένων που είναι και δικές μας προτάσεις, εμείς θα το αναγνωρίσουμε. Μένει να αποδειχτεί. 
      Έτσι, λοιπόν, βλέπουμε εμείς την αντιπολίτευση και σας λέω για άλλη μια  φορά ότι θέλουμε να έχει αποτελεσματικότητα η αντιπολίτευσή μας. Δεν θέλουμε να μην υπάρχει αποτελεσματικότητα, απλά για να επιβεβαιώνουμε τη θέση μας για την Κυβέρνηση ή την Αξιωματική Αντιπολίτευση. 
      Αν καταφέρουμε με την πάλη μας και με την πάλη του λαού να υπάρξουν έστω κάποια αποτελέσματα, αυτό θα είναι καλό. Όμως θα είμαστε αντίθετοι στη γενική πολιτική κατεύθυνση.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Κωνσταντόπουλος.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού Ριζοσπαστικής Αριστεράς): Απαντώντας στην παρέμβαση του κυρίου Πρωθυπουργού, θα ήθελα να επισημάνω εκείνο το οποίο υπάρχει μπροστά μας, ως κοινό βίωμα. Στο Κόσοβο τον πόλεμο τον έκανε το ΝΑΤΟ, παρακάμπτοντας τη διεθνή τάξη και τους μηχανισμούς του Οργανισμού Ηνωμένων Εθνών. Στον πόλεμο στο Κόσοβο κυριάρχησε η ψευδοφιλολογία και η ρητορεία της ανθρωπιστικής, δήθεν, επιδρομής. Μάλιστα, τότε πολλοί έσπευσαν να μιλήσουν περί αλλαγής της βάσης εφαρμογής του διεθνούς δικαίου, λέγοντας ότι δεν είναι το κυρίαρχο κράτος αλλά οι μειονότητες και τα δικαιώματα.
      Σήμερα στο Κόσοβο μιλάμε για μία αναθέρμανση γεγονότων, τα οποία οδηγούν και σε γενοκτονίες και σε καταστροφές και σε ρήμαγμα ολόκληρων κοινωνιών και λαών, επιβαρύνοντας και την πορεία της Ευρωπαϊκής Ένωσης.
      Ένα αρνητικό δίδαγμα. Πολλοί από αυτούς που μιλούσαν για ανθρωπιστικούς πολέμους και για επιβεβλημένη πολεμική επιδρομή, μπορούν σήμερα να σταθούν απέναντι στα γεγονότα της ζωής και να μην αισθανθούν ότι ερυθριούν τουλάχιστον;
      Δεύτερον, ο πόλεμος εναντίον του Ιράκ επεβλήθη με την αξίωση αυτής της συμμαχίας των προθύμων, στο όνομα της αντιμετώπισης της τρομοκρατίας, με την πλήρη εξουθένωση του Οργανισμού Ηνωμένων Εθνών, με την πλήρη διάλυση της διεθνούς κοινότητας και όλων των εγγυήσεων για σταθερότητα και συνύπαρξη των λαών με τη χρήση του διεθνούς δικαίου.
      Σήμερα, όλοι αυτοί που είπαν ψέματα για όπλα μαζικής καταστροφής, για απελευθέρωση από το δικτάτορα τύραννο, όλοι αυτοί που παρίσταναν τους ευεργέτες ενός λαού με τις πολεμικές επιδρομές, δεν βλέπουν τι γίνεται στο Ιράκ;
      Δεν βλέπουν ότι αυτή η ανατροπή στην αρχιτεκτονική του διεθνούς δικαίου, εγκυμονεί κινδύνους για την ανθρωπότητα;
      Να, γιατί, κύριε Πρωθυπουργέ, και στο όνομα πολιτικών εκτιμήσεων και στο όνομα ιδεολογικών προσεγγίσεων και αναφορών, αλλά και στο όνομα του πραγματικού συμφέροντος της χώρας μας, δεν έχουμε κανένα λόγο να ενισχύουμε αυτόν τον ιδιότυπο ρόλο του ΝΑΤΟ, που θέλει να αναγορευθεί σε αστυνομική δύναμη επιτήρησης και εποπτείας όπου γης, δεν έχουμε κανένα λόγο να εκχωρούμε δικαιώματα εσωτερικής δημόσιας τάξης σε μηχανισμούς διεθνούς αστυνόμευσης. Στο δίλημμα δημοκρατία ή ασφάλεια λέμε με περισσότερη δημοκρατία να εξασφαλιστεί η σταθερότητα. Και η αντιμετώπιση της διεθνούς τρομοκρατίας ξέρετε ότι με αυτές τις λογικές δεν γίνεται. Διευρύνονται οι αιτίες που αναπαράγουν την τρομοκρατική δράση. Ο διαρκής πόλεμος προκαλεί τη διαρκή τρομοκρατία και ο φαύλος κύκλος είναι πλήρης, σε βάρος της ανθρωπότητας. Άρα, λοιπόν, όχι, κύριε Πρωθυπουργέ. Περιοριστείτε, περιορίστε τις επιλογές σας σε αυτές που πραγματικά δεν εγκυμονούν κινδύνους. Και επειδή θέλω να μιλώ συγκεκριμένα, μη στείλετε στρατεύματα στο Ιράκ, μη στείλετε στρατεύματα σε αποστολές εισβολής και κατοχής. Μη στείλετε στρατεύματα σε περιοχές, όπου αναφλέγονται σήμερα διεθνείς εστίες αναταραχής. Περιορίστε τις διευκολύνσεις και όπου χρειάζεται με μέτρα νομοθετικά και συμβατικά. Και ακόμα μην προσυπογράφετε, τόσο πρόθυμα, όπως οι προηγούμενες κυβερνήσεις, όλες τις αξιώσεις, που έρχονται ως οδηγίες και κοινές αποφάσεις Υπουργών Εσωτερικών και Δικαιοσύνης, που περιορίζουν τα ανθρώπινα δικαιώματα. Φέρτε στη Βουλή για συζήτηση και κύρωση τη σύμβαση που υπέγραψε η προηγούμενη κυβέρνηση για λογαριασμό της ευρωπαϊκής Προεδρίας, σύμβαση που διεθνώς πια θεωρείται επαίσχυντη και κατακριτέα.
      ΠΡΟΕΔΡΟΣ ( Άννα Μπενάκη - Ψαρούδα): Ο Υπουργός Εθνικής Αμύνης κ. Σπήλιος Σπηλιωτόπουλος έχει το λόγο. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Αμυνας): Κυρίες και κύριοι συνάδελφοι, το γεωστρατιωτικό περιβάλλον της Ελλάδας χαρακτηρίζεται από ρευστότητα και αστάθεια λόγω των εξελίξεων στην Ανατολική Ευρώπη και στην Ανατολική Μεσόγειο και στην Υπερκαυκασία. Στα Ανατολικά Βαλκάνια, η κατάσταση τείνει να σταθεροποιηθεί, ενώ στα δυτικά και κεντροδυτικά, όπως στην περιοχή του Κοσόβου, η κατάσταση παραμένει ασταθής. Η πρόσφατη αναταραχή στο Κόσοβο παρακολουθείται με ιδιαίτερη προσοχή και αυτή τη στιγμή δεν έχουμε λόγο να θεωρούμε ότι η κατάσταση είναι, ή βαίνει εκτός ελέγχου. Οι δυνάμεις της KFOR στις οποίες συμμετέχουν και δύο πλήρη ελληνικά τάγματα, έχουν τον πλήρη έλεγχο των εξελίξεων. Όσον αφορά τις ελληνικές δυνάμεις στο εξωτερικό, προκαλεί εντύπωση το γεγονός γιατί επαναλαμβάνονται δημοσιεύματα, βάσει των οποίων, δήθεν, στρατεύματα ελληνικά θα αποσταλούν στο Ιράκ. Δεν προβλέπεται τίποτα τέτοιο.
      Κατά τα λοιπά σε ό,τι αφορά το βαλκανικό περίγυρο, η πρόσφατη πρόσκληση της Ρουμανίας και της Βουλγαρίας για την ένταξή τους στο ΝΑΤΟ και η προοπτική να ενταχθούν στην Ευρωπαϊκή Ένωση, ενισχύει την προοπτική σταθερότητας στην περιοχή. Ο χώρος όμως της πρώην Γιουγκοσλαβίας παραμένει εστία συγκρούσεων. Οι εντάσεις μεταξύ διαφορετικών εθνοτήτων, οι επεκτατικές επιδιώξεις, ο θρησκευτικός φανατισμός και οι διεθνείς επιρροές, αποτελούν εν δυνάμει προβλήματα για την ασφάλεια και την μόνιμη ειρήνη στην περιοχή. 
      Η Ελλάδα έχει αναπτύξει και προωθεί μία σταθερή πολιτική αρχών και θέσεων προς την κατεύθυνση εμπέδωσης κλίματος σταθερότητας, ασφάλειας και ειρήνης στην περιοχή. Κύριος άξονας στην πολιτική αυτή είναι η ανάπτυξη ισότιμων διμερών σχέσεων με όλα τα κράτη της ευρύτερης περιοχής και η δραστηριοποίηση της Ελλάδος στα πλαίσια των διεθνών οργανισμών, με ευρεία συμμετοχή τόσο στον πολιτικό σχεδιασμό τους όσο και στη δραστηριότητά τους.
      Η συνεργασία μεταξύ των Υπουργείων Άμυνας των χωρών των Βαλκανίων, αλλά και μια σειρά πρωτοβουλιών και δραστηριοτήτων, έχουν δημιουργήσει ένα περιφερειακό σύστημα ασφάλειας στο οποίο η Ελλάδα διαδραματίζει ουσιαστικό και κρίσιμο ρόλο. Η Ελλάδα αποτελεί σημαντικό παράγοντα σταθερότητας, αφού είναι η μοναδική χώρα στην ευρύτερη περιοχή των Βαλκανίων που συμμετέχει στην Ευρωπαϊκή Ένωση και στο ΝΑΤΟ, με αποτέλεσμα, λόγω της ισχυρότερης πολιτικής της θέσης, να έχει τη δυνατότητα αποτελεσματικής παρέμβασης σε περιφερειακό επίπεδο, συμβάλλοντας αποφασιστικά στη διατήρηση ή την αποκατάσταση της ειρήνης σε ευαίσθητες περιοχές.
      Αν τα τελευταία χρόνια στα βόρεια σύνορά μας εμφανίστηκαν κίνδυνοι ασύμμετρων απειλών ή διατάραξης της σταθερότητας, στα ανατολικά μας σύνορα η κατάσταση παραμένει αμετάβλητη. Όμως, η εξ ανατολών απειλή αποτελεί μια πραγματικότητα ασύμβατη, τόσο με τις προσπάθειες βελτίωσης των ελληνοτουρκικών σχέσεων, όσο και με την ευρωπαϊκή προοπτική της Τουρκίας.
      Επιπλέον αυτών, η περιοχή της Υπερκαυκασίας βρίσκεται σήμερα για άλλη μια φορά στο επίκεντρο του διεθνούς ενδιαφέροντος για γεωπολιτικούς και οικονομικούς λόγους. Οι ιστορικοί δεσμοί του Ελληνισμού με την περιοχή αυτή δεν επιτρέπουν να αδιαφορήσουμε για τις προσπάθειες αρκετών κρατών να αυξήσουν τις επιρροές τους εκεί, με βασικό οικονομικό στόχο την πρόσβαση και την αξιοποίηση των φυσικών πόρων της περιοχής του Ευξείνου Πόντου και της Κασπίας Θάλασσας.
      Όσον αφορά στις νέες απειλές, στη μεταψυχροπολεμική εποχή οι κίνδυνοι κατά της διεθνούς ασφάλειας απέκτησαν και νέες μορφές και πλέον η αντιμετώπισή τους επιβάλλει συνεχή επαγρύπνηση και διακρατική συνεργασία και δράση, λόγω της υπερεθνικής φύσης των απειλών αυτών. Οι κίνδυνοι αυτοί, οι περιγραφόμενοι ως ασύμμετρες απειλές, ξεφεύγουν από το παραδοσιακό πλαίσιο αντιπαραθέσεων των ενόπλων δυνάμεων μεταξύ κρατών, δεν είναι ορατοί και οι ενέργειες με τις οποίες εκδηλώνονται προκαλούν δυσανάλογο κύριο αποτέλεσμα σε σχέση με τα χρησιμοποιούμενα μέσα. Αποτέλεσμα είναι να προκαλείται έντονη σύγχυση στην κοινή γνώμη και εν τέλει αποδυνάμωση του κρατικού μηχανισμού. Σήμερα οι ασύμμετρες απειλές θεωρούνται κύριος κίνδυνος κατά της διεθνούς ασφάλειας, όπως διαπιστώσαμε και στο πρόσφατο τρομοκρατικό χτύπημα στη Μαδρίτη. 
      Όσον αφορά τη γεωστρατηγική θέση της Ελλάδας –μια σημαντική γεωστρατηγική θέση- ο ηπειρωτικός και νησιωτικός ελλαδικός χώρος  βρίσκεται στο σημείο επαφής τριών ηπείρων και επάνω στο θαλάσσιο δίαυλο επικοινωνίας δύο κρίσιμων θαλάσσιων περιοχών, του Ευξείνου Πόντου και της Μεσογείου. Έτσι είναι σαφές ότι η Ελλάδα κατατάσσεται από άποψη στρατηγικού ενδιαφέροντος  στις περιοχές υψηλής γεωπολιτικής αξίας. Όποιος ελέγχει το αρχιπέλαγος του Αιγαίου και την ελληνική χερσόνησο, ουσιαστικά ελέγχει τις θαλάσσιες γραμμές επικοινωνίας προς και από τη Μαύρη Θάλασσα προς τη Μεσόγειο και από τη Μέση Ανατολή προς και από την Ευρώπη και τη Βόρειο Αφρική. Από τις περιοχές αυτές διέρχεται μεγάλο μέρος των θαλάσσιων ενεργειακών οδών που οδηγούν τις στρατηγικές πρώτες ύλες προς την παγκόσμια αγορά.
      Στη νότιο νησιωτική Ελλάδα, η Κρήτη αποτελεί κορυφαίο γεωστρατηγικό σημείο ελέγχου, τόσο των θαλάσσιων οδών που διέρχονται από το Σουέζ και τα στενά των Δαρδανελίων, όσο και της αεροπορικής κίνησης στην περιοχή της ανατολικής Μεσογείου. Αυτή η γεωπολιτική πραγματικότητα αυξάνει τη γεωστρατηγική σημασία της Ελλάδας και μας οδηγεί στη λήψη των πλέoν ενδεδειγμένων μέτρων και πολιτικών, έτσι ώστε να μπορούμε να υπηρετούμε και να προστατεύουμε τα συμφέροντα της χώρας, σε μια περιοχή που εκτείνεται από τον Δούναβη έως τις ακτές της Βορείου Αφρικής και από την περιοχή της Υπερκαυκασίας και της Ανατολικής Μεσογείου μέχρι και την Αδριατική θάλασσα.
      Το πρόγραμμα της Κυβέρνησης για τις Ένοπλες Δυνάμεις, αποσκοπεί στην υλοποίηση της πολιτικής εθνικής άμυνας, όπως αυτή αποφασίζεται από το Κυβερνητικό Συμβούλιο Εξωτερικών και Άμυνας. Πρόκειται για ένα πλέγμα μέτρων και διοικητικών-νομοθετικών παρεμβάσεων, μέσω των οποίων επιτυγχάνεται η υλοποίηση των αντικειμενικών σκοπών της Πολιτικής Εθνικής Άμυνας, στα πλαίσια των δυνατοτήτων και των αναγκών της χώρας, των χαρακτηριστικών του γεωπολιτικού και γεωοστρατηγικού περιβάλλοντος, των απειλών και των απαιτήσεων για τη νέα οργανωτική και επιχειρησιακή δομή ενός ευέλικτου, αποτελεσματικού και ταχείας αντίδρασης σύγχρονου στρατεύματος. Η οργάνωση και η ανάπτυξη των Ενόπλων Δυνάμεων ως θεμελιώδους παράγοντα  εθνικής ισχύος και αποτελεσματικής δυνάμεως αποτροπής, αποτελεί το βασικό σκοπό του προγράμματος.
      Παράμετροι για την επίτευξη του σκοπού αυτού, είναι η ουσιαστική αύξηση του αξιόμαχου, η αποκατάσταση και εδραίωση του κύρους των Ενόπλων Δυνάμεων, της ηγεσίας και των στελεχών τους, η διατήρηση υψηλού ηθικού και η έμπρακτη αναγνώριση από την πολιτεία της υψηλής των αποστολής.
      Στόχος του προγράμματος της Νέας Δημοκρατίας είναι η πολύπλευρη και αναγκαία οργάνωση του στρατεύματος μέσω αξιοκρατικών και νόμιμων διαδικασιών, που θα έχουν ως σκοπό τη μεγιστοποίηση του αξιόμαχου με επίκεντρο πάντοτε το ανθρώπινο δυναμικό.
      Ενδεικτικά, τα μέτρα και οι παρεμβάσεις του προγράμματος της Νέας Δημοκρατίας καλύπτουν τους εξής τομείς:
      Αναδιοργάνωση και εκσυγχρονισμός. Αναδιοργανώνουμε τη Γενική Γραμματεία Οικονομικού Σχεδιασμού και Αμυντικών Επενδύσεων και το Επιτελείο Υπουργού Εθνικής Άμυνας, έχοντας ήδη μειώσει κατά 40% το προσωπικό που υπηρετεί στη Γραμματεία και στο Επιτελείο. Θέσαμε ήδη εκτός Υπουργείου και πολιτικού μηχανισμού το πολιτικό γραφείο του Υπουργού Εθνικής Άμυνας, εξοικονομώντας τουλάχιστον σαράντα άτομα προσωπικό.
      Ταυτοχρόνως αποκαταστήσαμε τους διαύλους απευθείας επικοινωνίας μεταξύ πολιτικής και στρατιωτικής ηγεσίας, χωρίς να παρεμβάλλονται οι συνήθεις σύμβουλοι του Υπουργού Εθνικής Άμυνας. Συγκροτήσαμε επιτροπή, η οποία προχωρεί στην τροποποίηση του θεσμικού πλαισίου που διέπει το Υπουργείο Εθνικής Άμυνας, την οργάνωση και τη λειτουργία των Ενόπλων Δυνάμεων.
      Εκσυγχρονίζουμε το σύστημα χειρισμού κρίσεων, προκειμένου να είναι σε θέση να ανταποκριθεί αποτελεσματικότερα σε ενδεχόμενες κρίσεις. Αναπτύσσουμε ένα σύγχρονο, αξιόπιστο και ενοποιημένο σύστημα διοίκησης και ελέγχου των επιχειρήσεων. Προσαρμόζουμε στα σύγχρονα δεδομένα επιχειρήσεων τη δομή των μονάδων και των τριών κλάδων, προκειμένου να καταστούν ικανές να δρουν ταχύτερα, ισχυρότερα και να επιτυγχάνουν άμεσα αποτελέσματα. Περιορίζουμε τα διακλαδικά στρατηγεία από πέντε σε ένα και εξετάζουμε τη σκοπιμότητα δημιουργίας ενός δεύτερου διακλαδικού στρατηγείου ειδικών δυνάμεων, με συγκεκριμένη αποστολή και απαραίτητα μέσα για την εκπλήρωσή της. Ενοποιούμε τις κοινές ή ομοειδείς υπηρεσίες και δραστηριότητες των τριών κλάδων, λαμβάνοντας υπόψη τις ιδιαιτερότητές τους.
      Μελετούμε και εφαρμόζουμε πρόγραμμα τεχνολογικής και εκπαιδευτικής υποδομής για το στρατιώτη του μέλλοντος, τον λεγόμενο και «ψηφιακό στρατιώτη». Αναβαθμίζουμε τις υπηρεσίες και δραστηριότητες του αθλητισμού στις Ένοπλες Δυνάμεις. Δημιουργούμε Διεύθυνση Προστασίας Περιβάλλοντος, για τη λειτουργία ως σύστημα περιβαλλοντικής διαχείρισης με στόχο, μεταξύ άλλων, τη μείωση της ενέργειας που καταναλώνουν οι Ένοπλες Δυνάμεις, τη μείωση των αποβλήτων και τη σωστή διαχείριση του παλαιού υλικού. Είναι αδιανόητο σήμερα πεπαλαιωμένο υλικό, και μάλιστα πυρομαχικά, να απορρίπτονται σε θαλάσσιες περιοχές, ανεξαρτήτως του μεγάλου βάθους.
      Δραστηριοποιούμε πλήρως το Γραφείο Ισότητας των δύο φύλων, που έχει νομοθετηθεί ήδη στο Υπουργείο Εθνικής Άμυνας, αλλά δεν έχει ενεργοποιηθεί.
      Όσον αφορά το στρατιωτικό προσωπικό λαμβάνουμε δραστικά μέτρα για την ουσιαστική βελτίωση των συνθηκών διαβίωσης των Ενόπλων Δυνάμεων του εν ενεργεία και εν αποστρατεία προσωπικού. Συγκεκριμένα, κάνουμε πράξη ένα δίκαιο μισθολόγιο για τα εν ενεργεία αλλά και για τα εν αποστρατεία στελέχη και τους στρατιωτικούς δικαστές. Περιορίζουμε δραστικά την ακολουθούμενη επιδοματική πολιτική, εκλογικεύουμε τους συντελεστές του μισθολογίου και καθορίζουμε το βασικό μισθό του ανθυπολοχαγού στα 860 ευρώ και αναπροσαρμόζουμε τις συντάξεις. Επεκτείνουμε τις διατάξεις του ν. 2838/2000 και 3016/2002 σε όλους τους συνταξιούχους. Καταργούμε, τέλος, τις κρατήσεις του ν. 2084/1992 στους μισθούς και συντάξεις των στρατιωτικών, νόμο τον οποίο εδώ και χρόνια το ΠΑΣΟΚ επέμενε να διατηρεί.
      Επιλύουμε τα σοβαρά προβλήματα στέγασης των στελεχών με την κατασκευή σύγχρονων κατοικιών, την επιδότηση ενοικίου ή την εφαρμογή συστήματος λήζιγκ κατοικιών, όπου αυτό είναι δυνατόν. Δημιουργούμε παιδικούς σταθμούς για τα παιδιά των μονίμων στελεχών ή υπογράφουμε συμβάσεις με εν λειτουργία παιδικούς σταθμούς. Παρέχουμε τη δυνατότητα στους συζύγους των μόνιμων στελεχών, που επιθυμούν να εργαστούν, να απασχοληθούν με συμβάσεις περιορισμένου χρόνου σε θέσεις πλήρους ή μερικής απασχόλησης, όπως είναι σε πρατήρια, σε λέσχες αξιωματικών, σε εργασίες γραφείου, μέσα στις μονάδες κλπ.
      Αναβαθμίζουμε την παρεχόμενη περίθαλψη του στρατιωτικού προσωπικού. Εκσυγχρονίζουμε τα στρατιωτικά νοσοκομεία και τα διατηρούμε υπό στρατιωτικό καθαρά έλεγχο, συμπεριλαμβανομένου του ΝΙΜΤΣ, σύμφωνα με τον ιδρυτικό του νόμο. Οριστικά επιλύουμε τα χρονίζοντα προβλήματα των οικοδομικών οργανισμών. Καταρτίζουμε ολοκληρωμένο οικονομικό πρόγραμμα προς επίλυση των προβλημάτων που άμεσα επηρεάζουν την επιβίωση των μετοχικών ταμείων των τριών κλάδων και οργανισμών του Υπουργείου Εθνικής Άμυνας.
      Δημιουργούμε κέντρα απομάχων για την περίθαλψη των χρονίως πασχόντων υπερηλίκων στρατιωτικών. Αναθεωρούμε το σύστημα εξέλιξης, εκπαίδευσης και αξιοποίησης των εφέδρων αξιωματικών σε συνεργασία με τις ενώσεις τους. Εξομοιώνουμε τις κατηγορίες αναπήρων πολέμου και στρατιωτικών αναπήρων ειρηνικής περιόδου. Ρυθμίζουμε νομοθετικά την εξέλιξη των ανθυπασπιστών και ανθυπασπιστριών του ν. 705/1977.
      Όσον αφορά στο πολιτικό μας προσωπικό, αναγνωρίζοντας την προσφορά του και το σημαντικό έργο που προσφέρει στις Ένοπλες Δυνάμεις, λαμβάνουμε τα εξής μέτρα: Τροποποιούμε το π.δ. 311/1992, τον Οργανισμό δηλαδή του πολιτικού προσωπικού, προκειμένου να αποτυπώνει τα νέα δεδομένα της Δημόσιας Διοίκησης στο χώρο των Ενόπλων Δυνάμεων. Εφαρμόζουμε νέες διαδικασίες αξιολόγησης πολιτικού προσωπικού, προκειμένου να εξασφαλιστούν με αντικειμενικές και αυτοματοποιημένες διαδικασίες η αξιοκρατία και η διαφάνεια σε όλα τα υπηρεσιακά επίπεδα. Καθιερώνουμε κίνητρα για το προσωπικό που εργάζεται σε επιχειρησιακές μονάδες και σχηματισμούς των τριών κλάδων. Ρυθμίζουμε τα επιδόματα ανθυγιεινής και επικίνδυνης εργασίας, σύμφωνα με το ν. 2470/1997 και σύμφωνα με το πόρισμα της Διακλαδικής Επιτροπής του ΓΕΕΘΑ, το οποίο ουδέποτε εφαρμόστηκε. Αναβαθμίζουμε τα στρατιωτικά εργοστάσια και προχωρούμε σε σταδιακή ανανέωση του εξοπλισμού τους. Προχωρούμε, τέλος, στη σταδιακή κάλυψη των προβλεπόμενων θέσεων που παραμένουν κενές από το 1993, σύμφωνα με το π.δ. 311/1992, προκειμένου να διασωθεί η πολυετής εμπειρία στα εργοστάσια των Ενόπλων Δυνάμεων.
      Όσον αφορά την εκπαίδευση: Στο χώρο της εκπαίδευσης το Υπουργείο Εθνικής Άμυνας δίνει ιδιαίτερη προσοχή και σημασία. Γι’ αυτό διαθέτουμε τις αναγκαίες πιστώσεις για την εξασφάλιση εξοπλισμού ρεαλιστικής και αποδοτικής εκπαίδευσης του στρατιωτικού και πολιτικού προσωπικού. Εφαρμόζουμε σύγχρονες μεθόδους εκπαίδευσης και εισάγουμε προσομοιωτές με ευρεία χρήση της πληροφορικής. Αναθεωρούμε και προσαρμόζουμε την παρεχόμενη εκπαίδευση στα ανώτατα εκπαιδευτικά ιδρύματα και τις λοιπές σχολές αξιωματικών και υπαξιωματικών στις σύγχρονες απαιτήσεις της πολεμικής τέχνης και επιστήμης. Καθιερώνουμε αδιάβλητο και αξιοκρατικό σύστημα επιλογής υποψηφίων για φοίτηση στα ανώτατα εκπαιδευτικά ιδρύματα και ανώτατα στρατιωτικά σχολεία εσωτερικού και εξωτερικού. Αναδιοργανώνουμε τα κέντρα ερευνών των Ενόπλων Δυνάμεων και ενισχύουμε το έργο τους. Αναθεωρούμε το σύστημα εκπαίδευσης των κληρωτών και της εφεδρείας, για την οποία καθιερώνουμε και οικονομικά κίνητρα.
      Σχετικά με τη στράτευση, με τη θητεία και την επάνδρωση των μονάδων: Μειώνουμε σταδιακά τη διάρκεια της υποχρεωτικής θητείας από το τέλος του 2005 με τελικό στόχο τη μείωση της θητείας στους έξι μήνες, με ταυτόχρονη εξασφάλιση του απαραίτητου αριθμού Επαγγελματιών Οπλιτών και την εφαρμογή του συστήματος των Εφέδρων Υψηλής Ετοιμότητας, σύμφωνα με τις ανάγκες άμυνας και ασφάλειας της χώρας, το ρυθμό μεταρρύθμισης των Ενόπλων Δυνάμεων και την πρόοδο της εκπαίδευσης. Αναβαθμίζουμε το θεσμό των επαγγελματιών οπλιτών και τους αναθέτουμε τα καθήκοντα για τα οποία προσλήφθηκαν. Λαμβάνουμε αποτελεσματικά μέτρα για την καταπολέμηση των ναρκωτικών στις Ένοπλες Δυνάμεις και αναθέτουμε ειδικό ρόλο για την αντιμετώπιση του προβλήματος στα Γραφεία Μέριμνας Προσωπικού, με τα οποία γραφεία επικοινωνεί όλο το προσωπικό απ’ όλες τις μονάδες της επικράτειας πολύ εύκολα και όποτε αντιμετωπίζει οποιοδήποτε πρόβλημα. Παρέχουμε το δικαίωμα στους ανυπότακτους που συμπληρώνουν το τριακοστό πέμπτο έτος της ηλικίας τους να κατατάσσονται για βασική εκπαίδευση και να εξαγοράζουν το υπόλοιπο της θητείας τους. Χορηγούμε άδεια επίσκεψης στην Ελλάδα ένα μήνα κάθε χρόνο, χωρίς την απαιτούμενη έγκριση του Υπουργού Εθνικής Άμυνας, ενώ ταυτόχρονα, σε συνεργασία με τα συναρμόδια Υπουργεία, επανεξετάζουμε το θέμα των διαβατηρίων. Εφαρμόζουμε το θεσμό του Εφέδρου Υψηλής Ετοιμότητας σε όλες τις παραμεθόριες περιοχές. Με το μέτρο αυτό προβλέπεται η ένταξη στον οργανισμό άμυνας και ασφάλειας της χώρας δεκάδων χιλιάδων ανέργων ή περιοδικά άνεργων πολιτών ηλικίας μέχρι τριάντα πέντε ετών των παραμεθόριων περιοχών, οι οποίοι θα αμείβονται με το μισθό του ομοιόβαθμου μόνιμου συναδέλφου τους.
      Ταυτόχρονα ενισχύουμε την τοπική οικονομία, ειδικά στις παραμεθόριες περιοχές, αναθέτοντας μη επιχειρησιακές –τις βοηθητικές δηλαδή- δραστηριότητες των μονάδων σε τοπικές εταιρίες ή φυσικά πρόσωπα, ώστε να απαλλαγούν οι στρατεύσιμοι από αυτές και να αφοσιωθούν αποκλειστικά στην εκπαίδευση και την αποστολή για την οποία η πατρίδα τους κάλεσε να υπηρετήσουν. 
      Όσον αφορά την αμυντική βιομηχανία, η ανάπτυξη και ενίσχυση της εγχώριας αμυντικής βιομηχανίας κρίνεται εκ των πραγμάτων αναγκαία. Αποτελεί ένα μεγάλο δυναμικό για σημαντική υποστήριξη των Ενόπλων μας Δυνάμεων και της αποστολής τους και μπορεί με τις σωστές πολιτικές να αποβεί κερδοφόρος. 
      Αναδιοργανώνουμε και εκσυγχρονίζουμε την κρατική αμυντική βιομηχανία, η οποία -με μία απαράδεκτη πολιτική τόσα χρόνια- κατέληξε να είναι η πλέον ζημιογόνος δραστηριότητα στο χώρο τόσο των Ενόπλων Δυνάμεων όσο και της βιομηχανίας γενικότερα.
      Προωθούμε την ισότιμη μεταχείριση της κρατικής και ιδιωτικής αμυντικής βιομηχανίας και καταργούμε τις προνομιακές πολιτικές και τακτικές, όπου δήθεν μέσω της κρατικής αμυντικής βιομηχανίας αποκτούμε ελληνική προστιθέμενη αξία, τη στιγμή κατά την οποία τα συμβόλαια που υπογράφονται μάλλον μετατρέπουν την αμυντική βιομηχανία σε μεταπράτη αντί σε συμπαραγωγό.
      Στηρίζουμε τις εγχώριες αμυντικές βιομηχανίες, κρατικές και ιδιωτικές, για συμμετοχή τους σε ευρωπαϊκά και νατοϊκά προγράμματα. Στοχεύουμε στην υλοποίηση των εξοπλιστικών προγραμμάτων των Ενόπλων Δυνάμεων με τη μεγαλύτερη δυνατή συμμετοχή της εγχώριας αμυντικής βιομηχανίας και πλήρη αξιοποίηση των αντισταθμιστικών ωφελημάτων.
      Η μέχρι σήμερα ακολουθούμενη τακτική στα αντισταθμιστικά ωφελήματα θεωρείται απαράδεκτη και ζημιογόνος, γιατί ενώ υπογράφονται συμβάσεις ονομαστικών αντισταθμιστικών ωφελημάτων πολλές φορές μέχρι και 120% της αρχικής σύμβασης, η πραγματική υλοποίηση αρκετές φορές δεν ξεπερνά το 5% και υπάρχουν ακόμα αντισταθμιστικά ωφελήματα, τα οποία δεν έχουν καν αξιοποιηθεί ούτε έχουν υλοποιηθεί. Ιδρύουμε Φορέα Προώθησης Εξαγωγών Αμυντικού Υλικού, ο οποίος θα λειτουργεί με ιδιωτικοοικονομικά κριτήρια.  
      Όσον αφορά τους εξοπλισμούς και τις προμήθειες, επιβάλλουμε την πιστή τήρηση του νομικού πλαισίου που διέπει τις προμήθειες, προκειμένου να διασφαλίζονται τόσο οι όροι του υγιούς ανταγωνισμού όσο και η διαφάνεια. Ενισχύουμε τους μηχανισμούς προληπτικού ελέγχου με τη συμμετοχή της ανεξάρτητης αρχής, το Σώμα των Οικονομικών Ελεγκτών, στην κατάρτιση των συμβάσεων και την παρακολούθηση της σωστής υλοποίησής τους.
      Εισάγουμε το θεσμό «Απολογισμός της Επένδυσης», ώστε σε διάστημα πενταετίας να αποδειχθεί ή όχι ότι η συγκεκριμένη αγορά, η συγκεκριμένη προμήθεια ορθώς έγινε. Ανασυγκροτούμε και αναβαθμίζουμε τη Γενική Γραμματεία Οικονομικού Σχεδιασμού και Αμυντικών Επενδύσεων και των τμημάτων της. Η ευθύνη του προγραμματισμού των εξοπλιστικών αναγκών ανήκει στα Γενικά Επιτελεία και στο Γενικό Επιτελείο Εθνικής Άμυνας, ενώ αναδιοργανώνεται ο φορέας υλοποίησης των εξοπλιστικών προγραμμάτων και των συναφών πολιτικών υπό τον Υπουργό Εθνικής Άμυνας. 
      Αναπτύσσουμε και εφαρμόζουμε σύστημα διαχείρισης ποιότητας των εξοπλισμών. Αξιοποιούμε πλήρως τις χρηματοδοτικές ευκολίες που παρέχουν το ΝΑΤΟ, η Ευρωπαϊκή Ένωση, οι άλλες πηγές εσωτερικού και εξωτερικού. Αξιοποιούμε πλήρως τα Ταμεία Άμυνας των τριών κλάδων και το Ταμείο Εθνικής Άμυνας.
      Κοινωνική προσφορά των Ενόπλων Δυνάμεων: Οργανώνουμε και εξοπλίζουμε τις Ένοπλες Δυνάμεις για την αποτελεσματική τους συμβολή στην αντιμετώπιση δυσμενών καταστάσεων. Συγκροτούμε ενιαίο φορέα αεροεφαρμογών με ιδιωτικοοικονομικά κριτήρια. Αναδιοργανώνουμε το φορέα αεροπυρόσβεσης σε συνεργασία με το Πυροσβεστικό Σώμα.
      Παρέχουμε την κατάλληλη εκπαίδευση προσωπικού και το εξοπλίζουμε με το απαραίτητο υλικό για την αντιμετώπιση ασύμμετρων απειλών και ιδιαίτερα ραδιοβιοχημικής απειλής.
      Όσον αφορά τους Ολυμπιακούς Αγώνες, το σύνολο των Ενόπλων Δυνάμεων και του πολιτικού προσωπικού του Υπουργείου Εθνικής Άμυνας βρίσκεται σε πλήρη ετοιμότητα, προκειμένου να παράσχει όλες τις υπηρεσίες που απαιτούνται τόσο σε καθήκοντα ασφάλειας όσο και σε παντός είδους άλλες αποστολές, προκειμένου η χώρα μας να διοργανώσει με επιτυχία τους Ολυμπιακούς και  Παραολυμπιακούς Αγώνες, όπως και τις δοκιμές, τα «test events», που θα διοργανωθούν στην Αθήνα πριν τον Αύγουστο.
      Με αυτό το κυβερνητικό πρόγραμμα για τις Ένοπλες Δυνάμεις, κυρίες και κύριοι συνάδελφοι, η Κυβέρνηση δεσμεύεται να ανταποκριθεί πλήρως στις απαιτήσεις και τα συμφέροντα άμυνας και ασφάλειας του ελληνικού λαού. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
    ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, παρακαλώ το λόγο. 
    ΠΡΟΕΔΡΟΣ ( Άννα Μπενάκη - Ψαρούδα): Θέλετε κάτι να παρατηρήσετε, κύριε Καστανίδη; Ορίστε, έχετε το λόγο.
    ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, σας ευχαριστώ. 
    Θα ήθελα να κάνω μία πρόταση για την οργάνωση της συζήτησής μας. Ήδη διαθέτουμε ουσιαστικά άλλη μια μέρα συζητήσεων, δύο συνεδριάσεις: αύριο το πρωί και το βράδυ. Είναι εγγεγραμμένος ένας πολύ μεγάλος αριθμός συναδέλφων στον κατάλογο των ομιλητών. Αν συνεπώς συνεχίσουμε με αυτόν το ρυθμό, είναι απολύτως βέβαιο ότι πολύ μικρός αριθμός συναδέλφων θα μιλήσει και πιστεύω ότι αυτό δεν ευνοεί την ουσία της συζήτησής μας. Γι’ αυτό ακριβώς, κυρία Πρόεδρε, προτείνω να περιοριστεί κατά το δυνατόν ο χρόνος ομιλίας των κυρίων Υπουργών. Ο Κανονισμός βεβαίως προβλέπει την εικοσιπένταλεπτο ομιλία τους, αλλά μετά από συμφωνία του  Σώματος μπορεί να περιοριστεί. Εγώ θα πρότεινα να είναι περίπου στα δεκαπέντε λεπτά, με μία ανοχή ενός-δύο λεπτών, εάν χρειαστεί. Με αυτό τον τρόπο κερδίζουμε χρόνο υπέρ των συναδέλφων όλων των πτερύγων.
    Θα παρακαλέσω πολύ, αν έχουμε και τη σύμφωνη γνώμη της Κυβέρνησης, να προχωρήσουμε σε μία τέτοια ρύθμιση. 
    Ευχαριστώ πολύ. 
      ΠΡΟΕΔΡΟΣ (Άννα Μπενάκη - Ψαρούδα):  Ορίστε, κύριε Παυλόπουλε, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, αντιλαμβανόμαστε αυτό που λέει ο Κοινοβουλευτικός Εκπρόσωπος του ΠΑΣΟΚ και συμφωνούμε πραγματικά ότι πρέπει να δοθεί μεγαλύτερος χρόνος στους Βουλευτές. Γιατί οι προγραμματικές δηλώσεις εκτός από τους Υπουργούς και την Κυβέρνηση, αφορούν πρωτίστως τους Βουλευτές, οι οποίοι πρέπει να έχουν λόγο. Και αυτός είναι και ο στόχος της Κυβέρνησης. Παράκληση όμως θα ήταν να μη φθάσουμε για τους Υπουργούς στα δεκαπέντε λεπτά, κύριε Καστανίδη. Να σταματήσουμε στα είκοσι λεπτά, με την παράκληση και τη δέσμευση από τη δική μας πλευρά, όλων των Υπουργών, να υπάρχει μία αυτοσυγκράτηση, ώστε να μην εξαντλούμε καν αυτόν το χρόνο. Τα δεκαπέντε λεπτά είναι λίγα, πραγματικά. Δεν πρόκειται να μιλήσουν οι Υφυπουργοί, θα μιλήσουν μόνο οι Υπουργοί. Επομένως ας μείνουμε στα είκοσι λεπτά με τη δέσμευση τη δική μας ότι ο χρόνος αυτός θα τηρηθεί απαρέγκλιτα και ότι το Προεδρείο θα τηρήσει το χρόνο αυτό. Και αν προς το τέλος της συζήτησης αύριο το απόγευμα δούμε ότι χρειαστεί ακόμη περαιτέρω περιορισμός, θα το εξετάσουμε σε συνδυασμό με ένα μικρό περιορισμό και του χρόνου των Βουλευτών, για να πάρουν όσο το δυνατόν περισσότεροι Βουλευτές το λόγο στην όλη συνεδρίαση.
      Ευχαριστώ, κυρία Πρόεδρε. 
      ΠΡΟΕΔΡΟΣ (Άννα Μπενάκη - Ψαρούδα): Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, να τάμουμε τη διαφορά μας στα δεκαεπτά λεπτά; Διότι με αυτόν τον τρόπο έχω την αίσθηση ότι δεν θα εξασφαλίσουμε πολύ χρόνο για τους συναδέλφους.
      ΠΡΟΕΔΡΟΣ ( Άννα Μπενάκη - Ψαρούδα): Εγώ θα προτείνω να μείνουμε στα είκοσι λεπτά και να είμαι ιδιαιτέρως αυστηρή στην τήρηση του χρόνου και για τους Υπουργούς αλλά και για τους συναδέλφους Βουλευτές που θα αρχίσουν να μιλάνε σε λίγο ότι το δεκάλεπτο θα είναι απαράβατο και ότι δεν θα δοθεί καμία άνεση χρόνου.
      Και επειδή ετέθη θέμα διαδικαστικό, θα ήθελα να προτείνω η αποψινή συνεδρίαση να φθάσει μέχρι τις 00.30΄, εάν συμφωνείτε, και αύριο να αρχίσουμε ακριβώς στις 11.00΄ το πρωί. Οι πρώτοι ομιλητές θα έχουν ειδοποιηθεί. Θα παρακαλέσω να είναι παρόντες γιατί η συνεδρίαση θα αρχίσει στις 11.00΄ ακριβώς και όποιος δεν είναι παρών θα διαγράφεται. Συμφωνείτε, κύριοι συνάδελφοι; 
      ΝΙΚΟΛΑΟΣ ΣΑΛΑΓΙΑΝΝΗΣ: Κυρία Πρόεδρε, παρακαλώ το λόγο. 
      ΠΡΟΕΔΡΟΣ ( Άννα Μπενάκη - Ψαρούδα): Τι θέλετε, κύριε συνάδελφε; Καταχρηστικώς αλλά τι συμβαίνει;
      ΝΙΚΟΛΑΟΣ ΣΑΛΑΓΙΑΝΝΗΣ: Οκτώ λεπτά για μας είναι αρκετά, εάν θέλουμε όλοι οι Βουλευτές να μιλήσουν. Επειδή θέλουμε όλοι οι Βουλευτές να μιλήσουν και  οκτώ λεπτά μας φθάνουν.
      ΠΡΟΕΔΡΟΣ (Άννα Μπενάκη-Ψαρούδα): Αυτό το προτείνουν οι Κοινοβουλευτικοί Εκπρόσωποι. Είπαμε ότι αν χρειαστεί στην πορεία, θα τα κάνουμε οκτώ λεπτά.
      Ορίστε, κύριε Καστανίδη. Θέλετε κάτι να πείτε;
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, ας μείνουμε τελικά σε αυτό που συμφωνήσαμε και αν στην πρόοδο του χρόνου δούμε κάτι που αφορά ευρύτερα τις ρυθμίσεις του χρόνου, το εισηγούμεθα. Ας μείνουμε στα δέκα λεπτά για τους Βουλευτές. 
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Κουβέλη. Έχετε το λόγο.
      ΦΩΤΗΣ ΚΟΥΒΕΛΗΣ: Κυρία Πρόεδρε, σε καμία περίπτωση δεν πρέπει να μειωθεί ο χρόνος των Βουλευτών, διότι και το εικοσάλεπτο που έχουν οι κύριοι Υπουργοί είναι ένας εξαιρετικά επαρκής χρόνος. Νομίζω ότι η μείωση του χρόνου της ομιλίας των Βουλευτών θα αδικήσει το ζητούμενο που είναι η ουσιαστική συζήτηση.
      ΠΡΟΕΔΡΟΣ (Άννα Μπενάκη - Ψαρούδα): Συνεπώς μένουμε σε όσα είπα προηγουμένως: Είκοσι λεπτά οι Υπουργοί, δέκα λεπτά οι Βουλευτές χωρίς καμία παράταση και ανοχή.
      Το λόγο έχει τώρα ο συνάδελφος κ. Χρήστος Παπουτσής, 
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, κυρίες και κύριοι συνάδελφοι, οι Προγραμματικές Δηλώσεις του Πρωθυπουργού, οι οποίες μάλιστα παρουσιάστηκαν με πολιτική ορολογία σοσιαλδημοκρατίας για να αποκρύψουν τις πραγματικές προθέσεις της Κυβέρνησης, πέραν του ότι αποτελούν μία δέσμη προεκλογικών ιδεών απέδειξαν με τον πιο καθαρό τρόπο την παντελή έλλειψη ολοκληρωμένου σχεδίου εφαρμογής της πολιτικής του προγράμματος της Νέας Δημοκρατίας: Πλήρης ανυπαρξία χρονοδιαγράμματος, πλήρης ανυπαρξία κοστολογημένων προτεραιοτήτων, γενικόλογες αναφορές που υποκρύπτουν πολιτικές επιλογές εις βάρος των εργαζομένων και του κοινωνικού κράτους.
      Η πολιτική σας για το ασφαλιστικό σύστημα παραμένει μέσα στην ασάφεια, όπως μέσα στην ασάφεια είναι το θέμα των εργασιακών δικαιωμάτων και των συνδικαλιστικών ελευθεριών, όπως μέσα στην ανασφάλεια παραμένει η τύχη των εργαζομένων για τις αποκρατικοποιήσεις. Γι’ αυτά τα θέματα καμία πολιτική δέσμευση του Πρωθυπουργού. Και επιπλέον δημιουργήθηκαν και πολλά ερωτήματα σχετικά με την αξιοπιστία των προτάσεών σας και των δεσμεύσεών σας. Υποσχεθήκατε μικρότερο κράτος και κάθε μέρα εξαγγέλλετε μια καινούργια διοικητική αρχή και μια ανεξάρτητη αρχή. Υποσχεθήκατε τη μετατροπή των συμβάσεων όλων των συμβασιούχων του αορίστου χρόνου και πριν «αλέκτωρ λαλήσει τρις», ο Υπουργός Εσωτερικών και Δημόσιας Διοίκησης μιλά για μοριοδότηση. Ποιους και πόσους αφορά; Ποια είναι τελικώς η αλήθεια; Πότε λέγατε την αλήθεια; Πριν τις εκλογές ή σήμερα;
      Άλλο παράδειγμα που θέτει θέμα αξιοπιστίας είναι η αναφορά στις Προγραμματικές Δηλώσεις του Πρωθυπουργού, στη σύγκλιση των μισθών και των συντάξεων με το μέσο όρο της Ευρωπαϊκής Ένωσης στα επόμενα οκτώ χρόνια. Όμως η Νέα Δημοκρατία τον περασμένο Σεπτέμβριο, όταν παρουσίασε το ΠΑΣΟΚ τη Χάρτα Σύγκλισης, αντέδρασε με έντονο τρόπο. Μάλιστα τότε το ΠΑΣΟΚ προέβλεπε τέσσερα χρόνια για τη σύγκλιση με το μέσο κοινοτικό όρο. Και η Νέα Δημοκρατία μας έλεγε τότε ότι με την «οικονομία-τραβεστί», με τα χάλια τα οποία υπάρχουν θα χρειαστούν περίπου είκοσι πέντε χρόνια.
      Τώρα όμως μετά τις εκλογές όλα άλλαξαν. Τώρα η Ελλάδα μπορεί. Και επειδή θα ήταν πολιτικός διασυρμός να υιοθετήσει η Κυβέρνηση το στόχο της τετραετίας που προτείναμε εμείς τον προηγούμενο Σεπτέμβριο, κάναμε την εικοσιπενταετία -που ακούγαμε προεκλογικά- οκταετία, έτσι για να έχουμε κάτι να πούμε.
      Επιπλέον θέτω το εξής ερώτημα. Σε ποια βάση πρόκειται να υλοποιηθούν αυτές οι πολιτικές; Γιατί μόλις λίγες εβδομάδες πριν –ούτε καν μήνες- η Νέα Δημοκρατία δεν αποδεχόταν την αναπτυξιακή πορεία της χώρας. Σήμερα όμως έρχεται να θέσει στόχο ανάπτυξης πέραν του 5%. Στην πραγματικότητα αυτοαναιρείται, ομολογεί και επιτέλους παραδέχεται –το είπε σήμερα ο Πρωθυπουργός- ότι επιτέλους υπάρχει μια αναπτυξιακή πορεία της χώρας με πάνω από το 5% και πάλι όμως δέσμευση για ανάπτυξη πέραν του 5% χωρίς συγκεκριμένο χρονοδιάγραμμα, χωρίς συγκεκριμένα μέτρα πολιτικής, χωρίς συγκεκριμένες δεσμεύσεις. Υπολογισμοί στο πόδι μιας Κυβέρνησης που είναι ακόμη εγκλωβισμένη στο δικό της μύθο, στο μύθο που έπλασε στην προεκλογική περίοδο, το μύθο της Ελλάδας των μειωμένων δυνατοτήτων, το μύθο της Ψωροκώσταινας.
      Κυρίες και κύριοι συνάδελφοι, χωρίς αμφιβολία η εύρυθμη λειτουργία των αγορών στις οποίες αναφέρθηκε ο Πρωθυπουργός χθες, η βελτίωση της πληροφόρησης και η διάχυση της γνώσης διευκολύνουν την οικονομική μεγέθυνση. ‘Όμως ενώ η οικονομική μεγέθυνση είναι αναγκαία συνθήκη για τη βελτίωση της ευημερίας των πολιτών δεν είναι ταυτόχρονα και η ικανή συνθήκη ούτε για τη συμμετοχή όλων στη διαδικασία της ανάπτυξης ούτε για την κοινωνική συνοχή. Χρειάζεται ισχυρή πολιτική βούληση και χρειάζεται πάνω από όλα δέσμευση για να συνδυαστεί η οικονομική μεγέθυνση με την ανάπτυξη και το σεβασμό του περιβάλλοντος, με την απασχόληση και την επιχειρηματικότητα, με την αύξηση των εισοδημάτων και μ’ ένα δίκτυο κοινωνικής προστασίας και αλληλεγγύης. Και επιπλέον χρειάζεται ισχυρή πολιτική βούληση και μακροχρόνιος κυβερνητικός σχεδιασμός, που δεν τον βλέπουμε, για να διασφαλιστεί η συνοχή της κοινωνίας και η ευημερία των επόμενων γενεών. Η πρόκληση της επόμενης δεκαετίας για όλους τους συντελεστές της οικονομίας, για τις επιχειρήσεις, για τους εργαζόμενους ακόμα και για το τραπεζικό σύστημα είναι πως, με ποιον τρόπο θα επιτευχθεί ο καλύτερος συντονισμός των προσπαθειών για να βελτιωθεί το παραγωγικό περιβάλλον, για να αυξηθεί η απασχόληση, για να διευρυνθεί η παραγωγική ικανότητα και να βελτιωθεί η ποιότητα των προϊόντων και των υπηρεσιών.
      Εμείς αποδεχόμαστε την απελευθέρωση των αγορών, αλλά είμαστε ριζικά αντίθετοι στην ασυδοσία των δυνάμεων της αγοράς. Εμείς λέμε όχι στην κοινωνία της αγοράς γιατί οι αγορές δημιουργήθηκαν για να εξυπηρετούν τους ανθρώπους και όχι για να εξυπηρετεί ο άνθρωπος τις αγορές. Εξάλλου το κοινοτικό κεκτημένο, το νομοθετικό δηλαδή πλαίσιο της Ευρωπαϊκής Ένωσης για την απελευθέρωση των αγορών βασίζεται σε μια επιλογή κλειδί για την οποία αδιαφορεί η Νέα Δημοκρατία. Μια επιλογή κλειδί για την οικοδόμηση ολόκληρης της ευρωπαϊκής εσωτερικής αγοράς. Η απελευθέρωση της αγοράς για να πετύχει προς όφελος της οικονομίας και της κοινωνίας –γιατί γι’ αυτό γίνεται- πρέπει να συνδυάζει το σεβασμό των κανόνων του θεμιτού και υγιούς ανταγωνισμού με την εξυπηρέτηση του δημοσίου συμφέροντος. Χωρίς αυτόν τον συνδυασμό το αποτέλεσμα είναι βέβαιο: Στρεβλώσεις στην οικονομία και υπονόμευση του μέλλοντος της κοινωνίας. Γι’ αυτό είναι απαραίτητο σε αυτό το πλαίσιο και μόνο σε αυτό το πλαίσιο να εντάσσεται το πρόγραμμα των μετοχοποιήσεων και των στρατηγικών συνεργασιών των επιχειρήσεων του δημοσίου τομέα. 
      Και είναι πραγματικά αποκαλυπτικό των προθέσεων της Νέας Δημοκρατίας το σχετικό απόσπασμα των χθεσινών δηλώσεων του Πρωθυπουργού όπου απουσιάζει παντελώς η αναφορά στη διασφάλιση του δημοσίου συμφέροντος, απουσιάζει παντελώς η εγγύηση για τις θέσεις των εργαζομένων στους χώρους και τις επιχειρήσεις εκείνες που οδεύουν προς μετοχοποίηση, όπως απουσιάζει παντελώς η αναφορά για τη σύγχρονη εποπτεία των αγορών που ανήκουν στον ανταγωνισμό και ο ρυθμιστικός ρόλος του κράτους. Όλα στην αγορά. Ε, λοιπόν, εμείς λέμε όχι στην ασυδοσία της αγοράς και εμείς λέμε όχι στην πλήρη απελευθέρωση, όπως ακριβώς την εννοεί η Νέα Δημοκρατία, γιατί όταν η Νέα Δημοκρατία μιλάει για απελευθέρωση εννοεί την καθαρή, την απλή ιδιωτικοποίηση.
      Κυρίες και κύριοι, η αλήθεια είναι εντελώς διαφορετική από την γκρίζα Ελλάδα που παρουσίασε σε όλους τους τόνους προεκλογικά η Νέα Δημοκρατία. Η αλήθεια είναι ότι μια νέα Ελλάδα αναδύεται με 5% ρυθμό ανάπτυξης, με 2,5% πληθωρισμό, με την ανεργία να μειώνεται σταθερά κάτω από το 8,8%, με τις κοινωνικές δαπάνες να αυξάνονται σταθερά πάνω από το 29%, με τα μεγάλα έργα που άλλαξαν την εικόνα της χώρας. Η αλήθεια είναι ότι η Ελλάδα είναι πλέον μια ισχυρή ευρωπαϊκή χώρα στην Οικονομική και Νομισματική Ένωση. Είναι μια χώρα της Νοτιοανατολικής Ευρώπης με το συγκριτικό πλεονέκτημα της ισχυρότερης οικονομίας στην ευρύτερη περιοχή. Είναι μια χώρα που φιλοδοξεί να παίξει ουσιαστικό ρόλο στη ζώνη των ελευθέρων συναλλαγών που δημιουργείται μέχρι το 2010 σε ολόκληρο τον ευρωμεσογειακό χώρο. Είναι μια χώρα που φιλοδοξεί να εκμεταλλευτεί στο έπακρο την υπεραξία των Ολυμπιακών Αγώνων προς όφελος της οικονομίας και της κοινωνίας μας. 
    Η Ελλάδα σήμερα είναι μία χώρα με ισχυρή φωνή στον κόσμο και από τον Οκτώβριο, το Νοέμβριο, με βάση τη δική μας αξιοσύνη και τη δουλειά της κυβέρνησης του ΠΑΣΟΚ, η Ελλάδα θα αποτελεί ένα μη μόνιμο μέλος του Συμβουλίου Ασφαλείας του Οργανισμού Ηνωμένων Εθνών, δύναμη ειρήνης, συνεργασίας και ανάπτυξης. 
      Αυτή είναι η αλήθεια της σημερινής Ελλάδας που παραλαμβάνει η Κυβέρνηση της Νέας Δημοκρατίας. Δικαιολογημένα ο Πρωθυπουργός είπε χθες ότι δεν θέλει περίοδο χάριτος, γιατί είναι η εποχή μας αυτή, είναι οι ανοιχτές προκλήσεις της εποχής, είναι οι απαιτήσεις της κοινωνίας που δεν επιτρέπουν ούτε περίοδο χάριτος ούτε οπισθοδρόμηση ούτε καθυστερήσεις.
      Η Ελλάδα προχωράει μπροστά. Η νέα εποχή ξεκίνησε και αυτή η νέα εποχή είναι ένας διαρκής αγώνας του λαού μας και ιδιαίτερα των νέων ανθρώπων για να διασφαλίσουν ένα καλύτερο μέλλον. Σε μία εξαιρετικά ανταγωνιστική ευρωπαϊκή κοινωνία του μέλλοντος, κανείς δεν δικαιούται να καθυστερεί, κανείς δεν δικαιούται να εμποδίζει την πρόοδο, κανείς δεν δικαιούται να αγνοεί την απαίτηση του λαού για νέα ποιότητα ζωής, για ένα ασφαλές μέλλον.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, ο πήχυς βρίσκεται ψηλά για τον Πρόεδρο της Κυβέρνησης και την Κυβέρνηση της Νέας Δημοκρατίας. Όμως, δεν τον θέσατε εσείς ψηλά τον πήχυ, κύριοι της Νέας Δημοκρατίας. Ο πήχυς βρίσκεται ψηλά από τις προσπάθειες του ελληνικού λαού και το έργο των κυβερνήσεων του ΠΑΣΟΚ και ιδιαίτερα της τελευταίας οκταετίας των κυβερνήσεων του Κώστα Σημίτη.
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ πολύ, κύριε Παπουτσή, ολοκληρώστε.
      ΧΡΗΣΤΟΣ ΠΑΠΟΥΤΣΗΣ: Τελειώνω, κυρία Πρόεδρε.
      Και εμείς το ΠΑΣΟΚ είμαστε εδώ για να εγγυηθούμε τη συνέχεια της πορείας για τις κατακτήσεις των πολιτών. Είμαστε εδώ για να ελέγξουμε τα πισωγυρίσματα, να κάνουμε δημιουργικές προτάσεις, να ασκήσουμε κριτική σε λάθη και παραλείψεις. Όμως, πέρα από τη Βουλή, θα είμαστε παντού παρόντες, όπου εκφράζονται και ενεργοποιούνται οι πολίτες στα συνδικάτα …
      ΠΡΟΕΔΡΟΣ (Άννα Μπενάκη-Ψαρούδα): Κύριε Παπουτσή, σας παρακαλώ. Κάναμε μία συμφωνία και σας παρακαλώ να συμμορφωθείτε. 
      ΧΡΗΣΤΟΣ ΠΑΠΟΥΤΣΗΣ: Θα είμαστε, λοιπόν, παντού παρόντες, στα συνδικάτα, στις επαγγελματικές ενώσεις, στις ενώσεις των πολιτών, προωθώντας παντού τις αξίες μας, τις ιδέες μας, την πολιτική μας με πρωτοβουλίες και υπευθυνότητα για μία ανοικτή και δίκαιη κοινωνία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Σ’ αυτό το πλαίσιο είναι προφανές ότι δεν υπάρχουν μόνο διαφορές…
     ΠΡΟΕΔΡΟΣ (Άννα Μπενάκη-Ψαρούδα): Κύριε Παπουτσή, σας παρακαλώ να βάλετε μία τελεία. Κάναμε μία συμφωνία, κάντε μου τη χάρη τώρα. 
     ΧΡΗΣΤΟΣ ΠΑΠΟΥΤΣΗΣ: Δεν υπάρχουν μόνο διαφορές, λοιπόν, αλλά υπάρχει και διαφορετική ιδεολογική και πολιτική προσέγγιση στο πρόγραμμα της Νέας Δημοκρατίας και γι’ αυτόν το λόγο καταψηφίζουμε τις προγραμματικές δηλώσεις και δεν παρέχουμε ψήφο εμπιστοσύνης.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός Γεωργίας κ. Σάββας Τσιτουρίδης.
     ΣΑΒΒΑΣ ΤΣΙΤΟΥΡΙΔΗΣ (Υπουργός Αγροτικής Ανάπτυξης και Τροφίμων):  Κυρίες και κύριοι συνάδελφοι, η Κυβέρνησή μας αποδίδει -και το εννοούμε- ιδιαίτερη σημασία στην ανάπτυξη της γεωργίας, της κτηνοτροφίας, της αλιείας, του δασικού πλούτου, καθώς και στην προστασία του φυσικού περιβάλλοντος. Ο οικονομικός, κοινωνικός και πολιτιστικός χαρακτήρας αυτών των κλάδων, από τη μία πλευρά, και η αναγκαιότητα να αναβαθμιστεί το βιοτικό επίπεδο των κατοίκων της ελληνικής υπαίθρου από την άλλη, αντανακλούν τις βασικές προτεραιότητες της πολιτικής της Κυβέρνησής μας στους παραπάνω τομείς.
     Για να πετύχουμε απαιτείται μία νέα πολιτική που θα λάβει υπόψη της ό,τι θετικό έγινε μέχρι σήμερα, τις ραγδαίες κοινωνικές και οικονομικές μεταβολές στην ελληνική ύπαιθρο, το γενικότερο πλαίσιο στο οποίο κινείται η οικονομία μας και την υπό διαμόρφωση νέα πραγματικότητα στην ευρωπαϊκή και στην παγκόσμια γεωργία.
     Με αυτά τα δεδομένα η αναπτυξιακή στρατηγική για την αγροτική ύπαιθρο και η άσκηση μιας πολιτικής για παραγωγή προϊόντων υψηλής διατροφικής αξίας που να ανταποκρίνονται στις απαιτήσεις των καιρών, απαιτούν ριζοσπαστικές παρεμβάσεις από την Κυβέρνησή μας. Στόχοι μας είναι αφ΄ενός η συγκράτηση του πληθυσμού στην περιφέρεια μέσω μίας ολοκληρωμένης πολιτικής για την ανάπτυξη της υπαίθρου, της οποίας η αγροτική πολιτική είναι ένας ιδιαίτερα βασικός πυλώνας και αφ΄ετέρου η εξασφάλιση ανταγωνιστικών αγροτικών προϊόντων και τροφίμων με όρους ποιότητας και υγιεινής.
      Κυρίες και κύριοι συνάδελφοι, κατά την πορεία προς τις εκλογές του 2004 καταρτίσαμε και παρουσιάσαμε ένα υπεύθυνο, κοστολογημένο και ρεαλιστικό πρόγραμμα. Ό,τι λέγαμε προεκλογικά ισχύει και θα εφαρμοσθεί. Θα τηρήσουμε τη συμφωνία τιμής που κάναμε με τους πολίτες, με τους κατοίκους της ελληνικής περιφέρειας, με τους Έλληνες αγρότες και κτηνοτρόφους. Επιδιώκουμε συναινετικές διαδικασίες. Τίποτα δεν θα γίνεται, χωρίς να εξαντλούμε τα περιθώρια συνεννόησης με όλους τους παράγοντες της παραγωγής, της μεταποίησης, της διατροφικής αλυσίδας. Θέλουμε γόνιμο διάλογο, συμμετοχή, σύνθεση.
       Και βεβαίως αυτονόητο καθήκον μας είναι να ακούμε όλες τις πολιτικές δυνάμεις. Δεν πρόκειται να μπούμε σε στείρες και άγονες αντιπαραθέσεις με κανέναν. Οι Έλληνες, όμως, δικαιούνται να γνωρίζουν ολόκληρη την αλήθεια. Και αυτό θα γίνεται με υπευθυνότητα και σοβαρότητα. Είναι όρος και προϋπόθεση για μια νέα σχέση εμπιστοσύνης μεταξύ πολίτη και πολιτικής. Είναι βασική επιδίωξή μας.
      Σε αυτό το πλαίσιο, λοιπόν, επιτρέψτε μου να κάνω μία σύντομη αποτύπωση της πραγματικότητας της ελληνικής γεωργίας. Είναι σημαντικό, για να γίνει προφανές από πού ξεκινάει η νέα Κυβέρνηση.
      Σήμερα, ύστερα από είκοσι τρία ολόκληρα χρόνια εφαρμογής της Κοινής Αγροτικής Πολιτικής και παρά τις τεράστιες εισροές κοινοτικών πόρων, η ελληνική γεωργία βρίσκεται σε κατάσταση συρρίκνωσης και οπισθοδρόμησης. Η γεωργία υπήρξε ο τομέας της οικονομίας με τις καλύτερες προοπτικές από την ένταξη της χώρας μας στην τότε ΕΟΚ. Δυστυχώς οι προσδοκίες αυτές δεν ικανοποιήθηκαν. Την ευθύνη για την κατάσταση αυτή φέρουν ακέραια και διαχρονικά όλοι όσοι μέχρι σήμερα δεν αξιοποίησαν τις τεράστιες δυνατότητες που δόθηκαν και δίνονται από την Ευρωπαϊκή Ένωση. 
      Η συμμετοχή του αγροτικού τομέα στη διαμόρφωση του ΑΕΠ βρίσκεται σε διαρκή πτωτική τάση και φθάνει σήμερα περίπου στο 6,8%. Ο αριθμός των γεωργικών εκμεταλλεύσεων την τελευταία τριετία σημείωσε μία μείωση της τάξεως του 5,5%. Το ποσοστό των απασχολούμενων στον πρωτογενή τομέα στη χώρα μας ανέρχεται περίπου στο 17% κατά το 2000 και είναι το μεγαλύτερο στην Ευρωπαϊκή Ένωση με τον κοινοτικό μέσο όρο να ανέρχεται στο 4,3%. Και λέω περίπου, αφού το μητρώο αγροτών συνεχίζει να μη λειτουργεί, να μην υπάρχει. Μόνο το 20,3% των απασχολούμενων στον πρωτογενή τομέα είναι σήμερα κάτω από σαράντα πέντε ετών. 
      Το μέγεθος των γεωργικών εκμεταλλεύσεων, που επισήμως είναι οκτακόσιες χιλιάδες, παραμένει σε πολύ μεγάλο ποσοστό, σε ποσοστό 77%, κάτω του οικονομικού μεγέθους των 50 στρεμμάτων. 
      Στο αρνητικό εμπορικό ισοζύγιο της χώρας μας συμβάλλει σημαντικά και το αρνητικό γεωργικό ισοζύγιο, το οποίο το 2002 έφθασε σε ύψος ρεκόρ 627 δισεκατομμυρίων δραχμών, σημειώνοντας αύξηση, σε σχέση με το 2001, της τάξεως του 72%.
      Οι εξαγωγές γεωργικών προϊόντων έχουν έντονα πτωτική τάση κατά την τελευταία τριετία στη χώρα μας. Ο ΕΛΓΑ καθυστερεί και πληρώνει σε οκτώ με δώδεκα μήνες τις αποζημιώσεις στους παραγωγούς. Τα ΠΣΕΑ, όταν πληρώνουν, πληρώνουν με καθυστερήσεις που ξεπερνούν κατά μέσο όρο τον ενάμιση χρόνο.
      Η επαγγελματική κατάρτιση των αγροτών και η αγροτική έρευνα είναι μακριά από το να ανταποκρίνονται στις απαιτήσεις των καιρών. Η εκτέλεση των προγραμμάτων γεωργίας του Γ΄ Κοινοτικού Πλαισίου Στήριξης άρχισε με διετή περίπου καθυστέρηση και έχει σημαντική και τώρα καθυστέρηση, ενώ βρισκόμαστε πολύ πίσω στην προετοιμασία για το Δ΄ Κοινοτικό Πλαίσιο Στήριξης.
      Αποκαρδιωτική είναι η εικόνα στην οκταετία 1996-2003, όπου οι επιστροφές ή άλλως κοινοτικά πρόστιμα που επιβλήθηκαν στη χώρα μας από την Ευρωπαϊκή Επιτροπή για παραλείψεις και απάτες στις αγροτικές ενισχύσεις και επιδοτήσεις έφθασαν στα 640,5 εκατομμύρια ευρώ ή 218 δισεκατομμύρια δραχμές. Όλα αυτά είναι βεβαιωμένα πρόστιμα, μετά και από τη σχετική κοινοτική διαδικασία του συμβιβασμού και δεν έχει κλείσει ακόμα η διαχείριση του 2003.
      Η νέα Κυβέρνηση, κυρίες και κύριοι συνάδελφοι, έχει ακόμα σημαντικές προκλήσεις, που αφορούν τόσο στην εφαρμογή της αναθεωρημένης Κοινής Αγροτικής Πολιτικής, όσο και των οργανώσεων αγορών που βρίσκονται τώρα στη φάση της αναθεώρησης. Αναφέρομαι στον καπνό, στο βαμβάκι και στο ελαιόλαδο, προϊόντα τα οποία εισρέουν πάνω από το 60% των χρημάτων που έρχονται άμεσα ως κοινοτικές επιδοτήσεις στη χώρα.
      Αύριο το πρωί ξεκινούμε στις Βρυξέλλες μία εξαιρετικά δύσκολη μάχη κάτω από ιδιαιτέρως δυσμενείς όρους. 
      Στις 27 Ιουνίου του 2003 στο Λουξεμβούργου, επί Ελληνικής Προεδρίας, στο Συμβούλιο των Υπουργών Γεωργίας αποφασίστηκε η αναθεώρηση αγροτικών προϊόντων που αφορούσαν, κυρίως, τις βόρειες χώρες, με την ελληνική πλευρά να αποδέχεται ότι τα προϊόντα μεσογειακού ενδιαφέροντος θα αναθεωρηθούν χωριστά στο προσεχές μέλλον. 
      Τώρα το μέλλον είναι εδώ. Η νέα ελληνική Κυβέρνηση βρήκε στο τραπέζι του Συμβουλίου των Υπουργών αρνητικές και ώριμες προτάσεις που δημιουργούν ιδιαιτέρως «γκρίζο» ορίζοντα και προοπτικές για τα παραπάνω προϊόντα. Την ημέρα μάλιστα που ορκιζόταν η νέα ελληνική κυβέρνηση, το Ευρωπαϊκό Κοινοβούλιο ψήφιζε επί των προτάσεων της Ευρωπαϊκής Επιτροπής. 
      Πρέπει να πω ότι με τις προτάσεις που βρήκαμε, δυστυχώς, επαληθεύτηκαν όλες οι ανησυχίες που είχε διατυπώσει η Νέα Δημοκρατία για τα μεσογειακά προϊόντα, όταν αυτά δεν συμπεριελήφθησαν στο πρώτο πακέτο αναθεώρησης και αποδείχθηκε παραπλανητική η διαβεβαίωση που έδινε στους αγρότες η απελθούσα κυβέρνηση περί εξασφάλισης του εισοδήματός τους. Και λυπούμαι που και ο Αρχηγός της Αξιωματικής Αντιπολίτευσης επανέλαβε απόψε κάτι το οποίο από λάθη της προηγούμενης κυβέρνησης είναι απλώς μία ευχή, δηλαδή το ότι διατηρούμε το εισόδημα των αγροτών και τις επιδοτήσεις μέχρι το 2013. Δεν είναι καθόλου έτσι. 
      Στην αυριανή Σύνοδο του Συμβουλίου Υπουργών Γεωργίας βρισκόμαστε με ιδιαιτέρως μικρά περιθώρια διαπραγμάτευσης. Είχαμε πει από τότε και μέσα σε αυτήν την Αίθουσα ότι σε μία πολυμερή διαπραγμάτευση δεν βγάζεις απέξω τα προϊόντα που σε ενδιαφέρουν. 
      Βεβαίως, σήμερα και από τη θέση αυτή δεν είναι ώρα να μιλήσουμε για όσα δεν έγιναν, αλλά να δούμε αυτά που μπορούν να γίνουν τώρα. Θα επιμείνουμε να μην αλλάξουν οι αρχές και οι κανόνες, στη βάση των οποίων έκλεισε η αναθεώρηση για τα προϊόντα που αφορούν τις βόρειες χώρες και οι οποίοι κανόνες αναιρούνται για τα μεσογειακά προϊόντα με τις προτάσεις που βρήκαμε. Αύριο το πρωί, πριν από το Συμβούλιο των Υπουργών, θα δω μία σειρά από συναδέλφους των νοτίων χωρών και τον αρμόδιο επίτροπο. Ζητούμε συγκεκριμένα η έναρξη ισχύος των όποιων αλλαγών για τα μεσογειακά προϊόντα να μην είναι άμεση, αλλά να υπάρξει μία επαρκής μεταβατική περίοδος. 
      Επίσης, θα επιμείνουμε στην εξασφάλιση της δημοσιονομικής ουδετερότητας για τους αγρότες μας μεταξύ παλαιού και νέου καθεστώτος. Γνωρίζουμε τις δυσκολίες, όταν μάλιστα προϊόντα, όπως ο καπνός, είναι στο στόχαστρο της Ευρωπαϊκής Ένωσης και όταν μεταξύ μεσογειακών χωρών υπάρχουν επιμέρους αντιτιθέμενα συμφέροντα. Θα παλέψουμε για το καλύτερο δυνατό. 
      Έρχομαι τώρα στις βασικές κατευθύνσεις της πολιτικής μας. Πρώτος πυλώνας της πολιτικής μας είναι η θεσμική και οργανωτική ανασυγκρότηση στο χώρο της αγροτικής ανάπτυξης και των τροφίμων. Το Υπουργείο Γεωργίας ανασυγκροτείται και ήδη μετονομάστηκε σε Υπουργείο Αγροτικής Ανάπτυξης και Τροφίμων. Η διεύρυνση της αποστολής του Υπουργείου επιβάλλει τον επανασχεδιασμό του διοικητικού οργανογράμματός του. Δίνουμε προτεραιότητα στην ανασυγκρότηση των περιφερειακών υπηρεσιών αυτού του Υπουργείου και συγκεκριμένα τα Γραφεία Αγροτικής Ανάπτυξης, τα οποία σήμερα υπολειτουργούν, ανασυγκροτούνται σε Τοπικά Κέντρα Αγροτικής Ανάπτυξης και στελεχώνονται με το κατάλληλο έμπειρο επιστημονικό δυναμικό. Μέσα από αυτά τα κέντρα, θα ενημερώνουμε τους παραγωγούς μας. Θα φέρουμε τους γεωπόνους και τους κτηνιάτρους δίπλα στους αγρότες. 
      Οι εποπτευόμενοι από το Υπουργείο οργανισμοί θα αναβαθμιστούν θεσμικά και λειτουργικά, για να ανταποκριθούν στην αποστολή τους. 
      Θεωρούμε το θεσμό των αγροτικών συνεταιρισμών σπουδαίο και χρήσιμο εργαλείο εφαρμογής της αγροτικής πολιτικής και στυλοβάτη της οικονομίας των γεωργικών εκμεταλλεύσεων. Στόχος μας είναι η δημιουργία ενός πραγματικά ακομμάτιστου και αδέσμευτου συνεταιριστικού κινήματος στην υπηρεσία του αγρότη, με συνεταιριστικές οργανώσεις που θα λειτουργούν αυτόνομα, υπεύθυνα και ελεύθερα. Τη λειτουργία ενός τέτοιου συνεταιριστικού κινήματος θα την ενισχύσουμε με όλες μας τις δυνάμεις. Βασική επιδίωξή μας είναι οι αγροτικοί Συνεταιρισμοί, όπως και οι Διεπαγγελματικές Οργανώσεις και οι Ομάδες Παραγωγών να γίνουν ζωντανά κύτταρα της αγροτικής οικονομίας.
      Σε ό,τι αφορά στην ΑΤΕ, προβλέπουμε τη διατήρηση του δημόσιου χαρακτήρα της και προχωρούμε σε γενναίο και οριστικό διακανονισμό των καθυστερουμένων οφειλών. Ο καταλογισμός στους οφειλέτες δεν θα υπερβαίνει το τριπλάσιο της αξίας του αρχικού δανείου και θα καλύπτει όλες τις κατηγορίες των δανείων.
      Πέρα από τα παραπάνω, προβλέπουμε την πιλοτική εφαρμογή δύο νέων θεσμών, που είναι τα Γεωργικά Επιμελητήρια και οι Διαπιστευμένοι Αγροτικοί Σύμβουλοι.
      Αναγνωρίζοντας τον κρίσιμο ρόλο του νερού, η Κυβέρνησή μας δίνει άμεση προτεραιότητα στον παράγοντα υδατικοί πόροι, λαμβάνοντας όλα τα αναγκαία μέτρα για τη ορθή διαχείριση. Για την επίτευξη των στόχων μας προβλέπουμε τη δημιουργία του Εθνικού Φορέα Διαχείρισης των Υδατικών Πόρων. Ο φορέας αυτός θα αποτελεί όργανο επιτελικού και συντονιστικού χαρακτήρα και θα εισηγείται στην Κυβέρνηση τη χάραξη της ενδεδειγμένης κάθε φορά υδατικής πολιτικής σε εθνικό, Διαπεριφερειακό και Διακρατικό επίπεδο και θα έχει την ευθύνη εφαρμογής της πολιτικής αυτής.
      Ο δεύτερος πυλώνας της πολιτικής μας είναι η βελτίωση των διαρθρώσεων στην παραγωγή, αλλά και στην επεξεργασία και εμπορία των προϊόντων και την ουσιαστική αναβάθμιση των επαγγελματικών, τεχνικών και επιχειρηματικών ικανοτήτων των γεωργών.
      Στόχος μας είναι τα αγροτικά μας προϊόντα να μην εξάγονται ούτε να διατίθενται στην αγορά χωρίς προηγούμενη τυποποίηση ή επεξεργασία, παρά μόνο αφού λάβουν την τελική τους μορφή για τον καταναλωτή.
      Σε ό,τι αφορά στην πολιτική γης ενθαρρύνουμε την αύξηση του μεγέθους των γεωργικών εκμεταλλεύσεων με τη θέσπιση φορολογικών απαλλαγών και τη χορήγηση δανείων με ευνοϊκούς όρους για την αγορά και μεταβίβαση αγροτικής γης σε κατά κύριο επάγγελμα αγρότες.
      Σε ό,τι αφορά τους αναδασμούς, επισπεύδουμε την εκτέλεσή τους με τη διασφάλιση της αναγκαίας χρηματοδότησης με τη δημιουργία υπηρεσιών αναδασμού σε κάθε νομό και με την προώθηση ευέλικτων διαδικασιών.
      Για τους νέους αγρότες προβλέπουμε την εντατικοποίηση των προγραμμάτων ενίσχυσής τους με επιθετική πολιτική προσέλκυσης του ενδιαφέροντός τους, καθώς και με απλοποίηση των διαδικασιών και αποκέντρωση αρμοδιοτήτων για την ένταξή τους σε σχετικά προγράμματα. 
      Αναγνωρίζοντας το σημαντικό ρόλο που μπορεί να έχει η γεωργική έρευνα στην τεχνολογική εξέλιξη και στην ανάπτυξη της ελληνικής γεωργίας, προσανατολίζουμε τη γεωργική έρευνα από το ΕΘΙΑΓΕ και απ’ όλα τα σχετικά ιδρύματα του Υπουργείου σε εφαρμοσμένη έρευνα, σε θέματα άμεσης αξιοποίησης και κυρίως στη μεταφορά και προσαρμογή της σύγχρονης τεχνολογίας στις ανάγκες της ελληνικής γεωργίας. 
      Προωθούμε την ολοκληρωμένη διαχείριση της αγροτικής παραγωγής με πιστοποίηση των αγροτικών προϊόντων και των τροφίμων, ώστε αυτή να αποτελεί το διαβατήριο για τις εξαγωγές και την προϋπόθεση επικράτησής τους στην εσωτερική και εξωτερική αγορά.
      Δίνουμε άμεση προτεραιότητα στην ταχύρρυθμη αύξηση της παραγωγής βιολογικών-οικολογικών προϊόντων με την εφαρμογή ειδικού προγράμματος. Για να πετύχουμε το στόχο μας προχωρούμε σε ενημέρωση των αγροτών για τις προοπτικές της βιολογικής γεωργίας και κτηνοτροφίας που σήμερα στη χώρα μας καλύπτει μόνο το 0,8% της συνολικής γεωργικής παραγωγής και προχωρούμε σε ενημέρωση των καταναλωτών για τα οικολογικά προϊόντα και διασφάλιση της αξιοπιστίας ελέγχων από τους Οργανισμούς Πιστοποίησης, μ΄ ένα ευρύ πρόγραμμα προβολής των προϊόντων αυτών.
      Σε ό,τι αφορά στη Μεταποίηση, Εμπορία και Προώθηση των προϊόντων μας, προωθούμε τον εκσυγχρονισμό της υποδομής και του συστήματος εμπορίας των αγροτικών προϊόντων, με διάθεση των αναγκαίων πιστώσεων από το Πρόγραμμα  Δημοσίων Επενδύσεων και από πόρους της Ευρωπαϊκής Ένωσης για την κατασκευή και βελτίωση των γενικών υποδομών εμπορίας και επεξεργασίας των γεωργικών προϊόντων. 
      Θα εφαρμόσουμε αυστηρά τους κανόνες πιστοποίησης και ελέγχου των Προϊόντων Ονομασίας Προελεύσεως και θα προωθήσουμε τη συνεργασία παραγωγών και βιομηχανιών τροφίμων με τους Οργανισμούς Πιστοποίησης Ποιότητας. 
      Ιδρύουμε παράρτημα του Οργανισμού Προώθησης Εξαγωγών στη Θεσσαλονίκη με αντικείμενο την προώθηση των αγροτικών προϊόντων και τροφίμων. Ειδικότερα στον κλάδο της κτηνοτροφίας, όπου οι εισαγωγές δημιουργούν τεράστια συναλλαγματική εκροή, στόχος μας είναι, πέρα από τα γενικά μέτρα του αγροτικού μας προγράμματος, να προχωρήσουμε στη θέσπιση ισχυρών κινήτρων για επέκταση, εκσυγχρονισμό και ίδρυση σύγχρονων κτηνοτροφικών εκμεταλλεύσεων και για την προσέλκυση νέων στο επάγγελμα του κτηνοτρόφου. 
      Τέλος, θεσπίζουμε τη χορήγηση εισοδηματικής ενίσχυσης στους κτηνοτρόφους μειονεκτικών περιοχών.
      Σε ό,τι αφορά στην κατάρτιση των μητρώων, δεσμευόμαστε για την ολοκλήρωσή τους και αναφέρομαι στο μητρώο αγροτών, στο ελαιουργικό μητρώο, στο αμπελουργικό και στο σταφιδικό, όπου υπήρξαν τεράστιες καθυστερήσεις τα τελευταία χρόνια.
      Στο σύστημα ασφάλισης της φυτικής και ζωικής παραγωγής, η Κυβέρνησή μας προχωρά στην εξυγίανση του συστήματος ασφάλισης και ανασυγκρότησης του ΕΛΓΑ, ώστε να ανταποκρίνεται ο οργανισμός αυτός στις αυξημένες υποχρεώσεις του. Δεσμευτήκαμε και ισχύει η δέσμευσή μας ότι θα καταβάλουμε τις αποζημιώσεις έγκαιρα, εντός τριμήνου, από το χρόνο συγκομιδής του προϊόντος. 
      Σε περίπτωση καθυστέρησης πέραν του τριμήνου οι αποζημιώσεις θα καταβάλλονται στους δικαιούχους εντόκως.
      Επισημαίνουμε με την ευκαιρία αυτή ότι μόλις την εβδομάδα που πέρασε μειώσαμε κατά 25%, αναδρομικά από την 1.1.2004, την ειδική ασφαλιστική εισφορά υπέρ του ΕΛΓΑ για το ζωϊκό κεφάλαιο, ενώ δώσαμε συγχρόνως τη δυνατότητα καταβολής αυτής της εισφοράς σε τρεις ισόποσες δόσεις. 
      Μειώνουμε το κόστος παραγωγής στον αγροτικό τομέα. Μέτρα άμεσης προτεραιότητάς μας είναι η μείωση του ΦΠΑ από 18% σε 8% σε όλα τα γεωργικά μηχανήματα, εργαλεία, θερμοκήπια, αρδευτικά και λοιπό εξοπλισμό της γεωργικής εκμετάλλευσης. Θα εξαντλήσουμε ακόμα όλες τις δυνατότητες για μείωση της τιμής πετρελαίου κίνησης και ηλεκτρικού ρεύματος με κατάργηση της φορολογίας. Και βεβαίως δεσμευτήκαμε και θα γίνει η αύξηση της βασικής σύνταξης του ΟΓΑ από 200 στα 330 ευρώ.
      Στον τομέα των δασών η πολιτική μας δίνει προτεραιότητα στην προστασία, στη βελτίωση, στην ανάπτυξη και αξιοποίηση του δασικού πλούτου της χώρας μας και του ορεινού φυσικού περιβάλλοντος. Καταργείται ο όρος «διακατεχόμενα δάση», τακτοποιείται το πρόβλημα των δασωθέντων αγρών, κωδικοποιείται η δασική νομοθεσία. Αναδεικνύουμε τις κοινωνικές λειτουργίες των δασών με ειδικά προγράμματα δημιουργίας περιαστικών δασών. 
      Σε ό,τι αφορά ειδικότερα στην Αττική εκπονούμε και προχωρούμε στην ταχύτατη εκτέλεση ενός προγράμματος για να επαναφέρουμε στο Λεκανοπέδιο το Αττικό τοπίο με αναδασώσεις στους ορεινούς περιαστικούς όγκους. Στόχος μας είναι να καλυφθούν πενήντα χιλιάδες στρέμματα μέσα στην επόμενη τετραετία, όταν σήμερα οι αναδασώσεις στο Λεκανοπέδιο δεν ξεπερνούν τις δύο χιλιάδες με τρεις χιλιάδες στρέμματα ετησίως.
      Στον τομέα της αλιείας η Κυβέρνησή μας θα προχωρήσει στην εφαρμογή μιας ολοκληρωμένης πολιτικής για τον εκσυγχρονισμό και τη βελτίωση της παραγωγικότητας στον τομέα αυτό με μέτρα για τη Θαλάσσια Αλιεία, τις Υδατοκαλλιέργειες και την αναμόρφωση της σχετικής νομοθεσίας, καθώς και την Μεταποίηση και Εμπορία των αλιευτικών προϊόντων μας.
      Κυρίες και κύριοι συνάδελφοι, γνωρίζουμε τα προβλήματα. Ούτε πριν από τις εκλογές ούτε και τώρα υποσχεθήκαμε μαγικές λύσεις. Δεσμευτήκαμε για συγκεκριμένους στόχους με την εφαρμογή συγκεκριμένων μέτρων. Δεν ζητούμε περίοδο χάριτος. Ζητούμε από όλες και όλους συστράτευση για να αντιμετωπίσουμε μία δύσκολη οικονομική και κοινωνική πραγματικότητα στην ελληνική περιφέρεια. Συστράτευση για να αξιοποιήσουμε τις ευκαιρίες που έχουμε μπροστά μας. Από την Αντιπολίτευση ζητούμε αυτονόητα και την κριτική και τις προτάσεις της. 
      Ο ελληνικός λαός και σε πολύ μεγάλο ποσοστό οι κάτοικοι της ελληνικής υπαίθρου μας έδειξαν εμπιστοσύνη. Με τη δύναμη που πήραμε ως Κυβέρνηση όλων των Ελλήνων θα προχωρήσουμε με νέους ρυθμούς για να κερδίσουμε το χαμένο χρόνο. Μπορούμε να πετύχουμε το στόχο για μία ισχυρή περιφέρεια, σε μία δυναμική Ελλάδα, στην καρδιά της Ευρωπαϊκής Ένωσης που διευρύνεται από την 1η Μαΐου. Από τους αμέσως προσεχείς μήνες το έργο μας θα αρχίσει να γίνεται ορατό και τα αποτελέσματα της πολιτικής μας θα φέρουν καλύτερες μέρες για όλους τους Έλληνες. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Ο συνάδελφος κ. Τζέκης έχει το λόγο. 
      ΑΓΓΕΛΟΣ ΤΖΕΚΗΣ: Κυρία Πρόεδρε, κυρίες και κύριοι συνάδελφοι, με τις προγραμματικές δηλώσεις, που παρουσίασε ο κύριος Πρωθυπουργός, η Κυβέρνηση της Νέας Δημοκρατίας, με μια πράγματι καλή προσπάθεια, παρουσιάζεται ως φορέας νέων αλλαγών χρησιμοποιώντας μάλιστα λέξεις και εκφράσεις όπως «νέα πολιτική», «νέα διακυβέρνηση», «νέα εποχή», «νέα οικονομική πολιτική». Το να χρησιμοποιείς όμως συνέχεια αυτόν τον προσδιορισμό δεν σημαίνει κατ’ ανάγκη ότι το πολιτικό περιεχόμενο των πραγματικών δηλώσεων είναι φιλολαϊκό και νέο. 
      Οι πλούσιοι πράγματι χαρακτηρισμοί που χρησιμοποίησε ο κύριος Πρωθυπουργός έχουν συγκεκριμένο στόχο από τη μια να αποκρύψουν το ταξικό περιεχόμενο των δηλώσεων και από την άλλη να περάσουν το μήνυμα της κοινωνικής συνεργασίας και της ταξικής συνεργασίας. 
      Η Νέα Δημοκρατία παρουσιάζει τη νέα οικονομική πολιτική ως βασικό άξονα για την Ελλάδα του 2010 προσανατολισμένη στην ανάπτυξη, στην απασχόληση, στην κοινωνική συνοχή. Δεν αναφέρει όμως και σκόπιμα ότι ο άξονας αυτός της πολιτικής δεν είναι νέος. Διαμορφώθηκε στη δεκαετία του 1990 επί Κυβέρνησης της Νέας Δημοκρατίας με τη δημιουργία όπως όλοι θυμόμαστε, της Ευρωπαϊκής Ένωσης, της ευρωζώνης, της Οικονομικής και Νομισματικής Ένωσης αργότερα, την απελευθέρωση των αγορών, τις ιδιωτικοποιήσεις, τις αποφάσεις της Λισαβόνας. Όλα αυτά συμφωνήθηκαν και ψηφίστηκαν σε συνεργασία με το ΠΑΣΟΚ, αλλά και για τη Συνθήκη του Μάαστριχτ σε συμφωνία με το λεγόμενο Συνασπισμό. 
      Επομένως οι στόχοι του οικονομικού προγράμματος της Κυβέρνησης δεν είναι παρά η συνέχιση των στόχων των κυβερνήσεων του ΠΑΣΟΚ, γιατί παρά την αύξηση της παραγωγικότητας της εργασίας, την αύξηση του Ακαθάριστου Εγχώριου Προϊόντος –5% λέει η Νέα Δημοκρατία, μέχρι τώρα είχαμε 4%-4,5% της κυβέρνησης του ΠΑΣΟΚ- δεν είχαμε ούτε μείωση όμως της ανεργίας ούτε αύξηση των μισθών και των συντάξεων. Εκεί που πράγματι είχαμε αύξηση ήταν η κερδοφορία του κεφαλαίου. 
      Αποδεικνύεται, λοιπόν, ότι τόσο η πολιτική του ΠΑΣΟΚ όσο και η πολιτική της Νέας Δημοκρατίας, τα συμφέροντα των επιχειρηματικών ομίλων, του κεφαλαίου εξυπηρετούν. Γι’ αυτό σπεύδει άμεσα η Νέα Δημοκρατία να υποσχεθεί ότι θα μειώσει τους φορολογικούς συντελεστές των ανωνύμων εταιρειών -κάτι άλλωστε που έκανε και η κυβέρνηση του ΠΑΣΟΚ ένα μήνα πριν από τις εκλογές- ότι θα μειώσει τους συντελεστές των φυσικών προσώπων, ότι θα φέρει νέο αναπτυξιακό νόμο, υπόσχεται άμεσες ιδιωτικοποιήσεις, δηλαδή το ξεπούλημα της δημόσιας περιουσίας, υπόσχεται επιδοτήσεις των εργοδοτικών εισφορών και επιδότηση των εργοδοτών μέσα από τον κρατικό προϋπολογισμό, δηλαδή με χρήματα του ελληνικού λαού, για προσλήψεις απελευθέρωση των αγορών. Συνεχίζει δηλαδή τα προνόμια που έδιναν οι κυβερνήσεις του ΠΑΣΟΚ στους επιχειρηματικούς ομίλους. Γι’ αυτό δίκαια αναδιανομή του πλούτου μέσα απ’ αυτήν την πολιτική και σ’ αυτό το υπάρχον κοινωνικοπολιτικό σύστημα δεν μπορεί να υπάρξει. Όλο τον πλούτο τον καρπώνεται το κεφάλαιο και είναι πλούτος που ανήκει στον παραγωγό, δηλαδή στον εργαζόμενο λαό. 
      Δεν αναφέρει όμως πουθενά κυρίες και κύριοι συνάδελφοι,  η Νέα Δημοκρατία για την εισοδηματική πολιτική που θα ακολουθήσει, γιατί η σύγκλιση των μισθών και των συντάξεων προς το μέσο όρο της Ευρωπαϊκής Ένωσης τα επόμενα χρόνια είναι προσπάθεια εξαπάτησης των εργαζομένων, γιατί όλοι γνωρίζουμε ότι από την 1η του Μάη θα εισέλθουν στην Ευρωπαϊκή Ένωση δέκα νέα κράτη από την Κεντρική και Ανατολική Ευρώπη που όλοι γνωρίζουμε ότι τα εισοδήματα αυτών των χωρών είναι πολύ χαμηλά, άρα ο μέσος όρος θα μειωθεί, ώστε οι δικοί μας εργαζόμενοι θα φαίνονται ότι αμείβονται πλουσιοπάροχα σε σχέση βέβαια με αυτούς. Άλλωστε οι εργαζόμενοι των άλλων χωρών της Ευρωπαϊκής Ένωσης αντιμετωπίζουν σοβαρά προβλήματα, γιατί ισχύει μέσα στην καπιταλιστική Ευρωπαϊκή Ένωση η ανισόμετρη ανάπτυξη. 
      Έτσι, λοιπόν, με αυτά τα χαμηλά εισοδήματα, αυτό το οποίο λέει μέσα η προγραμματική δήλωση ότι θα πατάξει την ακρίβεια, πραγματικά εδώ πιστεύουμε ότι προσπαθεί πάλι να εξαπατήσει τον ελληνικό λαό. 
      Αναφέρεται στην Επιτροπή Ανταγωνισμού, αναφέρεται στο Παρατηρητήριο Τιμών και βέβαια στις συμφωνίες κυρίων. Ήταν μια πολιτική που είχε εφαρμόσει και η προηγούμενη κυβέρνηση του ΠΑΣΟΚ, αλλά μείωση της ακρίβειας δεν είδαμε. 
      Εμείς λέμε, λοιπόν, ότι στα πλαίσια αυτής της ασκούμενης πολιτικής θα έχουμε εκ νέου έκρηξη της ακρίβειας με ό,τι αυτό συνεπάγεται για το ροκάνισμα του εισοδήματος του εργαζόμενου λαού. Άλλωστε μέσα από τη φιλομονοπωλιακή πολιτική που ασκούν οι κυβερνήσεις δημιουργούνται ολιγοπωλιακές μονοπωλιακές καταστάσεις που αυτές καθορίζουν αν θέλετε τις τιμές και της αγοράς και της πώλησης. 
      Δεν είναι τυχαίο, κυρίες και κύριοι συνάδελφοι, ότι στις Προγραμματικές Δηλώσεις δεν αναφέρεται η Σύνοδος Κορυφής των Βρυξελλών όπου θα γίνει ένας απολογισμός των κατευθύνσεων της Λισαβόνας και γνωρίζουμε βέβαια πολύ καλά ότι οι κατευθύνσεις της Λισαβόνας είναι προς τους εργαζόμενους ό,τι χειρότερο. Εκεί είχε παρθεί απόφαση και για τις εργασιακές σχέσεις και για την κοινωνική ασφάλιση και για τη μερική απασχόληση και για τις απολύσεις. Εκεί δηλαδή είχαν δρομολογηθεί στα πλαίσια της ανταγωνιστικότητας όλες αυτές οι καταστροφικές συνέπειες για τους εργαζόμενους. Και βέβαια δεν είναι τυχαίο ότι δεν αναφέρονται αυτά μέσα στις Προγραμματικές Δηλώσεις γιατί η Νέα Δημοκρατία είχε συμφωνήσει το 2000 μ’ αυτήν την απόφαση της Λισαβόνας. 
      Έτσι, λοιπόν, πιστεύουμε ότι δεν είναι τυχαίο και ότι δεν αναφέρθηκαν στην προγραμματική δήλωση αυτά τα οποία γίνονται στον αγροτικό τομέα. Μόλις τώρα ακούσαμε το νέο Υπουργό να μας αναφέρει ότι θα δώσει δύσκολη μάχη σε κάτι που έχει προαποφασίσει η Ευρωπαϊκή Ένωση και αυτή βέβαια είναι η αποσύνδεση των επιδοτήσεων από την παραγωγή και η σύνδεση βέβαια με τις εκμεταλλεύσεις. 
      Αυτό σημαίνει ότι ο καπνός, το λάδι και το βαμβάκι τίθενται εκτός των επιδοτήσεων με αυτήν την αποσύνδεση. Και για εμάς το ζήτημα δεν είναι να δώσει μια «σκληρή μάχη». Γιατί γνωρίζουμε βέβαια ότι η Νέα Δημοκρατία ως κυβέρνηση το 1990-1993 είχε δώσει μια «πολύ σκληρή μάχη», αλλά ο καπνός, το αγελαδινό γάλα και τα γιδοπρόβατα τότε μπήκαν στην ποσόστωση. Άρα, Κοινή Αγροτική Πολιτική της Ευρωπαϊκής Ένωσης σημαίνει συμφωνία της Κυβέρνησης, όπως συμφώνησε άλλωστε και η κυβέρνηση του ΠΑΣΟΚ. Και αυτό που λέει μέσα η προγραμματική δήλωση ότι ετοιμάζει μια επιθετική φιλοαγροτική πολιτική, για εμάς είναι ακριβώς το αντίθετο, δηλαδή ετοιμάζει επιθετική αντιαγροτική πολιτική και θα προωθήσει και σ’ αυτόν τον τομέα τις περίφημες διαρθρωτικές αλλαγές, δηλαδή τη συγκέντρωση παραγωγής της γης σε λίγα χέρια και σε λίγες επιχειρήσεις.
      Έτσι, λοιπόν, κυρίες και κύριοι συνάδελφοι, η Κυβέρνηση ισχυρίζεται ότι θα επιδιώξει με σταθερή μακροοικονομική πολιτική την εξυγίανση των ελλειμμάτων και του δημόσιου χρέους. Εμείς πιστεύουμε ότι και αυτή η τακτική θα χρησιμοποιηθεί ενάντια στον εργαζόμενο λαό, γιατί γνωρίζουμε πολύ καλά ότι η μια κυβέρνηση πίσω από την άλλη μιλούσε για καμένη γη και για άδεια ταμεία και πάντοτε το μάρμαρο το πλήρωνε ο ελληνικός λαός, ο εργαζόμενος λαός.
      Κυρίες και κύριοι συνάδελφοι, τίποτα το νέο δεν επιφέρει η νέα οικονομική πολιτική της Νέας Δημοκρατίας. Ο πυρήνας της είναι η νεοφιλελεύθερη πολιτική των κυβερνήσεων του ΠΑΣΟΚ. Αυτήν την πολιτική θα διαχειριστεί, γιατί νέο είναι η αύξηση και όχι η μείωση των εισοδημάτων και των συντάξεων ή τα επιδόματα ελεημόσυνης. Νέο είναι η εφαρμογή του τριανταπεντάωρου με το εφτάωρο και το πενθήμερο και όχι η αύξηση του χρόνου εργασίας. Νέο είναι η μείωση των ορίων συνταξιοδότησης και όχι η παράταση του εργασιακού βίου. Νέο είναι η δημιουργία σταθερών θέσεων εργασίας και όχι η μερική απασχόληση και η προσωρινή εργασία. Νέο είναι η ενίσχυση της μικρομεσαίας αγροτιάς, των μικροεπαγγελματιών, των βιοτεχνών μέσω των παραγωγικών, μεταποιητικών, προμηθευτικών και εμπορικών συνεταιρισμών και ανάλογων κλαδικών πολιτικών. Νέο είναι η εκπαίδευση, η υγεία, η πρόνοια να παρέχονται δημόσια και δωρεάν και όχι να γίνεται εμπορευματοποίησή τους. Νέο είναι να μην υπάρχει όριο φτώχειας, αλλά όριο ευημερίας για την εξάλειψη της φτώχειας. Νέο είναι η διεύρυνση των δημοκρατικών, ατομικών, συλλογικών δικαιωμάτων και όχι η περιστολή τους. Αυτά και άλλα μπορεί να είναι η νέα οικονομική πολιτική σε όφελος του λαού, δηλαδή να έχουμε μια λαϊκή πολιτική. Και μέσα από την ενότητα, τη συσπείρωση της εργατικής τάξης και των άλλων λαϊκών στρωμάτων και τη δημιουργία της ευρύτερης λαϊκής συσπείρωσης και συμμαχίας, μέσα από τη συλλογική δράση και διεκδίκηση μπορούν αυτά να γίνουν πραγματικότητα. 
      Καμιά περίοδος χάριτος, λοιπόν, προς την Κυβέρνηση, στο νέο πολιτικό προσωπικό του κεφαλαίου. Ο λαός πρέπει να βγει στο προσκήνιο, να ξεπεράσει αδυναμίες και δυσκολίες και να διεκδικήσει και σε εθνικό και σε ευρωπαϊκό και σε παγκόσμιο επίπεδο όχι μόνο όσα του αφαιρέθηκαν αλλά και όσα δικαιούται. Εμείς πιστεύουμε ότι τα δικαιούται όλα, αφού αυτός είναι ο παραγωγός που παράγει στη χώρα. Τότε πράγματι θα είναι μια νέα εποχή με διακυβέρνηση λαϊκή. Αυτό είναι όραμα προς όφελος του λαού. Γιατί το όραμα της Κυβέρνησης της Νέας Δημοκρατίας, όπως και του ΠΑΣΟΚ και της κεντροαριστεράς, είναι όραμα των επιχειρηματικών ομίλων, των πολυεθνικών του κεφαλαίου και είναι μια εφιαλτική πραγματικότητα για τη χώρα μας, την Ευρώπη και παγκόσμια.
      Καταψηφίζουμε, λοιπόν, κυρίες και κύριοι συνάδελφοι, τις Προγραμματικές Δηλώσεις και καλούμε τον ελληνικό λαό σε νέους αγώνες.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο συνάδελφος κ. Μπέζας.
      ΑΝΤΩΝΙΟΣ ΜΠΕΖΑΣ: Κυρίες και κύριοι συνάδελφοι, οι πολίτες με την ψήφο τους στις εκλογές της 7ης Μαρτίου επέλεξαν μια νέα διακυβέρνηση, επέλεξαν να αλλάξουν οι πολιτικές, να αλλάξουν οι πρακτικές, να αλλάξουν οι νοοτροπίες του παρελθόντος. Και αυτό είναι το μεγάλο στοίχημα που πρέπει να πετύχει και θα το πετύχει, η νέα Κυβέρνηση της Νέας Δημοκρατίας. Το στοίχημα να περάσουμε από το παλιό στο καινούργιο. 
      Κάθε εποχή βέβαια έχει τα δικά της χαρακτηριστικά και τις δικές της προτεραιότητες.
      Τώρα, λοιπόν, που βρισκόμαστε μέσα στον 21ο αιώνα πρέπει να σταθούμε με αποφασιστικότητα απέναντι στις προκλήσεις και στις απαιτήσεις της νέας εποχής. Πρέπει να αλλάξουμε τη λειτουργία της χώρας συνολικά. Πρέπει να οδηγηθούμε σε μία Ελλάδα διαφορετική από αυτήν που είναι η Ελλάδα σήμερα. Για να γίνει όμως αυτό, χρειάζονται νέες προωθητικές δυνάμεις τόσο στο επίπεδο της κοινωνίας όσο και στο επίπεδο της πολιτικής. Κάθε εποχή φέρνει μαζί της τα κατάλληλα πρόσωπα. Παράλληλα όμως κάθε εποχή βάζει στο περιθώριο τα πρόσωπα, τα οποία δεν μπορούν να ανταποκριθούν στις απαιτήσεις της. 
      Η εντολή, λοιπόν, της 7ης Μαρτίου είναι μία εντολή σαφής και ξεκάθαρη. Με τα νέα πρόσωπα και τη νέα διακυβέρνηση, να περάσουμε από το παλιό στο καινούργιο. Και αυτό το πέρασμα θα το κάνει πράξη ο Κώστας Καραμανλής και η Νέα Δημοκρατία. 
      Ένα από τα μεγαλύτερα προβλήματα, κυρίες και κύριοι συνάδελφοι, που έρχεται να παραλάβει η νέα διακυβέρνηση, είναι η διεύρυνση των περιφερειακών ανισοτήτων, καθώς επίσης και η διεύρυνση των κοινωνικών ανισοτήτων που και αυτές όμως με τη σειρά τους έχουν την περιφερειακή τους διάσταση. 
      Ισχυρή όμως Ελλάδα δεν μπορεί να υπάρξει με εγκαταλειμμένη την ελληνική περιφέρεια. Ισχυρή Ελλάδα σημαίνει ισχυρή περιφέρεια. Μπορεί πράγματι το επόμενο διάστημα να δεσπόζει μπροστά μας το τιτάνιο έργο της ολοκλήρωσης των ολυμπιακών υποδομών και της επιτυχούς τέλεσης των Ολυμπιακών Αγώνων. Και εδώ βέβαια υπάρχουν εκκρεμότητες κα καθυστερήσεις και αυτή είναι μια πραγματικότητα, η οποία δεν μπορεί να αμφισβητηθεί από κανέναν ούτε μπορεί να κρυφθεί από τον ελληνικό λαό. 
      ΑΝΔΡΕΑΣ ΛΟΒΕΡΔΟΣ: Σε ποιον τα λέτε, κύριε συνάδελφε; Απουσιάζει η Κυβέρνηση…
      ΝΙΚΟΛΑΟΣ ΓΚΑΤΖΗΣ: Έτσι κάνατε και εσείς.
      ΑΝΤΩΝΙΟΣ ΜΠΕΖΑΣ: Μπορεί, λοιπόν, να είναι μπροστά μας το τιτάνιο έργο της ολοκλήρωσης των ολυμπιακών υποδομών, όμως η ανάγκη για τη χάραξη και την εφαρμογή…
      ΑΝΔΡΕΑΣ ΛΟΒΕΡΔΟΣ: Σε ποιον τα λέτε, κύριε συνάδελφε; 
     ΑΝΤΩΝΙΟΣ ΜΠΕΖΑΣ: Τα λέω σε εσάς, κύριε Λοβέρδο, να τα ακούσετε.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Λοβέρδο, εδώ είμαστε. 
      ΑΝΤΩΝΙΟΣ ΜΠΕΖΑΣ: Εδώ είναι και η Κυβέρνηση, υπάρχουν Υπουργοί. ΄Έχουν με ταπεινότητα οι Υπουργοί της νέας διακυβέρνησης και κάθονται από κάτω! 
      (Θόρυβος στην Αίθουσα)
      Να μου δώσετε το χρόνο, παρακαλώ, κυρία Πρόεδρε.
      Μπορεί, λοιπόν, μπροστά μας να βρίσκεται το τιτάνιο έργο της ολοκλήρωσης των ολυμπιακών υποδομών και της τέλεσης των Ολυμπιακών Αγώνων, όμως η χάραξη και η εφαρμογή μιας εθνικής στρατηγικής για την περιφερειακή ανάπτυξη αποτελεί και πρέπει να αποτελεί πρωταρχικό στόχο της νέας κυβέρνησης. Και εδώ θέλω να βάλω βέβαια και μια άλλη διάσταση. Η διατύπωση και η εφαρμογή μιας συγκροτημένης περιφερειακής πολιτικής, έχει άμεση σχέση βέβαια με την προσπάθεια για τη γενικότερη ανάπτυξη της χώρας, την τόνωση της απασχόλησης και τη διασφάλιση της κοινωνικής συνοχής, ταυτόχρονα όμως έχει ουσιαστική σημασία για την πορεία προς την ευρωπαϊκή ολοκλήρωση.  Χωρίς επαρκή κοινωνική και οικονομική συνοχή είναι βέβαιο ότι θα επιβραδυνθεί και μπορεί βέβαια ακόμα και να αναστραφεί και να σταματήσει η διαδικασία για την ευρωπαϊκή ολοκλήρωση, για την ενοποίηση της Ευρώπης. 
      Η οικονομική ανάπτυξη είναι από τη φύση της μια διαδικασία ανισόρροπη. Καθώς, λοιπόν, η εσωτερική αγορά ολοκληρώνεται, καθώς επιτρέπεται όλο και περισσότερο η ελεύθερη διακίνηση ανθρώπων, ιδεών, εμπορευμάτων, κεφαλαίων και υπηρεσιών, καθώς όλα αυτά συμβαίνουν, μειώνεται η προστασία των μειονεκτικών περιοχών με αποτέλεσμα να αυξάνονται ταυτόχρονα οι υπάρχουσες ανισότητες. 
      Είναι επομένως ανάγκη να αφήσουμε στην άκρη τις πρακτικές του παρελθόντος, είναι ανάγκη να εφαρμόσουμε ειδικές πολιτικές για να στηρίξουμε ουσιαστικά την ελληνική περιφέρεια και ειδικότερα τις μειονεκτικές περιοχές. Είναι ανάγκη να εξαλείψουμε τις περιφερειακές ανισότητες που υπάρχουν.
      Η παράταξή μας ούτε μηδενίζει τα πάντα ούτε αρέσκεται στην κινδυνολογία. Πολλές φορές έχουμε επικροτήσει πράγματα που πιστεύουμε ότι γίνονται προς τη σωστή κατεύθυνση. Η σύγκριση όμως δεν μπορεί να γίνεται με την κατάσταση στην οποία βρισκόταν η χώρα τις περασμένες δεκαετίες, τη δεκαετία του 1970 ή του 1980. Με την προώθηση της οικονομικής ανάπτυξης –γιατί υπήρξε όντως οικονομική ανάπτυξη στη χώρα- το περιφερειακό πρόβλημα μεταλλάχθηκε, το περιφερειακό πρόβλημα έφερε στην επιφάνεια νέα ζητήματα, όπως είναι για παράδειγμα το ζήτημα της βιώσιμης ανάπτυξης, της ανάπτυξης με προστασία του περιβάλλοντος, της άναρχης ανάπτυξης των αστικών κέντρων της περιφέρειας, του κοινωνικού αποκλεισμού. Αυτό είναι μπροστά μας, το νέο περιφερειακό πρόβλημα που αντιμετωπίζει η χώρα.
      Η διαπίστωση, λοιπόν, είναι ότι οι κυβερνήσεις του ΠΑΣΟΚ δεν μπόρεσαν να αντιμετωπίσουν αυτό το νέο περιφερειακό πρόβλημα της χώρας. Απέτυχαν να χρησιμοποιήσουν έγκαιρα και αποτελεσματικά, τους τεράστιους πόρους που είχαν στη διάθεσή τους (Α΄, Β΄ και Γ΄ Κοινοτικά Πλαίσια Στήριξης, κοινοτικές πρωτοβουλίες, Μεσογειακά Ολοκληρωμένα Προγράμματα). Απέτυχαν να χρησιμοποιήσουν έγκαιρα και αποτελεσματικά τα μέσα άσκησης περιφερειακής πολιτικής που είχαν στην διάθεσή τους όπως τα Περιφερειακά και τα Νομαρχιακά Προγράμματα Έργων ή τα κίνητρα για τις ιδιωτικές επενδύσεις.
      Η αναποτελεσματικότητα της Δημόσιας Διοίκησης, η γραφειοκρατία και τα φαινόμενα της διαφθοράς, η έλλειψη ολοκληρωμένου χωροταξικού σχεδιασμού, η αδιαφορία της κεντρικής εξουσίας να ενισχύσει ουσιαστικά τους Οργανισμούς Τοπικής Αυτοδιοίκησης, η απουσία σύγχρονου θεσμικού πλαισίου και κανόνων διαφάνειας στην κατασκευή των δημόσιων έργων, η μη ορθολογική διαχείριση των πόρων, η αποσπασματικότητα των δράσεων, η λογική της κομματικής εκμετάλλευσης είναι ορισμένοι από τους παράγοντες που οδήγησαν σε αυτό το αποτέλεσμα. 
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Βασική μας, επομένως, επιδίωξη είναι να βάλουμε τέλος σε αυτήν την κατάσταση, είναι να βάλουμε τέλος στην Ελλάδα των δύο ταχυτήτων που υπάρχει σήμερα μπροστά μας, Nα αξιοποιήσουμε τις δυνατότητες και τα συγκριτικά πλεονεκτήματα της κάθε περιφέρειας, να δώσουμε όραμα και προοπτική στην ελληνική περιφέρεια, στην ακριτική, στην ορεινή Ελλάδα, στην εγκαταλελειμμένη Ελλάδα, να προωθήσουμε συγκροτημένες περιφερειακές παρεμβάσεις με ξεκάθαρες επιδιώξεις και με συγκεκριμένες προτεραιότητες.
      Δεν είναι δύσκολο να καταρτίσει κανείς, κυρίες και κύριοι συνάδελφοι, ένα πρόγραμμα που να υπόσχεται τα πάντα στους πάντες. Το δύσκολο είναι άλλο. Το δύσκολο είναι να γνωρίζει πραγματικά τα προβλήματα που έχει ο τόπος και να είναι σε θέση να πραγματοποιήσει αυτά που χρειάζεται ο τόπος. Οι πολίτες ζητούν από τους πολιτικούς την αλήθεια, οι πολίτες ζητούν από τους πολιτικούς αποτελεσματικότητα. Και αυτά τα δύο χαρακτηριστικά είναι τα κύρια χαρακτηριστικά της νέας διακυβέρνησης.
      Τα χρόνια που πέρασαν εντοπίσαμε και ιεραρχήσαμε τα προβλήματα και θέσαμε προτεραιότητες.
      Προτεραιότητα πρώτη είναι η πλήρης και διαφανής ενεργοποίηση του Γ΄ Κοινοτικού Πλαισίου Στήριξης. Δεν μπορεί να υπάρχουν ακόμη σήμερα περιφερειακά επιχειρησιακά προγράμματα, όπως αυτό της Ηπείρου, στα οποία οι απορροφήσεις στις αρχές του 2004 να κυμαίνονται γύρω στο 10%.
      Δεύτερη προτεραιότητα είναι η ανάδειξη της πολιτιστικής κληρονομιάς κάθε περιοχής, οι δράσεις για την προστασία και την ανάδειξη του περιβάλλοντος και του φυσικού πλούτου, η ορθολογική διαχείριση των υδάτινων πόρων, η προώθηση ανανεώσιμων μορφών ενέργειας. 
      Στα πλαίσια βέβαια αυτής της προτεραιότητας εντάσσεται και η ολοκλήρωση του εθνικού χωροταξικού σχεδιασμού, η ολοκλήρωση των χωροταξικών σχεδίων κάθε περιφέρειας, η ολοκληρωμένη διαχείριση των απορριμμάτων και βέβαια η μεγάλη εθνική υπόθεση του Κτηματολογίου.
      Τρίτη προτεραιότητα είναι η νέα ώθηση που πρέπει να δοθεί στα έργα υποδομής. Ζοφερή εικόνα δεν υπάρχει μόνο στην πορεία των ολυμπιακών έργων, των έργων που έχουν σχέση με την Ολυμπιακή προετοιμασία. Η πραγματικότητα είναι ότι η Κυβέρνηση Καραμανλή από την πρώτη ημέρα κολυμπάει στα βαθιά νερά. 
      Η ίδια ζοφερή εικόνα, με ελάχιστες βέβαια εξαιρέσεις, υπάρχει σχεδόν σε όλα τα μεγάλα έργα υποδομής που έχει ανάγκη η ελληνική περιφέρεια. Ο προϋπολογισμός της Εγνατίας για παράδειγμα από τα 500 δισεκατομμύρια σε δραχμές που ήταν η αρχική πρόβλεψη, έχει φτάσει σήμερα στο 1,5 τρισεκατομμύριο. Έχει υπερτριπλασιαστεί. Αναμένεται να ξεπεράσει τα 2 τρισεκατομμύρια σε δραχμές. Δεν υπάρχουν διασφαλισμένοι οι αναγκαίοι πόροι, ενώ εφόσον εξασφαλιστούν οι αναγκαίοι πόροι το τμήμα της Εγνατίας στην Ήπειρο, με τους ρυθμούς που προχωράει σήμερα τα έργο, θα ολοκληρωθεί τουλάχιστον μετά από δέκα χρόνια.
      Χρειάζεται, επομένως, μία ώθηση στην κατασκευή των μεγάλων έργων υποδομής. Και αυτή η ώθηση στην κατασκευή των έργων υποδομής θα συνδυαστεί μ΄ ένα νέο θεσμικό πλαίσιο που θα διασφαλίζει την ποιότητα και τη διαφάνεια στην εκτέλεση των δημόσιων, αλλά και των ιδιωτικών έργων, θα συνδυαστεί βέβαια και με μία διαφορετική λογική στο σχεδιασμό και στη διαχείριση των έργων υποδομής έτσι ώστε αυτά να συνεισφέρουν ουσιαστικά στην τοπική ανάπτυξη. Δεν θέλουμε, για παράδειγμα, μία Εγνατία οδό διαφυγής, αλλά μία Εγνατία άξονα της περιφερειακής ανασυγκρότησης της χώρας.
      Τέταρτη, αλλά εξίσου σημαντική, προτεραιότητα είναι η εφαρμογή μιας νέας πολιτικής προσαρμοσμένης στις ιδιαιτερότητες, στα συγκριτικά πλεονεκτήματα και στις αντιξοότητες του κάθε νομού, μιας νέας πολιτικής για τη στήριξη του αγροτικού τομέα, του τοπικού τουρισμού, των μικρών και μεσαίων επιχειρήσεων. 
      Ο Πρωθυπουργός χθες συνεπής στις προεκλογικές του εξαγγελίες ανακοίνωσε τη θέσπιση ενός νέου αναπτυξιακού νόμου συμβατού με την κοινοτική νομοθεσία, ενός νέου αναπτυξιακού νόμου που δεν θα κάνει διάκριση μεταξύ παλαιών και νέων επιχειρήσεων και που τα κίνητρά του θα χαρακτηρίζονται από περιφερειακή διαφοροποίηση, θα διαφοροποιούνται δηλαδή ανάλογα με τα προβλήματα και τα συγκριτικά πλεονεκτήματα της κάθε περιφέρειας. Ανακοίνωσε τη θέσπιση ισχυρών κινήτρων για τη δημιουργία διαμετακομιστικών κέντρων εμπορίου στη Μακεδονία, τη Θράκη και την Ήπειρο, ανακοίνωσε μέτρα που σπάνε τον ασφυκτικό κλοιό που υπάρχει σήμερα γύρω από τις μικρομεσαίες επιχειρήσεις, τις επιχειρήσεις που δημιουργούν τις περισσότερες θέσεις εργασίας στην περιφέρεια. 
      Ο Πρωθυπουργός συνεπής στις προεκλογικές του δεσμεύσεις ανακοίνωσε μια νέα επιθετική αγροτική πολιτική με ειδικό πρόγραμμα –το είπε και πριν ο Υπουργός Γεωργίας- για την ανάπτυξη της κτηνοτροφίας στις ορεινές και μειονεκτικές περιοχές της χώρας με έγκαιρη καταβολή των επιδοτήσεων και των αποζημιώσεων, με ρύθμιση…
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, τελειώνετε, αν θέλετε.
      ΑΝΤΩΝΙΟΣ ΜΠΕΖΑΣ: Τελειώνω σε μισό λεπτό, κύριε Πρόεδρε.
      …με ρύθμιση των ληξιπρόθεσμων αγροτικών χρεών, με τη δημιουργία Υπηρεσίας Αγροτικής Ασφάλειας στην ελληνική ύπαιθρο. Και επιστέγασμα βέβαια όλων αυτών των παρεμβάσεων είναι η συγκρότηση Αναπτυξιακών Οργανισμών σε κάθε περιφέρεια.
      Κυρίες και κύριοι συνάδελφοι, ο μύθος της ισχυρής ελληνικής οικονομίας έχει ήδη καταρρακωθεί και οι μεγάλες δημοσιονομικές ανισορροπίες θα φανούν σε όλη τους την έκταση όταν ολοκληρωθεί η απογραφή που θα γίνει σε συνεργασία με την Ευρωπαϊκή Ένωση. Παρ’ όλα αυτά ο Πρωθυπουργός χθες δε ζήτησε περίοδο χάριτος. Ζήτησε συστράτευση όλων των πολιτικών δυνάμεων στη μάχη για την αντιμετώπιση των κοινών προβλημάτων και διακήρυξε μία κυβέρνηση όλων των Ελλήνων και όχι μία κυβέρνηση της Νέας Δημοκρατίας.
      Αυτό ακριβώς, κυρίες και κύριοι συνάδελφοι, αποδεικνύει τη διαφορετική νοοτροπία της νέας διακυβέρνησης. Ταυτόχρονα όμως προοιωνίζει και κάτι άλλο: 
      ΠΡΟΕΔΡΕΥΩΝ (Σωτήρης Χατζηγάκης): Τελειώνετε, κύριε συνάδελφε.
      ΑΝΤΩΝΙΟΣ ΜΠΕΖΑΣ: Προοιωνίζει την επιτυχία της για το καλό του τόπου και των πολιτών της.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ιωάννης Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κυρίες και κύριοι συνάδελφοι, θα ήθελα κατ’ αρχήν να εκφράσω τα συγχαρητήριά μου στο Προεδρείο για την εκλογή του. Ειδικά στην κ. Μπενάκη- Ψαρούδα να ευχηθώ καλή επιτυχία στα νέα της καθήκοντα. Να ευχηθώ η εκλογή για πρώτη φορά γυναίκας στη θέση της Προέδρου της Βουλής να σηματοδοτήσει μια γενικότερη προσπάθεια αναβάθμισης του ρόλου και της θέσης της γυναίκας στην κοινωνία μας, κάτι που αποτελεί πάγια θέση της Αριστεράς.
	Ακούγοντας χθες τις Προγραμματικές Δηλώσεις της Κυβέρνησης από τον Πρόεδρό της, τον κ. Καραμανλή, και ακούγοντας σήμερα τον κ. Γεώργιο Παπανδρέου, Αρχηγού του ΠΑΣΟΚ, μου ήρθαν στη σκέψη οι δημοσκοπήσεις που είχαν δημοσιευθεί προεκλογικά που με επίταση έδειχναν ένα αίτημα του ελληνικού λαού για πολιτική αλλαγή, αλλά και για άλλη πολιτική.
	Η Νέα Δημοκρατία είναι το κόμμα που εξέφρασε τελικά το αίτημα αυτό για δύο κυρίως λόγους, κατά τη γνώμη μου: Ο ένας είναι ότι το ΠΑΣΟΚ νομιμοποίησε στη συνείδηση της κοινωνίας τις δεξιές πολιτικές. Ιδιαίτερα την τελευταία περίοδο κήρυξε το τέλος των διαχωριστικών γραμμών. Ο δεύτερος λόγος είναι ότι η Αριστερά παρά τις προσπάθειες που έγιναν δεν βρήκε πλήρως τη δυνατότητα να εκφραστεί ως μία ενιαία παράταξη.
	Τώρα όμως βρισκόμαστε μετά τις εκλογές και εκείνο το οποίο μπορώ να παρατηρήσω είναι ότι για άλλη πολιτική ακούμε, άλλη πολιτική όμως δεν βλέπουμε. Στην ουσία έχουμε μία συνέχιση της πολιτικής του κ. Σημίτη με κάποιες διορθωτικές παρεμβάσεις, ιδίως σε ακρότατα ελλείμματα αυτής της πολιτικής, και μια πιο συστηματική στροφή στο νεοφιλελεύθερο μοντέλο, αν και απ’ ό,τι φαίνεται η Νέα Δημοκρατία δεν έχει ακόμα αποσαφηνίσει τη «δοσολογία» αυτής της στροφής. Πώς όμως η συνέχιση της ίδιας πολιτικής, έστω με κάποιες βελτιώσεις και παραλλαγές θα μπορέσει να έχει διαφορετικά και μάλιστα καλύτερα αποτελέσματα στον τομέα της ανεργίας, της ακρίβειας, του περιβάλλοντος, της υγείας, αυτό δεν είναι εύκολο να το απαντήσει κανείς.
	Η Κυβέρνηση υποστηρίζει ότι για να προχωρήσει στο σχεδιασμό της έχει ανάγκη από μία απογραφή. Εμείς θεωρούμε νόμιμο το αίτημα αυτό της απογραφής. Ο Συνασπισμός συνέβαλε τα τελευταία χρόνια στην ανάδειξη του προβλήματος της διαφάνειας της δημοσιονομικής διαχείρισης. Θα λέγαμε μάλιστα ότι είμαστε υπέρ στο να επεκταθεί αυτή η απογραφή και σε άλλους τομείς, όπως είναι η ανεργία -δεν είναι δυνατόν να υπάρχουν αμφιβολίες για το πόσο είναι το ύψος της ανεργίας- αλλά και το θέμα των στρατιωτικών δαπανών. Δεν είναι δυνατόν να μην ξέρουμε πόσες ακριβώς είναι οι στρατιωτικές δαπάνες.
	Υπάρχει όμως ένα ερώτημα ως προς την αξιοπιστία των συμπερασμάτων και των πορισμάτων της απογραφής: Πώς προτίθεται η Κυβέρνηση να καλύψει το έλλειμμα αυτό; Η επίκληση των υπηρεσιών της Ευρωπαϊκής Ένωσης δεν πείθει, διότι και το ΠΑΣΟΚ όλα αυτά τα χρόνια με τη βοήθεια των υπηρεσιών της Ευρωπαϊκής Ένωσης ανακοίνωνε τα στοιχεία του.
      Μια λύση θα ήταν, αν θέλει, η Κυβέρνηση να θέσει όλη αυτήν τη διαδικασία της απογραφής των μεθόδων, των διαδικασιών, των τεχνικών παραμέτρων  υπό την εποπτεία της Διαρκούς Επιτροπής Οικονομικών Υποθέσεων της Βουλής με διπλό στόχο: Πρώτον, να διασφαλιστεί ότι τα στοιχεία θα είναι αξιόπιστα και, δεύτερον, να διασφαλιστεί ότι θα υπάρξουν εκείνες οι θεσμικές ρυθμίσεις, ούτως ώστε να μην έχουμε αυτό το αναχρονιστικό φαινόμενο κάθε κυβέρνηση να έχει τα δικά της στοιχεία και το Κοινοβούλιο πολλές φορές να επιδίδεται σε μια αριθμομαχία -πόσο είναι το έλλειμμα, πόσο το χρέος- αντί για μια συζήτηση επί των πολιτικών που πρέπει να εφαρμοστούν.
      Κυρίες και κύριοι συνάδελφοι, δύο από τα κεντρικά προβλήματα που απασχόλησαν την προεκλογική περίοδο ήταν το πρόβλημα της ακρίβειας και της ανεργίας, το πρόβλημα της ανάπτυξης γενικότερα. Λυπάμαι αλλά πρέπει να παρατηρήσω ότι είναι τα πιο αδύνατα κεφάλαια των προγραμματικών δηλώσεων της Κυβέρνησης. 
      Ακρίβεια: Λύση μας λένε ότι είναι ο ανταγωνισμός. Μα, οι αγορές στην εποχή μας είναι κατά κανόνα μονοπωλιακές αγορές και ο όποιος ανταγωνισμός είναι μονοπωλιακός. Στα αγροτικά προϊόντα είναι αμφίβολο αν μπορούμε να μιλήσουμε για οργανωμένη αγορά. Περισσότερο έχουμε παραοικονομία. Για να υπάρξει, λοιπόν, κάποια βελτίωση στο θέμα της ακρίβειας πρέπει να υπάρξουν ισχυροί μηχανισμοί παρέμβασης στις αγορές. Πρέπει να υπάρξει οργάνωση ιδιαίτερα των αγορών αγροτικών προϊόντων.
      Όταν όμως η νοικοκυρά λέει στις οθόνες της τηλεόρασης ότι «όλα είναι πανάκριβα» δεν αναφέρεται μόνο στο πρόβλημα των τιμών, αναφέρεται στο πρόβλημα του οικογενειακού προϋπολογισμού. Εννοεί η νοικοκυρά ότι «τα λεφτά δεν φτάνουν», ο προϋπολογισμός δεν φτάνει. Επομένως πίσω από το πρόβλημα της ακρίβειας κρύβεται στ’ αλήθεια ένα πρόβλημα εισοδήματος της ελληνικής οικογένειας. Δεν ακούσαμε τίποτα γι’ αυτό.
      Η θέση των προγραμματικών δηλώσεων για σύγκλιση με τους μέσους ευρωπαϊκούς μισθούς δεν λέει πολλά πράγματα. Τα εύπορα εισοδήματα των Ελλήνων έχουν ήδη συγκλίνει με τα ευρωπαϊκά. Οι αποδοχές ενός Έλληνα τραπεζίτη δεν είναι πολύ μικρότερες από τις αποδοχές ενός ευρωπαίου τραπεζίτη. Το πρόβλημα είναι από τα μεσαία εισοδήματα και κάτω. Το πρόβλημα ιδιαίτερα είναι στα χαμηλά εισοδήματα, στις χαμηλές συντάξεις. 
      Δεν είναι δυνατόν η Κυβέρνηση να κλείσει αυτήν τη συζήτηση χωρίς να αναλάβει μια συγκεκριμένη δέσμευση στο τι θα γίνει με τους κατώτερους μισθούς, στο τι θα γίνει με το ελάχιστο εγγυημένο εισόδημα, αν θα θεσμοθετηθεί ή όχι, στο τι θα γίνει με τη μείωση της ιδιωτικής δαπάνης για παιδεία και υγεία, που πραγματικά τινάζει στον αέρα τους οικογενειακούς προϋπολογισμούς.
      Σε ό,τι αφορά το θέμα της ανεργίας έχουμε πρόβλημα και στόχου και μέσων. Ποιος είναι τελικά ο στόχος; Μας λένε ότι είναι η μείωση της ανεργίας κατά τρεις ποσοστιαίες μονάδες. Από ποιο επίπεδο; Δηλαδή πόση θα είναι η ανεργία στο τέλος της τετραετίας; 6%; 10%; Δεν θα πάρει η Κυβέρνηση κάποια δέσμευση; 
      Δεύτερο και σημαντικότερο, το κρίσιμο μέγεθος δεν είναι μόνο το μέγεθος της ανεργίας αλλά το μέγεθος του απασχολούμενου πληθυσμού. Είμαστε οι τελευταίοι στην Ευρώπη. Δουλεύει το 56% των Ελλήνων που είναι ικανοί για εργασία. Πρέπει το ποσοστό αυτό να αυξηθεί, αν θέλουμε να σώσουμε την κοινωνική ασφάλιση, αν θέλουμε πράγματι να επιταχύνουμε την ανάπτυξη και αν θέλουμε να βοηθήσουμε να βελτιωθούν τα εισοδήματα του ελληνικού λαού. 
      Ποιος είναι ο στόχος της Κυβέρνησης; Δεν έχει κανένα στόχο; Οι επιλογές τελικά είναι απλές- είτε θα συμβιβαστούμε μ΄ ένα ποσοστό υψηλής ανεργίας και χαμηλής απασχόλησης ή θα πρέπει να δεσμευτούμε σε πολιτικές που πράγματι να μειώνουν την ανεργία. Αυτά που μας είπε ο κ. Καραμανλής χθες δεν είναι λύσεις. Είναι κυρίως επιδότηση των επιχειρήσεων για να προσλαμβάνουν ανέργους. Αλλά, αν η επιχείρηση δεν έχει δουλειές, πώς να προσλάβει κόσμο; 
      Για να μειωθεί, λοιπόν, η ανεργία πρέπει, να αναγνωρίσουμε ότι χρειάζεται μια νέα δημόσια σφαίρα με όρους διαφάνειας και αποτελεσματικότητας. Πρέπει να δώσουμε ρόλο στην Αυτοδιοίκηση όχι μόνο διαχειριστικό αλλά και αναπτυξιακό. Η Αυτοδιοίκηση μπορεί και πρέπει να γίνει φορέας τοπικής ανάπτυξης.
      Πρέπει να της δώσουμε αυτά που της χρωστάμε -η πολιτεία δηλαδή- αλλά πρέπει να της δώσουμε και μόνιμα χρηματοδοτικά εργαλεία. 
      Γιατί να ιδιωτικοποιήσετε το Ταχυδρομικό Ταμιευτήριο, κύριοι της Κυβέρνησης, και να μη το δώσετε στην Αυτοδιοίκηση για να έχει ένα εργαλείο χρηματοδότησης; Γιατί η ΕΥΔΑΠ να δοθεί σε στρατηγικούς επενδυτές και να μη δοθεί στην Αυτοδιοίκηση με αποτελεσματικό μάνατζμεντ κλπ.;
      Πρέπει να συνειδητοποιήσουμε ότι πέρα από τις καπιταλιστικές επιχειρήσεις που λειτουργούν με κριτήριο το κέρδος, χρειαζόμαστε και επιχειρήσεις κοινωνικού σκοπού που θα επιβιώνουν οικονομικά, θα υπηρετούν κοινωνικές ανάγκες, θα συνδυάζουν τη δράση τους με το κριτήριο της απασχόλησης.
      Οι συνεταιρισμοί διεθνώς έχουν κάνει θαύματα σε πολλές χώρας. Εμείς τους έχουμε διαλύσει με την παρέμβαση και την ευθύνη και των δύο κομμάτων. 
      Πρέπει, λοιπόν, να δώσουμε ρόλο και κίνητρα στους συνεταιρισμούς. Πρέπει να συζητήσουμε σοβαρά το θέμα της μείωσης του χρόνου εργασίας. Μπορεί να υπάρξει ένα χρονοδιάγραμμα για τη θεσμοθέτηση του τριανταπενταώρου με μέτρα υποστήριξης των μικρών επιχειρήσεων και να τα εφαρμόσουμε.
      Τέλος οι προγραμματικές δηλώσεις λένε κάποια θετικά πράγματα για τις μικρές επιχειρήσεις. Δεν απαντούν όμως στο δομικό πρόβλημα το οποίο είναι οι άνισοι όροι ανταγωνισμού που αντιμετωπίζουν οι μικρές επιχειρήσεις σε σχέση με τις μεγάλες.
      Θα μπορούσα να συνεχίσω και σε άλλα κεφάλαια των προγραμματικών δηλώσεων. Ο χρόνος όμως δεν μου το επιτρέπει. 
      Θα ήθελα να πω το εξής: Σε όλα τα θέματα εμείς θα διατυπώνουμε εναλλακτικές προτάσεις ανταγωνιστικές προς τον νεοφιλελευθερισμό, προτάσεις που να απαντούν στα προβλήματα.
      Ελπίζουμε η Κυβέρνηση της Νέας Δημοκρατίας να επιφυλάξει καλύτερη τύχη στις προτάσεις μας από ό,τι έκαναν οι Κυβερνήσεις του ΠΑΣΟΚ.
      Σας ευχαριστώ.
      ΠΡΟΕΔΡΕΥΩΝ (Σωτήριος Χατζηγάκης): Η Υπουργός Εθνικής Παιδείας και Θρησκευμάτων κ. Μαριέττα Γιαννάκου έχει το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, είναι ιδιαίτερη τιμή για μένα να παρουσιάσω σήμερα τον προγραμματισμό της Κυβέρνησης για την παιδεία. 
      Γνωρίζουμε όλοι ότι πρόκειται για ένα κρίσιμο τομέα με πάρα πολλές ιδιαιτερότητες και απαιτεί μελετημένους και προσεκτικούς κυβερνητικούς χειρισμούς. Την κυβερνητική μας πρόταση βέβαια τη θέσαμε στην κρίση του ελληνικού λαού και την επιδοκίμασε. Τώρα καλούμεθα να την εφαρμόσουμε σύμφωνα με τη λαϊκή εντολή. 
      Η πολιτική μας πρόταση χαρακτηρίζεται από ιδεολογική συνοχή και αποσκοπεί στη βελτιστοποίηση της κοινωνικής αποτελεσματικότητας της συνολικής μας κυβερνητικής πολιτικής. Βασικό σημείο αναφοράς είναι η θέση ότι κάθε μέλος του κοινωνικού συνόλου έχει το δικαίωμα στην ευκαιρία της προσωπικής του ανάπτυξης και ανέλιξης ατομικά και κοινωνικά. 
      Συνεπείς προς την ιδεολογική μας άποψη θα εστιάσουμε στο μηχανισμό που θα επιτρέψει σε κάθε συμπολίτη μας να ασκήσει αυτό το δικαίωμα δηλαδή την απόκτηση παιδείας.
      Μόνον υψηλής ποιότητας παιδεία μπορεί να εξασφαλίσει την ισότητα στην εκκίνηση όλων των νέων ανεξάρτητα από την οικονομική τους κατάσταση. Τυχόν απόκλιση από τη θέση αυτή μάλλον δεν είναι δημοκρατική και αποτελεί πλήγμα για τους οικονομικά ασθενέστερους.
      Η παιδεία είναι αναφαίρετο δικαίωμα και η παροχή της είναι καθήκον της πολιτείας. Ως Κυβέρνηση θέλουμε να ανταποκριθούμε σ’ αυτό το καθήκον γιατί πιστεύουμε, ότι η παιδεία δεν εξαντλείται στην εκπαιδευτική διαδικασία. Έχουμε μία πιο ολοκληρωμένη θεώρησή της. Η παιδεία έχει ευρύτερη διάσταση. Δεν αναφέρεται στην απλή μετάδοση γνώσεων όπως η εκπαίδευση, αλλά στην καλλιέργεια μιας γενικότερης αγωγής του πνεύματος με σκοπό τη διαμόρφωση μιας ολοκληρωμένης προσωπικότητας.
      Επομένως για μας η παιδεία είναι το γενικότερο προϊόν αλλά και η βασική συνισταμένη των ιδανικών, των αντιλήψεων και των αξιών που διέπουν τη ζωή μας. Μέσα από αυτήν μπορούμε να κατοχυρώσουμε τα κύρια στοιχεία που συνθέτουν και την εθνική μας παρουσία: τη γλώσσα, την ιστορία, την ελληνορθόδοξη παράδοση τόσο στα πλαίσια της Ευρωπαϊκής Ένωσης αλλά και της Ευρώπης γενικότερα όσο και στην παγκόσμια κοινότητα, όπου άλλωστε δημιουργούν ζώντας εκεί πολλοί Έλληνες. 
      Κυρίες και κύριοι συνάδελφοι, θέλω να κάνω μία ιδιαίτερη αναφορά στη γλώσσα. Είναι το θεμέλιο για την πνευματική μας ανάπτυξη και την κατοχύρωση της πολιτιστικής μας ταυτότητας και είναι κύριο μέσο σκέψης, έκφρασης και επικοινωνίας. 
      Γι’ αυτό το λόγο θέλουμε να εστιάσουμε στη σημασία της διδασκαλίας της ελληνικής γλώσσας. Για να πετύχουμε την κυβερνητική μας αποστολή πρέπει να επιδιώξουμε την ενεργοποίηση της συμμετοχής των πολιτών αλλά και κοινωνικές συμμαχίες. Η κοινωνική συναίνεση αποτελεί κρίσιμο παράμετρο της πολιτικής μας πρότασης. Πολλές φορές στο παρελθόν –και νομίζω ότι αυτό μπορούμε να το ομολογήσουμε όλοι- η συναίνεση επιτεύχθηκε μέσα από τη λογική της ελάσσονος προσπάθειας. Τα αποτελέσματα μιας τέτοιας προσέγγισης μας είναι γνωστά. Η παρατήρηση αυτή δεν αποσκοπεί στο να αποδώσει ευθύνες σε οποιονδήποτε, οφείλουμε όμως να προσπαθήσουμε να αλλάξουμε τα πράγματα αξιολογώντας τις μέχρι σήμερα πολιτικές και πρακτικές. 
      Δεν θέλουμε να επαναλάβουμε τους αιφνιδιασμούς του παρελθόντος. Η πολιτική μας και η ιδεολογική θεώρηση, θέλει το διάλογο ως βασικό εργαλείο παραγωγής πολιτικού λόγου. Πιστεύουμε ότι έχουμε την ευκαιρία με τους συνομιλητές μας να διαμορφώσουμε από κοινού, ένα πλαίσιο μέσα από το οποίο θα πραγματοποιήσουμε τις στρατηγικές μας επιλογές. Γι’ αυτό το λόγο απευθύνομαι απόψε εδώ προς την εκπαιδευτική κοινότητα, αποζητώντας την ενεργοποίηση της θεσμικής τους μνήμης. Μας ενδιαφέρει η ενεργός συμμετοχή της εκπαιδευτικής κοινότητας στη χάραξη και την εφαρμογή της πολιτικής μας. Ζητάμε την άποψη και τη συνεργασία της και όχι μόνο. Για μας ο εκπαιδευτικός κάθε βαθμίδας είναι το ζωογόνο κύτταρο της εκπαιδευτικής δραστηριότητας. Πιστεύουμε στους εκπαιδευτικούς και θεωρούμε ότι μπορούμε να επιδιώξουμε την αφύπνιση των ικανοτήτων τους που δεν χρησιμοποιήθηκαν στο παρελθόν. 
      Παράλληλα, πρέπει να στραφούμε στους αποδέκτες της εκπαιδευτικής λειτουργίας, τις μαθήτριες, τους μαθητές, τις σπουδάστριες, τους σπουδαστές και τους γονείς τους. Η παιδεία δεν είναι αυτοσκοπός ως λειτουργία, αλλά έχει ως στόχο την ολοκλήρωση του ανθρώπου. Η προσέγγιση αυτή, αποτελεί κομβικό σημείο της πολιτικής μας παρέμβασης. Πρωτοβουλίες, λοιπόν, και ρυθμίσεις που θα προωθήσουμε μέσα στο πλαίσιο ενός προγράμματος που σας υπενθυμίζω, εγκρίθηκε από τον ελληνικό λαό, θα είναι αντικείμενο ενδελεχούς διαλόγου, όπου η γνώμη και των παιδιών και των γονέων έχει βαρύνουσα σημασία. Πιστεύουμε στη συμβολή τους. 
      Πιστεύουμε επίσης ότι η παιδεία ως αποστολή της πολιτείας, συνδέεται με τα καλώς νοούμενα συμφέροντα του συνόλου του ελληνικού λαού. 
      Κυρία Πρόεδρε, οι επιλογές μας είναι και ρεαλιστικές και εφαρμόσιμες και είναι προσαρμοσμένες στις σημερινές συνθήκες και στις μελλοντικές απαιτήσεις. Πρέπει να καταστήσουμε τους πολίτες υπεύθυνους και ενεργούς. Πολίτες που θα σέβονται τα δικαιώματα των άλλων και αυτό ξεκινά από το σχολείο. Η επιτυχία του στόχου επίσης, αποτελεί παράγοντα κοινωνικής συνοχής, αμοιβαίας κατανόησης, διαπολιτισμικού διαλόγου και αλληλεγγύης και  συμβάλλει στην περαιτέρω ποιοτική ανάπτυξη της δημοκρατίας μας. 
      Το κυβερνητικό μας πρόγραμμα χαρακτηρίζεται από δύο ειδών δράσεις. Τις οριζόντιες πολιτικές δράσεις που θα τις χαρακτήριζα διαπυλωνικές και τις κάθετες πολιτικές δράσεις, πυλωνικές δράσεις.
      Έχουμε μιλήσει ήδη για την αύξηση των πόρων που διατίθενται στην παιδεία. Στρατηγικός στόχος είναι μέσα στην τετραετία το 3,5% του ΑΕΠ να ανέλθει στο 5%. Θέλω να σας πω ότι σχεδόν το 90% του τακτικού προϋπολογισμού του Υπουργείου διατίθεται σε μισθούς. Οι πολιτικές είναι στην ουσία απαγορευτικές, αν δεν υπήρχαν τα κοινοτικά κεφάλαια. Και πρέπει να έχουμε επίγνωση αυτής της πραγματικότητος, γιατί περίπου το 70% του συνόλου του τακτικού προϋπολογισμού που αφορά σε όλες τις πολιτικές δράσεις και όλα τα Υπουργεία, διατίθεται για μισθούς, επιδόματα και συντάξεις. Η επόμενη χώρα από μας, η Ιρλανδία, έχει περίπου το 36% που διατίθεται σ’αυτούς τους στόχους και οι άλλες χώρες το 23% έως 25%. 
      Το δεύτερο ζήτημα είναι η ευρωπαϊκή διάσταση της παιδείας όπως διαμορφώνεται στα πλαίσια της στρατηγικής της Λισαβόνας. Η δημιουργία μιας ευρωπαϊκής κοινωνίας και οικονομίας το 2010 με έντονο το στοιχείο της γνώσης, όπου η θέση της Ελλάδας θα είναι στην πρώτη γραμμή των εξελίξεων, αποτελεί τον κύριο πολιτικό μας στόχο και δεν αμφιβάλλω ότι πρέπει να αποτελεί τον κύριο πολιτικό στόχο και για άλλες πολιτικές παρατάξεις. Γι’ αυτό έχουμε και έναν ολοκληρωμένο στρατηγικό σχεδιασμό. Πρέπει οι πόροι του ΕΠΕΕΠ να χρησιμοποιηθούν με τέτοιο τρόπο, ώστε να βελτιωθεί ουσιαστικά η ουσία του εκπαιδευτικού συστήματος.
      Επομένως δεν θα εστιάσουμε μόνο στη λογιστική απορροφητικότητα αλλά κυρίως στην κοινωνική αποτελεσματικότητα των δαπανών για την παιδεία. Πρέπει να σημειώσω εδώ ότι η έκθεση της ευρωπαϊκής επιτροπής και του συμβουλίου Υπουργών Παιδείας με βάση τους στόχους που ετέθησαν επί ελληνικής προεδρίας, είναι δυστυχώς μη ευχάριστοι για την Ελλάδα. Η Ελλάδα έρχεται τελευταία στους στόχους που έχουν τεθεί και θεωρείται ότι το εκπαιδευτικό μας σύστημα δεν είναι σε θέση να ικανοποιήσει τους στόχους της Λισαβόνας για να ανταποκριθεί στα νέα δεδομένα. 
      Εμείς δεν θα εκλάβουμε αυτήν την έκθεση που θα συζητηθεί την επόμενη εβδομάδα στο εαρινό Ευρωπαϊκό Συμβούλιο όπου θα συμμετάσχει ο Πρωθυπουργός, ως μια καταδικαστική απόφαση. Πρέπει να την δούμε όλοι μας ως μια ευκαιρία για να αλλάξουμε τα πράγματα και να αξιοποιήσουμε άλλες παραμέτρους, ώστε να ασκήσουμε σωστότερες πολιτικές. Πιστεύουμε ότι η αξιολόγηση πρέπει να διατρέχει όλο το σύστημα της εκπαίδευσης. Πρέπει να αξιολογούνται οι φορείς και τα μέλη της εκπαιδευτικής κοινότητας. Η αξιολόγηση είναι ένας τροφοδοτικός μηχανισμός για τη βελτίωση του συστήματος. Δεν είναι κάποιο είδος τιμωρίας. Είναι ένα σύστημα που έχει εφαρμοστεί σε όλες τις χώρες του κόσμου. Υπάρχουν επιστημονικά κριτήρια. Μπορεί να αποτελέσει κίνητρο για καλύτερες πολιτικές. 
      Η εποχή της παγκοσμιότητας της κοινωνίας, της παγκοσμιοποίησης της οικονομίας, η κοινωνία της άμεσης διάχυσης της γνώσης και της πληροφορίας μας επιβάλλουν την αξιοποίηση των νέων τεχνολογιών στο σύγχρονο εκπαιδευτικό σύστημα. Η τεχνολογία έχει αλλάξει ριζικά το τοπίο της εκπαίδευσης, ως τρόπου διδασκαλίας και μάθησης, μελέτης, έρευνας και αξιολόγησης. Όλα αυτά πρέπει να τα αξιοποιήσουμε στο πρόγραμμά μας. Έτσι ενεργοποιούμε στο έπακρο τους διαθέσιμους πόρους. Πρέπει να καταπολεμηθεί σε όλες τις βαθμίδες της εκπαίδευσης, τόσο ο ψηφιακός όσο και ο πληροφοριακός αναλφαβητισμός. 
      Βασική παράμετρος της πολιτικής μας είναι η διαρκής σύνδεση της εκπαίδευσης με το χώρο της εργασίας, με την παραγωγική διαδικασία. Δεν είναι αυτό το σύνολο της παιδείας. Μιλήσαμε για παιδεία και για εκπαίδευση. Πρέπει όμως να προωθηθεί ο ανάλογος σχεδιασμός του περιεχομένου σπουδών μέσα από τις υφιστάμενες δομές σύνδεσης της παιδείας και της αγοράς εργασίας, τις οποίες πρέπει να βελτιώσουμε. Θεωρητικά στο παρελθόν υπήρξαν προσεγγίσεις και ενέργειες. Δεν έχουμε φθάσει όμως στην ανάλογη αποτελεσματικότητα. 
      Οι κάθετες δράσεις, οι πιλοτικές δράσεις αφορούν στα εξής σημεία σε όλες τις βαθμίδες της εκπαίδευσης: Αποδίδουμε σημασία στην πρωτοβάθμια και δευτεροβάθμια εκπαίδευση. Πρέπει να πούμε ότι τα παιδιά που είναι η προσωποποίηση του μέλλοντος έχουν ικανότητες που πρέπει και μπορεί το σχολείο να αναδείξει. Το σχολείο δεν μπορεί και δεν πρέπει να είναι ισοπεδωτικό. Κάτι τέτοιο μπορεί να γίνει μόνο μέσα από ένα κατάλληλα διαμορφωμένο σύστημα που θα πιστεύει στα παιδιά και θα τους εμπνέει σιγουριά και εμπιστοσύνη. Πρέπει, λοιπόν, να υπάρξει ουσιαστική εκπαιδευτική υποστήριξη από τη νηπιακή ηλικία. Θα βελτιωθεί το ολοήμερο νηπιαγωγείο. Είναι ένας καλός θεσμός και πρέπει να επεκταθεί. Πρέπει να προωθήσουμε όπου μπορούμε τη μεταστέγαση των νηπιαγωγείων σε πιο κατάλληλους χώρους που θα είναι περισσότερο ασφαλείς και θα προσφέρουν υψηλού επιπέδου υπηρεσίες. Πρέπει να επεκτείνουμε το ολοήμερο δημοτικό σχολείο και να ενισχύσουμε την ποιότητά του. Είναι σωστό θεσμικά και ιδεολογικά, αλλά πρέπει να βελτιωθεί. Ο θεσμός αυτός ως μέσον για τη δημιουργικότερη απασχόληση και την κοινωνικοποίηση του παιδιού είναι πάρα πολύ σωστός και ταυτόχρονα βοηθά στη συμφιλίωση της εργασίας με το ρόλο που παίζουν οι γονείς μέσα στο σπίτι.
      Η υποχρεωτική εκπαίδευση πρέπει να αναμορφωθεί. Πρέπει να ενισχύσουμε την ποιότητα της γενικής παιδείας. Στην ουσία όμως ξέρουν όλοι ότι πρέπει να επιμηκύνουμε την υποχρεωτική εκπαίδευση στα δώδεκα χρόνια. Άλλωστε δε νομίζω ότι θα μπορούσε κανείς να έχει αντίρρηση σε αυτό. Μας χρειάζεται περισσότερο διάστημα που θα παρέχονται βασικά στοιχεία από την παιδεία στα παιδιά και μεγαλύτερες δυνατότητες για να αποκτήσουν γνώση. Γενικότερα ένα καλό δημόσιο σχολείο είναι καθρέφτης μιας σωστής διακυβέρνησης. Το πρόγραμμα σπουδών θα είναι ενιαίο για τα έντεκα χρόνια. Θα διαφοροποιείται στην Γ΄ λυκείου. 
      Οι κατευθύνσεις θα είναι συγκεκριμένες, θεωρητικές σπουδές, φυσικές και τεχνολογίες, οικονομικές και κοινωνικές σπουδές. Θα υπάρχουν δύο τύποι λυκείου. Θα καταργηθούν τα Τεχνικά Επαγγελματικά Εκπαιδευτήρια και θα υπάρχει το Γενικό Λύκειο και το Επαγγελματικό Λύκειο. 
      Θα υπάρχει  ειδικό πρόγραμμα σπουδών στη Β΄ τάξη του Επαγγελματικού Λυκείου που θα πρέπει να προσαρμόζεται σε ανάλογες δράσεις που θα αναπτύσσονται για τον επαγγελματικό προσανατολισμό. Το να δείχνουμε μόνο τα πανεπιστήμια στους νέους ως τη μόνη λύση και διέξοδο και μόνο το χαρτί και όχι το περιεχόμενο των σπουδών, ξέρουμε όλοι ότι είναι λάθος. Δεν βοηθάει στην οικονομική ανάπτυξη και δημιουργεί προϋποθέσεις για πιο εκτεταμένη ανεργία.
      ΄Εχουμε εξαγγείλει και το εδήλωσα και προ των προγραμματικών δηλώσεων, για να μην ανησυχούν οι γονείς και τα παιδιά, την κατάργηση των εξετάσεων στη Β΄ τάξη του λυκείου. Είναι πολύ απλό, λέμε τα παιδιά που θα μπουν στη Β’ λυκείου αυτήν τη χρονιά ότι δεν θα δώσουν εξετάσεις στο τέλος της χρονιάς. Στην γ’ λυκείου θα δώσουν εξετάσεις σε έξι μαθήματα που θα επιλεγούν μετά από διάλογο με την εκπαιδευτική κοινότητα. Λέμε επίσης ότι τα παιδιά που θα δώσουν φέτος, ότι εμείς δεν αιφνιδιάζουμε. ΄Εχουν κάνει την προετοιμασία τους, θέλουν δύο ευκαιρίες, θα ακολουθήσουν το προηγούμενο πρόγραμμα και του χρόνου θα δώσουν σε εννέα μαθήματα, γιατί ακριβώς πρέπει να έχουν σε όλα τα μαθήματα τη διπλή ευκαιρία. Το τονίζω αυτό στη Βουλή γιατί ορισμένοι επιχείρησαν ή θεώρησαν ότι έπρεπε να επιχειρήσουν να επιτεθούν εναντίον μιας διαδικασίας που είναι δημοκρατική, δεν αιφνιδιάζει και συνάδει με τη γενικότερη πολιτική μας πρόταση. 
      Έχουμε πει ότι η διάρθρωση του εκπαιδευτικού μας συστήματος πρέπει να δίνει διεξόδους σε όλους και επομένως η εκπαιδευτική λειτουργία είναι μια λειτουργία που λειτουργεί δια βίου. Η δια βίου μάθηση είναι βασικός μοχλός της διαδικασίας της Λισαβόνας. Γνωρίζουμε όλοι ότι πολλοί ή οι περισσότεροι θα αλλάξουν δύο ή τρεις φορές δουλειά κατά τη διάρκεια της ζωής τους μέσα στο χώρο της κοινωνίας, της πληροφορίας που ζούμε. Επομένως πρέπει να μπορούν οι εργαζόμενοι να έχουν το δικαίωμα να ανταποκριθούν στις συνεχείς προσαρμογές. Στο πλαίσιο αυτό θα έχουμε τα απαραίτητα οχήματα μεταξύ των οποίων και το λύκειο δεύτερης ευκαιρίας. 
      Δεν  υπάρχει τίποτα σημαντικότερο για να προωθήσουμε τις δράσεις που περιέγραψα από την εκπαίδευση  των εκπαιδευτικών. Η επιμόρφωση των εκπαιδευτικών είναι από τα σημαντικότερα οχήματα μέσω των οποίων θα οδηγηθούμε στις μεγαλύτερες δυνατότητες ανάπτυξης των παιδιών. Διαφορετικά δεν μπορεί να γίνει τίποτα εάν οι εκπαιδευτικοί δεν προσαρμόζονται αναλόγως. 
      Θα ενισχύσουμε την οικονομική και διοικητική αυτοτέλεια των πανεπιστημίων. Αυτό πρέπει να γίνει οπωσδήποτε γιατί έτσι τα πανεπιστήμια θα μπορούν να αναπτύξουν και άλλες δράσεις, να συνδεθούν με όλους τους χώρους  και να δώσουν τη δυνατότητα και την ευκαιρία στους νέους και να απολαύσουν των ευκαιριών της γενικότερης παιδείας, αλλά και να εξειδικευτούν, να προσανατολιστούν και να μπορούν να προσφέρουν  υπηρεσίες και στα νέα πεδία δράσης που δεν έχουν αξιοποιηθεί. 
      Θα υπάρξει στρατηγικός σχεδιασμός με αρχές, προδιαγραφές και στόχους του κάθε πανεπιστημιακού ιδρύματος και αυτό θα αξιολογείται. Ο ορίζοντας θα είναι δεκαετίας, αλλά τα πανεπιστήμια θα δημιουργούν τετραετές επιχειρησιακό σχέδιο που θα περιλαμβάνει και χρονικά και ποσοτικά και οικονομικά χαρακτηριστικά και βεβαίως οι αναπτυξιακές δραστηριότητες δεν θα περιορίζονται μόνο στο εκπαιδευτικό έργο. Η έρευνα είναι από τα βασικά ζητήματα. 
      Τα τμήματα του πανεπιστημίου που είχαν προβλεφθεί θα λειτουργήσουν και των ΤΕΙ και θα προβλεφθούν και νέες σχολές, αφού πραγματικά είμαστε έτοιμοι να τις ξεκινήσουμε και το περιεχόμενο της παιδείας να είναι σημαντικό. 
      Η πανεπιστημιακή έρευνα μέχρι σήμερα δεν έχει προχωρήσει. Υπάρχουν προγράμματα τα οποία αναπτύσσουν διάφορες ομάδες, αλλά δεν έχει αξιοποιηθεί, ούτε από τον κυβερνητικό χώρο και τον κρατικό η δουλειά που γίνεται, ούτε υπάρχει προσυνεννόηση. Πρέπει να βρεθεί ένας  άλλος τρόπος να αξιοποιήσουμε τα κοινοτικά προγράμματα γιατί υπάρχουν χρήματα εκεί και μπορεί αυτές οι έρευνες να χρησιμοποιηθούν και για τη λειτουργία του ίδιου του κράτους ή για τη λειτουργία των πανεπιστημίων. 
      Η πανεπιστημιακή διδασκαλία πρέπει να περιλαμβάνει πολλαπλά συγγράμματα. Δεν μπορεί να συνεχιστεί το παλιό σύστημα. Ο φοιτητής πρέπει να έχει βιβλιογραφικές επιλογές. Αυτό σημαίνει ότι πρέπει να ενισχυθούν οι πανεπιστημιακές βιβλιοθήκες μέσα στο πλαίσιο που είπα στην αρχή, δηλαδή ότι δεν πρέπει η οικονομική κατάσταση να προσδιορίζει τη ζωή του ατόμου που έχει τις δυνατότητες και τις ικανότητες.
      Η κοινοτική νομοθεσία, κυρίες και κύριοι, μας επιβάλλει να αναδιαρθρώσουμε το ΔΙΚΑΤΣΑ και αυτό θα γίνει. Πρέπει να σταματήσει οριστικά και αμετάκλητα ό,τι γινόταν στο παρελθόν και ό,τι βρίσκεται και στη δικαιοσύνη σήμερα και νομίζω ότι σε αυτό θα συμφωνήσουμε όλοι.
      Ως προς την τεχνολογική εκπαίδευση, τα ΤΕΙ πρέπει να αξιοποιηθούν. Mέχρι σήμερα, υπήρξαν προβλήματα χρηματοδότησης και οι νέες τεχνολογίες δεν βρίσκονται στο επίπεδο που θέλουμε να βρίσκονται. Ωστόσο έχουν γίνει βήματα. Υπάρχουν απαιτήσεις και αναζητήσεις από την εκπαιδευτική κοινότητα και τους ίδιους τους σπουδαστές. 
      Πρέπει, λοιπόν, να δώσουμε έμφαση στο τοπίο και στο χώρο αυτό. Βέβαια, πρέπει να καθορίσουμε και τα επαγγελματικά δικαιώματα των δεκαεπτά ειδικοτήτων που εκκρεμούν και παραμένουν στο συρτάρι. Πρέπει να είμαστε ειλικρινείς. Η ελεύθερη κυκλοφορία των εργαζομένων στο χώρο της Ευρωπαϊκής Ένωσης συνιστά και δυνατότητα, αν και οι εκπαιδευτικές πολιτικές είναι αρμοδιότητα των κρατών-μελών, ομόφωνα η Ένωση να αποφασίζει αναλόγως, προκειμένου να δώσει και άλλες ευκαιρίες στους νέους και κυρίως εξερχόμενους από τα ΤΕΙ. 
      Κυρίες και κύριοι, δεν θέλω να σας πω ότι δεν μπορεί να υπάρξει ιδεολογική διαφοροποίηση ή κομματική σύγκρουση επί των θεμάτων της παιδείας. Στην πραγματικότητα όμως οι ανάγκες που έχουν δημιουργηθεί και οι στόχοι, και στους οποίους πρέπει να απαντήσουμε, μας δίνουν την ευκαιρία να συνεννοηθούμε. Θα υπάρξει εθνικός διάλογος επί της ουσίας για την παιδεία.
      Όσον αφορά στο Εθνικό Συμβούλιο για την παιδεία που ανέφερε ο Αρχηγός της Αξιωματικής Αντιπολίτευσης, συνεδρίασε μόλις τον Ιανουάριο, συμμετείχε ο εκπρόσωπος της Ν.Δ. και ο Πρόεδρός του σήμερα το πρωί σε εφημερίδα επιτίθεται στο κυβερνητικό πρόγραμμα.
      Μάλλον δεν θέλουμε τέτοιο Συμβούλιο Εθνικής Παιδείας, του οποίου ο Πρόεδρος σπεύδει να σχολιάσει το κυβερνητικό πρόγραμμα, προ, μάλιστα, των προγραμματικών δηλώσεων ενώ δεν έχει γίνει ακόμα καμιά συζήτηση. 
      Ο Ζακ Λάνγκ, τον οποίο πολλοί από εσάς του Σοσιαλιστικού Κόμματος γνωρίζεται καλά, υπήρξε Υπουργός Παιδείας και Πολιτισμού στη Γαλλία και στο τελευταίο του βιβλίο “Une ?cole ?litaire pour tous” δηλαδή ένα ελιτίστικο σχολείο ή υψηλού επιπέδου για όλους αναφέρει ότι πρέπει να θέσουμε συγκεκριμένους ποιοτικούς στόχους και τα αναγκαία μέσα για να εξυπηρετηθούν. Αυτό είναι πέρα και έξω από στενές κομματικές αντιλήψεις. 
      Πρέπει να επενδύσουμε στο ανθρώπινο δυναμικό, και στους εκπαιδευτικούς και στους μαθητές οι οποίοι πρέπει να εκπαιδεύονται όχι μόνο ως προς το αντικείμενο της συμβολής τους, αλλά και στα νέα γνωστικά αντικείμενα και δεδομένα. 
      Πιστεύω ότι αυτή η άποψη την οποία συμμερίζομαι και εγώ είναι πέρα και έξω από τις πολιτικές πεποιθήσεις των κομμάτων και συνιστούν κοινή λογική. Μάλιστα, πιστεύω ότι είναι έξω από την όποια πιθανή δομική αντιπολίτευση αναφέρθηκε από τον Αρχηγό της Αξιωματικής Αντιπολίτευσης ο οποίος έχω την αίσθηση ότι δεν το πιστεύει, γιατί πιστεύω ότι η εποχή της δομικής αντιπολίτευσης μάλλον έχει τελειώσει οριστικά και αμετάκλητα.
      Εγώ καλώ όλα τα Κόμματα και τις πολιτικές παρατάξεις να συζητήσουμε «δουλεύοντας για τα παιδιά και το μέλλον τους» και είμαι σίγουρη ότι θα βρούμε τρόπους να καταλήξουμε σε κοινές απόψεις για τα γενικότερα κοινά συμφέροντα των πολιτών και των παιδιών. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήριος Χατζηγάκης): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Αντώνης Σκυλλάκος για οκτώ λεπτά. 
      ΑΝΤΩΝΗΣ ΣΚΥΛΛΑΚΟΣ: Η Νέα Δημοκρατία κέρδισε τις εκλογές με βασικό επιχείρημα που δημιούργησε και προσδοκίες ότι θα αλλάξει πολιτική. Μιλούσε για πολιτική αλλαγή. 
      Η δική μας εκτίμηση και πριν από τις εκλογές και σήμερα είναι ότι δεν θα υπάρξει αλλαγή πολιτικής, αλλά υπάρχει εναλλαγή στην εξουσία ενός άλλου κόμματος το οποίο θα εφαρμόσει βασικά τις ίδιες στρατηγικές επιλογές που εφήρμοσε για έντεκα χρόνια και το ΠΑΣΟΚ. 
      Αυτό δεν το δείχνει μόνο η πείρα όσον αφορά το περιεχόμενο της αντιπολίτευσης που άσκησε η Νέα Δημοκρατία όλα αυτά τα χρόνια, αλλά και από το προεκλογικό της πρόγραμμα και τις Προγραμματικές της Δηλώσεις. 
      Ποια είναι η φιλοσοφία που αποτυπώνεται σε όλες τις δηλώσεις που ακούμε μέχρι σήμερα σ’ αυτήν την Αίθουσα. Ότι θα επιτευχθεί η ανάπτυξη με το να τα δώσει όλα στον ιδιωτικό τομέα. 
      Και όταν λέμε ιδιωτικό τομέα, εννοούμε ιδιαίτερα τις μεγάλες επιχειρήσεις, τους βιομήχανους, τους εφοπλιστές, τους ντόπιους, τους ξένους και αν μεγαλώσει η πίτα –επιτρέψτε μου την έκφραση- θα βρεθεί και ένα κομμάτι κάπως μεγαλύτερο για τους εργαζόμενους ή για κάποιες θέσεις εργασίας. Η ίδια φιλοσοφία είναι και η φιλοσοφία του ΠΑΣΟΚ. Εάν πάρετε τα προεκλογικά προγράμματα και των δύο κομμάτων πάνω από εκατό φορές και στα δύο γίνεται λόγος, ότι είναι όλα για την υπόθεση της ανταγωνιστικότητας των επιχειρήσεων. Εννοούν για τις μεγάλες επιχειρήσεις πώς θα κερδίσουν περισσότερα μπας και κάνουν κάποια επένδυση στην Ελλάδα. Γι’ αυτό και στις Προγραμματικές Δηλώσεις της Νέας Δημοκρατίας αναφέρεται με σαφήνεια ότι πρώτος βασικός στόχος είναι η ανταγωνιστικότητα και η παραγωγικότητα, δηλαδή τα κέρδη των μεγαλοεπιχειρηματιών, και δεύτερον να γίνει ελκυστική η Ελλάδα σαν χώρα επενδύσεων.
      Επιτρέψτε μου μία παρατήρηση εδώ: Γιατί να έλθει να επενδύσει ο ξένος ή και ο ντόπιος επιχειρηματίας που έβγαλε πολλά κέρδη, στην Ελλάδα, όταν τα μεροκάματα και όλα τα δικαιώματα τα εργασιακά είναι χαμηλότερα στις γειτονικές χώρες ή στις χώρες του τρίτου κόσμου; Η λογική όλα για την ανταγωνιστικότητα για να έλθουν επενδύσεις, δημιουργεί το εξής, ότι αν δεν φθάνουν οι φοροαπαλλαγές που προτείνει η Κυβέρνηση, που τις ξεκίνησε το ΠΑΣΟΚ για τους μεγαλοεπιχειρηματίες και που τις κάνει ακόμα μεγαλύτερες η πρόταση της Νέας Δημοκρατίας, θα χρειαστούν νέες φοροαπαλλαγές στο μέλλον για να προσελκύσουμε κεφάλαια και επενδύσεις. Θα μειωθεί και άλλο το εργατικό κόστος. Θα μειωθούν και άλλο τα δικαιώματα του εργάτη στο εισόδημα, στην ασφάλιση, παντού. Έτσι η λογική αυτή οδηγεί στο να μετατραπεί ο εργαζόμενος σιγά-σιγά στο όνομα της ανταγωνιστικότητας και των καινούριων επενδύσεων στην κατάσταση που βρίσκονται οι εργαζόμενοι σε γειτονικές και άλλες χώρες της Αφρικής και της Ασίας. Αυτή είναι η φιλοσοφία και του ΠΑΣΟΚ και της Νέας Δημοκρατίας. Γι’ αυτό μιλάμε για αλλαγή φρουράς και όχι για πραγματική πολιτική αλλαγή, όπως ήθελε να μας πείσει η Νέα Δημοκρατία.
      Ας πάρω ένα άλλο παράδειγμα. Παραδείγματος χάρη για την απελευθέρωση των τιμών. Ακριβώς τα ίδια τα οποία έλεγε το Υπουργείο Ανάπτυξης -θυμάμαι τον Κίμωνα Κουλούρη που έβγαινε στις τηλεοράσεις- το ίδιο πρόγραμμα ακριβώς υπάρχει και τώρα. Το πολύ-πολύ να προστεθεί η Γενική Γραμματεία Προστασίας του Καταναλωτή. Με παρατηρητήρια και με καταναλωτικές οργανώσεις θα αντιμετωπισθεί το πρόβλημα της ακρίβειας; Οι υποστηρικτές της ελεύθερης αγοράς, Νέα Δημοκρατία και ΠΑΣΟΚ, δεν πρόκειται ποτέ να αντιμετωπίσουν αυτό το ζήτημα. Είναι απαγορευτική η ελευθερία της αγοράς στον έλεγχο της ακρίβειας. 
      Να πάμε στους μικρομεσαίους; Εκτός από τις πέντε μονάδες πιο κάτω φορολογικές απαλλαγές κανένα άλλο μέτρο δεν υπάρχει για τους μικρομεσαίους. Και υπάρχουν τόσα αιτήματα! Και αυτό το 5% αφορά τις ομόρρυθμες και ετερόρρυθμες εταιρείες. Η μεγάλη μάζα δεν είναι καν σε εταιρεία. Θα συνεχίσουμε τις συνάφειες και με αυτήν τη φορολογική μεταχείριση που υπήρχε επί ΠΑΣΟΚ; Και αν πάρει μέτρα φορολογικά υπέρ των μικρομεσαίων, από πού θα αντληθούν οι πόροι για να βγει σε πέρας ο κρατικός προϋπολογισμός; 
      Όσον αφορά στους αγρότες άκουσα τον κύριο Υπουργό να λέει ότι θα αντιμετωπισθεί ο αγρότης με διαφορετικό τρόπο. Αναιρεί η Νέα Δημοκρατία τις στρατηγικές επιλογές της Ευρωπαϊκής Ένωσης; Αντιτίθεται στην Κοινή Αγροτική Πολιτική, η οποία είναι δεσμευτική είτε κυβέρνηση είναι η Νέα Δημοκρατία είτε το ΠΑΣΟΚ; Τι λέει αυτή η πολιτική; Ότι μέχρι το 2013 θα υπάρξει ενίσχυση του αγρότη σαν μεταβατικό στάδιο και του Έλληνα και του ευρωπαίου αλλά με λιγότερα χρήματα απ’ ό,τι στο παρελθόν. Και όχι μόνο αυτό, αλλά τα χρήματα αυτά θα μοιράζονται σε περισσότερες χώρες, άλλες δέκα χώρες, που πολλές από αυτές έχουν πολύ αγροτικό πληθυσμό. Αυτό σημαίνει όλο και λιγότερο στήριξη του αγρότη, που σημαίνει ξεκλήρισμα της αγροτιάς μέχρι το 2013 είτε με κυβέρνηση της Νέας Δημοκρατίας είτε πιθανόν με κυβέρνηση του ΠΑΣΟΚ, αν κέρδιζε τις εκλογές.
      Τι απαντάει η Κυβέρνηση και η Αξιωματική Αντιπολίτευση σε αυτό το ζήτημα; Με ασπιρίνες λύνεται το αγροτικό μας πρόβλημα; Μόνο με το να αυξήσουμε κάπως, να δώσουμε ελεημοσύνη στις συντάξεις του ΟΓΑ θα παραμείνει ο αγρότης στο χωράφι;
      Και τι θα γίνει, αν δεν φθάνουν αυτά τα χρήματα της στήριξης του αγρότη που κάθε χρόνο θα μειώνονται; Θα δώσει η Κυβέρνηση χρήματα από τον κρατικό προϋπολογισμό; Γιατί δεν λέει ευθέως «όσο θα μειώνονται ανάλογα θα δίνουμε από τον κρατικό προϋπολογισμό»; Γιατί δεν έχει σκοπό να δώσει, γιατί το απαγορεύει η Ευρωπαϊκή Ένωση και χρειάζεται πειθαρχία στις αποφάσεις της Ευρωπαϊκής Ένωσης. Όχι μόνο θα διαπραγματευτούμε σκληρά, όπως λέει ο κ. Τσιτουρίδης, αλλά εκεί θα παρθούν οι αποφάσεις κατά πλειοψηφία. Πώς θα χρησιμοποιηθεί το βέτο σε άλλες πολιτικές, για να εξαναγκάσουμε τους Ευρωπαίους να δεχθούν τις προτάσεις μας; Και θα πειθαρχήσουμε στο τέλος να δώσουμε χρήματα από τον κρατικό προϋπολογισμό ή όχι; Αυτά είναι εκείνα στα οποία πρέπει να απαντήσει η Κυβέρνηση, για να πει ότι υπάρχει κάποια –έστω- αλλαγή πολιτικής. 
      Υπάρχουν και άλλα δυο ζητήματα, ότι η Κυβέρνηση υποστηρίζει ότι θα έχει νέο ήθος και νέο ύφος. Δεν ξέρω αν θα υπάρξει αυτό, αν θα το πετύχει αυτό, αν θα έχουμε χαμηλούς τόνους και όχι προσωπικές αντιπαραθέσεις χάριν της τηλεθέασης. Δεν το ξέρω. Βάζω, όμως, το εξής ερώτημα: Ακόμη και αν το πετύχει, θα αλλάξει κάτι από οικονομική άποψη για το φτωχό και για το μεσαίο; Με νέο ήθος και ύφος ή με χαμηλότερους τόνους θα γεμίσει το στομάχι του φτωχού ή θα βρει εργασία ο άνεργος; Εκεί είναι το κεντρικό ζήτημα. Δεν είναι στην επιφάνεια της πολιτικής. 
      Βεβαίως θέλουμε και εμείς να υπάρχει νέο ήθος και ύφος. Δεν κρίνεται, όμως, η πολιτική απ’ αυτό το ζήτημα. Ούτε από το ζήτημα της διαφάνειας. Διότι και εμείς θα ψηφίσουμε κάθε διάταξη που βοηθάει στη διαφάνεια. Όλοι, όμως, γνωρίζετε πως τα διαπλεκόμενα είναι συνδεδεμένα με κάθε παραγγελία και με κάθε προμήθεια του δημοσίου. Και όσο έντιμος και αν είναι ένας Υπουργός, η διαπλοκή θα υπάρχει και θα βασιλεύει και στην Ελλάδα και σε ολόκληρη την Ευρώπη και τον κόσμο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε, όπως δόθηκε και στους υπόλοιπους. Τελειώνω με το εξής: Το ΠΑΣΟΚ έχει ήδη δηλώσει διά του Αρχηγού του το βράδυ των εκλογών τη συναίνεσή του στα βασικά ζητήματα, συναίνεση δηλαδή στη Νέα Δημοκρατία. Σε ποια ζητήματα; Πρώτον, στο ζήτημα της ανάπτυξης, σε όλα αυτά που είπα: επενδύσεις, ανταγωνιστικότητα, ενίσχυση της εγχώριας αγοράς. Όλη αυτή είναι η λογική που έχει σχέση με την ανάπτυξη. Ο κ. Παπανδρέου είπε ότι θα συναινεί σε αυτήν την πολιτική. Ήταν και δική του πολιτική, πολιτική του κόμματός του. 
      Δεύτερον, θα συναινεί στα ζητήματα της εξωτερικής πολιτικής. Αυτός ξεκίνησε την υπόθεση του ΝΑΤΟ σαν ομπρέλα για τους Ολυμπιακούς Αγώνες. Τώρα πληρώνει η Νέα Δημοκρατία. Επί ΠΑΣΟΚ μέτρα περιορισμού των δημοκρατικών δικαιωμάτων με νέους τρομονόμους. 
      ΠΡΟΕΔΡΕΥΩΝ (Σωτήριος Χατζηγάκης): Τελειώνετε, κύριε Σκυλλάκο. 
      ΑΝΤΩΝΗΣ ΣΚΥΛΛΑΚΟΣ: Τελειώνω, κύριε Πρόεδρε. Τα ξεκίνησε το ΠΑΣΟΚ. Θα τα ολοκληρώσει η Νέα Δημοκρατία. Δεν μπορεί, λοιπόν, το ΠΑΣΟΚ να παίξει το ρόλο μιας πραγματικής αντιπολίτευσης από θέσεις των συμφερόντων των εργαζομένων και από θέσεις δημοκρατικές και προστασίας των δικαιωμάτων γενικότερα. 
      Εμείς, ως ΚΚΕ, είμαστε αντίθετοι σε αυτές τις πολιτικές και μέσα στη Βουλή και εκτός Βουλής. Πέρα από τα υπόλοιπα δηλώνω ακόμη μια φορά ότι θα μας βρίσκετε ως Κυβέρνηση συνεχώς μπροστά σας. 
      ΠΡΟΕΔΡΕΥΩΝ (Σωτήριος Χατζηγάκης): Ο Κοινοβουλευτικός Εκπρόσωπος του Συνασπισμού της Ριζοσπαστικής Αριστεράς κ. Φώτης Κουβέλης έχει το λόγο για οκτώ λεπτά. 
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, είναι προφανές ότι δεν θα επιδιώξω να ελέγξω τις Προγραμματικές Δηλώσεις του κυρίου Πρωθυπουργού και της Κυβέρνησης με βάση τις δικές μας αρχές και τις παραδοχές για τη λειτουργία του πολιτικού συστήματος, γιατί αυτό θα απαιτούσε μια άλλη διαδικασία. 
      Εκείνο, όμως, που επιθυμώ να σημειώσω είναι ότι η Νέα Δημοκρατία κέρδισε τις εκλογές, κατά την εκτίμησή μας, όχι γιατί σημειώθηκε μια συντηρητική στροφή της ελληνικής κοινωνίας, αλλά κυρίως γιατί ενεφανίσθη με ένα κοινωνικό πρόσωπο. Αξιοποίησε με τον πολιτικό της λόγο η Νέα Δημοκρατία τις υπάρχουσες μεγάλες κοινωνικές διαφορές και, βεβαίως, εξασφάλισε την ψήφο των πολιτών και ταυτόχρονα την ελπίδα αυτών των πολιτών ότι θα αντιμετωπισθούν αυτές οι εξαιρετικά μεγάλες ανισότητες που προσδιορίζουν την ελληνική κοινωνική πραγματικότητα. 
      Βεβαίως, κυρίες και κύριοι συνάδελφοι, θα παραμένει ως αίτημα και διεκδίκηση η οικονομική αναβάθμιση του 20% των Ελλήνων πολιτών, οι οποίοι κινούνται συστηματικά τα τελευταία δύο έως και τρία χρόνια κάτω από τα όρια της βιωσιμότητας, δηλαδή κάτω από τις 170.000 δραχμές το μήνα, για να μιλήσω με το παλαιό μας νόμισμα.
      Επιθυμώ όμως στο πλαίσιο του χρόνου να αναφερθώ σε επιμέρους ζητήματα. Ένα κεντρικό μήνυμα, όσο και σύνθημα, που εξέπεμψε και εκπέμπει η Κυβέρνηση, είναι η ανασυγκρότηση του κράτους. Με άλλα λόγια, η αντιμετώπιση των ζητημάτων της Δημόσιας Διοίκησης.
      Κατανοώ ότι η ανάγνωση των Προγραμματικών Δηλώσεων δεν θα μπορούσε να εξειδικεύει το πώς αντιλαμβάνεται η Κυβέρνηση αυτήν την ανασυγκρότηση του κράτους και ειδικότερα της Δημόσιας Διοίκησης. Όμως τίθεται το μεγάλο ζήτημα: θα αναδιαταχθεί η Δημόσια Διοίκηση; Θα στελεχώνεται αξιοκρατικά; Θα εξελίσσονται οι δημόσιοι υπάλληλοι με μία αξιοκρατική διαδικασία, η οποία θα κινείται μακριά από παραδοχές του παρελθόντος, που κατέστησαν αναποτελεσματική τη Δημόσια Διοίκηση, με αποτέλεσμα –κυρίες και κύριοι συνάδελφοι- ελάχιστα να μετέχει η Δημόσια Διοίκηση στο παραγόμενο οικονομικό αποτέλεσμα της χώρας και ελαχιστότατα, επίσης, να εξυπηρετεί τον Έλληνα πολίτη.
      Αυτά είναι τα μεγάλα ζητήματα για τη Δημόσια Διοίκηση, στο βαθμό που αυτό το μέγεθος είναι το κυρίαρχο μέγεθος για τη διαμόρφωση ενός κράτους, το οποίο και θα μετέχει στην παραγωγική διαδικασία και θα υπηρετεί τον πολίτη.
      Άκουσα με εξαιρετική προσοχή την υπόσχεση του κυρίου Πρωθυπουργού ότι θα αναβαθμίσει το Ανώτατο Συμβούλιο Επιλογής Προσωπικού. Θέλω να πιστεύω ότι δεν θα κινηθείτε, κυρία Υπουργέ, προς τη λογική εκείνη που κατέστησε ουσιαστικά διάτρητο το ν. 2190 και κατ’ επέκταση και το ΑΣΕΠ, με την έννοια ότι ο νόμος αυτός –έργο και δημιούργημα σημαντικό του ΠΑΣΟΚ και ειδικότερα του κ. Πεπονή- δέχτηκε πενήντα επτά τροποποιήσεις μέσα στο χρονικό διάστημα από τη θεσμοθέτησή του μέχρι και πρόσφατα.
      Το Ανώτατο Συμβούλιο Επιλογής Προσωπικού και πρέπει να διατηρηθεί και πρέπει να αναβαθμιστεί και κυρίως πρέπει να υπάρξει δέσμευση ότι καμία πρόσληψη στο δημόσιο, αλλά και στον ευρύτερο δημόσιο τομέα δεν θα μπορεί να γίνεται έξω από τις διαδικασίες του ΑΣΕΠ. Γιατί είναι δεδομένο ότι είχαμε ένα νόμο για τη λειτουργία του ΑΣΕΠ και τις σχετικές του αρμοδιότητες, αλλά αυτός ο νόμος άφησε τεράστια περιθώρια με τις πενήντα επτά τροποποιήσεις που δέχτηκε, με αποτέλεσμα η Δημόσια Διοίκηση στην ευρύτητά της να είναι στελεχωμένη –και είναι σχετικός ο όρος- με υπαλλήλους οι οποίοι δεν προσελήφθησαν με την αξιοκρατία όσο και την αντικειμενικότητα που επέτασσε ο νόμος την ώρα και την ημέρα της εφαρμογής του – και αναφέρομαι στον χωρίς τροποποιήσεις νόμο 2190.
      Επίσης άκουσα με μεγάλο ενδιαφέρον να προωθείται η αντίληψη για την περιφερειακή συγκρότηση του κράτους όσο και για την αποκέντρωση. Και είδα –και λυπάμαι που απουσιάζει ο αρμόδιος Υπουργός- να προτείνει και να δεσμεύεται σχετικά η Κυβέρνηση ότι θα καθιερώσει το αιρετό περιφερειακό συμβούλιο όσο και τον αιρετό πρόεδρο του περιφερειακού συμβουλίου. Διατυπώνω όμως το ερώτημα: μα, έχετε, κύριοι συνάδελφοι της Κυβέρνησης και της Νέας Δημοκρατίας, αυτή την αρμοδιότητα, με βάση την ισχύουσα συνταγματική τάξη, η οποία καθιερώνει υποχρεωτικά δύο βαθμούς Τοπικής Αυτοδιοίκησης; Και αναφέρομαι, κυρία Καλαντζάκου, στο άρθρο 102 του Συντάγματος. Και το άλλο ερώτημα που τίθεται είναι γιατί συμπράξατε ώστε οι βαθμοί Τοπικής Αυτοδιοίκησης να είναι δύο, με αποτέλεσμα σήμερα να δημιουργούνται δυσχέρειες αναφορικά με την αναγκαία κατά τα άλλα θεσμοθέτηση του περιφερειακού συμβουλίου και την ύπαρξη του αιρετού προέδρου του περιφερειακού συμβουλίου;
      Και τίποτα δεν άκουσα –και ελπίζω να το ακούσω από τον αρμόδιο Υπουργό- αναφορικά με την οριοθέτηση της τοπικής υπόθεσης. Κυρίες και κύριοι συνάδελφοι, όσοι θητεύετε στην Τοπική Αυτοδιοίκηση θα γνωρίζετε ότι η πεμπτουσία της Τοπικής Αυτοδιοίκησης είναι η δυνατότητά της και η εξουσία της να διαχειρίζεται τη λεγόμενη τοπική υπόθεση, αλλά τέτοιο πράγμα δεν είδα να δεσμεύει σε ό,τι αφορά την οριοθέτηση, την Κυβέρνηση και τον κύριο Πρωθυπουργό.
      Η αναφορά μου στη δικαιοσύνη. Άκουσα να ομιλεί ο κύριος Πρωθυπουργός για το χάρτη των δικαιωμάτων του πολίτη. Σας συνιστώ να απομακρυνθείτε από τέτοιες γενικόλογες εκφράσεις. Τα δικαιώματα του πολίτη κατοχυρώνονται από το Σύνταγμα, από τους νόμους και βεβαίως έχουν ανάγκη να διευρυνθούν. Θα μας πείτε όμως «δεν μας είπατε τίποτα για τα δικαιώματα του πολίτη που αφορούν στο επιμέρους ζήτημα των κοινωνικών δικαιωμάτων και ειδικότερα στο δικαίωμα της εργασίας». Έχουμε κυρία Υπουργέ, που εκπροσωπείτε την Κυβέρνηση στη συζήτηση, αποσαθρωμένο τον προστατευτικό ιστό των εργασιακών δικαιωμάτων, έχουμε ελαστικοποίηση της εργασίας, έχουμε απουσία προστασίας της εργασίας. Αυτά είναι τα κοινωνικά δικαιώματα, αυτά είναι τα δικαιώματα του πολίτη και κανένας χάρτης, όσο και αν η ονομασία του προβάλλει μεγαλόπρεπα, δεν μπορεί να μας πείσει ότι θα αντιμετωπίσετε αυτά τα συγκεκριμένα δικαιώματα, πολύ δε περισσότερο όταν αποφεύγετε την οποιαδήποτε δέσμευση με τις προγραμματικές δηλώσεις, τις οποίες έκανε ο κύριος Πρωθυπουργός. 
      Το τριανταπεντάωρο για να προκύψουν θέσεις εργασίας. Η καθιέρωσή του είναι ένα κοινωνικό δικαίωμα, όπως κοινωνικό δικαίωμα είναι να διεκδικεί αυτή η πολιτεία τη στήριξη των ανθρώπων παρατεταμένης διάρκειας της ανεργίας τους. Ξέρετε, κύριοι συνάδελφοι, είναι αυτοί οι οποίοι καθίστανται άνεργοι στην ηλικία των σαράντα πέντε-πενήντα ετών και δεν προσδοκούν ούτε εργασία να βρουν, πολύ δε περισσότερο να θεμελιώσουν συνταξιοδοτικό δικαίωμα. Αυτά είναι τα δικαιώματα στα οποία πρέπει να δεσμευτείτε και πρέπει συγκεκριμένα να μιλήσετε.
      Είδα να αναφέρεται στις Προγραμματικές Δηλώσεις η δέσμευση ότι θα αντιμετωπιστούν «οι κερκόπορτες που υπονομεύουν την ανεξαρτησία της δικαιοσύνης». Εγώ περιμένω από τον αρμόδιο Υπουργό να μας πει ποιες είναι αυτές οι κερκόπορτες. Η κερκόπορτα είναι μία, για την ύπαρξη της οποίας συμπράξατε, να διορίζεται η ηγεσία των ανωτάτων δικαστηρίων από την εκάστοτε εκτελεστική εξουσία. Επιλέξατε να διορίζεται.
      ΠΡΟΕΔΡΕΥΩΝ (Σωτήριος Χατζηγάκης): Κύριε συνάδελφε, σας παρακαλώ τελειώνετε.
      ΦΩΤΗΣ ΚΟΥΒΕΛΗΣ: Τελειώνω, κύριε Πρόεδρε. 
      Κυρία Υπουργέ, συστηματικά η Κυβέρνηση, ακριβέστερα η σημερινή κυβερνητική πλειοψηφία με τους Βουλευτές του ΠΑΣΟΚ, όχι όλους, κύρωσαν διάφορες ποικιλώνυμες συμβάσεις περιοριστικές των ατομικών δικαιωμάτων. Μαζί καθιερώσατε τους λεγόμενους αντιτρομοκρατικούς νόμους, επίσης περιοριστικούς των ατομικών ελευθεριών. Μαζί ψηφίσατε ρυθμίσεις οι οποίες αναφέρονται στην περιστολή των ατομικών δικαιωμάτων. Για όλα αυτά σιωπάτε, διότι προφανώς σε μία αντίληψη περί ασφάλειας, λαθεμένης αντίληψης, συμπορεύεσθε. Και βεβαίως δεν μου αρκεί αυτό που είπε ο κύριος Πρωθυπουργός, ότι η ασφάλεια βαίνει παράλληλα με τη διεύρυνση των δικαιωμάτων. Η μέχρι σήμερα συμπεριφορά σας τα αντίθετα ακριβώς έχει αποδείξει. 
      Για όλους αυτούς τους λόγους, και όχι μόνο γι’ αυτούς, εμείς ψηφίζουμε αρνητικά. Ευχαριστώ.
      ΠΡΟΕΔΡΕΥΩΝ (Σωτήριος Χατζηγάκης): Ο Υπουργός Τουρισμού κ. Αβραμόπουλος έχει το λόγο.
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, το ΠΑΣΟΚ έχει να μιλήσει δυόμισι ώρες.
      ΠΡΟΕΔΡΕΥΩΝ (Σωτήριος Χατζηγάκης): Κύριε συνάδελφε, ξέρετε πόσο σας εκτιμώ και πόσο σας συμπαθώ, αλλά πάνω από τη συμπάθεια και την εκτίμηση είναι ο Κανονισμός. Ο Κανονισμός λέει ότι οι Κοινοβουλευτικοί Εκπρόσωποι και οι Υπουργοί παρεμβαίνουν όποτε ζητήσουν το λόγο.
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, θα ήθελα να κάνω μία διαμαρτυρία. Έχετε απόλυτο δίκιο. Όμως θα μπορούσατε να το ρυθμίσετε κάπως, αφού είναι με συνεννόηση η διαδικασία, ούτως ώστε να εκφράζεται και η Αξιωματική Αντιπολίτευση.
Δεν εκφράζεται. Δυόμισι ώρες δεν έχει πάρει το λόγο συνάδελφος από την δική μας πλευρά. 
      ΠΡΟΕΔΡΕΥΩΝ (Σωτήριος Χατζηγάκης): Κύριε συνάδελφε, ένας Βουλευτής της Νέας Δημοκρατίας, ο κ. Μπέζας, έχει μιλήσει και ο δεύτερος θα είστε εσείς. Δεν μπορώ όμως να παρακάμψω τον Κανονισμό. 
      Ο κ. Αβραμόπουλος έχει το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, θα ήθελα ένα λεπτό το λόγο. 
      ΠΡΟΕΔΡΕΥΩΝ (Σωτήριος Χατζηγάκης): Ορίστε, κυρία Υπουργέ. 
      ΜΑΡΙΕΤΤΑ ΓΙΑΝΝΑΚΟΥ(Υπουργός Εθνικής Παιδείας και Θρησκευμάτων): Δεν θέλω να απαντήσω επί του συνόλου όσων είπε ο κ. Κουβέλης, θέλω μόνο να σχολιάσω αυτό που είπατε περί της τρομοκρατίας. 
      Κύριε συνάδελφε, μεγαλύτερη παραβίαση δικαιωμάτων των πολιτών από την τρομοκρατία δεν υπάρχει. Βεβαίως ψηφίσαμε την ανάλογη νομοθεσία για την τρομοκρατία και πρέπει να θυμάστε ότι για πάρα πολλά χρόνια η χώρα μας επικρίθηκε ότι δεν ενήργησε ανάλογα με τη βαρύτητα του θέματος και πως υπήρξε άρνηση για το ανάλογο θεσμικό πλαίσιο. 
     Η αλήθεια είναι ότι τα ατομικά δικαιώματα δεν μπορούν να υπηρετηθούν μόνο με την άρνησή μας να θεσμοθετήσουμε νόμους για να καταστείλουμε την τρομοκρατία, γιατί δήθεν θα παραβιαστούν κάποια δικαιώματα του συνόλου των πολιτών. Προέχει η αντιμετώπιση του ζητήματος. Και βεβαίως θα ευχόμασταν όλοι να μην υπάρχει τρομοκρατία, αλλά δεν θεωρώ ότι αυτός είναι ένας από τους λόγους να μην ψηφίσετε τις Προγραμματικές Δηλώσεις της Κυβέρνησης, επειδή θεσμοθετήσαμε νόμους που έπρεπε να αντιμετωπίσουν την τρομοκρατία. 
    ΠΡΟΕΔΡΕΥΩΝ (Σωτήριος Χατζηγάκης): Ο κ. Αβραμόπουλος έχει το λόγο. 
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουρισμού): Κύριε Πρόεδρε, κυρίες και κύριοι συνάδελφοι, με τη χθεσινή του ομιλία ο κύριος Πρωθυπουργός έδωσε το στίγμα της σπουδαιότητας αλλά και τις προτεραιότητες που η Κυβέρνηση θέτει για τον ελληνικό τουρισμό, αιχμή του δόρατος της νέας αναπτυξιακής πολιτικής. 
      Ο τουρισμός αναδεικνύεται με καθυστέρηση δεκαετιών ως μια εκ των βασικών, κεντρικών προτεραιοτήτων της αναπτυξιακής πολιτικής της νέας διακυβέρνησης. Είναι πάνω από όλα μια μεγάλη ευθύνη απέναντι στη χώρα μας, που τόσο πλουσιοπάροχα προικίστηκε από την ιστορία και τη φύση, αλλά και απέναντι στην παγκόσμια κοινότητα. 
     Ο πολιτισμός και η ιστορία μας είναι οικουμενικός. Η ιστορία αυτού του τόπου δεν ανήκει μόνο σε μας. Είναι κτήμα της παγκόσμιας πολιτιστικής κληρονομιάς. Εκατοντάδες δε εκατομμύρια νέων κάθε χρόνο τη διδάσκονται και θα επιθυμούσαν να επισκεφθούν τους τόπους που τη γέννησαν. 
     Έχουμε, λοιπόν, χρέος να ανοίξουμε την πόρτα της Ελλάδας στον κόσμο. Η χώρα μας πρέπει να γίνει πιο ελκυστική, πιο ανθρώπινη, πιο συνεπής με την ιστορία της, να σεβαστεί τον πολεοδομικό και γεωγραφικό της πλούτο, το φυσικό της περιβάλλον. 
     Ο τουρισμός αποτελεί το πλέον πολύτιμο κεφάλαιο για την ανάπτυξη και την ανταγωνιστικότητα της εθνικής οικονομίας μας. Ως τομέας πολιτικής ο τουρισμός είναι συνυφασμένος με τον πολιτισμό, την ανάπτυξη, την παιδεία και τον αθλητισμό. Η ολοκληρωμένη τουριστική πολιτική συμβάλλει στην ενίσχυση, ανάδειξη και προβολή της διεθνούς εικόνας της χώρας μας, δημιουργεί νέες θέσεις εργασίας, έχει άμεση σχέση με τη βιώσιμη ανάπτυξη, την προστασία του περιβάλλοντος, την προώθηση του ελληνικού πολιτιστικού προϊόντος και την δημιουργία φιλόξενου επενδυτικού περιβάλλοντος. 
     Η σύγχρονη αντίληψη επιβάλλει ισορροπία στους στόχους της τουριστικής ανάπτυξης, ώστε να δημιουργούνται ευκαιρίες για εισόδημα και απασχόληση σε όλη τη χώρα, με όσο το δυνατόν μεγαλύτερη διάχυση των ωφελειών στην κοινωνία, αλλά και διασφαλίζοντας τη φυσική και πολιτισμική κληρονομιά που είναι και η βάση για την ανάπτυξη του τουρισμού. 
     Στρατηγική μας προτεραιότητα αποτελεί η δημιουργία μίας σύγχρονης ελληνικής τουριστικής βιομηχανίας με αναφορά στην δυναμική της παγκόσμιας οικονομίας, του ελεύθερου χρόνου, της ψυχαγωγίας και του πολιτισμού. Η προσφορά ποιοτικών υπηρεσιών στους επισκέπτες της χώρας και η επένδυση στην αναβάθμιση των τουριστικών μας υποδομών, στην ανάπτυξη της περιφέρειας και στην ενίσχυση της απασχόλησης είναι πρωταρχικής σημασίας.     
     Η τουριστική πολιτική απαιτεί ριζικό επαναπροσανατολισμό. Χρειάζεται να αναδείξουμε μια νέα εθνική τουριστική ταυτότητα, που θα κατοχυρώνει τη μοναδικότητα των ελληνικών προορισμών και θα εξασφαλίζει τη διεθνή αναγνωρισιμότητα του προϊόντος.
      Ειδικότερα δε γι’ αυτήν την περίοδο μέχρι τους Ολυμπιακούς Αγώνες χρειάζεται επαναπροσδιορισμός της προβολής και της διαφήμισης. Και στο σημείο αυτό θα ήθελα να πω, σχολιάζοντας τα όσα είπε πρωτύτερα ο κ. Παπανδρέου, ότι η χώρα μας μέχρι στιγμής δεν έχει προφανώς αντιληφθεί επαρκώς το μέγεθος και την πολυπλοκότητα του εγχειρήματος των Ολυμπιακών Αγώνων και τη μοναδικότητα της ευκαιρίας για τον ελληνικό τουρισμό. Δεν έχει γίνει ουσιαστική σύνδεση του ελληνικού τουριστικού προϊόντος με τους Αγώνες. Δεν έγινε διαφημιστική προβολή τους, αυτόνομη ή σε συνδυασμό με τη συμμετοχή μας σε διεθνείς τουριστικές εκθέσεις. Δεν πραγματοποιήθηκε η ειδική συμφωνία κοινών διαφημιστικών και άλλων δράσεων για την Αθήνα, που υπεγράφη πριν από ενάμιση χρόνο μεταξύ Τουρισμού και του «Οργανισμού 2004». Το πρόβλημα είναι γενικότερο και οφείλεται στο γεγονός ότι δεν έχει καταρτιστεί, επτά χρόνια μετά την ανάληψη των Αγώνων, ολοκληρωμένο επιχειρηματικό σχέδιο, δηλαδή business plan.
      Πρέπει άμεσα, λοιπόν, να δούμε με σοβαρότητα το θέμα της δημιουργίας νέων μεταολυμπιακών προϊόντων και υπηρεσιών στην τουριστική βιομηχανία, που θα επιτρέψουν την επόμενη μέρα να αξιοποιηθεί η ευκαιρία αυτή με τη μεγιστοποίηση της ανταποδοτικότητας των επενδύσεων.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Κυρίες και κύριοι συνάδελφοι, οι κοινωνικές και οικονομικές προκλήσεις της εποχής μας επιβάλλουν την ανάγκη για βαθιές και τολμηρές τομές που θα επιτρέψουν στον ελληνικό τουρισμό να καθιερωθεί ως ένας εκ των βασικών πυλώνων ανάπτυξης της πατρίδας μας, ως ο κινητήριος μοχλός της εθνικής μας οικονομίας. Οι τομές αυτές απαιτούν από όλους μας να θέσουμε την τουριστική πολιτική σε ύψιστη εθνική προτεραιότητα.
      Ως πρώτη επιβεβαίωση της ιδιαίτερης θέσης που έχει ο τουρισμός για τη νέα Κυβέρνηση ήταν η επανασύσταση σε μηδενικό χρόνο του Υπουργείου Τουρισμού, το οποίο σκοπεύουμε να συμβάλει ουσιαστικά και έμπρακτα στο νέο σχεδιασμό της εθνικής μας οικονομίας και πολιτικής. Το Υπουργείο Τουρισμού θα λειτουργήσει με ένα σύγχρονο, ξεκάθαρο και ευέλικτο διοικητικό σχήμα, με σκοπό την άμεση χάραξη της εθνικής τουριστικής πολιτικής μας, καθώς και την εποπτεία, το συντονισμό και την υλοποίησή της. Θα είναι το πρώτο υπουργείο με προδιαγραφές σύγχρονες και ευρωπαϊκές. 
      Η τουριστική μας πολιτική οφείλει και θα έχει σαφείς ποιοτικούς και ποσοτικούς στόχους. Θα αναδείξει τη σημασία του τουρισμού για την απασχόληση και την περιφερειακή ανάπτυξη. Θα προσελκύσει επενδύσεις και θα βοηθήσει και ενισχύσει την επιχειρηματικότητα. Θα προβάλει βέβαια την ιστορία και τον πολιτισμό μας και θα συμβάλει στη σύγχρονη και ομοιόμορφη ανάπτυξη, προστατεύοντας παράλληλα το περιβάλλον και το φυσικό μας πλούτο. 
      Για το σκοπό αυτό θα προχωρήσουμε άμεσα στη θέσπιση μιας  σειράς υποστηρικτικών τουριστικών υποδομών και κανόνων, βάσει των οποίων θα δοθούν κίνητρα για τη βελτίωση του επενδυτικού κλίματος, όπως συνέβη σε άλλες χώρες, την προσέλκυση ξένων επενδύσεων αιχμής, την αναβάθμιση του ποιοτικού κέντρου βάρους του ξενοδοχειακού τομέα και την άμεση και ουσιαστική ανάπτυξη ειδικών και εναλλακτικών μορφών τουρισμού.
      Στην κυβερνητική πολιτική για την εθνική στρατηγική περιφερειακής ανάπτυξης και για την ολοκληρωμένη νησιωτική πολιτική, στην οποία αναφέρθηκε με σαφήνεια χθες ο κύριος Πρωθυπουργός, το Υπουργείο Τουρισμού θα διαδραματίσει πρωτεύοντα και ουσιαστικό ρόλο και θα αποτελέσει σημαντικό μοχλό της εθνικής και περιφερειακής ανάπτυξης. 
      Σύμφωνα με εκτιμήσεις του Παγκόσμιου Οργανισμού Τουρισμού, η τουριστική βιομηχανία θα αποτελέσει κατά την προσεχή εικοσαετία τον ταχύτερα αναπτυσσόμενο τομέα της παγκόσμιας οικονομίας. Σε αυτήν την ανάπτυξη ο στόχος μας είναι να διαδραματίσουμε ενεργό και σημαντικό ρόλο, με την Ελλάδα να προσδιορίζεται με νέα, σύγχρονη ταυτότητα στον παγκόσμιο τουριστικό χάρτη.
       Στοχεύουμε σε μια ποιοτική και ελεγχόμενη τουριστική ανάπτυξη, η οποία θα προσβλέπει στη βελτίωση των αποδόσεων με παράλληλη αύξηση του αριθμού των αφίξεων και των διανυκτερεύσεων, με καλύτερη χωρική και χρονική κατανομή της τουριστικής δραστηριότητας. 
      Πιστεύουμε ότι για την επιτυχή υλοποίηση πολιτικών και δράσεων είναι απαραίτητη η συνεργασία, ο διάλογος, δηλαδή η σύνθεση ανάμεσα στην πολιτεία και τον ιδιωτικό τομέα. Εκεί η κάθε πλευρά οφείλει και πρέπει να παίξει το δικό της ξεκάθαρο ρόλο. Εκεί δεν χωρά η συντεχνιακή λογική. Προέχει το εθνικό και συλλογικό συμφέρον.
      Η πολιτεία βέβαια έχει την ευθύνη των αποφάσεων. Οφείλει να σχεδιάζει, να θέτει τους κανόνες και να ελέγχει αδιάκριτα και αμερόληπτα.
      Ο ιδιωτικός τομέας έχει την ευθύνη της επιχειρηματικής δράσης που θα υλοποιήσει την τουριστική πολιτική επενδύοντας και μεγιστοποιώντας τα οφέλη για την εθνική οικονομία. Παράλληλα ο ιδιωτικός τομέας θα πρέπει μέσα από τα συλλογικά του όργανα και με ενιαία και ανιδιοτελή φωνή να προσφέρει στην πολιτεία την πολύτιμη και αντικειμενική του άποψη. 
      Η Ευρωπαϊκή Ένωση αναγνωρίζει επίσημα ότι ο τουρισμός είναι ο δυναμικότερος κλάδος της παραδοσιακής οικονομίας. Σήμερα το 6% του εργατικού δυναμικού της 	Ευρωπαϊκής Ένωσης απασχολείται σε δραστηριότητες που συνδέονται με τον τουρισμό. Στην Ελλάδα αυτό το ποσοστό είναι μεγαλύτερο. Οι καταγραφόμενες τάσεις οδηγούν στο ασφαλές πλέον συμπέρασμα ότι στα τέλη της επόμενης δεκαετίας αυτό το ποσοστό θα έχει ανέβει στο 9% που μεταφράζεται αριθμητικά σε 3,3 εκατομμύρια νέες θέσεις εργασίας και βέβαια φιλοδοξία μας είναι η Ελλάδα να έχει εκεί το μέρισμά της.
      Το ερώτημα που τίθεται είναι εάν η Ελλάδα είναι έτοιμη να ανταποκριθεί σε επίπεδο υποδομών και ποιότητας στην αναμενόμενη αύξηση του παγκόσμιου τουριστικού ρεύματος και εάν μπορεί να αξιοποιήσει τους Ολυμπιακούς Αγώνες, όπως έκαναν άλλες χώρες στο παρελθόν που διπλασίασαν ή και τετραπλασίασαν τον τουρισμό τους σε διάστημα δέκα ετών, με άλλα λόγια ποια η στρατηγική αξιοποίησης του μεταολυμπιακού τοπίου. 
      Το ερώτημα αυτό μπορεί να απαντηθεί θετικά μόνο με μια στρατηγική χάραξης της τουριστικής μας πολιτικής, με την ταυτοποίηση των βασικών παραμέτρων ανάπτυξης που αφορούν στη διοικητική δομή, στην οικονομική ανάπτυξη, στο περιβάλλον, στον πολιτισμό με συγκεκριμένες προτάσεις-δράσεις για την περίοδο 2004-2012. Ήδη επιτελείο του νεοσύστατου Υπουργείου Τουρισμού μελετά τους νέους αυτούς ορίζοντες της ελληνικής τουριστικής πολιτικής και θα καταθέσει τις προτάσεις του μέσα σε ένα δίμηνο.
      Σε ό,τι αφορά τώρα άμεσα τη διοργάνωση των Ολυμπιακών Αγώνων και την εμπλοκή του Υπουργείου Τουρισμού στα ολυμπιακά έργα, δεν κρύβω ότι ανησυχούμε. Μας ανησυχεί πως σημαντικά έργα δεν έχουν ακόμα ολοκληρωθεί ή και ξεκινήσει, όπως –παραδείγματος χάρη- η ανάπλαση της πλαζ της Βουλιαγμένης για τα ολυμπιακά αθλήματα τρίαθλο και ποδηλασία-ατομική χρονομέτρηση αλλά και άλλα απαραίτητα έργα εξωραϊσμού στο Μικρολίμανο και στο λόφο του Λυκαβηττού, ενώ η ανάπλαση της παραλιακής ζώνης της Αττικής από το Δέλτα του Φαλήρου μέχρι το Κορωπί δεν έχει ξεκινήσει, διότι καθυστέρησε η έκδοση κοινής υπουργικής απόφασης από τους Υπουργούς Ανάπτυξης –Τουρισμού σήμερα- ΥΠΕΧΩΔΕ και Πολιτισμού.
      Αυτά άλλωστε δεν τα λέμε εμείς. Θα θέλαμε τα πράγματα να ήσαν διαφορετικά. Τα λέει όμως ενημερωτικό, επίσημο σημείωμα της εταιρείας των Ελληνικών Τουριστικών Ακινήτων -ανώνυμη εταιρεία στην οποία αναφέρθηκε πριν από λίγο η κ. Παπαρήγα- με ημερομηνία 13 Μαρτίου.
      Όπως πολύ σωστά επεσήμανε ο κύριος Πρωθυπουργός, εμείς δεν είμαστε εδώ για να διαμαρτυρόμεθα γι’ αυτά. Είμαστε αποφασισμένοι να δουλέψουμε σκληρά συνεχίζοντας την όποια καλή δουλειά έχει γίνει, με απώτερο στόχο όλοι μαζί να απολαύσουμε το κοινό μας αποτέλεσμα που είναι επιτυχείς Ολυμπιακοί Αγώνες. Αλλά αυτές είναι αλήθειες, οι οποίες πρέπει να αποκαλύπτονται γιατί έτσι καλύτερα μπορεί να αξιολογήσει και να κρίνει ο πολίτης.
      Επίσης υπάρχουν σημαντικές εκκρεμότητες σε θέματα ποιότητας ελέγχων πιστοποιητικών και σημάτων για καταλύματα και εγκαταστάσεις που αφορούν άμεσα στην ολυμπιακή φιλοξενία. Θέλω να κατανοήσετε την επιπλέον ευαισθησία μου στο θέμα αυτό, διότι το συμβόλαιο ανάληψης των Ολυμπιακών Αγώνων της Αθήνας φέρει την υπογραφή μου ως Δημάρχου Αθηναίων. Είναι αυτονόητο ότι τα θέματα αυτά θα τύχουν της άμεσης προτεραιότητας του Υπουργείου μας, ώστε να είμαστε συνεπείς προς τις ολυμπιακές μας υποχρεώσεις.
      Κυρίες και κύριοι συνάδελφοι, ο τουρισμός όπως επεσημάναμε αποτελεί κεντρική προτεραιότητα της αναπτυξιακής πολιτικής της νέας διακυβέρνησης. Είναι τομέας αιχμής για την ανάπτυξη και την αντιμετώπιση της ανεργίας. Είναι ο καθρέπτης της Ελλάδας και των πολιτών της. Είναι ο παράγοντας που καθορίζει περισσότερο από οτιδήποτε άλλο την εικόνα της χώρας. Και γι’ αυτό λαμβάνουμε άμεσα μέτρα. 
      Πρώτον, αναβαθμίζουμε το Εθνικό Συμβούλιο Τουρισμού ως κύριου συμβουλευτικού οργάνου της πολιτείας. Αυτό αποτελεί δέσμευσή μας, δέσμευση του Πρωθυπουργού. Θα συμβάλει αποφασιστικά στην υποβοήθηση της τουριστικής πολιτικής, στην τόνωση του επαγγελματικού κλάδου αλλά και σε μια εντονότερη και ενσυνείδητη –θα έλεγα- τουριστική αντίληψη της κοινωνίας.
      Δεύτερον, κάνουμε πράξη την κοινωνική και επαγγελματική συμμετοχή στη διαδικασία λήψης των αποφάσεων. 
      Τρίτον, εξίσου σημαντική προτεραιότητα της πολιτικής μας είναι η επένδυση στο ανθρώπινο δυναμικό. Καθοριστική προτεραιότητά μας είναι η δραστική άνοδος της τουριστικής δραστηριότητας καθ’ όλη τη διάρκεια του χρόνου: ο τουρισμός των δώδεκα μηνών. Στόχος μας η ανάπτυξη εναλλακτικών μορφών τουρισμού, όπως ο αγροτουρισμός, ο συνεδριακός τουρισμός, ο εκθεσιακός τουρισμός, ο αθλητικός τουρισμός καθώς και ο πολιτιστικός τουρισμός. 
      Στο σημείο αυτό θα ήθελα να σημειωθεί ότι μέσω της τουριστικής μας πολιτικής φιλοδοξούμε να διαδώσουμε σε όλο τον κόσμο το φιλήσυχο ελληνικό τρόπο ζωής ώστε να συνεισφέρουμε και στην προσέλκυση ξένων επενδύσεων στον τόπο μας σε έναν τόπο ειρήνης, συνύπαρξης, σταθερότητας και ασφάλειας. Θα ήθελα επίσης να σημειωθεί ότι ο εκθεσιακός και συνεδριακός τουρισμός στον οποίον αναφέρθηκα είναι ο τουρισμός του μέλλοντος. Η Κυβέρνησή μας θα δώσει ιδιαίτερο βάρος και θα στηρίξει πρωτοβουλίες για την οργάνωση διεθνών εκθέσεων και συνεδρίων στη χώρα μας. Με την προοπτική αυτή και σε συνεργασία με το Υπουργείο Μακεδονίας-Θράκης θα στηρίξουμε τη διεκδίκηση της EXPO 2008 από τη Θεσσαλονίκη. Η Θεσσαλονίκη δικαιούται να φιλοξενήσει τη δεύτερη μεγαλύτερη παγκόσμια διοργάνωση μετά τους Ολυμπιακούς Αγώνες της Αθήνας.
      Σε ό,τι αφορά στην τουριστική εκπαίδευση θα επανεξετασθεί όλο αυτό το πλαίσιο που αφορά στο μεγάλο ζήτημα του επαγγελματικού προσανατολισμού και στην παραγωγική και αναπτυξιακή προοπτική της οικονομίας, της γνώσης. Πρέπει να ξαναδούμε το ρόλο της χώρας μας στην ευρύτερη γεωγραφική μας περιφέρεια αξιοποιώντας την τουριστική μας παράδοση. Να αναβαθμίσουμε τις Σχολές Τουριστικών Επαγγελμάτων σε πανεπιστημιακό επίπεδο με την παράλληλη σύναψη συμφωνιών με άλλα διεθνώς φημισμένα ιδρύματα και σχολές όπως στην Ελβετία παραδείγματος χάρη με την ανταλλαγή γνώσεων και τεχνογνωσίας. 
      Άμεσα όμως και σύμφωνα  με τις εξαγγελίες μας θα προβούμε στη σύσταση κατ’ αρχήν φορέα εποπτείας υπό την αιγίδα του Υπουργείου Παιδείας με θεσμική εκπροσώπηση των κοινωνικών εταίρων του κλάδου και την ίδρυση Τμημάτων Τουριστικών Σπουδών σε Ανώτατα Εκπαιδευτικά Ιδρύματα της περιφέρειας. Το επίπεδο των αποφοίτων των Σχολών Τουριστικών Επαγγελμάτων δεν ανταποκρίνεται πλέον στις ανάγκες και στις προσδοκίες της αγοράς εργασίας με αποτέλεσμα ένα σημαντικό ποσοστό των αποφοίτων να εγκαταλείπει τον κλάδο μετά την αποφοίτησή του. Με άλλα λόγια δεν φτιάξαμε ποτέ επαγγελματίες. 
      Εμείς βλέπουμε μακριά, σχεδιάζουμε το αύριο αλλά νοιαζόμαστε για το σήμερα. Ανασυγκροτούμε και αναβαθμίζουμε τον Ελληνικό Οργανισμό Τουρισμού. Τον καθιστούμε φορέα της τουριστικής πολιτικής και ειδικότερα για την παραγωγική διεθνή προβολή και επικοινωνία της χώρας μας με στόχο τη διαμόρφωση μιας νέας εικόνας της Ελλάδας στον κόσμο της σημερινής σύγχρονης Ελλάδας. 
      Ανασυγκροτούμε την πολιτική προβολής διαφήμισης και μάρκετινγκ. Στην εποχή της επικοινωνίας ο τομέας αυτός είναι ο πλέον βασικός για την προβολή της χώρας μας και χρειάζεται επαγγελματίες του χώρου, ανθρώπους με κέφι, ιδέες, δημιουργικότητα και έργο. Επαναπροσδιορίζουμε το ρόλο των Γραφείων Τουρισμού Εξωτερικού ώστε να λειτουργούν και να παράγουν ενισχυόμενα με καταρτισμένο επιστημονικό δυναμικό.  
      Κυρίες και κύριοι συνάδελφοι, μέχρι σήμερα αναπτύχθηκαν πρωτοβουλίες εκμετάλλευσης της περιουσίας του ΕΟΤ. Η ανάπτυξη της χώρας δεν περνάει σε καμία περίπτωση από την εκποίηση της δημόσιας περιουσίας. Οι μέχρι τώρα προσπάθειες στον τομέα αυτόν έγιναν για την κάλυψη των δημοσιονομικών αδιεξόδων και όχι για την τουριστική ανάπτυξη. Απόφαση της δικής μας Κυβέρνησης είναι η αξιοποίηση με διαφάνεια της δημόσιας περιουσίας προς όφελος και ενίσχυση της τουριστικής ανάπτυξης με γνώμονα τη διαφύλαξη της περιουσίας του ελληνικού λαού και με σεβασμό στο φυσικό περιβάλλον. 
      Σε ό,τι αφορά τις τουριστικές δραστηριότητες στην περιφέρεια πάντοτε στο πνεύμα της αποκέντρωσης θα θεσπιστεί συντονισμένη πολιτική τουρισμού για όλη την Ελλάδα μέσα από διάλογο και συνεννόηση με την Τοπική Αυτοδιοίκηση και τις τοπικές κοινωνίες. Για το σκοπό αυτό συστήνουμε μόνιμη Συντονιστική Επιτροπή Τουρισμού που θα αποτελείται από ανώτατους υπηρεσιακούς παράγοντες, οι οποίοι θα εμπλέκονται στην άσκηση της τουριστικής πολιτικής, πολεοδομία, χωροταξία, τουριστική λιμένος, πολιτισμός, αθλητισμός, αγροτουρισμός. Στην επιτροπή θα συμμετέχουν εκπρόσωποι της ΕΝΑΕ και της ΚΕΔΚΕ ανάλογα με το αντικείμενο και την ημερήσια διάταξη των συνεδριάσεων της επιτροπής. Η επιτροπή αυτή έχει δύο στόχους: Πρώτον, το συντονισμό της τουριστικής πολιτικής στην Ελλάδα, δεύτερον, την πάταξη της γραφειοκρατίας και την επίσπευση έκδοσης αδειών.
Μ’ αυτόν τον τρόπο απλοποιείται το θεσμικό πλαίσιο επιχειρηματικότητας και αυτό αποτελεί δέσμευσή μας.
      Το Υπουργείο Τουρισμού θα εγκατασταθεί σε σύγχρονες κτηριακές εγκαταστάσεις, στις οποίες θα συστεγαστούν όλες πλέον οι υπηρεσίες που σήμερα βρίσκονται διάσπαρτες, καθώς και τα εποπτευόμενα από το Υπουργείο νομικά πρόσωπα δημοσίου και ιδιωτικού δικαίου. Είναι ένα ενιαίο σχήμα για τη στρατηγική χάραξη	και εφαρμογή της τουριστικής πολιτικής για την περίοδο 2004-2012, αξιοποιώντας το μεταολυμπιακό τοπίο, αλλά και τη μέχρι σήμερα τουριστική εμπειρία μας.
      Τέρμα, λοιπόν, στις διασπαρμένες υπηρεσίες που επιβαρύνουν τον προϋπολογισμό και τους πολίτες με επιπρόσθετες γραφειοκρατικές διαδικασίες, καθιστώντας τους εκπροσώπους και εκφραστές της ελληνικής φιλοξενίας αφιλόξενους.
      Ο ελληνικός τουρισμός, λοιπόν, επανιδρύεται και αποκτά ολοκληρωμένη θεσμική πολιτική και οργανωτική υπόσταση και δομή. Είναι το πρώτο παράδειγμα της επανίδρυσης –θα λέγαμε στο Γεώργιο Παπανδρέου- του κράτους που έχει στόχο η νέα διακυβέρνηση της Ελλάδας.
      Κυρίες και κύριοι Βουλευτές, ο τουρισμός αποτελεί το πλέον πολύτιμο κεφάλαιο για την ανάπτυξη και την ανταγωνιστικότητα της ελληνικής οικονομίας. Ως τομέας πολιτικής είναι συνυφασμένος με τον πολιτισμό, την ανάπτυξη, την παιδεία και τον αθλητισμό. Ο τουρισμός για την Ελλάδα συνιστά εθνική πολιτική και προϋποθέτει συναίνεση και σύνθεση.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Έχουμε ανάγκη και ζητάμε τη συνεργασία όλων των συναδέλφων μου Βουλευτών και Υπουργών, των πολιτικών κομμάτων εντός και εκτός Βουλής, των εκπροσώπων της Νομαρχιακής και Τοπικής Αυτοδιοίκησης, της κοινωνίας των πολιτών και όλων των φορέων που εμπλέκονται άμεσα ή έμμεσα στην ελληνική και τη διεθνή τουριστική βιομηχανία. Τις επόμενες ημέρες ξεκινάμε επαφές και θέλουμε να σας δούμε πραγματικά θετικούς στο διάλογο που θα ξεκινήσουμε. 
     Κλείνοντας θα ήθελα να τονίσω ότι για την άμεση αντιμετώπιση κρίσεων που επηρεάζουν άμεσα ή έμμεσα τον ελληνικό τουρισμό –σεισμοί, επιδημίες, κλπ- συστήνεται μόνιμη επιτροπή διαχείρισης κρίσεων. Αποστολή της είναι η έγκαιρη και έγκαιρη ενημέρωση των ελληνικών και διεθνών Μέσων Μαζικής Ενημέρωσης, των διπλωματικών υπηρεσιών, των ελληνικών και ξένων ταξιδιωτικών παραγόντων.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Ο τουρισμός είναι ένα μεγάλο αναξιοποίητο κεφάλαιο για τον πολιτισμό, την οικονομία και την ταυτότητά μας και η ίδρυση Υπουργείου Τουρισμού αντανακλά την απόφασή μας να αναδείξουμε αυτόν τον τομέα σε ένα από τα κλειδιά για τη βιώσιμη ανάπτυξη της χώρας μας. Σχεδιάζουμε πολιτικές που θα κάνουν αυτόν τον τόπο έναν πραγματικά ελκυστικό προορισμό, με μία τουριστική πολιτική που θα ανοίγει νέους δρόμους ανάπτυξης, προόδου, κοινωνικής ευημερίας, σύγχρονης ταυτότητας και πολιτισμού, αξιοποιώντας τις νέες δυνατότητες που διαμορφώνουν το νέο προκλητικό παγκόσμιο τοπίο.
     Όπως είπε και ο Πρωθυπουργός στις Προγραμματικές Δηλώσεις της Κυβέρνησης αναφερόμενος στον τουρισμό, η Ελλάδα της νέας εποχής είναι η Ελλάδα των πολιτών του κόσμου. Αναλαμβάνουμε, λοιπόν, αυτήν τη μεγάλη ευθύνη με όραμα, ενθουσιασμό και διάθεση για δουλειά, έργο και αποτέλεσμα. Τα αποτελέσματα αυτού του νέου ξεκινήματος και της κοινής προσπάθειας θα είναι κοινό κτήμα των Ελλήνων και επένδυση πολιτισμού, ελπίδας, προόδου και ανάπτυξης για τις επόμενες γενεές.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ο Βουλευτής του ΠΑΣΟΚ κ. Ανδρέας Λοβέρδος έχει το λόγο για δέκα λεπτά.
     ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε.
     Κυρίες και κύριοι Βουλευτές, πριν αρχίσω την ομιλία μου αισθάνομαι υποχρεωμένος να ευχαριστήσω τους πολίτες της Β΄ εκλογικής περιφέρειας των Αθηνών που με τίμησαν με την ψήφο τους και μου έδωσαν την εντολή να τους αντιπροσωπεύω στην Εθνική Αντιπροσωπεία, στη Βουλή των Ελλήνων. Θα κάνω ό,τι περνά από το χέρι μου για να ανταποκριθώ στις προσδοκίες τους.
     Κύριε Πρόεδρε, θέλω ακόμα να ευχαριστήσω εσάς για την κατανόησή σας σ’ ένα θέμα που έθεσα σχετικά με τη συμμετοχή του ΠΑΣΟΚ σ’ αυτόν το διάλογο. Δυόμισι ώρες είχε να πάρει το λόγο Βουλευτής της Αξιωματικής Αντιπολίτευσης και αυτό είναι ένα θέμα.
     Τέλος, θέλω να συγχαρώ τους Βουλευτές της Νέας Δημοκρατίας για τη νίκη τους στις εκλογές και να ευχηθώ στην Κυβέρνηση της Νέας Δημοκρατίας καλή επιτυχία στη θητεία της.
     Αξιότιμες κυρίες, αξιότιμοι κύριοι Βουλευτές, θα μιλήσω για τα θέματα που αφορούν στη Δημόσια Διοίκηση, στους θεσμούς, στη διαφάνεια, γι’ αυτό που αποκαλεί «σύστημα διακυβέρνησης» στις Προγραμματικές του Δηλώσεις ο κ. Καραμανλής. Μιλώντας γι’ αυτά κατ’ ουσίαν, θα αναφερθώ στο 80% των Προγραμματικών Δηλώσεων, αφού άλλα θέματα όπως το Κυπριακό και θέματα συνολικά της εξωτερικής πολιτικής, θέματα που αφορούν τη στρατηγική στο πεδίο της οικονομίας και στην κοινωνική ασφάλιση ή τα σχολίασε ακροθιγώς ή δεν τα ανέφερε καθόλου.
      Πιστεύω ότι μ’ αυτόν τον τρόπο ο κύριος Πρωθυπουργός θέλησε να μιλήσει στο θυμικό των Ελληνίδων και των Ελλήνων. Θέλησε να τους πει ότι θα εφαρμόσει αυτά που προεκλογικώς ανέφερε.
      Έτσι όμως, πέραν από τους τίτλους των θεμάτων, πέραν από τα ονόματα των προβλημάτων, οι Προγραμματικές Δηλώσεις, όπως εκφράστηκαν διά του κυρίου Πρωθυπουργού, δεν εκφράζουν αυτό που έχει ανάγκη η Ελληνίδα και ο Έλληνας, δεν εκφράζουν τις αγωνίες του ελληνικού λαού, δεν εκφράζουν αυτά που η πατρίδα, κυρίες και κύριοι Βουλευτές, έχει ανάγκη.
      Είπα ότι θα μιλήσω για το κράτος. Κάναμε πολλά στα χρόνια της δικής μας διακυβέρνησης γι’ αυτό. Πέραν από τα Κέντρα Εξυπηρέτησης των Πολιτών, πέρα από άλλες μορφές γρήγορης εξυπηρέτησης του πολίτη, πέραν από το Συνήγορο του Πολίτη, ένα θεσμό που πέτυχε απολύτως στην πράξη και τα πρόσωπα που ήταν στην ηγεσία του επίσης επέτυχαν, ένα θεσμό που ο νυν Υπουργός των Εσωτερικών τον αντιπολιτεύτηκε πολύ σκληρά, όταν τον προτείναμε στη Βουλή των Ελλήνων, πέραν απ’ αυτά, θέλω να θυμίσω το πρόγραμμα «ΙΩΑΝΝΗΣ ΚΑΠΟΔΙΣΤΡΙΑΣ», τη συνένωση δήμων και κοινοτήτων που επίσης, κύριοι της Κυβέρνησης, αντιπολιτευτήκατε πάρα πολύ σκληρά, όπως επίσης και μια σειρά από αρμοδιότητες και σχετικούς πόρους που μεταφέρθηκαν από το κεντρικό κράτος στους Οργανισμούς Τοπικής Αυτοδιοίκησης.
       Κάναμε αρκετά, αλλά δυστυχώς ο στόχος για τη μεταρρύθμιση του κράτους, για τη ριζοσπαστική αλλαγή του κράτους, για τη ριζική αλλαγή του κράτους παραμένει ένας στόχος μείζων για την Ελλάδα, που πρέπει να υλοποιηθεί. 
      Έτσι θα έλεγε κανείς ότι υπάρχει ανάγκη της αλλαγής ενός κράτους που ταλαιπωρεί τον πολίτη, μερικές φορές τον εξουθενώνει, του κλέβει το χρόνο, του φέρεται ταπεινωτικά, ενός κράτους που στιγμές του είναι στιγμές διαφθοράς, ενός κράτους που δεν αγαπά την επιχειρηματικότητα, που δεν αγαπά τις επενδύσεις. Ένα τέτοιο κράτος πρέπει να το αλλάξουμε.
      Και αναρωτιέμαι: Είναι αυτά που προτάθηκαν αλλαγή; Συγκροτούν μία πολιτική που μας επιτρέπει την αισιοδοξία ότι κάτι θα αλλάξει; Και δεν μιλώ μόνο για το Υπουργείο των Εσωτερικών προφανώς. Μιλώ οριζοντίως για όλη την ελληνική Δημόσια Διοίκηση. 
      Κυρίες και κύριοι Βουλευτές, τι απαντά διά του Πρωθυπουργού η Νέα Δημοκρατία σ’ αυτό το μεγάλο πρόβλημα, σ’ αυτά που ακόμη είναι εκκρεμή και πρέπει να γίνουν; 
      Πρώτον, όπως είπα, με την αναφορά στα ονόματα των προβλημάτων,  δεύτερον, με την αναφορά στην ανάγκη θέσπισης ή κατάργησης νόμων, μια κλασική ελληνική δημαγωγία, όπου έχω πρόβλημα ή καταργώ ή θεσπίζω ένα νόμο και τρίτον, με την ίδρυση δεκάδων καινούργιων υπηρεσιών, γενικών γραμματειών, διοικητικών τομέων και άλλων σχετικών μονάδων. Δηλαδή, με την αύξηση του κράτους, όπως καταγράφηκε και χθες στις Προγραμματικές Δηλώσεις του Προέδρου της Κυβερνήσεως.
      Αξιότιμες κυρίες, αξιότιμοι κύριοι Βουλευτές, αυτή η αντίληψη –συγγνώμη για τον όρο που θα χρησιμοποιήσω- είναι κρατικίστικη, είναι οργανωτίστικη και είναι πάρα πολύ παλιά. ‘Ισως πρέπει να ξεμπερδεύουμε μαζί της. ‘Ισως μ’ αυτόν τον τρόπο πρέπει να κλείσουμε οριστικά την περίοδο που αποκαλούμε περίοδο της Μεταπολίτευσης.
      Για να πούμε όμως τα πράγματα με τη δύναμη ενός κατάλληλου παραδείγματος. Αναφέρθηκε χθες ο κύριος Πρωθυπουργός στην ακρίβεια, στην αισχροκέρδεια και πρότεινε διαδικασίες και θεσμούς επίλυσης αυτού του μεγάλου προβλήματος για τις Ελληνίδες και τους Έλληνες.
      Πρώτον, είπε ότι θα αναβαθμιστεί η Επιτροπή Ανταγωνισμού. Αυτό το έχω ακούσει εκατοντάδες φορές. Ποτέ δεν το ακούω να συνοδεύεται με τα κατάλληλα μέτρα. Χθες δεν αναφέρθηκε κανένα σχετικό. Ελπίζω ο κύριος Υπουργός των Εσωτερικών ή ο αρμόδιος Υπουργός Ανάπτυξης να αναφερθούν.
       Τι σημαίνει αναβάθμιση ενός τέτοιου οργάνου, κυρίες και κύριοι Βουλευτές; Μόνο ένα πράγμα μπορεί να σημαίνει. Κάποια στιγμή πρέπει να το καταλάβουμε. Ή θα εξοπλίσουμε αυτά τα όργανα και τις αρχές με ανακριτικές αρμοδιότητες –όχι απλώς ελεγκτικές- ή απλώς θα κοροϊδεύουμε τους εαυτούς μας πρώτα απ’ όλα και στη συνέχεια τον κόσμο.
Διότι, αν δεν δώσεις τη δυνατότητα σε μία τέτοια αρχή να εντοπίζει μόνη της τη συμπεφωνημένη πρακτική των εταιρειών που δημιουργούν άνοδο των τιμών, τότε τίποτα δεν θα γίνει. Θα ερχόμαστε εκ των υστέρων να τρέχουμε ιδρωμένοι πίσω από τα προβλήματα. Δεν ειπώθηκε κάτι σχετικό. Έγινε μόνο μία απλή αναφορά στην αναβάθμιση αυτής της Επιτροπής Ανταγωνισμού. Ας είναι, μέχρι εδώ καλά.
      Όμως, παρακάτω προβλέπεται, με έναν ιδιαίτερα εμφατικό τρόπο απ’ ό,τι είδα και στο γραπτό κείμενο, η έναρξη εφαρμογής και λειτουργίας της Γενικής Γραμματείας Προστασίας του Καταναλωτή και η, κατά κάποιο τρόπο, λειτουργία ενός γενικού γραμματέα ο οποίος θα προσπαθήσει να βοηθήσει στην επίλυση του προβλήματος. Δηλαδή, δεν φθάνει ο αρμόδιος Υφυπουργός για το Εμπόριο, δεν φθάνει ο γενικός γραμματέας του αρμόδιου Υπουργείου, αλλά θα προσθέσουμε έναν ακόμα γενικό γραμματέα, με τις σχετικές δαπανηρές υπηρεσίες, για να κάνει τι; Τίποτα δεν θα κάνει. Απλώς θα αυξήσει το κράτος, αυξάνοντας τις δαπάνες. 
      Κυρίες και κύριοι Βουλευτές, πρέπει να σας πω ότι αυτό είναι μόνιμη επωδός στις Προγραμματικές Δηλώσεις. Έχουμε δεκατρείς τέτοιες νέες υπηρεσίες και ανά περιφέρεια άλλες δεκατρείς, σύνολο είκοσι έξι. Πώς θα μπορούσε κανείς να μετρήσει τα Κέντρα Αγροτικής Ανάπτυξης, ποιος ξέρει πόσα είναι αυτά; Πάντως συνολικώς είναι δεκάδες οι νεοιδρυόμενες υπηρεσίες, σίγουρα πάνω από τριάντα νέες υπηρεσιακές μονάδες. Αυτό είναι κρατισμός, αυτό είναι οργανωτίστικη αντιμετώπιση των προβλημάτων. Αυτό δεν είναι λύση και μάλιστα όταν, κύριοι Υπουργοί, συνοδεύεται και από μία επίκληση στην ψήφιση νόμων, την κλασική ελληνική δημαγωγία. Έχω ένα πρόβλημα, κάνω ένα νόμο που δεν λέω, όμως, τι ο νόμος θα προβλέπει, δεν λέω ποια θα είναι τα μετρήσιμα αποτελέσματα, δεν λέω τι περιμένω ανά συγκεκριμένη περίοδο, δεν λέω τίποτα, αλλά μιλώ μόνο για νόμο. 
      Κυρίες και κύριοι Βουλευτές, θα σας αναφέρω το χαρακτηριστικό παράδειγμα -γιατί είναι η κεντρική ιδέα της παλαιότερης αντιπολιτευτικής τακτικής της Νέας Δημοκρατίας- της διαφθοράς. Επί χρόνια αυτό ήταν το θέμα της Νέας Δημοκρατίας. Σημειώνω ότι τα 10 δισεκατομμύρια ευρώ που θα τροφοδοτούσαν τις πολιτικές της, μέσα από την πάταξη της διαφθοράς, στις Προγραμματικές Δηλώσεις δεν αναφέρονται ως πηγή χρηματοδότησης αυτών των πολιτικών. 
      Ως προς την ίδια τη διαφθορά, ποια αναφορά γίνεται; Θα καταργηθούν, λέει, οι νόμοι περί διαφθοράς. Και επειδή θα καταργηθούν οι νόμοι περί διαφθοράς και θα θεσπιστεί και ένας ακόμη, τελειώσαμε με το πρόβλημα;
      Ο Αρχηγός της Αξιωματικής Αντιπολίτευσης, ο κ. Παπανδρέου, υποσχέθηκε σήμερα ενώπιον της Βουλής των Ελλήνων και του ελληνικού λαού στήριξη στον αγώνα -εάν αυτός γίνει- για την πάταξη της διαφθοράς. 
      Όμως, κυρίες και κύριοι Βουλευτές, με τη νομολαγνεία, με τη δημαγωγία διά των νόμων δεν πρόκειται να γίνουν πράγματα όπως τα θέλουμε. Τι υπόσχονται; Με νόμο τη θέσπιση μίας ανεξάρτητης αρχής η οποία θα είναι πανάκεια, θα μας λύσει τα προβλήματα, θα κάνει αυτή όλους τους διαγωνισμούς για τις προμήθειες, για τα δημόσια έργα, για τις υπηρεσίες και όλα τα της εδώ διαφθοράς θα εξαφανιστούν. Εγώ αναρωτιέμαι πώς; 
      Κύριοι Υπουργοί, πώς συμβιβάζεται αυτή η μαξιμαλιστική θέση με τις επιφυλάξεις και της Νέας Δημοκρατίας, όπως και όλων των κομμάτων, όταν αλλάζαμε το Σύνταγμα απέναντι στις ανεξάρτητες αρχές; Γιατί από τη μία έχουμε επιφύλαξη και από την άλλη θεωρούμε ότι όλη αυτή η πανάκεια, αυτή η αρχή θα τα λύσει;
      Κλείνοντας, θα ήθελα να πω το εξής: Κυρίες και κύριοι Βουλευτές, μιλούμε για ένα πρόγραμμα, σχετικό με το κράτος, τους θεσμούς και τη διαφάνεια παλαιότροπο, προϊόν της αντιπολιτευτικής περιόδου. Αντιπαραθέτουμε απέναντι στα προβλήματα όχι μέτρα, αλλά πλαίσια, γενικότητες, νόμους και όργανα. Έτσι, όμως, θα χαθούμε και πάλι μέσα στον αδυσώπητο κρατισμό. Δουλειά δεν πρόκειται να γίνει, αλλά θα χαθούν και πάλι χρόνια.
      Εμείς, για να μην είμαστε περίεργοι απέναντι στον ελληνικό λαό που θα μας βλέπει να κάνουμε μία δυναμική αντιπολίτευση, χωρίς ακόμη να έχουμε δει τίποτα, πρέπει να λειτουργήσουμε κάτω από την αρχή «για να δούμε τι θα δούμε». Χθες δεν είδαμε, ακούσαμε. Αλλά μέσα απ’ αυτά που ακούσαμε, φως δεν προκύπτει. Ελπίζω να είναι μία κακή αρχή και στην πορεία πολλά πράγματα να διορθωθούν. Αν όμως αυτά συνεχίσουν, κυρίες και κύριοι της Νέας Δημοκρατίας, κάνατε μία πάρα πολύ κακή αρχή.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Επειδή αναφέρθηκε ο κ. Λοβέρδος στα μέτρα της Νέας Δημοκρατίας, ως Κυβέρνησης πλέον, για το θέμα της διαφθοράς και της διαπλοκής, θέλω να τον διαβεβαιώσω εκείνον και τον Αρχηγό της Αξιωματικής Αντιπολίτευσης, ότι εμείς το χρέος μας το ξέρουμε και θα το κάνουμε. Χαιρόμαστε γιατί και ο  Αρχηγός σας και εσείς ομολογείτε, επιτέλους, ότι αφήσατε ένα καθεστώς διαφθοράς και διαπλοκής που πρέπει να το καταπολεμήσουμε. Και αυτό είναι παρήγορο. 
      Ευχαριστώ πολύ. 
      ΑΝΔΡΕΑΣ ΛΟΒΕΡΔΟΣ: Μπορώ να έχω το λόγο, κύριε Πρόεδρε; 
      ΠΡΟΕΔΡΕΥΩΝ (Ιωάννης Τραγάκης): Όχι, κύριε Λοβέρδο, δεν επιτρέπεται. 
      Ο κ. Τσιπλάκης έχει το λόγο. 
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, κυρίες και κύριοι συνάδελφοι, επί των αιτιάσεων, επί των ενστάσεων, επί των επιφυλάξεων, επί του αντιλόγου που εξεφράσθη από πλευράς συνολικά της Αξιωματικής Αντιπολίτευσης, απάντησε, ανταπάντησε, θα έλεγα, με πληρότητα και σαφήνεια ο Πρόεδρος της Κυβέρνησης Κώστας Καραμανλής. 
      Ακόμα πιο εξειδικευμένα ζητήματα ήδη έχουν τεθεί και βεβαίως θα τεθούν και αύριο από πλευράς των Υπουργών της Κυβέρνησης για όλες τις –εγώ θα χαρακτήριζα- επί θύραις κυβερνητικές συμπεριφορές που θα εξωτερικευτούν άμεσα από πλευράς Κυβέρνησης της Νέας Δημοκρατίας. 
      Ως εκ τούτου η δική μου παρέμβαση στηρίζεται και σε μία ως ένα σημείο εμπειρική γνώση λειτουργίας της Βουλής στην προηγούμενη περίοδο 2000-2004 και θεώρησα καθήκον να κάνω αυτήν την προσέγγιση κυρίως για τον διαχρονικά ακουγόμενο αντίλογο από πλευράς της τωρινής Αντιπολίτευσης, ο οποίος στηριζόταν και στηρίζεται και στηρίχθηκε και τώρα στην άποψη ότι η Νέα Δημοκρατία ούτε ως Αντιπολίτευση, αλλά και βεβαίως τώρα ως κυβέρνηση, διά των Προγραμματικών της Δηλώσεων, δεν εξωτερίκευσε μέτρα τα οποία θα λάβει και για τα οποία είναι έτοιμη να τα εκδηλώσει. 
      Αντίθετα –και σας το λέω ειλικρινέστατα- διαλεγόμενος με τον εαυτό μου επί τη βάσει αρχών λογικής, αντίθετα για άλλη μια φορά θα εξωτερικεύσω τι χρεία μαρτύρων υπάρχει ώστε η Νέα Δημοκρατία να σας πείσει και τώρα ως Κυβέρνηση και διά του συγκεκριμένου χαρακτήρα των Προγραμματικών της Δηλώσεων, τι χρεία άλλη μαρτύρων έχουμε για να σας πείσουμε ότι πραγματικά είμαστε έτοιμοι, είμαστε πανέτοιμοι και άμεσα θα αντιληφθείτε και θα αντιληφθεί πρώτα ο κυρίαρχος λαός ο οποίος μας τίμησε με την ψήφο του, ότι σε καίριας σημασίας παρεμβάσεις που έχουμε ιεραρχήσει και έχουμε εκδηλώσει θέσεις θα υπάρξουν κυβερνητικά μέτρα; Και αυτές οι καίριας σημασίας παρεμβάσεις είναι παρεμβάσεις που θα γίνουν στον οικονομικό τομέα, θα γίνουν στη λειτουργία του διοικητικού μηχανισμού, είναι πραγματικά παρεμβάσεις οι οποίες στα κυρίαρχα σημεία τους είχαν επεξεργαστεί και απετέλεσαν αντικείμενο περιεχόμενο προτάσεων νόμων την προηγούμενη κοινοβουλευτική μας θητεία. 
      Η Νέα Δημοκρατία είναι η παράταξη που υποστήριζε και υποστηρίζει και άμεσα θα εκδηλώσει ως κυβερνητική συμπεριφορά ότι χρειάζεται στον τόπο μια άλλη οικονομική πολιτική. Και αυτήν την οικονομική πολιτική εμείς την εκφράσαμε και στην προηγούμενη θητεία και βεβαίως τη συστηματοποιήσαμε υπαρχόντων και προσθέτων μέτρων εξαγγελιών κατά την προεκλογική περίοδο και θα την εξωτερικεύσουμε τώρα σε αντίθεση με μια συμπεριφορά της τωρινής Αντιπολίτευσης η οποία συμπεριφορά έφθασε κοινοβουλευτικά για να κατανοηθεί η αντίφαση και η αναντιστοιχία μεταξύ λόγων και έργων, έφθασε να εξωτερικευτεί λίγες μέρες προ των εκλογών υπό τη μορφή ψηφίσεως και φορολογικού νόμου και αναπτυξιακού νόμου, όταν κανείς δεν βρισκόταν σ’ αυτήν την Αίθουσα για να έχουμε άλλο ένα πρόσθετο σε εισαγωγικά «επικοινωνιακό επιχείρημα» ότι διαμορφώνουμε τους όρους μιας ανάπτυξης που χρόνια τώρα δεν ερχόταν και δημιουργούσαμε προσδοκίες στον κόσμο ότι θα επέλθει με μια νέα επιζητούμενη νίκη της κυβερνώσας τότε παράταξης, μια επιζητούμενη νίκη στις εκλογές της 7ης Μαρτίου.
      Φορολογικό και αναπτυξιακό νόμο ψήφισε η τωρινή Αξιωματική Αντιπολίτευση στο πόδι, οι οποίοι νόμοι δεν ανταπαντούσαν σε συγκεκριμένα αιτήματα της ζώσας κοινωνικής πραγματικότητας.
      Υποστηρίζει, λοιπόν, η Νέα Δημοκρατία και ακούσθηκε διά των Προγραμματικών Δηλώσεων των εκφρασθεισών από πλευράς του Πρωθυπουργού, ότι θα θεσπίσει νέο φορολογικό νόμο, ο οποίος πραγματικά θα περιορίζει τους φόρους επί των αδιανεμήτων κερδών στις κεφαλαιουχικές εταιρείες, που θα περιορίζει τους φόρους εισοδήματος επί των προσωπικών εταιρειών, που θα διευκολύνει πραγματικά τις μεταβιβάσεις και συγχωνεύσεις επιχειρήσεων, που δεν θα αναγνωρίζει την απόρριψη βιβλίων μόνο για τυπικούς λόγους, που θα διαμορφώνει επενδυτικό περιβάλλον τέτοιο που όχι μόνο να υπάρξουν κυρίως οι μικρομεσαίες επιχειρήσεις αλλά να επεκτείνουν και τις δραστηριότητές τους. Και λέει η Νέα Δημοκρατία από πλευράς ελεγχόντων φορολογικών οργάνων ότι αυτά τα όργανα ως ελέγχοντα θα είναι άλλα και άλλα τα όργανα που θα επιβάλλουν σε περιπτώσεις παραβάσεων τα πρόστιμα.
      Λέει η Νέα Δημοκρατία επίσης ότι θα αντικειμενικοποιήσει το σύστημα των ελέγχων. Και δεν μπορεί ένας φορολογικός νόμος να έχει σχέση με «συνάφειες» και «εξαετίες», υπολογιζόμενα επί τη βάσει αυθαιρέτων κριτηρίων, καταστάσεις προϋπάρχουσες, απαράδεκτες και ανεπίτρεπτες στον επιχειρηματικό κόσμο.
      Αν αυτά, λοιπόν, ως επισημάνσεις, που θα υπάρξουν και ως ρυθμίσεις πολύ γρήγορα, γίνονται από πλευράς Νέας Δημοκρατίας διαχρονικά τώρα, ανατρέχοντες προς τα πίσω σε μακρύτερο χρονικό διάστημα, αν όλα αυτά δεν συνιστούν επεξεργασία, αν όλα αυτά δεν συνιστούν προσέγγιση αιτιολογημένη, βάσιμη σε ζητήματα της κοινωνίας, τότε ποιες συμπεριφορές απ’ αυτές που κυρίως εκδηλώθηκαν τόσα χρόνια μπορούν να συνιστούν απάντηση στα προβλήματα αυτής της φύσεως;
      Μιλούμε για αναπτυξιακό νόμο ο οποίος θα λαμβάνει υπόψη τα συγκριτικά πλεονεκτήματα κάθε περιοχής και ο οποίος θα διευρύνει τον κύκλο των προσώπων φυσικών ή νομικών που μπορούν πράγματι να περιλαμβάνονται στις ρυθμίσεις αυτού του νόμου. 
      Εμείς λέμε οι εμπορικές επιχειρήσεις, εμείς λέμε αγροτικές επιχειρήσεις, μεταποιητικές πραγματικά θα είναι εκ των προσώπων που μπορεί να είναι υποψήφιοι, να έχουν από πλευράς αναπτυξιακών κινήτρων τη συγκεκριμένη αντιμετώπιση.
      Αναφέρθηκα στο περιβάλλον το επενδυτικό διότι είναι το ένα πόδι πάνω στο οποίο στηρίζεται η περιφερειακή ανάπτυξη. Το άλλο πόδι είναι γνωστό ότι συνιστά ο αγροτοκτηνοτροφικός τομέας. Και σας το λέω αυτό και ως Βουλευτής της περιφέρειας γιατί για εμάς η υστέρηση της περιφερειακής ανάπτυξης δεν μπορεί να γίνει άλλο δεκτή. Γι’ αυτό στους δύο κυρίαρχους τομείς, της επιχειρηματικότητας και του αγροτοκτηνοτροφικού τομέα οι παρεμβάσεις μας είναι συγκεκριμένες.
      Δεν είναι παρέμβαση επιβαλλόμενη η παρέμβαση των πανωτοκίων που μετά από πέντε νόμους και πάλι της περιόδου 2000-2004 δεν μπόρεσε  να αντιμετωπιστεί αυτό το πρόβλημα; Δεν είναι παρέμβαση το να λέμε ότι πραγματικά αυτό το άγος, αυτό το φορτίο των πανωτοκίων πρέπει να το αποσείσουμε από τις πλάτες των αγροτοκτηνοτρόφων; Να καταργήσουμε αυτήν την απόφαση της Νομισματικής Επιτροπής η οποία αποτέλεσε δυστυχώς αντικείμενο ερμηνευτικών προσεγγίσεων λανθασμένων και να πούμε ότι υπό συγκεκριμένους όρους και εντός πενταετίας σε δέκα εξαμηνιαίες δόσεις θα αποδοθεί  το υπολειπόμενο ποσό μετά τη ρύθμιση που δεν θα υπερβαίνει το τριπλάσιο του αρχικού ληφθέντος κεφαλαίου;  Δεν είναι ρύθμιση επιβαλλόμενη η αναμόρφωση του κανονισμού του ΕΛΓΑ ώστε να έχουμε διεύρυνση και των ασφαλιστικών κινδύνων, αλλά και αποτίμηση γρήγορη των ζημιών και αποπληρωμή εντός συγκεκριμένων χρονικών πλαισίων; Δεν είναι συγκεκριμένες οι ρυθμίσεις –και άκουσα από τον αγαπητό συνάδελφο τον κ. Λοβέρδο, που μίλησε περί νομολαγνείας- αυτού του νόμου που θα καταπολεμά τη διαφθορά και τη διαπλοκή όταν ανατρέχοντες στο παρελθόν και κυρίως στο 2000 διαπιστώνουμε ότι ο τότε Πρωθυπουργός ο κ. Σημίτης μιλούσε για ανυπαρξία διαφθοράς και παρέπεμπε τον οιονδήποτε έχει αντίθετα στοιχεία να πάει στη δικαιοσύνη; Δεν είναι, λοιπόν, επιβαλλόμενη ρύθμιση τώρα, τέσσερα χρόνια μετά και τη σημερινή πανηγυρική επιβεβαίωση από τον Αρχηγό της Αξιωματικής Αντιπολίτευσης  ότι πραγματικά θα στηρίξει την προσπάθεια καταπολέμησης της διαφθοράς όπου υπάρχει; Δεν είναι επιβαλλόμενη, λοιπόν, ρύθμιση ο νόμος τον οποίο θα φέρει η Νέα Δημοκρατία και είναι συγκεκριμένος και αφορά την απάλειψη εκείνων των διατάξεων που συνιστούν εκκολαπτήριο της διαφθοράς;
      Τελειώνοντας, αγαπητές και αγαπητοί συνάδελφοι, θέλω να πω ότι η Νέα Δημοκρατία με συγκεκριμένες νομοθετικές ρυθμίσεις σε εύλογο χρονικό διάστημα, λέγοντας την πλήρη αλήθεια στο λαό, πραγματικά θα κυβερνήσει κατά τον τρόπο που πρέπει και θα ζητήσει επαναβεβαίωση της παρουσίας της στην Κυβέρνηση για την επόμενη τετραετία, αντικρούοντας οτιδήποτε μέχρι τώρα δυστυχώς από μέρους Σας εκφράζεται κατά τρόπο, θα έλεγα, μη έχοντα σχέση με την πραγματικότητα, κατά τρόπο μικροκομματικό, κατά τρόπο μικροπολιτικό. 
      (Χειροκροτήματα από την πτέρυγα της Νέας Δημοκρατίας)
      ΠΡΟΔΡΕΥΩΝ (Ιωάννης Τραγάκης):  Το λόγο έχει ο Βουλευτής του ΠΑΣΟΚ κ. Χρυσοχοϊδης.
      ΜΙΧΑΗΛ ΧΡΥΣΟΧΟΙΔΗΣ:  Κύριε Πρόεδρε και κύριοι συνάδελφοι, κατ’ αρχήν είναι σημαντικό ότι υπάρχουν πάρα πολλοί συνάδελφοι που παρακολουθούν τη συζήτηση τέτοια ώρα αργά 
      ΑΓΓΕΛΟΣ ΤΖΕΚΗΣ: Οι νέοι.
      ΜΙΧΑΗΛ ΧΡΥΣΟΧΟΙΔΗΣ:  Οι νέοι. Είναι πάντως παρήγορο. 
      ΠΡΟΕΔΡΕΥΩΝ (Ιωάννης Τραγάκης): Έχει ενδιαφέρον και η συζήτηση. 
      ΜΙΧΑΗΛ ΧΡΥΣΟΧΟΙΔΗΣ:  Είναι προφανές. 
      Κυρίες και κύριοι συνάδελφοι, η περίοδος που διανύουμε είναι ιδιαίτερα κρίσιμη για την εξωτερική μας πολιτική και ειδικότερα για την ευρωπαϊκή μας πολιτική και τούτο διότι μέσα στους επόμενους μήνες θα ληφθούν κρίσιμες αποφάσεις για τα ελληνικά συμφέροντα στην Ευρωπαϊκή Ένωση. Και το εκπληκτικό είναι το εξής. Ότι για όλα αυτά στις Προγραμματικές Δηλώσεις δεν ακούσαμε τίποτα. 
      Επίσης είναι αξιοσημείωτο ότι σε λίγες μέρες ο Πρωθυπουργός θα πάει στις Βρυξέλλες να εκπροσωπήσει τη χώρα στην Ευρωπαϊκή Ένωση, στο Συμβούλιο Κορυφής και δεν έχει ακουστεί στη Βουλή διά των Προγραμματικών Δηλώσεων κουβέντα γι’ αυτά τα θέματα. Δεν μας είπε η Κυβέρνηση για την κρίσιμη και σκληρή διαπραγμάτευση που πρόκειται να ακολουθήσει τους επόμενες μήνες σχετικά με τον προϋπολογισμό της Ευρωπαϊκής Ένωσης για τα επόμενα επτά χρόνια 2007-2013 τις δημοσιονομικές προοπτικές, όπως χαρακτηριστικά λέγονται στην Ευρωπαϊκή Ένωση. 
      Γιατί είναι αυτό το ζήτημα  τόσο κρίσιμο; Διότι θα προσδιορίσει και το ύψος του Δ΄ Κοινοτικού Πλαισίου Στήριξης, το οποίο επικαλέστηκε η Κυβέρνηση για να τεκμηριώσει την πολιτική της για την περιφερειακή ανάπτυξη.
      Και είναι γνωστό ότι οι μεγάλες χώρες της Ευρωπαϊκής Ένωσης, αυτήν τη στιγμή επιχειρούν μια προσπάθεια να περικόψουν τον προϋπολογισμό. Πώς, λοιπόν, θα πορευθεί η Κυβέρνηση στο ζήτημα αυτό, με ποιες συμμαχίες, με ποιες θέσεις, με ποιες πολιτικές;
      Επίσης η Κυβέρνηση δεν μας είπε τίποτε για το ευρωπαϊκό Σύνταγμα. Μια πολύ μεγάλη συζήτηση έχει ανοίξει εδώ και ενάμισι -δυο χρόνια στην Ευρωπαϊκή Ένωση. Υπάρχει ένα αδιέξοδο αυτήν τη στιγμή, αδιέξοδο το οποίο δημιουργεί προβλήματα στην προώθηση της ενοποίησης της Ευρώπης. Η Κυβέρνηση σιώπησε. Δεν αρκεί να λες ότι εγώ είμαι υπέρ της ομοσπονδιακής μετεξέλιξης της  Ευρωπαϊκής Ένωσης, αλλά θα πρέπει να έχεις συγκεκριμένες θέσεις για τα ζητήματα αυτά και να συμμετέχεις ενεργά όχι μόνο στο επίπεδο της Κορυφής αλλά και σε όλες εκείνες τις διεργασίες που γίνονται στη Βουλή, στην Ευρωπαϊκή Ένωση για το ζήτημα αυτό. 
      Επίσης, κυρίες και κύριοι συνάδελφοι, δεν μας είπε ο κύριος Πρωθυπουργός –αναφέρθηκε σήμερα ο Υπουργός Γεωργίας- για το θέμα της Κοινής Αγροτικής Πολιτικής. Αύριο, λοιπόν, ο Υπουργός Γεωργίας διαπραγματεύεται στην Ευρωπαϊκή Ένωση την αναμόρφωση της Κοινής Αγροτικής Πολιτικής σε τρία βασικά προϊόντα, βαμβάκι, λάδι, καπνός, για τα οποία ανέφερε ο Πρωθυπουργός ότι η Ελλάδα εξαίρεσε αυτά τα προϊόντα κατά τη διαπραγμάτευση του Ιουνίου. Φαίνεται αγνοούν τι έχει γίνει, το αγνοεί ή ενδεχομένως παραποιεί την αλήθεια και ο Υπουργός Γεωργίας. Ο δε Υπουργός Γεωργίας προηγουμένως μας προετοίμασε, κατεβάζοντας τον πήχυ χαμηλά, για πιθανή αποτυχία. 
      ΙΟΡΔΑΝΗΣ ΤΖΑΜΤΖΗΣ: Ποια είναι η αλήθεια;
      ΜΙΧΑΗΛ ΧΡΥΣΟΧΟΪΔΗΣ: Σε αυτό, λοιπόν, το κρίσιμο ζήτημα που θα καθορίσει την πορεία της γεωργίας για τα επόμενα δέκα χρόνια, δεν έγινε απολύτως καμιά αναφορά στις Προγραμματικές Δηλώσεις χθες από τον Πρωθυπουργό. Και κυρίως δεν υπάρχει καμία σαφής δέσμευση από την πλευρά του. Με άλλα λόγια, επειδή ρωτήσατε για την αλήθεια, επαναλαμβάνετε αυτά που κάνατε και ως Αντιπολίτευση, αγαπητοί συνάδελφοι. Δεν παρουσιάζετε ποτέ τις θέσεις σας, δεν δεσμεύεστε, δεν αναλαμβάνετε καμιά ευθύνη, που αφορούν κυρίως την ευρωπαϊκή διάσταση της πολιτικής μας, η οποία ευρωπαϊκή διάσταση της πολιτικής μας σήμερα, όπως ξέρετε καλύπτει περίπου το 70% των δραστηριοτήτων, οικονομικών και κοινωνικών αυτής της χώρας. Αν θέλει κανείς καλόπιστος παρατηρητής να κάνει μια πρώτη διαπίστωση για τις Προγραμματικές Δηλώσεις της Κυβέρνησης, το συμπέρασμά μου, κύριοι Υπουργοί, είναι πως ό,τι παρουσιάσατε μέχρι σήμερα, μέχρι τώρα, η αντιμετώπιση των ζητημάτων είναι αποσπασματική. Δηλαδή τι έχουμε; Έχουμε αποσπασματική εξαγγελία μέτρων χωρίς να εντάσσονται σε καμία απολύτως στρατηγική. Μπορεί να δημιουργούν αυτά κάποιες εντυπώσεις, αλλά είναι βέβαιο ότι θα οδηγήσουν σε αδιέξοδα.
      Εμένα προσωπικά μου δημιουργήθηκε η εντύπωση ότι δεν υπάρχει Υπουργός Οικονομίας σ’ αυτήν την Κυβέρνηση ο οποίος υποθέτω θα μιλήσει αύριο, αλλά πρέπει να υπάρχει και ταμίας όπως ξέρετε σε μια κυβέρνηση, το Γενικό Λογιστήριο του Κράτους, υπάρχει ο Υπουργός ο οποίος ενδιαφέρεται για τα έσοδα του προϋπολογισμού. Αυτή είναι η εντύπωση μου μέχρι τώρα.  Και επειδή μιλάμε για την Κοινή Αγροτική Πολιτική και το αγροτικό ζήτημα, θα σας αναφέρω ένα μικρό παράδειγμα αποσπασματικότητας, αγαπητοί συνάδελφοι. 
      Όπως είπε προηγουμένως ο Υπουργός Γεωργίας κ. Τσιτουρίδης, μια από τις πρώτες αποφάσεις που υπέγραψε είναι να μειώσει την εισφορά των κτηνοτρόφων στον ΕΛΓΑ κατά 25%. Γιατί το κάνει αυτό; Για να μειώσει, λέει, το κόστος παραγωγής, γιατί θα μειωθεί στη συνέχεια η τιμή του γάλακτος στον καταναλωτή. 
      Εάν μειωθεί η τιμή του γάλακτος, σας παρακαλώ να το πληροφορήσετε και σε εμένα. Δεν πρόκειται να μειωθεί η τιμή του γάλακτος στον καταναλωτή. Το ζήτημα της τιμής στον καταναλωτή είναι ζήτημα ανταγωνισμού το οποίο πρέπει να δει η Κυβέρνηση και πρέπει να βλέπει η κάθε κυβέρνηση. 
      Για να κάνω πιο συγκεκριμένο το παράδειγμα, για να καταδείξω αυτήν την αποσπασματικότητα, απ’ αυτήν τη μείωση ένας μέσος αγελαδοτρόφος θα ωφεληθεί 50 ευρώ το χρόνο, δηλαδή, 17.000 δραχμές.
      Ποια είναι όμως η πραγματική αγωνία του παραγωγού; Η πραγματική αγωνία του παραγωγού είναι τα 50 ευρώ ή με ποιον τρόπο θα του καλύψει ο ΕΛΓΑ και άλλες ενδεχομένως ζημίες που δεν του καλύπτει μέχρι σήμερα; Ποιο είναι το ζητούμενο δηλαδή; Δεν είναι η ενίσχυση του ΕΛΓΑ, ούτως ώστε να τον καλύπτει και σε περίπτωση απώλειας εισοδήματος, γιατί ενδεχομένως δεν μπορεί να πουλήσει σε καλές τιμές την παραγωγή του; Είναι αυτό μέτρο που οδηγεί στρατηγικά στην ενίσχυση του εισοδήματος του παραγωγού, του αγρότη, του κτηνοτρόφου; Βοηθάει πραγματικά τον παραγωγό, όταν εξασθενίζουμε έναν οργανισμό ο οποίος αποτελεί εγγύηση για τη ζωή και το οικογενειακό εισόδημα του παραγωγού, απλά για να του δώσουμε ένα βραχυπρόθεσμο όφελος; Κάπως έτσι είναι όλα τα μέτρα της Κυβέρνησης. Αυτόν τον χαρακτήρα έχουν. 
      Αγαπητοί συνάδελφοι, χθες ο Πρωθυπουργός αναφέρθηκε στην αλήθεια, στη μοναδικότητα της αλήθειας και είπε ότι πρέπει να κυριαρχήσει η αλήθεια. Και ποιος μπορεί να διαφωνήσει με μια τέτοια διατύπωση; Η Κυβέρνηση όμως είναι τώρα υποχρεωμένη να καταδείξει την αλήθεια και όχι τις στρογγυλεμένες αλήθειες που ακούμε δυο μέρες εδώ μέσα, όχι τις στρογγυλεμένες αλήθειες που ακούσαμε από τον Υπουργό Γεωργίας πριν από λίγο.
      Είναι γνωστό ότι με τα προβλήματα που έχουν προκύψει κατά καιρούς κατά τη διάρκεια της διακυβέρνησης του ΠΑΣΟΚ από τις επιδοτήσεις των αγροτικών προϊόντων όπως το βαμβάκι, το λάδι κλπ., στελέχη του κόμματος της Αξιωματικής Αντιπολίτευσης τότε, είχαν σαν κύριο σύνθημα και μάλιστα πρόσφατα με το λάδι, «πληρώστε όλα τα κιλά και όλα τα λεφτά». Τώρα λοιπόν, πρέπει να πει η Κυβέρνηση με αίσθημα ευθύνης στους παραγωγούς ότι δεν είναι δυνατόν να πληρώνονται όλα τα κιλά και όλα τα λεφτά, αλλά θα πληρώνονται  εκείνα τα κιλά και εκείνα τα λεφτά που είναι νόμιμα μέσα στα πλαίσια των κανονισμών της Ευρωπαϊκής Ένωσης. Γιατί αυτή είναι η αλήθεια, η καθαρή αλήθεια και αυτή είναι η πραγματικότητα. 
      Έτσι λοιπόν, θα πρέπει να πείτε την αλήθεια και θα πρέπει να κατεβείτε τώρα στο λαό, στους αγρότες να τους περιγράψετε όλη την πραγματικότητα για το καθεστώς που διέπει σήμερα την ελληνική γεωργία και όχι με αποσπασματικά μέτρα αλλά με μια στρατηγική να δώσετε ώθηση στο εισόδημα και όχι μόνο. Γιατί, αγαπητοί συνάδελφοι, η στήριξη του αγρότη δεν είναι μόνο επιδοτήσεις ή αποζημιώσεις. Η στήριξη του αγρότη είναι να δημιουργήσεις υποδομές στην ύπαιθρο, να δημιουργήσεις όλες εκείνες τις προϋποθέσεις, να φτιάξεις τη ζωή του καλύτερη, να δημιουργήσεις μια ποιότητα ζωής τέτοια, που θα μπορούν νέοι άνθρωποι να μένουν στην ύπαιθρο, να αναπτύσσουν τη δημιουργικότητά τους και την προσωπικότητά τους.
      ΙΟΡΔΑΝΗΣ ΤΖΑΜΤΖΗΣ: Μέχρι προχθές, Κυβέρνηση ήσασταν. 
      ( Θόρυβος στην πτέρυγα της Νέας Δημοκρατίας )
      ΜΙΧΑΗΛ ΧΡΥΣΟΧΟΪΔΗΣ: Θέλω να είμαστε έντιμοι, κύριε Υπουργέ, με τον εαυτό μας και με σας. Μια Κυβέρνηση κρίνεται εκ του αποτελέσματος. Είναι καθαρό αυτό. Και εσείς θα κριθείτε από το αποτέλεσμα. Αυτήν τη στιγμή, εμείς είμαστε υποχρεωμένοι να εντοπίζουμε και να κάνουμε κριτική σε όσους σχεδιασμούς κατά τη γνώμη μας έχουν έλλειμμα, σε όποια μέτρα είναι αποσπασματικά κατά τη γνώμη μας και δεν οδηγούν στους στόχους στους οποίους πρέπει να οδηγούν για το λαϊκό συμφέρον και το συμφέρον της χώρας. Όπου, λοιπόν, οι σχεδιασμοί σας και η πραγματοποίηση της πολιτικής σας οδηγούν στην προάσπιση των συμφερόντων των πολιτών και της χώρας, θα είμαστε κοντά σας και θα είμαστε μαζί σας συστρατευμένοι. Όπου αυτό δεν γίνεται, θα ασκήσουμε αντιπολίτευση χωρίς εκπτώσεις. Εγώ σας εύχομαι καλή επιτυχία. 
      Ευχαριστώ.
      ( Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η κ. Καλαντζάκου, η οποία είναι η τελευταία ομιλήτρια για απόψε.
      ΣΟΦΙΑ ΚΑΛΑΝΤΖΑΚΟΥ: Κύριε Πρόεδρε, κυρίες και κύριοι συνάδελφοι, από την κριτική που έχω ακούσει εδώ από την πλευρά του ΠΑΣΟΚ κυρίως για τις Προγραμματικές μας Δηλώσεις, θεωρώ ότι οι επόμενες Προγραμματικές Δηλώσεις πρέπει να κρατούν τουλάχιστον τρεις ημέρες γιατί έτσι που ψάχνετε τόσο μεγάλη λεπτομέρεια νομίζω ότι θα πρέπει να ακούσουμε, όλοι όσοι ενδιαφέρονται, τις επιμέρους ομιλίες των Υπουργών, γιατί έχουν τοποθετηθεί μέχρι στιγμής με πολύ μεγάλη σαφήνεια. 
      Απόψε το βράδυ, αν και κλείνω αυτήν την πρώτη συνεδρίαση όπου θα σχολιάσουμε κι εμείς οι Βουλευτές τις Προγραμματικές Δηλώσεις, ανεξάρτητα σε ποιο κόμμα βρισκόμαστε, βλέπω πολύ μεγάλη αισιοδοξία και αισθάνομαι ότι υπάρχει προοπτική. Υπάρχει πραγματικά προοπτική και μία ευκαιρία για νέο ξεκίνημα. 
      Πέρασα τα πρώτα τέσσερα χρόνια της θητείας μου στη Βουλή πραγματικά μαθαίνοντας πάρα πολλά πράγματα για όλα τα θέματα που απασχολούν τους Έλληνες πολίτες, μιλώντας σε πάρα πολλά νομοσχέδια και για πολλά και διαφορετικά θέματα. Πάντα, όμως, είχα την αίσθηση στα προηγούμενα τέσσερα χρόνια ότι η κυβέρνηση είχε πραγματικά απομακρυνθεί απ’ αυτά που έλεγαν οι πολίτες. Και πιστεύω ότι δεν είναι τυχαίο το εκλογικό αποτέλεσμα. Πιστεύω ότι παρ’ όλο που θέλαμε και εμείς να είμαστε στην Κυβέρνηση νωρίτερα, η Αντιπολίτευση είναι μία πολύ καλή ευκαιρία κανείς να ανοίξει τα αφτιά του και να μάθει τι ζητούν πραγματικά οι πολίτες για να μπορεί να έρθει -όπως έχουμε έρθει και εμείς σήμερα- προετοιμασμένος για να εφαρμόσει τις πολιτικές που προκύπτουν από τα μηνύματα των πολιτών. 
      Και δεν σας κρύβω ότι σε όλη τη διάρκεια της προεκλογικής περιόδου μιλούσα μόνιμα για το πρόγραμμα της Νέας Δημοκρατίας σε ένα διάλογο με τους πολίτες. Με ρωτούσαν πράγματα και έβλεπαν ότι υπήρχαν συγκεκριμένα μέτρα, μέτρα που είχαν σχέση με την ασφάλεια, μέτρα που είχαν σχέση με την αγροτική προοπτική, με την αγροτική οικονομία. 
      Το πρόγραμμά μας δεν είναι ούτε τυχαίο ούτε γραμμένο στο πόδι. Είναι προϊόν μελέτης. Και όχι μόνο μελέτης στα γραφεία, αλλά και με την επαφή αυτή, με την αμφίδρομη σχέση με τους πολίτες που νομίζω ότι είναι πολύ απαραίτητη.
      Δεν σας κρύβω ότι όταν ένα κόμμα περνά από την Αντιπολίτευση στην Κυβέρνηση, ο μεγαλύτερος φόβος είναι ότι οι Υπουργοί θα κλειστούν στα γραφεία και δεν θα βρίσκονται έξω. Με μεγάλη χαρά διαπιστώνω ότι η δική μας Κυβέρνηση εξακολουθεί να φέρεται με τον ίδιο τρόπο όπως όταν ήταν στην Αντιπολίτευση. 
      ΑΝΔΡΕΑΣ ΛΟΒΕΡΔΟΣ: Κυρία Καλαντζάκου, δεν είστε ακόμη Αντιπολίτευση…
      ΣΟΦΙΑ ΚΑΛΑΝΤΖΑΚΟΥ: Με ποια έννοια το λέω αυτό; Με την επαφή. Η επαφή, κύριε Λοβέρδο –και νομίζω ότι θα έπρεπε εσείς ειδικά να μην το λέτε αυτό…
      ΑΝΔΡΕΑΣ ΛΟΒΕΡΔΟΣ: Αστειεύτηκα.
      ΣΟΦΙΑ ΚΑΛΑΝΤΖΑΚΟΥ: Εντάξει, χιούμορ μπορούμε να κάνουμε. Η αλήθεια, όμως, είναι αυτή. Χρειαζόμαστε ανθρώπους στην Κυβέρνηση και στη Βουλή που πραγματικά να μπορούν συνεχώς να παίρνουν τα καινούργια επικαιροποιημένα μηνύματα από τους πολίτες. Και είναι πάρα πολύ καλό κανείς να βρίσκεται έξω, εκεί όπου πραγματικά υπάρχει ζωή, υπάρχουν τα προβλήματα και υπάρχουν οι προκλήσεις και μέσα στα γραφεία να σχεδιάζονται και να υλοποιούνται οι πολιτικές. 
      Αυτό που θα ήθελα να πω, επειδή άκουσα πάρα πολλά και έτσι για να μπορούμε να απαντούμε ίσως και ο ένας στον άλλο, είναι ότι μιλά το ΠΑΣΟΚ για την περιφερειακή ανάπτυξη. Δεν υπάρχει κάτι που να με προσβάλει περισσότερο ως Μεσσήνια πολιτικός από το να συζητάμε για περιφερειακή ανάπτυξη. Εμείς δεν τη γευτήκαμε, δεν την είδαμε πουθενά στη Μεσσηνία την περιφερειακή ανάπτυξη. Είμαστε ένας νομός αγροτικός. Ήμασταν ένας νομός που κατρακυλούσε χρόνο με το χρόνο σε χαμηλότερες θέσεις ανάπτυξης. Και δεν λέω τίποτα άλλο. Αφού εσείς το ξέρατε, εμείς το ξέραμε, όλοι το γνώριζαν ότι η Μεσσηνία κατρακυλάει, γιατί δεν έγινε ένα πιλοτικό πρόγραμμα για να δούμε τελικά αν οι πολιτικές που ήθελε η προηγούμενη κυβέρνηση να εφαρμόσει, μπορούσαν να ανεβάσουν τη Μεσσηνία από την τελευταία ταχύτητα στην πρώτη ταχύτητα ανάπτυξης; Γιατί δεν επελέγη ένας νομός, ένα μέρος όπου πραγματικά να μπορούμε να βλέπουμε ένα νομό που πέφτει να ανασηκώνεται; Δεν είναι ισόρροπη περιφερειακή ανάπτυξη αυτή που υπάρχει σήμερα. Λυπάμαι.
      Καταλαβαίνω ότι όσοι είναι στο λεκανοπέδιο της Αττικής βλέπουν ίσως λίγο διαφορετικά -όχι αρνητικά, αλλά διαφορετικά- τα προβλήματα της κοινωνίας. Εμείς τα βιώνουμε στην περιφέρεια πάρα πολύ έντονα γιατί οι σχέσεις είναι ακόμα πολύ προσωπικές και έχουμε άμεση και καθημερινή επαφή με τον περίγυρό μας και με τους πολίτες.
      Μιλήσαμε λίγο για το τι έπρεπε ενδεχομένως να πει η Κυβέρνηση για την ευρωπαϊκή διάσταση της κυβερνητικής πολιτικής.
      Και επειδή αναφερθήκατε στα αγροτικά θα ήθελα να πω ότι ο κ. Τσιτουρίδης είπε δύο πολύ συγκεκριμένα πράγματα, γιατί η διαπραγμάτευση έχει ήδη γίνει σε ένα πολύ μεγάλο βαθμό και είναι πολύ συγκεκριμένες οι θέσεις. Τι να συζητάμε τώρα. Παραλαμβάνουμε κάτι, το οποίο έχετε διαπραγματευθεί. Και ξέρουμε ότι στα τρία προϊόντα έχουμε: στο λάδι την Ισπανία απέναντι, στο βαμβάκι τη Γαλλία και στον καπνό την Ιταλία. Και  είναι μια δύσκολη διαπραγμάτευση. 
      Ο κ. Τσιτουρίδης, λοιπόν, ο οποίος έχει μία μεγάλη εμπειρία στον τρόπο με τον οποίο λειτουργούν τα πράγματα στις Βρυξέλλες, είπε δύο πολύ συγκεκριμένα πράγματα. Ζητάμε καταρχήν να κάνουμε την καλύτερη δυνατή διαπραγμάτευση υπό τις συνθήκες που υπάρχουν -αναφέρθηκε στα ραντεβού που θα έχει αύριο- για να μπορέσουμε να έχουμε συμμαχίες και μίλησε για μεγαλύτερη μεταβατική περίοδο και μία δημοσιονομική ουδετερότητα για τους αγρότες. Να μην χάσουν, δηλαδή, οι αγρότες μας χρήματα. 
      Κανείς δεν μπορεί να πει ότι δεν θα αλλάξουν τα πράγματα στην αγροτική πολιτική. Όλοι ξέρουμε ότι υπάρχει ο ΠΟΕ. Όλοι ξέρουμε ότι πρέπει να βαφτιστούν οι επιδοτήσεις με ένα άλλο όνομα για να συνεχίσουν να υπάρχουν. Οι θέσεις όμως που πρέπει να πάρουμε για να προστατεύσουμε τα προϊόντα μας πρέπει να είναι και ρεαλιστικές και μελετημένες και να είναι προϊόν διαπραγμάτευσης. Πράγματι για τα μεσογειακά προϊόντα έπρεπε να είχαν υπάρξει πιο συγκεκριμένες δεσμεύσεις πολύ νωρίτερα από την πλευρά της κυβέρνησης. Η Ελληνική Προεδρία ήταν πράγματι μία ευκαιρία ίσως όχι για να ανοίξει ο κύκλος διαπραγμάτευσης, γιατί ήταν συγκεκριμένη η χρονική περίοδος που θα συζητούσαμε για τα μεσογειακά προϊόντα, αλλά σίγουρα ήταν μία μεγάλη ευκαιρία για να προασπιστούμε τα δικαιώματά μας στα μεσογειακά προϊόντα, που αποτελούν το μεγαλύτερο ποσοστό της αγροτικής μας οικονομίας. 
      Υπάρχει ένα δίλημμα που πλανάται στην ατμόσφαιρα: αν πρέπει να προχωρήσουμε σε τομές ή σε καλύτερη διαχείριση. Εγώ νομίζω ότι χρειάζεται ο συνδυασμός και των δύο. Και τομές πρέπει να γίνουν. Οι τομές βέβαια πάντα προϋποθέτουν πολιτικό κόστος και υπάρχει μεγαλύτερη δυσκολία στο να προχωρούμε σε τομές και σε βαθιές, ριζικές αλλαγές, είναι όμως μια ευκαιρία να συνεννοηθούμε πραγματικά. Νομίζω ότι ο κόσμος ζητά καθαρές και άμεσες λύσεις. Αυτό σημαίνει χρηστή διαχείριση, διαφάνεια. Σημαίνει να ξεκαθαρίσει λίγο το τοπίο σε πάρα πολλούς τομείς. Νομίζω ότι αυτή είναι βασική προτεραιότητα της Νέας Δημοκρατίας, διότι χωρίς οργανωμένο κράτος που να λειτουργεί με διαφάνεια και με λιγότερη γραφειοκρατία δεν γίνεται τίποτα. 
      Εγώ δεν είμαι νομικός. Εμένα δεν με ευχαριστεί το γεγονός ότι ερχόμαστε εδώ και ψηφίζουμε κάθε μέρα άλλους νόμους, τους οποίους οι περισσότεροι δεν μπορούμε να καταλάβουμε και να διαβάσουμε γιατί παραπέμπουν σε προηγουμένους. Πιστεύω ότι πρέπει να απλοποιηθεί ολόκληρο το σύστημα, έτσι ώστε ο κάθε πολίτης να ξέρει τα δικαιώματά του  και τις υποχρεώσεις του απέναντι στο κράτος. Επιτέλους πρέπει να μπουν ορισμένες ξεκάθαρες διαδικασίες, να υπάρχει διαφάνεια, να ξέρει ο πολίτης ότι όπως πρέπει να είναι υπεύθυνος απέναντι στο κράτος, έτσι και το κράτος πρέπει να είναι υπεύθυνο απέναντι στον πολίτη. 
      Βρισκόμαστε στον 21ο αιώνα και έχουμε χάσει πάρα πολύ χρόνο. Δεν έχουμε την πολυτέλεια του χρόνου. Είναι σημαντικό ότι έχουμε σαν προτεραιότητες την επανίδρυση του κράτους με στοιχεία που έχουν ήδη αναπτυχθεί –να μην επανέρχομαι- την παιδεία, που είναι πρώτη προτεραιότητα για τη Νέα Δημοκρατία, με περισσότερα χρήματα. Γιατί χωρίς χρήματα δεν γίνονται ολοήμερα σχολεία, δεν γίνονται νέα τμήματα στα ΑΕΙ, δεν αναβαθμίζονται τα ΤΕΙ, δεν γίνονται περισσότερα νηπιαγωγεία με καλύτερες εγκαταστάσεις, δεν υπάρχουν σωστά δημοτικά, που είναι η βάση της γνώσης, καθώς και νέες τεχνολογίες. Τίποτα απ’ όλα αυτά δεν μπορούν να συμβούν, αν δεν δώσουμε περισσότερα χρήματα και αν δεν υπάρξει επιτέλους μια σωστή διαχείριση των πόρων,  έτσι ώστε να μην υπάρχουν σπατάλες που δεν ωφελούν τους πολίτες. Γιατί κάθε ένα ευρώ που πέφτει στη μαύρη τρύπα αυτής της απίθανης σπατάλης και της αδιαφάνειας που υπάρχει σε πολλούς τομείς μας στερεί από έναν παιδικό σταθμό, μας στερεί από ένα σύγχρονο νηπιαγωγείο. Αυτή είναι η αλήθεια. 
      Είναι πάρα πολύ σημαντικό ότι η Νέα Δημοκρατία και η νέα Κυβέρνηση μιλάει για το θέμα της εργασίας. Εγώ θα πω το εξής: Η πολιτική του ΟΑΕΔ, παρ’όλο που τον αλλάξατε και φέρατε νόμο, απέτυχε. Δεν βρήκαν οι Έλληνες θέσεις εργασίας. Ελάχιστες θέσεις εργασίας βρέθηκαν με τα προγράμματα του ΟΑΕΔ. Υπήρχαν στοιχεία των προγραμμάτων του ΟΑΕΔ που μακάρι να τα είχατε διαφημίσει εσείς του ΠΑΣΟΚ. Κέρδος σας θα ήταν, κακό δεν θα ήταν. Θέσεις εργασίας όμως δεν δημιουργήθηκαν, διότι δεν υπήρχε ανάπτυξη, δεν υπήρχαν ξένες επενδύσεις, δεν υπήρχε σταθερό φορολογικό σύστημα για να υπάρξουν και ξένες και εγχώριες  επενδύσεις. Και δεν υπήρχε αυτή η διαφάνεια και η έλλειψη της γραφειοκρατίας που πραγματικά δημιουργεί  ένα φιλικό περιβάλλον, έτσι ώστε κάποιος να θέλει να επενδύσει τα χρήματά του μέσα στην ελληνική οικονομία για να λειτουργήσουν και να δημιουργηθούν νέες θέσεις εργασίας για όλους τους Έλληνες.
      Για να μη σας κουράσω άλλο γιατί πέρασαν δέκα λεπτά απ’ όταν ξεκίνησα, θα πω το εξής: Μπορούμε να κάνουμε κριτική, αλλά πρέπει να παραδεχτούμε ότι χρειάζονται να αλλάξουν πολλά πράγματα στην Ελλάδα. Έχουμε μία θαυμάσια ευκαιρία με τη Νέα Δημοκρατία, με τη νέα Κυβέρνηση. Έχουμε την εμπιστοσύνη των πολιτών την οποία και πρέπει να τιμήσουμε.
      Να πω μόνο μια κουβέντα  για την περιφέρεια. Για μας στην περιφέρεια ο χρόνος κυλάει. Παρ’ όλο που είναι εθνικός μας στόχος οι Ολυμπιακοί Αγώνες δεν θα ήθελα να ξεχάσουμε ότι πρέπει και στην περιφέρεια να γίνουν άμεσα σημαντικές παρεμβάσεις για να αλλάξουν πράγματα. Οι άνθρωποι εκεί έχουν νιώσει πολύ μακριά από τα κέντρα των αποφάσεων. Οφείλουμε εμείς με τη νέα μας Κυβέρνηση να μην αφήσουμε έστω και μία ώρα να περάσει πριν να βάλουμε τις βάσεις για την ισόρροπη περιφερειακή ανάπτυξη.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε και εμείς. 
      Κυρίες και κύριοι συνάδελφοι, συμπληρώθηκε ο προγραμματισμένος για σήμερα χρόνος συζήτησης επί των Προγραμματικών Δηλώσεων της Κυβέρνησης. 
      Θα ήθελα να σας ενημερώσω ότι οι τρεις πρώτοι ομιλητές αύριο το πρωί είναι ο κ. Αργύρης από το ΠΑΣΟΚ, ο κ. Καλλιώρας από τη Νέα Δημοκρατία και η κ. Συλβάνα Ράπτη από το ΠΑΣΟΚ. Επειδή είναι και οι τρεις παρόντες θα ήθελα να τους παρακαλέσω να ξεκινήσουμε αύριο στις 11.00΄ ακριβώς για να μιλήσουν όσο το δυνατόν περισσότεροι συνάδελφοι. 
      Κυρίες και κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
      ΟΛΟΙ  ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα  00.35΄ λύεται η συνεδρίαση για σήμερα ημέρα Δευτέρα 22 Μαρτίου 2004 και ώρα 11.00΄ με αντικείμενο εργασιών του Σώματος συνέχιση της συζητήσεως επί των Προγραμματικών Δηλώσεων της Κυβερνήσεως και ψηφοφορία για την παροχή ψήφου εμπιστοσύνης της Βουλής προς την Κυβέρνηση, σύμφωνα με την ειδική ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                                  ΟΙ ΓΡΑΜΜΑΤΕΙΣ



2
Συνεδρίαση 21-3-04                          σελ.

