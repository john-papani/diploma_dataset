ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ Γ΄

Τετάρτη 5 Οκτωβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 12ο και 14ο Δημοτικό Σχολείο Νέας Σμύρνης, σελ.
3. Επί διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 6 Οκτωβρίου 2005, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου των σχεδίων νόμων του Υπουργείου Οικονομίας και Οικονομικών:
α) «Κύρωση της Σύμβασης μεταξύ της Ελληνικής Δημοκρατίας και των Ηνωμένων Πολιτειών Μεξικού για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους του εισοδήματος και του κεφαλαίου», σελ.
β) «Κύρωση της Σύμβασης μεταξύ της Ελληνικής Δημοκρατίας και του Βασιλείου του Βελγίου αποσκοπούσα στην αποφυγή διπλής φορολογίας και την πρόληψη της φοροδιαφυγής σε σχέση προς τους φόρους επί του εισοδήματος», σελ.
2. Ψήφιση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων ‘Εργων: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας για την ίδρυση μίας μόνιμης Ελληνο-Αλβανικής Επιτροπής για θέματα διασυνοριακών γλυκών υδάτων», σελ.
3. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Αύξηση συντάξεων του Δημοσίου και άλλες διατάξεις», σελ.
4. Κατάθεση Εκθέσεως Διαρκούς Επιτροπής:
Η Διαρκής Επιτροπή Εθνικής ‘Αμυνας και Εξωτερικών Υποθέσεων καταθέτει την ‘Εκθεσή της στο σχέδιο νόμου του Υπουργείου Εξωτερικών: «Κύρωση της Συνθήκης μεταξύ του Βασιλείου του Βελγίου, της Τσεχικής Δημοκρατίας, του Βασιλείου της Δανίας, της Ομοσπονδιακής Δημοκρατίας της Γερμανίας, της Δημοκρατίας της Εσθονίας, της Ελληνικής Δημοκρατίας, του Βασιλείου της Ισπανίας, της Γαλλικής Δημοκρατίας, της Ιρλανδίας, της Ιταλικής Δημοκρατίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, του Μεγάλου Δουκάτου του Λουξεμβούργου, της Δημοκρατίας της Ουγγαρίας, της Δημοκρατίας της Μάλτας, του Βασιλείου των Κάτων Χωρών, της Δημοκρατίας της Αυστρίας, της Δημοκρατίας της Πολωνίας, της Πορτογαλικής Δημοκρατίας, της Δημοκρατίας της Σλοβενίας, της Σλοβακικής Δημοκρατίας, της Δημοκρατίας της Φινλανδίας, του Βασιλείου της Σουηδίας και του Ηνωμένου Βασιλείου της Μεγάλης Βρετανίας και Βορείου Ιρλανδίας (κρατών-μελών της Ευρωπαϊκής Ένωσης) αφ’ ενός και της Δημοκρατίας της Βουλγαρίας και της Ρουμανίας αφ’ ετέρου, για την προσχώρηση της Δημοκρατίας της Βουλγαρίας και της Ρουμανίας στην Ευρωπαϊκή Ένωση», σελ.
ΟΜΙΛΗΤΕΣ
Α. Επί Διαδικαστικού θέματος:
ΕΒΕΡΤ Μ., σελ.
ΚΑΣΤΑΝΙΔΗΣ Χ., σελ.
ΚΟΥΒΕΛΗΣ Φ., σελ.
ΣΚΥΛΛΑΚΟΣ Α., σελ.
ΧΑΤΖΗΓΑΚΗΣ Σ., σελ.
Β. Επί του σχεδίου νόμου του Υπουργείου Οικονομίας και Οικονομικών:
ΑΛΙΒΙΖΑΤΟΣ Π., σελ.
ΑΛΟΓΟΣΚΟΥΦΗΣ Γ., σελ.
ΒΑΣΙΛΕΙΟΥ Γ., σελ.
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΓΕΩΡΓΙΑΔΗΣ Ν., σελ.
ΔΕΡΜΕΤΖΟΠΟΥΛΟΣ Α., σελ.
ΔΟΥΚΑΣ Π., σελ.
ΚΑΣΤΑΝΙΔΗΣ Χ., σελ.
ΚΑΡΑΓΚΟΥΝΗΣ Α., σελ.
ΚΟΡΚΑ-ΚΩΝΣΤΑ Α., σελ.
ΚΟΥΒΕΛΗΣ Φ., σελ.
ΚΟΥΛΟΥΡΗΣ Κ., σελ.
ΚΟΥΤΣΟΥΚΟΣ Ι., σελ.
ΜΑΚΡΗ-ΘΕΟΦΙΛΟΥ Ζ., σελ.
ΜΑΝΩΛΗΣ Ι., σελ.
ΠΑΝΤΕΛΑΚΗ Ε., σελ.
ΠΑΠΑΚΩΣΤΑ-ΣΙΔΗΡΟΠΟΥΛΟΥ Κ., σελ.
ΤΖΕΚΗΣ Α., σελ.
ΤΖΙΜΑΣ Μ., σελ.
ΣΚΥΛΛΑΚΟΣ Α., σελ.
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ Γ΄
     Τετάρτη 5 Οκτωβρίου 2005 
     Αθήνα, σήμερα στις 5 Οκτωβρίου 2005, ημέρα Τετάρτη και ώρα 10.55΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 4 Οκτωβρίου 2005 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της Β΄ συνεδριάσεώς του, της Τρίτης 4 Οκτωβρίου 2005) 
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από την κ. Αθηνά Κόρκα-Κώνστα, Βουλευτή Κορινθίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1. Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί να χορηγηθεί επίδομα πετρελαίου θέρμανσης στους χαμηλοεισοδηματίες πολύτεκνους.
     2. Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμαρχος της Ιεράς Πόλεως Μεσολογγίου ζητεί να ιδρυθεί Ιστορικό και Αρχαιολογικό Μουσείο στο χώρο του παλαιού Νοσοκομείου.
     3. Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμαρχος Αμφιλοχίας ζητεί να καταβληθούν αποζημιώσεις στους καλλιεργητές των Δ.Δ. Ανοιξιάτικου και Λουτρού του Δήμου Αμφιλοχίας για τις ζημίες που υπέστησαν λόγω θεομηνίας.
     4. Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Εμποροβιομηχανικός Σύλλογος της Ιεράς Πόλεως Μεσολογγίου ζητεί τη μεταστέγαση της Αστυνομικής Διεύθυνσης Αιτωλίας.
     5. Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία Σύλλογοι και Φορείς του Δήμου Θέρμου Αιτωλ/νίας ζητούν τη χρηματοδότηση του έργου της ασφαλτόστρωσης  του δρόμου Θέρμο – Κοκκινόβρυση.
     6. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Σύλλογος Ιεράπετρας «ΗΣΙΟΔΟΣ» ζητεί την απαλλαγή όλων των αγροτών από την εισφορά στο ΜΕΝΟ.
     7. Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία Βαμβακοπαραγωγοί των Δήμων Εχεδώρου – Χαλάστρας και Αξιού του Νομού Θεσσαλονίκης ζητούν τη διαφοροποίηση των κανόνων παράδοσης του βαμβακιού στα εκκοκκιστήρια.
     8. Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία ο Πολιτιστικός Σύλλογος Δασυλλίου Πατρών ζητεί τη λήψη μέτρων για τη διάσωση, στήριξη και συντήρηση του Κάστρου των Πατρών.
     9. Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Αμοργού  ζητεί την αύξηση των ακτοπλοϊκών δρομολογίων, από και προς τη νήσο Αμοργό.
     10. Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Ένωση Αξιωματικών Πυροσβεστικού Σώματος, διαμαρτύρεται για τη μη αναγνώριση του επαγγέλματος των πυροσβεστών, ως επικίνδυνου και ανθυγιεινού.
     11. Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμος Ανατολικού Ζαγορίου ζητεί την κατασκευή συνδετήριου οδικού άξονα από Κόμβο Ζαγορίου της Εγνατίας οδού προς την περιοχή Ζαγορίου.
     12. Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Σύλλογος Εργαζομένων Ε.Κ.Ε.Φ.Ε. «ΔΗΜΟΚΡΙΤΟΣ» ζητεί τη μισθολογική αναβάθμιση του προσωπικού του Πυρηνικού Αντιδραστήρα του Ε.Κ.Ε.Φ.Ε. Δ΄.
     13. Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμαρχος της Ιεράς Πόλεως Μεσολογγίου ζητεί να παραμείνει στο Μεσολόγγι η έδρα του Τμήματος Υποστήριξης Πωλήσεων του Ο.Τ.Ε..
     14. Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Σύλλογος Εργαζομένων στο Πρόγραμμα «ΑΣΤΕΡΙΑΣ» Νησιών Αιγαίου Πελάγους ζητεί τη μονιμοποίηση των μελών του.
     15. Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στη λειτουργία της Εφορείας Προϊστορικών και Κλασσικών Αρχαιοτήτων στην Καλαμάτα.
     16. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία συνταξιούχοι δικηγόροι της Λάρισας ζητούν να αυξηθεί η σύνταξή τους.
     17. Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία εργαζόμενοι σε προγράμματα για Άτομα με Ειδικές Αναπηρίες ζητούν τη μονιμοποίησή τους στο Δήμο Λαρισαίων.
     18. Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία το Τ.Ε.Ι. Λάρισας ζητεί την αύξηση της χρηματοδότησής του.
     19. Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Δήμαρχος Μαλακασίου ζητεί να ενταχθεί το Αγροτικό Ιατρείο Παναγιάς του Δήμου Μαλακασίου Νομού Τρικάλων στα Άγονα Περιφερειακά Ιατρεία.
     20. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα εφημερίδας το οποίο αναφέρεται στο αίτημα των επαγγελματιών Μάνης για στελέχωση  του Ταχυδρομικού Γραφείου Αρεόπολης.
     21. Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία η Ομοσπονδία Επαγγελματιών Βιοτεχνών και Εμπόρων Νομού Τρικάλων  ζητεί την ικανοποίηση αιτήματος που αφορά στην επιδότηση επαγγελματιών.
     22. Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία η Συντονιστική Επιτροπή για τη Μόλυνση του Περιβάλλοντος Λάρισας καταγγέλλει  ότι δόθηκε, με κοινή Υπουργική Απόφαση, η άδεια σε βιομηχανία της περιοχής για καύση Π.Ε.Τ.-Κ.Ο.Κ..
     23.  Οι Βουλευτές Α΄ Θεσσαλονίκης και Β΄ Θεσσαλονίκης κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία ο Σύλλογος Δασκάλων – Νηπιαγωγών Περιφέρειας Λαγκαδά Θεσσαλονίκης ζητεί την άμεση τοποθέτηση εκπαιδευτικών στις κενές θέσεις των Σχολείων της Επαρχίας Λαγκαδά.
     24. Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κυρία Μαρία Μπουζούρα ζητεί να δοθεί δυνατότητα στους αποφοίτους του ΤΕΕ Τομέα Εφαρμοσμένων Τεχνών  να εισάγονται στις στρατιωτικές σχολές.
     25.  Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία οι Εργαζόμενοι του Ε.Κ.Α.Β. του τομέα Γιαννιτσών Πέλλας ζητούν την ενίσχυση του τομέα τους με προσωπικό και τεχνικά μέσα.
     26.  Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύλλογος Γονέων – Κηδεμόνων και Φίλων Ατόμων με Αναπηρίες «Η ΑΛΛΗΛΕΓΓΥΗ» ζητεί να τοποθετηθούν δάσκαλοι στα τμήματα ένταξης των Αμ.Ε.Α. στα δημοτικά σχολεία και νηπιαγωγεία του Δήμου Σκύδρας Πέλλας.
     27.  Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία  ο Δήμος Τολοφώνος Φωκίδας ζητεί την τοποθέτηση τηλεοπτικών αναμεταδοτών στην περιοχή του.
     28. Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία  Συνταξιούχοι Δικηγόροι ζητούν την αναπροσαρμογή των συντάξεων των δικηγόρων.
     29. Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία  η Ένωση Αστυνομικών Υπαλλήλων Νομού Φωκίδας ζητεί την πλήρωση των κενών οργανικών θέσεων της Αστυνομικής Δ/νσης Φωκίδας.
     30. Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία οι Υπάλληλοι του Τομέα Αποκατάστασης Σεισμοπλήκτων ζητούν τη συνέχιση της λειτουργίας της Υπηρεσίας ΤΑΣ Αιτωλ/νίας.
     31. Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία η κυρία Σταυρούλα Καραγκιόζη, υπάλληλος ΙΚΑ Ξάνθης, ζητεί να επανακριθεί προϊσταμένη στο ΙΚΑ Ξάνθης.
     32. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ληλαντίων Εύβοιας ζητεί έκτακτη οικονομική ενίσχυση για την αποκατάσταση των ζημιών που προκλήθηκαν στην περιοχή του από ακραία καιρικά φαινόμενα.
     33. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Εκπολιτιστικός Σύλλογος Έξω Παναγίτσας Εύβοιας «ΖΩΟΔΟΧΟΣ ΠΗΓΗ» ζητεί την άμεση απομάκρυνση των λαθρομεταναστών από την περιοχή του.
     34. Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες εκφράζει τις απόψεις της σχετικά με την ταξινόμηση – αξιολόγηση του βαθμού αναπηρίας και την καταπολέμηση της λαθροαναπηρίας.
     35. Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Σύνδεσμος Αποχέτευσης Δήμων Ακρωτηρίου Ελ. Βενιζέλου, Θερίσου και Σούδας ζητεί τη χρηματοδότηση της ολοκλήρωσης των αντιπλημμυρικών έργων, της ευρύτερης περιοχής της πόλεως Χανίων.
     36. Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία οι Δήμαρχοι Βουκολίων, Ν. Κυδωνίας, Πλατανιάς, Κολυμβαρίου, Κισάμου και Μυθήμνης Νομού Χανίων ζητούν την προώθηση και ολοκλήρωση των έργων: 1) Φράγματα Υδρολογικής Λεκάνης Ταυρωνίτη και 2) Συλλογή, Μεταφορά, Επεξεργασία και Διάθεση Λυμάτων Περιοχής Χανιά – Κολυμβάρι.
     37. Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία ο Πολιτιστικός Σύλλογος Φορτέτσας ζητεί την αποδέσμευση της περιοχής Φορτέτσας από τις Αρχαιολογικές Ζώνες Κνωσού.
     38. Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία το Σωματείο Εργατοϋπαλλήλων της ΠΕΠΣΙ-ΚΟΛΑ Θεσσαλονίκης «Η ΕΝΩΣΗ» ζητεί την ανάκληση των δικαστικών διώξεων και μηνύσεων εναντίον ηγετικών στελεχών του συνδικαλιστικού του κινήματος.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1367/23-8-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1310/14-9-05 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε ότι το θέμα της χρηματοδότησης ανήκει στην αρμοδιότητα των συνερωτώμενων Υπουργείων Τουριστικής Ανάπτυξης και Οικονομίας & Οικονομικών και της Περιφέρειας Κρήτης.
     Το ΥΠΕΧΩΔΕ δεν διαθέτει άλλη πηγή χρηματοδότησης για λιμενικά έργα πέραν του Προγράμματος Δημοσίων Επενδύσεων του ΥΠΟΙΟ.
     Ο Υφυπουργός
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ»
     2. Στην με αριθμό 590/20-7-05 ερώτηση της Βουλευτού  κ. Ροδούλας Ζήση δόθηκε με το υπ’ αριθμ. 1255/14-9-05 έγγραφο από τον Υφυπουργό ΠΕ.ΧΩ.Δ.Ε. η ακόλουθη απάντηση:
     «Σε απάντηση της ανωτέρω σχετικής ερώτησης, σύμφωνα με τα στοιχεία της αρμόδιας υπηρεσίας, σας ενημερώνουμε ότι ο προγραμματισμός, καθώς και η εκπόνηση, ο έλεγχος και η έγκριση μελετών νέων έργων στα αεροδρόμια της χώρας ανήκει κατά νόμο στην αρμοδιότητα της Υπηρεσίας Πολιτικής Αεροπορίας (ΥΠΑ), η οποία επίσης έχει την ευθύνη για τον γενικότερο σχεδιασμό της αεροπορικής υποδομής της χώρας.
     Βάσει των ανωτέρω η επέκταση του διαδρόμου του Αεροδρομίου Σκιάθου και η επέκταση του δαπέδου στάθμευσης αεροσκαφών υπάγεται στην αποφασιστική αρμοδιότητα της ΥΠΑ και του Υπουργείου Μεταφορών και Επικοινωνιών το οποίο είναι συναποδέκτης της ερώτησης.
     Ο Υφυπουργός
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ»
     3. Στην με αριθμό 1471/25-8-05 ερώτηση της Βουλευτού  κ. Θεοδώρας Τζάκρη δόθηκε με το υπ’ αριθμ. Β13-457/14-9-05 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην με αριθμό 1471/25-8-05, που κατέθεσε στη Βουλή των Ελλήνων η Βουλευτής κ. Θ. Τζάκρη με θέμα «Σχετικά με το σχέδιο νόμου που αφορά την παροχή Οδικής Βοήθειας», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
     Με το Π.Δ. 103/90, με το οποίο τροποποιήθηκε το ΝΔ 400/70 «Περί Ιδιωτικής Επιχειρήσεως Ασφαλίσεως», (άρθρα 2 παρ. 4, 13 1Α18, 13α παρ. 2 και 4, 17γ παρ. 1, εδ β, 52α παρ. 2,3,4,5), η Ελληνική Δημοκρατία προσαρμόσθηκε στις διατάξεις της Οδηγίας 84/641 ΕΟΚ για την τουριστική βοήθεια.
     Με τις διατάξεις της παρ. 15 του άρθρου 35 του νόμου 2496/97 αντικαταστάθηκε το πρώτο εδάφιο της παρ. 4 του άρθρου 13α του ΝΔ 400/70.
     Με το άρθρο 2 παρ. 4 σε συνδυασμό με το άρθρο 13 1Α18, εξαιρούνται της υπαγωγής στην ασφαλιστική νομοθεσία οι ελληνικές επιχειρήσεις που ασκούν τον κλάδο «βοήθεια» δηλ. «βοήθεια σε πρόσωπα που περιέρχονται σε δυσχερή θέση κατά τη διάρκεια μετακινήσεων ή απουσίας από την κατοικία ή από τον τόπο μόνιμης διαμονής τους» [όχι μόνο οδική της παρ. 4 του άρθρου 13α]. σε τοπικά πλαίσια νομού με ορισμένο τζίρο.
     Μετά την ως άνω αντικατάσταση όποιο πρόσωπο, φυσικό ή νομικό (πλην ασφαλιστικής εταιρίας), επιθυμεί να παρέχει στα πλαίσια της Ελληνικής Επικράτειας οδική βοήθεια περιοριζόμενη σε επί τόπου επισκευή ή μεταφορά οχήματος που δεν επισκευάζεται επί τόπου ή και μεταφορά επιβατών εξαιρείται της υπαγωγής στην ασφαλιστική νομοθεσία εκτός αν το πρόσωπο αυτό είναι ασφαλιστική εταιρία (άρθρο 13α, παρ. 4).
     Η προϋπόθεση ότι το ατύχημα ή η βλάβη συνέβη στην Ελλάδα δεν ισχύει εφόσον πρόκειται για οργανισμό μέλος του οποίου είναι ο δικαιούχος οδικής βοήθειας και η επισκευή ή η μεταφορά του οχήματος πραγματοποιείται μετά απλή επίδειξη της ταυτότητας μέλους, χωρίς πρόσθετη επιβάρυνση από ανάλογο οργανισμό του κράτους μέλους της Ευρωπαϊκής Ένωσης όπου συνέβη το ατύχημα ή η βλάβη, βάσει συμφωνίας αμοιβαιότητας.
     Σύμφωνα με τις μεταβατικές διατάξεις της παρ. 5 του ως άνω άρθρου 52α μέχρι την 12.12.1992 η Ελληνική Λέσχη Αυτοκινήτου και Περιηγήσεων [ΕΛΠΑ] μπορούσε έστω και αν το ατύχημα συνέβη εκτός Ελλάδος, να μεταφέρει οχήματα των μελών και συνδρομητών της, μαζί ή χωρίς τον οδηγό και τους επιβάτες μέχρι την κατοικία τους ή το σημείο εκκίνησης εντός της Ελλάδος.
     Σχετικά με την απαλλαγή της ΕΛΠΑ από το ΦΠΑ και την καταβολή διοδίων δεν είναι αρμοδιότητα του Υπουργείου Ανάπτυξης.
     Επίσης, σας γνωστοποιούμε ότι σύμφωνα με την προδημοσίευση της δράσης 2.11.2 για την «Ενίσχυση της Ανταγωνιστικότητας μικρών επιχειρήσεων παροχής υπηρεσιών», οι επιχειρήσεις οδικής βοήθειας είναι επιλέξιμες και συμπεριλαμβάνονται στον ΣΤΑΚΟΔ 502 «Συντήρηση και επισκευή αυτοκινήτων οχημάτων».
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     4. Στην με αριθμό 1475/25-8-05 ερώτηση του Βουλευτή  κ. Χρήστου Αηδόνη δόθηκε με το υπ’ αριθμ. 21/218/ΑΣ1797δις/12-9-05 έγγραφο από τον Υπουργό Εξωτερικών η ακόλουθη απάντηση:
     «Απαντώντας στην εν θέματι ερώτηση του Βουλευτή κ. Χρήστου Αηδόνη και στα πλαίσια των αρμοδιοτήτων του Υπουργείου Εξωτερικών, σας γνωρίζουμε τα ακόλουθα:
     Προκειμένου να προστατευθεί το περιβάλλον στις κοίτες του ποταμού Νέστου, του παραποτάμου του Δεσπάτη, αλλά και ευρύτερα, στις περιοχές κατά μήκος της ελληνοβουλγαρικής μεθορίου, έχει προβλεφθεί μία σειρά μέτρων, στα πλαίσια του ελληνοβουλγαρικού Μνημονίου Συνεργασίας για ζητήματα προστασίας περιβάλλοντος. Το εν λόγω Μνημόνιο υπεγράφη στην Αθήνα, την 1η Νοεμβρίου του έτους 2002 και εκυρώθη από ελληνικής πλευράς, με το Ν. 3367 (ΦΕΚ 169 Α΄/06.07.05).
     Ειδικότερα. η, από κοινού, με τη Βουλγαρία, αντιμετώπιση της περιβαλλοντικής διάστασης των ζητημάτων τα οποία αφορούν στον ποταμό Νέστο, προβλέπεται, ως ένα βαθμό, από τη σχετική διμερή Συμφωνία η οποία υπεγράφη στις 22 Δεκεμβρίου του έτους 1995, αλλά και από το Ελληνο-Βουλγαρικό Μνημόνιο Συνεργασίας για τα ύδατα του ποταμού Νέστου, το οποίο μονογραφήθη στις 28 Ιουλίου τ.έ.. στο πλαίσιο της 2ης Συνάντησης για τη διαχείριση των διασυνοριακών ποταμών.
     Εξάλλου, σύμφωνα με την αρμόδια Διεύθυνση του Υπουργείου Περιβάλλοντος, Χωροταξίας και Δημοσίων Έργων, μέτρα αντιμετώπισης επεισοδίων ρύπανσης συζητούνται με τη βουλγαρική πλευρά άμεσα, μεσοπρόθεσμα και μακροπρόθεσμα, από τις μικτές επιτροπές υδροοικονομίας, εφόσον, βεβαίως, έχουν εξαντληθεί τα περιθώρια αντιμετώπισής τους σε τοπικό και τεχνικό επίπεδο.
     Πέραν τούτων, για την προστασία των υδάτινων πόρων και την επίτευξη κοινά αποδεκτών λύσεων ανάμεσα σε γειτονικές χώρες, η Ευρωπαϊκή Ένωση ενισχύει τη συνεργασία των κρατών-μελών της, τόσο μεταξύ τους, όσο και με τρίτες χώρες. Συγκεκριμένα, στην περίπτωση του ποταμού Νέστου και στα πλαίσια του διασυνοριακού προγράμματος INTERREG IIIAS/PHARE CBC Ελλάδα - Βουλγαρία, προωθείται η εκπόνηση διαχειριστικής μελέτης της υδρολογικής λεκάνης του ανωτέρω ποταμού. Η εν λόγω μελέτη, η οποία πρόκειται να χρηματοδοτηθεί για μεν το ελληνικό τμήμα από το INTERREG ΙΙΙΑ, για δε το βουλγαρικό από το PHARE - CBC, θα πραγματοποιηθεί με προδιαγραφές εναρμονισμένες με την Κοινοτική Οδηγία 60/2000/EK. Επισημαίνεται παράλληλα ότι, η ανωτέρω οδηγία, πέραν των άλλων, αναφέρεται τόσο στην ποσότητα όσο και στην ποιότητα των υδάτων, αποσκοπεί δε στην προστασία και βελτίωση του υδάτινου περιβάλλοντος.
     Οι αρμόδιες, για το ανωτέρω διασυνοριακό πρόγραμμα, ελληνικές υπηρεσίες, συνεργάζονται στενά και θα εξακολουθήσουν να συνεργάζονται με τις αντίστοιχες κοινοτικές και βουλγαρικές, προκειμένου να αντιμετωπισθεί το ζήτημα της ρύπανσης των υδάτων του ποταμού Νέστου.
     Ο Υπουργός
     ΠΕΤΡΟΣ Γ. ΜΟΛΥΒΙΑΤΗΣ»
     5. Στην με αριθμό 1427/24-8-05 ερώτηση της Βουλευτού  κ. Αθανασίας Μερεντίτη δόθηκε με το υπ’ αριθμ. 8400/ΙΗ/13-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1427/24-8-05 την οποία κατέθεσε η Βουλευτής κ. Σούλα Μερεντίτη και η οποία αναφέρεται στην Ίδρυση Τμημάτων Σπουδών Χορού στα Α.Ε.Ι., σας γνωρίζουμε ότι το ΥΠ.Ε.Π.Θ. θα μελετήσει τη δυνατότητα ίδρυσης των ως άνω Τμημάτων κατά την επόμενη φάση διεύρυνσης της Ανώτατης Εκπαίδευσης, εφόσον υποβληθούν σχετικά και τεκμηριωμένα αιτήματα από τα Ανώτατα Εκπαιδευτικά Ιδρύματα της χώρας.
     Μέχρι σήμερα, δεν έχει περιέλθει στην αρμόδια υπηρεσία του ΥΠ.Ε.Π.Θ. σχετικό αίτημα από Α.Ε.Ι., συμπεριλαμβανομένου του Πανεπιστημίου Θεσσαλίας.
     Ο Υφυπουργός
     ΣΠΥΡΙΔΩΝ ΤΑΛΙΑΔΟΥΡΟΣ»
     6. Στην με αριθμό 137/7-7-05 ερώτηση της Βουλευτού  κ. Αθανασίας Μερεντίτη δόθηκε με το υπ’ αριθμ. 7017/4/5312/29-7-05 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε η Βουλευτής κ. Σ. Μερεντίτη, σας γνωρίζουμε ότι το θέμα της στελέχωσης των αστυνομικών Υπηρεσιών, σήμερα, αντιμετωπίζεται μέσα από τις δυνατότητες που παρέχει η δύναμη του Σώματος, με ορθολογική κατανομή αυτής. Στο πλαίσιο δε αυτό έχει στελεχωθεί και η Αστυνομική Διεύθυνση Τρικάλων με δύναμη, η οποία, σήμερα, παρουσιάζει μικρό έλλειμμα 8 ατόμων έναντι της οργανικής της και βρίσκεται σε πλεονεκτικότερη θέση από άλλες Αστυνομικές Διευθύνσεις που παρουσιάζουν τα ίδια προβλήματα, ενώ τα Τμήματα Ασφαλείας και Τροχαίας Τρικάλων έχουν στελεχωθεί με δύναμη η οποία εμφανίζει πλεόνασμα 2 και 3 ατόμων αντίστοιχα, έναντι της οργανικής τους. Επιπλέον, στην εν λόγω Διεύθυνση υπηρετεί και ικανός αριθμός συνοριακών φυλάκων.
     Πάντως, στα πλαίσια των υπηρεσιακών δυνατοτήτων θα καταβληθεί προσπάθεια για την περαιτέρω ενίσχυση της Αστυνομικής Διεύθυνσης Τρικάλων με προσωπικό και ήδη, κατά τις γενικές μεταθέσεις του τρέχοντος έτους, ενισχύθηκε με δώδεκα (12) αστυνομικούς κατώτερων βαθμών.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
     7. Στην με αριθμό 1482/25-8-05 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 600/12-9-05 έγγραφο από τον Υπουργό Δικαιοσύνης η ακόλουθη απάντηση:
     «Παρακαλούμε να πληροφορήσετε τον κ. Βουλευτή ότι, το Υποθηκοφυλακείο Θεσσαλονίκης έχει επιλεγεί ως Υποθηκοφυλακείο-πιλότος για την εγκατάσταση ολοκληρωμένου πληροφοριακού συστήματος, η πρώτη φάση του οποίου ολοκληρώθηκε το Νοέμβριο 2004. Αμέσως μετά εγκρίθηκε νέα πίστωση ύψους 45.000 ευρώ για την β' φάση της μηχανογράφησης (ηλεκτρονική καταχώριση των Γενικών Αλφαβητικών Ευρετηρίων των Υποθηκών, Κατασχέσεων, Αγωγών και ενοποίησή τους με τα Γενικά Αλφαβητικά Ευρετήρια των Μεταγραφών). Η ενοποίηση των ευρετηρίων έχει ήδη αρχίσει και αναμένεται να ολοκληρωθεί στις αρχές του 2006.
     Στις 13.7.05 το ΤΑΧΔΙΚ ενέκρινε νέα πίστωση ύψους 40.800 ευρώ για την προμήθεια 20 Η/Υ και 5 εκτυπωτών, καθώς και για την επέκταση της δομημένης καλωδίωσης. Ο σχετικός διαγωνισμός διενεργήθηκε στις 5.9.05.
     Προ ενός μηνός υποβλήθηκε από το Υποθηκοφυλακείο Θεσσαλονίκης αίτημα για να εγκριθεί πίστωση ύψους 743.000 ευρώ, ώστε να ψηφιοποιηθούν τα βιβλία των μεταγραφών και τα βιβλία υποθηκών-κατασχέσεων-αγωγών και να εξασφαλισθεί η προμήθεια του απαραίτητου σχετικού υλικού εξοπλισμού και λογισμικού καθώς και η είσοδος στο Internet του Ολοκληρωμένου Πληροφοριακού Συστήματος του Υποθηκοφυλακείου Θεσσαλονίκης. Ήδη αξιολογήθηκε η υποβληθείσα σχετική προσφορά και το Υπουργείο ανταποκρίνεται στο αίτημα.
     Όταν ολοκληρωθεί και η τελευταία φάση της μηχανογράφησης θα είναι εφικτή: α) η ταχεία έρευνα και η έκδοση όλων των πιστοποιητικών από τους υπαλλήλους του Υποθηκοφυλακείου β) η πρόσβαση για όλες τις δημόσιες υπηρεσίες στα στοιχεία του αρχείου του Υποθηκοφυλακείου μέσω σύνδεσης Internet. Επίσης θα διευκολυνθεί ο έλεγχος των στοιχείων αυτών για την διασφάλιση των απαιτήσεων του Δημοσίου σε βάρος των οφειλετών του, ενώ αποκτούν πρόσβαση στα στοιχεία αυτά δικηγόροι, συμβολαιογράφοι και δικαστικοί επιμελητές, καταβάλλοντας το ανάλογο τέλος.
     Η ολοκλήρωση της μηχανογράφησης αποτελεί πρωταρχική επιδίωξη της πολιτικής ηγεσίας του Υπουργείου Δικαιοσύνης.
     Ο Υπουργός
     ΑΝΑΣΤΑΣΗΣ ΠΑΠΑΛΗΓΟΥΡΑΣ»
     8. Στην με αριθμό 167/7-7-05 ερώτηση των Βουλευτών κυρίων Τ. Αvτωνiου, Χ. Τσιόκα, Α. Κατσιφάρα, Χρ. Αράπογλου, Χρ. Αηδόνη και Θ. Τσάκρη δόθηκε με το υπ’ αριθμ. 26/3-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κ.κ. Τ. Αvτωνiου, Χ. Τσιόκας, Α. Κατσιφάρας, Χρ. Αράπογλου, Χρ. Αηδόνης και Θ. Τσάκρη για τα θέματα της αρμοδιότητάς μας, σας πληροφορούμε τα εξής: 
     1. Στο πλαίσιο του ΚΑΝ. (ΕΟΚ) 2081/92 του Συμβουλίου, είχε υποβληθεί αίτηση - φάκελος για αναγνώριση της ονομασίας του τυριού «φέτα» ως ΠΟΠ. Με τον ΚΑΝ. (ΕΚ) 1107/96 της Επιτροπής η «φέτα» είχε καταχωρηθεί στο Κοινοτικό Μητρώο ΠΟΠ και ΠΓΕ ως Προστατευόμενη Ονομασία Προέλευσης. Κατά της καταχώρησης αυτής κατατέθηκαν προσφυγές ακύρωσης από τη Δανία, τη Γερμανία και τη Γαλλία, με αποτέλεσμα να διαγραφεί η «φέτα» από το Μητρώο ΠOΠ και ΠΓE [ΚΑΝ. (ΕΚ) 1070/99] .
     Με εντολή του Ευρωπαϊκού Δικαστηρίου, η Ευρωπαϊκή Επιτροπή πραγματοποίησε αναλυτική έρευνα στα Κράτη - Μέλη για την αξιολόγηση της κατάστασης για την παραγωγή, κατανάλωση αλλά και τη γνώση των καταναλωτών της Ευρωπαϊκής Ένωσης για την ονομασία «φέτα». Με βάση τη συγκεκριμένη έρευνα η «φέτα», με τον ΚAN. (EK) 1829/2002 της Επιτροπής, καταχωρήθηκε εκ νέου στο Κοινοτικό Μητρώο ΠΟΠ και ΠΓΕ ως Προστατευόμενη Ονομασία Προέλευσης. Στο σκεπτικό του Κανονισμού αυτού περιγράφονται αναλυτικά τα αποτελέσματα της Κοινοτικής Έρευνας για τη «φέτα» καθώς και η διαδικασία επανακαταχώρησής της στο Κοινοτικό Μητρώο. Αμέσως μετά κατατέθηκαν στο Ευρωπαϊκό Δικαστήριο προσφυγές ακύρωσης του Καν. 1829/2002 από τη Γερμανία και τη Δανία, υπέρ των οποίων έκαναν παρέμβαση στο ΔΕΚ η Γαλλία και το Ηνωμένο Βασίλειο. Παράλληλα, η Ελλάδα έκανε παρέμβαση στο ΔΕΚ υπέρ της Ευρωπαϊκής Επιτροπής.
     Ο εισαγγελέας του ΔΕΚ έχει προτείνει την απόρριψη της προσφυγής και αναμένεται η απόφασή του.
     Επισημαίνεται ότι, σύμφωνα με την εθνική και κοινοτική νομοθεσία που ισχύει σήμερα [Υπουργική Απόφαση 313025/94 (ΦΕΚ 8/Β'), ΚΑΝ. (ΕΚ) 1829/2002] η ονομασία «φέτα» είναι Προστατευόμενη Ονομασία Προέλευσης (ΠΟΠ) και χρησιμοποιείται αποκλειστικά για το τυρί που παράγεται με παραδοσιακό τρόπο στην Ελλάδα, σε οριοθετημένη γεωγραφική -περιοχή, από γάλα πρόβειο ή μίγμα αυτού με αίγειο (σε ποσοστό έως 30%) της περιοχής αυτής. Το γάλα αυτό προέρχεται από τοπικές φυλές προβάτων και αιγών προσαρμοσμένων στην περιοχή παραγωγής της φέτας, η διατροφή των οποίων βασίζεται στη χλωρίδα των βοσκοτόπων της περιοχής.
     Ωστόσο κατά παρέκκλιση, τα Κράτη- Μέλη μπορούν να διατηρήσουν εθνικά μέτρα που επιτρέπουν τη χρησιμοποίηση των προστατευόμενων ονομασιών για μια πενταετία, κατ' ανώτατο όριο, από την ημερομηνία δημοσίευσης της καταχώρησης (έως τις 15/10/2007) εφόσον: α) τα προϊόντα είχαν διατεθεί νομίμως με τις ονομασίες αυτές στο εμπόριο επί πενταετία τουλάχιστον, προ της δημοσίευσης του ΚΑΝ. (ΕΟΚ) 2081/92 του Συμβουλίου, β) οι επιχειρήσεις εμπορεύονται νομίμως τα εν λόγω προϊόντα με συνεχή χρησιμοποίηση των ονομασιών κατά την ίδια περίοδο, γ) από τη σήμανση προκύπτει σαφώς η πραγματική καταγωγή που προϊόντος ώστε να μην παραπλανάται ο καταναλωτής. Τα προϊόντα αυτά δεν επιτρέπεται να κυκλοφορούν στην Ελλάδα.
     2. Για την προστασία του καταναλωτικού κοινού αρμόδιο είναι το συνερωτώμενο Υπουργείο Ανάπτυξης, οι δε έλεγχοι των τροφίμων στην αγορά διενεργούνται από τον Ενιαίο Φορέα Ελέγχου Τροφίμων (ΕΦΕΤ).
     Η τοπική Δ/νση Αγροτικής Ανάπτυξης ελέγχει και πιστοποιεί την παραγωγή του τυριού αυτού. Το Υπουργείο Αγροτικής Ανάπτυξης και Τροφίμων, έχει αναθέσει στον Οργανισμό Πιστοποίησης και Επίβλεψης Γεωργικών Προϊόντων (Ο.Π.Ε.Γ.Ε.Π.) τον έλεγχο και την πιστοποίηση των προϊόντων Προστατευόμενης Ονομασίας Προέλευσης (ΠΟΠ) και Προστατευόμενης Γεωγραφικής Ένδειξης (ΠΓΕ) από την 1.10.05, ώστε να βελτιωθεί το σύστημα ελέγχου αυτών των προϊόντων, προκειμένου να διασφαλίζεται αφ' ενός το εισόδημα των παραγωγών και αφ' ετέρου η προστασία του καταναλωτή.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     9. Στην με αριθμό 144/7-7-05 ερώτηση του Βουλευτή κ. Βασιλείου Τόγια δόθηκε με το υπ’ αριθμ. 20/3-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 12894/13-7-2005 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Β. Τόγια.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό 146/7-7-05 ερώτηση του Βουλευτή κ. Ιωάννη Μανιάτη δόθηκε με το υπ’ αριθμ. 21/13-8-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 12902/15-7-05 έγγραφο του Προέδρου του Οργανισμού Ελληνικών Γεωργικών Ασφαλίσεων (Ε.Λ.Γ.Α.) σε απάντηση της ανωτέρω ερώτησης του Βουλευτή Κ. Γ. Μανιάτη.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     Σημ. : Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     11. Στην με αριθμό 1501/26.8.05 ερώτηση του Βουλευτή κ.Ιωάννη Μαγκριώτη δόθηκε με το υπ’ αριθμ. Β13-463/15.9.05 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμό 1501/26-8-05, ερώτηση που κατέθεσε στη Βουλή των Ελλήνων ο Βουλευτής κ. Γιάννης Μαγκριώτης με θέμα «Αυξήσεις τιμών σε προϊόντα και υπηρεσίες» και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ. Γ. Εμπορίου - Γ. Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
     1. Δυνάμει της Α.Δ.16/92 από το 1992 και μετά, οι τιμές πώλησης των πάσης φύσεως αγαθών και υπηρεσιών και στο σύνολο σχεδόν των τροφίμων και ποτών, διαμορφώνονται ελεύθερα σε όλα τα στάδια εμπορίας τους (Βιομηχανία, Βιοτεχνία, Εισαγωγείς, Χονδρεμπόριο, Λιανεμπόριο), στα πλαίσια της προσφοράς-ζήτησης και των κανόνων του υγιούς ανταγωνισμού, με εξαίρεση μόνο τα οπωρολαχανικά και τις παιδικές τροφές, για τα οποία οι τιμές πώλησής τους, εξακολουθούν να υπάγονται στο αγορανομικό καθεστώς ελέγχου.
     2. Η απελευθέρωση αυτή ήταν απόρροια της επιτακτικής ανάγκης εναρμόνισης της οικονομίας μας, προς τις αντίστοιχες των άλλων Κρατών-Μελών της Ε.Ε., στα πλαίσια βέβαια των Κοινοτικών επιταγών, προκειμένου να ενισχυθεί η δραστηριότητα του ελληνικού εμπορίου, απέναντι στον αισθητό ανταγωνισμό που κρατούσε και σε επίπεδο ενδοκοινοτικού εμπορίου και διεθνώς και από την άλλη πλευρά να ενισχυθεί ο εσωτερικός ανταγωνισμός των επιχειρήσεων, προς τελικό όφελος των καταναλωτών.
     3. Κατ' ακολουθία των ανωτέρω, για τη διασφάλιση των οικονομικών του συμφερόντων απέναντι σε μία ελεύθερη αγορά. ο καταναλωτής έχει την ευχέρεια να ερευνά την αγορά προς επιλογή των ειδών αρεσκείας του και στις συμφέρουσες γι' αυτόν τιμές.
     4. Η απελευθέρωση των τιμών, διέπεται όμως και από ορισμένους κανόνες, περί τον υγιή ανταγωνισμό, όπως οι κανόνες αυτοί θεσπίζονται με τον Ν.703/77 «Περί προστασίας του ελεύθερου ανταγωνισμού», αρμοδιότητας της Επιτροπής Ανταγωνισμού, με το οποίο μεταξύ των άλλων προβλέπονται και κυρώσεις, κατά επιχειρήσεων που για ίδιο οικονομικό και μόνο όφελος διαστρεβλώνουν τις αρχές του ανταγωνισμού, με αθέμιτες εμπορικές πρακτικές (δεσπόζουσα θέση, εναρμονισμένες πρακτικές, ολιγοπωλιακές και μονοπωλιακές καταστάσεις κ.λπ.).
     5. Από αγορανομικής πλευράς. σημειώνουμε τα ακόλουθα:
     α) Τροποποιείται η Α.Δ. 11/03, με την οποία θεσπίζεται η υποχρέωση σε βιομηχανίες-βιοτεχνίες και εισαγωγείς υψηλής οικονομικής στάθμης, που ασχολούνται με την εμπορία βασικών ειδών διατροφής, εφόσον κάθε φορά προτίθενται να μεταβάλλουν τις τιμές πώλησης, να προαναγγέλλουν αυτές πριν την εφαρμογή των νέων τιμών. Με την τροποποίηση αυξάνονται τα προϊόντα για τα οποία θα ισχύει η προαγγελία αυξήσεων των τιμών και μειώνεται ο χρόνος για την εφαρμογή των νέων τιμών ώστε η Γενική Γραμματεία Εμπορίου να έχει ακόμη πιο ξεκάθαρη εικόνα στα πλαίσια της καλύτερης παρακολούθησης της εξέλιξης των τιμών στην αγορά.
     β) Υφίσταται σε ισχύ η Α.Δ 4/05, με την οποία καθορίζονται ανώτατες τιμές διάθεσης σε ορισμένα είδη συνήθους κατανάλωσης (εμφιαλωμένα νερά, καφέδες, τοστ, σάντουιτς και τσάι) που προσφέρονται σε ορισμένους χώρους - σημεία (Αεροδρόμια, Πλοία, Αρχαιολογικούς χώρους κ.λπ.) όπου εξ αντικειμένου δε λειτουργεί ο υγιής ανταγωνισμός, με γνώμονα πάντα τη διασφάλιση των συμφερόντων του καταναλωτικού κοινού.
     6. Πέραν των προηγουμένων, από την αρμόδια Διεύθυνση καταγράφονται-αξιολογούνται αφ' ενός μεν οι τιμές πώλησης ορισμένων βασικών ειδών διατροφής που διαμορφώνονται σε επιλεγμένα Σούπερ Μάρκετ της Πρωτεύουσας και αφ' ετέρου σε καθημερινή βάση οι τιμές λιανικής πώλησης οπωρολαχανικών μέσω των Λαϊκών Αγορών της Πρωτεύουσας.
     7. Ειδικά για τα οπωρολαχανικά που, όπως προαναφέρεται, διαμορφώνουν ελεγχόμενες τιμές, εφ' όσον κατά τον έλεγχο διαπιστωθεί η μη νομιμότητα αυτών, κινούνται οι διαδικασίες εφαρμογής των νομίμων κατά των παραβατών. Τα Κλιμάκια ελέγχου Λαϊκών Αγορών και Υπαίθριου Εμπορίου έχουν, από την ημέρα συγκρότησής τους έως και σήμερα, πραγματοποιήσει πάνω από 25 χιλιάδες ελέγχους, και έχουν επιβάλλει πρόστιμα, η αξία των οποίων υπερβαίνει τις 250 χιλιάδες ευρώ.
     8. Δε γνωρίζουμε, ασφαλώς, από ποιες πηγές πληροφόρησης αντλήθηκαν τα στοιχεία περί αυξήσεως τιμών έως και 10% στις τιμές όλων των προϊόντων. Εκείνο που είναι βέβαιο, με βάση επίσημα στοιχεία και σε συνδυασμό με πρόσφατη έρευνά μας, είναι ότι ειδικά για είδη διατροφής, που εμπίπτουν στην Α.Δ 11/03, από τις μέχρι σήμερα γνωστοποιήσεις στις υπηρεσίες του Υπουργείου Ανάπτυξης προκύπτουν ότι εφέτος σε 4.400 κωδικούς η μέση αύξηση των τιμών είναι 2,5% περίπου ενώ πέρυσι ήταν περίπου 5%.
     Επίσης σας γνωστοποιούμε ότι οι υπηρεσίες της Γ. Γ. Εμπορίου του Υπουργείου Ανάπτυξης σε καθημερινή βάση διενεργούν ελέγχους στην αγορά στα πλαίσια της ισχύουσας Νομοθεσίας και του Αγορανομικού Κώδικα και όπου κρίνεται απαραίτητο:
     - Παραπέμπουν τους παραβάτες επιχειρηματίες/παροχείς υπηρεσιών για ποινικές και διοικητικές κυρώσεις
     - Παρεμβαίνουν με νέες ρυθμίσεις για την συγκράτηση των τιμών και την εύρυθμη λειτουργία της αγοράς στα πλαίσια του υγιούς ανταγωνισμού.
     Ειδικότερα το τελευταίο χρονικό διάστημα οι έλεγχοι έγιναν:
     - Ακόμη πιο συχνοί, με την προσθήκη των ελεγκτών υπαλλήλων του Ο.Α.Ε.Δ. και με τη σύσταση των Κλιμακίων Ελέγχων Λαϊκών Αγορών και Υπαίθριου Εμπορίου (Κ.Ε.Λ.Α.Υ.Ε.)
     - Ακόμη πιο αυστηροί μετά: την εφαρμογή του Νόμου 3377/19-8-2005 οι διατάξεις του οποίου θεσμοθετούν μέτρα για τη διαφάνεια των συναλλαγών σε όλα τα επίπεδα της αγοράς έτσι ώστε να παταχθούν η κερδοσκοπία και το παραεμπόριο και να επιτευχθούν χαμηλότερες τιμές για τον καταναλωτή.
     Από τον Ιανουάριο μέχρι και τον Ιούλιο του 2005 διενεργήθηκαν συνολικά περισσότεροι από 40 χιλιάδες έλεγχοι σε επιχειρήσεις και διαπιστώθηκαν περίπου 2 χιλιάδες παραβάσεις, για τις οποίες επιβλήθηκαν οι προβλεπόμενες κυρώσεις.
     Πέραν αυτών, οι υπηρεσίες μας επιδιώκουν τον γόνιμο και αποτελεσματικό διάλογο με τους φορείς που απαρτίζουν την αγορά με σκοπό την συγκράτηση των τιμών, την εξασφάλιση της διαφάνειας και την προστασία του εισοδήματος των καταναλωτών.
     Το Υπουργείο Ανάπτυξης, ενημερώνεται ως προς την εξέλιξη των τιμών (χονδρικής, λιανικής) είτε μέσω της υποχρέωσης υποβολής τιμοκαταλόγων χονδρικής στις αρμόδιες Διευθύνσεις, είτε μέσω τιμοληψιών για διαρκή ή αναλώσιμα καταναλωτικά αγαθά και παρεμβαίνει ανάλογα.
     Παράλληλα στη Γ. Γ. Εμπορίου του Υπουργείου Ανάπτυξης διενεργείται διαγωνισμός για την προμήθεια και εγκατάσταση ηλεκτρονικού συστήματος για το Παρατηρητήριο Τιμών. Με την αρ. 4250/2-8-2005 απόφαση της Διεύθυνσης Προμηθειών Ιατρικού & Ηλεκτρονικού Εξοπλισμού εγκρίθηκε η αποδοχή των τεχνικών προσφορών όλων των συμμετεχουσών εταιρειών και η αποσφράγιση των οικονομικών τους προσφορών. Κατά της ανωτέρω απόφασης υποβλήθηκαν από τρεις εταιρείες προσφυγές του Ν. 2522197, οι προσφυγές διαβιβάστηκαν στο αρμόδιο συλλογικό όργανο και αναμένεται η σχετική γνωμοδότησή του.
     Μέχρι σήμερα το Παρατηρητήριο λειτουργούσε πιλοτικά με τιμοληψίες από Αθήνα-Πειραιά που αφορούσαν 48 είδη. Τα σημεία τιμοληψίας αγροτικών προϊόντων ήταν μόνο 2 λαϊκές, 3 οπωροπωλεία και 2 Σούπερ Μάρκετ. Τα σημεία τιμοληψίας των βιομηχανικών προϊόντων ήταν 2 Σούπερ Μάρκετ ενώ δεν γινόταν καμία τιμοληψία για υπηρεσίες. Μετά το τέλος του διαγωνισμού με το οριστικό Παρατηρητήριο θα έχουμε τιμοληψίες από 25 πόλεις, και για 500 είδη. Επιπλέον τα σημεία τιμοληψίας για αγροτικά προϊόντα θα είναι 90 λαϊκές και 71 Σούπερ Μάρκετ και οπωροπωλεία. Τα σημεία τιμοληψίας βιομηχανικών προϊόντων θα είναι 72 Σούπερ Μάρκετ και τα σημεία τιμοληψίας υπηρεσιών θα είναι 740 επιχειρήσεις.
     Όσον αφορά τα νέα τιμολόγια της Δ.Ε.Η προκύπτουν τα εξής:
     - 43 στους 100 καταναλωτές (εκείνοι που καταναλώνουν έως και 800 ΚWh) δεν πρόκειται να έχουν καμία αύξηση στις τιμές ηλεκτρικού ρεύματος,
     - 53 στους 100 καταναλωτές θα επιβαρυνθούν με ποσοστό μικρότερο του αναμενόμενου πληθωρισμού, δηλαδή το 93% των καταναλωτών θα έχουν μηδενικές ή κάτω από τον πληθωρισμό αυξήσεις στην τιμή του ρεύματος
     - το αγροτικό ρεύμα θα αυξηθεί μόνο κατά 2,5%,
     - η τιμολογιακή πολιτική λειτουργεί ως αντικίνητρο στη σπατάλη ενέργειας - διασφαλίζονται η πορεία και οι θετικές προοπτικές της Δ.Ε.Η.
     Είναι πρωτοφανές και αδιανόητο κόμμα που αποκαλείται σοσιαλιστικό να επιτίθεται στην κυβέρνηση επειδή ουσιαστικά παγώσαμε την τιμή του ηλεκτρικού για τα περισσότερα ελληνικά νοικοκυριά, την ώρα που το τελευταίο δωδεκάμηνο η διεθνής αύξηση των τιμών του πετρελαίου έφτασε το 60%. Αποδεικνύεται ότι η αξιωματική αντιπολίτευση νοιάζεται για το 1% του πληθυσμού.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     12. Στην με αριθμό 11581/29-8-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. ΥΠ.ΠΟ./ΓΡ.ΥΦ.YΠ/Κ.Ε./107/15-9-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 1581/29-8-05 ερώτηση του Βουλευτού κ. Δ. Πιπεργιά, σχετικά με την αξιοποίηση του σπηλαίου Σκοτεινή Θερρουνίων, σας πληροφορούμε τα εξής:
     Η αρμόδια εφορεία του ΥΠ.ΠΟ. σε συνεργασία με τη ΙΑ' ΕΠΚΑ και τον ανασκαφέα αρχαιολόγο κ. Α. Σάμψων, είχε εντάξει στον προγραμματισμό των έργων της την αξιοποίηση του σπηλαίου «Σκοτεινή» Θαρρουνίων του Δήμου Ταμυναίων.
     Εντούτοις, η προτεραιότητα των σωστικών έργων της αρμόδιας εφορείας του ΥΠ.ΠΟ. και η μικρή χρηματοδότηση των έργων διαμόρφωσης και αξιοποίησης σπηλαίων που συνήθως απαιτούν μεγάλα κονδύλια δεν επέτρεψαν την εκπόνηση μελέτης αξιοποίησης του σπηλαίου και του περιβάλλοντος χώρου, που σημειωτέον βρίσκεται σε ένα εξαιρετικά δύσβατο και απόκρημνο σημείο. Μελετάται ωστόσο, η δυνατότητα ένταξης του έργου εκ νέου στον προγραμματισμό του 2006.
     Όσον αφορά στη δημιουργία τοπικού Μουσείου για τη στέγαση των ευρημάτων από τις ανασκαφές στο σπήλαιο, έχει καταρχάς κριθεί κατάλληλο για τον σκοπό αυτό το κτίριο του Δημοτικού Σχολείου Θαρρουνίων και έχει ήδη συνταχθεί η προμελέτη αποκατάστασης και διαμόρφωσης αυτού από τις αρμόδιες Υπηρεσίες του ΥΠ.ΠΟ.
     Παραμένει ωστόσο σε εκκρεμότητα το ζήτημα της παραχώρησης του εν λόγω κτηρίου από την κοινότητα Θαρρουνίων, στην οποία και ανήκει, στο Υπουργείο Πολιτισμού με αποτέλεσμα να δυσχεραίνονται οι εργασίες και οι ενέργειες για τη δημιουργία του εν λόγω Μουσείου.
     Ο Υφυπουργός
     ΠΕΤΡΟΣ ΤΑΤΟΥΛΗΣ»)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 6 Οκτωβρίου 2005.  
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής).
     1. Η με αριθμό 78/3.10.2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Χαράλαμπου Καστανίδη προς την Υπουργό Εθνικής Παιδείας και Θρησκευμάτων, σχετικά με τους διορισμούς εκπαιδευτικών από τον Ενιαίο Πίνακα Αναπληρωτών κ.λπ.
     2. Η με αριθμό 81/3.10.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με το κλείσιμο των εταιρειών «ERGO-ΗΛΙΟΦΙΝ» και «ERGO-TEXTYL», τις απολύσεις των εργαζομένων κ.λπ.
     3. Η με αριθμό 82/3.10.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Μεταφορών και Επικοινωνιών, σχετικά με το κλείσιμο του κεντρικού πρακτορείου εκδόσεως εισιτηρίων της Ολυμπιακής Αεροπορίας στην Ομόνοια κ.λπ.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής).
     1. Η με αριθμό 79/3.10.2005 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Άννας Διαμαντοπούλου προς τον Υπουργό Ανάπτυξης, σχετικά με την αντιμετώπιση του προβλήματος της μετανάστευσης των επιχειρήσεων και τη δραστηριοποίησή τους σε χώρες χαμηλού κόστους εργασίας κ.λπ.
     2. Η με αριθμό 80/3.10.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα προβλήματα που δημιουργούνται από την μεταφορά της λυματολάσπης στη χωματερή των Άνω Λιοσίων κ.λπ.
     3. Η με αριθμό 83/3.10.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με τα προβλήματα που δημιουργούνται από την μεταφορά της λυματολάσπης στη χωματερής των Άνω Λιοσίων κ.λπ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε  στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
     Υπουργείου Οικονομίας και Οικονομικών
     Μόνη συζήτηση επί της αρχής, των άρθρων και του συνόλου του σχεδίου νόμου: «Αύξηση συντάξεων Δημοσίου και άλλες διατάξεις».
     Το νομοσχέδιο θα συζητηθεί κατά τη σημερινή συνεδρίαση.
     Υπουργείου Εμπορικής Ναυτιλίας
     Μόνη συζήτηση επί της αρχής, των άρθρων και του συνόλου του σχεδίου νόμου: «Καταδύσεις αναψυχής και άλλες διατάξεις».
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργείου Οικονομίας και Οικονομικών
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης μεταξύ της Ελληνικής Δημοκρατίας και των Ηνωμένων Πολιτειών Μεξικού για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους του εισοδήματος και του κεφαλαίου».
     Η σύμβαση αυτή ψηφίστηκε στη Διαρκή Επιτροπή ομόφωνα.
     Ερωτάται το Σώμα: Γίνεται δεκτό το νομοσχέδιο;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Σύμβασης μεταξύ της Ελληνικής Δημοκρατίας και των Ηνωμένων Πολιτειών Μεξικού για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους του εισοδήματος και του κεφαλαίου» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
     (ΝΑ ΜΠΕΙ ΤΟ ΝΟΜ. 6α)
     ΠΡΟΕΔΡΕΥΩΝ (Σωτήρης Χατζηγάκης): Υπουργείου Οικονομίας και Οικονομικών
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης μεταξύ της Ελληνικής Δημοκρατίας και του Βασιλείου του Βελγίου αποσκοπούσα στην αποφυγή διπλής φορολογίας και την πρόληψη της φοροδιαφυγής σε σχέση προς τους φόρους επί του εισοδήματος».
     Αυτή η σύμβαση ψηφίστηκε στη Διαρκή Επιτροπή ομόφωνα.
     Ερωτάται το Σώμα: Γίνεται δεκτό το νομοσχέδιο;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Σύμβασης μεταξύ της Ελληνικής Δημοκρατίας και του Βασιλείου του Βελγίου αποσκοπούσα στην αποφυγή διπλής φορολογίας και την πρόληψη της φοροδιαφυγής σε σχέση προς τους φόρους επί του εισοδήματος» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
     (ΝΑ ΜΠΕΙ ΤΟ ΝΟΜ. 7α)
     ΠΡΟΕΔΡΕΥΩΝ (Σωτήρης Χατζηγάκης): Υπουργείου Περιβάλλοντος, Χωροταξίας και Δημοσίων Έργων
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας για την ίδρυση μίας μόνιμης Ελληνο-Αλβανικής Επιτροπής για θέματα διασυνοριακών γλυκών υδάτων».
     Αυτή η σύμβαση ψηφίστηκε στη Διαρκή Επιτροπή ομόφωνα.
     Ερωτάται το Σώμα: Γίνεται δεκτό το νομοσχέδιο;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων Έργων: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας για την ίδρυση μιας μόνιμης Ελληνο-Αλβανικής Επιτροπής για θέματα διασυνοριακών γλυκών υδάτων» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής: 
     (ΝΑ ΜΠΕΙ ΤΟ ΝΟΜ. 8α)
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση.
     Κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Αύξηση συντάξεων Δημοσίου και άλλες διατάξεις».
     Κυρίες και κύριοι συνάδελφοι, έχω την τιμή να σας γνωρίσω ότι η Διάσκεψη των Προέδρων έχει αποφασίσει στη συνεδρίασή της στις 15.09.2005 τη συζήτηση του νομοσχεδίου αυτού σε τρεις συνεδριάσεις.
     Προτείνω να μην αρχίσουμε από τώρα τον προσδιορισμό των συνεδριάσεων και της διαδικασίας. Θα δούμε πόσοι είναι οι εγγεγραμμένοι και αν είναι πολλοί οι εγγεγραμμένοι, θα κάνουμε δύο συνεδριάσεις επί της αρχής. Διαφορετικά, θα κάνουμε δύο συνεδριάσεις επί των άρθρων, αν χρειαστεί.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, θα μπορούσα να έχω το λόγο;
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Γεωργακόπουλε, έχετε το λόγο.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δεν ξέρω τι εννοείτε όταν λέτε να μην προσδιορίσουμε τις συνεδριάσεις, αν θα είναι δύο ή τρεις. Προφανώς, αυτό εννοείτε.
     ΠΡΟΕΔΡΕΥΩΝ (Σωτήρης Χατζηγάκης): Εννοώ δύο πράγματα, δηλαδή και αυτό, αλλά και αν θα κάνουμε δύο επί της αρχής και μία επί των άρθρων ή μία   επί της αρχής και δύο επί των άρθρων. Αυτό θα εξαρτηθεί από τους εγγεγραμμένους, διότι αν δεν υπάρχουν εγγεγραμμένοι, καταλαβαίνετε ότι δεν θα χρειαστεί.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εντάξει, κύριε Πρόεδρε, αλλά υπάρχει και μία κατάθεση τροπολογιών, η οποία έγινε χθες. Αυτές δεν μπορούν να συζητηθούν επί της αρχής, αλλά θα συζητηθούν χωριστά.
     ΠΡΟΕΔΡΕΥΩΝ (Σωτήρης Χατζηγάκης): Βεβαίως, κύριε Γεωργακόπουλε, θα συζητηθούν στο τέλος. Θα γίνει όπως γίνεται συνήθως.
     Κύριε Υπουργέ, έχετε το λόγο για να κάνετε κάποιες νομοτεχνικές τροποποιήσεις που θέλατε.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κάποιες τεχνικής φύσεως διορθώσεις και συμπληρώσεις έχω να κάνω, κύριε Πρόεδρε. Θα μοιραστούν αυτά στους συναδέλφους.
     Στο άρθρο 7 παράγραφος 1, μετά τις λέξεις «του Κώδικα Πολιτικών και Στρατιωτικών Συντάξεων» προστίθεται κόμμα, οι λέξεις «όπως ισχύει σήμερα» και επίσης κόμμα.
     Στην παράγραφο 3, η φράση «της παραγράφου 1 του προηγούμενου άρθρου του νόμου αυτού» αντικαθίσταται από τη φράση «της παραγράφου 5 του άρθρου 9 του νόμου αυτού». 
     Στην παράγραφο 4, η φράση «της παραγράφου 1 του προηγούμενου άρθρου» αντικαθίσταται από τη φράση «της παραγράφου 5 του άρθρου 9».
     Η παράγραφος 5 του άρθρου 9 αναριθμείται σε παράγραφο 6 του ιδίου άρθρου και η παράγραφος 6 του ιδίου άρθρου σε παράγραφο 5 και γίνεται αντιμετάθεση των παραγράφων.
     Το τελευταίο εδάφιο της νέας παραγράφου 5 του άρθρου 9 αντικαθίσταται ως εξής: «Από τη χορήγηση του ανωτέρω επιδόματος εξαιρούνται οι έφεδροι και δόκιμοι έφεδροι αξιωματικοί και οπλίτες θητείας». Το καταθέτω για τα Πρακτικά.
     Ευχαριστώ, κύριε Πρόεδρε.
     (Στο σημείο αυτό ο Υφυπουργός Οικονομίας και Οικονομικών κ. Πέτρος Δούκας καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής: 
     (ΝΑ ΚΑΤΑΧΩΡΗΘΕΙ Η ΣΕΛ. 13)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     ΚΩΝΣΤΑΝΤΙΝΟΣ ΓΕΙΤΟΝΑΣ: Να διανεμηθούν, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Βεβαίως κατατέθηκαν και θα διανεμηθούν. Το είπε και ο κύριος Υπουργός.
     Κυρίες και κύριοι συνάδελφοι, πριν δώσω το λόγο στον εισηγητή της Πλειοψηφίας τον κ. Μανώλη, έχω την τιμή να ανακοινώσω στο Σώμα ότι κατά τη συζήτηση του νομοσχεδίου αρμοδιότητος του Υπουργείου Οικονομίας και Οικονομικών: «Αύξηση συντάξεων Δημοσίου και άλλες διατάξεις» ορίζεται ως ειδικός αγορητής από την πλευρά του Κομμουνιστικού Κόμματος Ελλάδας η κ. Ελπίδα Παντελάκη, με απόφαση του Κοινοβουλευτικού Εκπροσώπου κ. Ορέστη Κολοζώφ.
     Ο εισηγητής της Πλειοψηφίας κ. Μανώλης έχει το λόγο.
     ΙΩΑΝΝΗΣ ΜΑΝΩΛΗΣ: Κυρίες και κύριοι συνάδελφοι, με το νομοσχέδιο που σήμερα ξεκινάει τις εργασίες της η Βουλή, προσπαθούμε και επιτυγχάνουμε να λύσουμε σοβαρά και μεγάλα προβλήματα που έχουν δημιουργηθεί τα τελευταία χρόνια και ακόμη προσπαθούμε και επιτυγχάνουμε να αποκαταστήσουμε αδικίες σε πολλές κατηγορίες συμπολιτών μας, οι οποίοι είχαν προβλήματα και αντιμετωπίζονταν από την πολιτεία με άδικο τρόπο. Κυρίως, όμως, υλοποιούμε δεσμεύσεις που αναλάβαμε και προεκλογικά και μετεκλογικά.
     Σε μια δύσκολη οικονομική συγκυρία –και ξέρετε γιατί- λύνουμε προβλήματα που το οικονομικό τους κόστος ανέρχεται σε πάνω από 1.100.000.000 ευρώ και έτσι αναδεικνύουμε την κοινωνική ευαισθησία που έχουμε ως Κυβέρνηση, υλοποιώντας τις δεσμεύσεις μας.
     Θέλω να ξεκινήσω από το Λ.Α.Φ.Κ.Α. Το ιστορικό το ξέρετε, το γνωρίζετε όλοι σας. Εγώ θα πω ότι αν ο ελληνικός λαός είχε επιλέξει μια άλλη κυβέρνηση στις τελευταίες εκλογές, σήμερα οι συνταξιούχοι μας θα εξακολουθούσαν να συνεισφέρουν σε ένα ταμείο και αυτό μέχρι το 2008. Τα όσα ακούγονται κατά καιρούς ότι θα το καταργούσε το ΠΑ.ΣΟ.Κ. ως νέα κυβέρνηση δεν πείθουν κανέναν, γιατί προεκλογικά απεφάσισαν να το πάνε μέχρι το 2008 και λίγες μέρες πριν από τις εκλογές, με τροπολογία, απεφάσισαν τα χρήματα από το ταμείο του Λ.Α.Φ.Κ.Α. να παίζονται στο Χρηματιστήριο. Άρα, λοιπόν, κανείς δεν μπορεί να μας πείσει ότι είχαν άλλες προθέσεις αν γίνονταν κυβέρνηση. Σήμερα βέβαια μπορεί να λένε ότι θέλουν. 
     Η Κυβέρνησή μας δεσμεύτηκε ότι θα το καταργήσει και το κατήργησε. Με τα πρώτα νομοσχέδια που έφερε στη Βουλή κατήργησε το Λ.Α.Φ.Κ.Α.. Από κει και πέρα άρχισαν να μπαίνουν διάφορα θέματα και από τους δικαιούχους, αλλά κυρίως να αναδεικνύονται θέματα και από την Αντιπολίτευση, από το ΠΑ.ΣΟ.Κ..
     Τότε θυμήθηκαν ξαφνικά οι συνάδελφοι του ΠΑ.ΣΟ.Κ. ότι ήταν αδικία αυτό που γινόταν, τότε θυμήθηκαν να βάλουν ζητήματα σε σχέση με το Λ.Α.Φ.Κ.Α.. 
     Το πρώτο ζήτημα που τέθηκε, ήταν τα αναδρομικά, ότι πρέπει δηλαδή να δοθούν αναδρομικά. Η Κυβέρνηση δεν υποσχέθηκε ποτέ αναδρομικά, αλλά ως προς το ζήτημα που τέθηκε και αναδύθηκε με πολιτική λύση αποφάσισε να δώσει και τα αναδρομικά. Και μη μου πει κανείς ότι υποχρεώθηκε από τα δικαστήρια, γιατί ξέρετε πάρα πολύ καλά, αγαπητοί συνάδελφοι του ΠΑ.ΣΟ.Κ., ότι είχατε υποχρεωθεί πολλές φορές από τα δικαστήρια να δώσετε λύση σε σοβαρά προβλήματα, όπως ήταν το οικογενειακό επίδομα, και μετά από τέσσερα χρόνια αποφασίσατε να το υλοποιήσετε και μάλιστα σε δόσεις τις οποίες φορτώσατε στην επόμενη Κυβέρνηση. Θα μπορούσε, δηλαδή, απαντώντας σε κάποιους που μπορεί να το επικαλεστούν, αυτή η Κυβέρνηση για τα επόμενα τέσσερα χρόνια να μη δώσει ούτε δραχμή αναδρομικά και να τα πάει μετά από πέντε ή έξι χρόνια. 
     Δεύτερον, με την ανάδειξη του ζητήματος ότι επιστρέφονται τα αναδρομικά η Αντιπολίτευση άρχισε να επικαλείται διάφορα επιχειρήματα για να μειώσει, αν θέλετε, την υλοποίηση αυτού που είχε υποσχεθεί η Κυβέρνηση. Άρχισε να τίθεται το θέμα ότι θα έχουν πεθάνει οι συνταξιούχοι μέχρι να πάρουν το ποσό. Λέτε ότι «σε πέντε δόσεις, σε πέντε χρόνια που το δίνετε» -και το δίνουμε για τους συγκεκριμένους λόγους που σας είπα- «δεν θα το πάρει κανείς, γιατί όλοι θα έχουν πεθάνει». Εμείς ερχόμαστε και κάνουμε μια ρύθμιση, όπου με τα 200 ευρώ στην πρώτη δόση και με ομολογία και των φορέων των συνταξιούχων το 70% των συνταξιούχων του ιδιωτικού τομέα και πάνω από το 50% του δημόσιου τομέα παίρνουν τα χρήματά τους με την πρώτη δόση. Άρα, αυτή η δήθεν αγωνία σας για τους χαμηλοσυνταξιούχους που θα πάρουν 20 ευρώ σε κάθε δόση δεν ευσταθεί πλέον. 
     Τρίτον, μας λέγατε ότι θα έχουν πεθάνει και άρα θα τα γλιτώσει το κράτος. Εμείς ερχόμαστε και κάνουμε ρύθμιση για να δίνονται στους κληρονόμους. 
     Μετά τέθηκε το ζήτημα για το αν θα τα φορολογήσουμε και τι θα γίνει. Νομίζω ότι απαντήθηκε και αυτό. Δεν θα υπάρξει φορολόγηση και νομίζω ότι δεν θα πρέπει να μείνετε εκεί. Όχι μόνο επιστρέφουμε, όπως ζητήθηκε και ήταν το αίτημα, πέντε χρόνια για τον ιδιωτικό τομέα και τρία για το δημόσιο, αλλά πάμε στα πεντέμισι χρόνια για τον ιδιωτικό τομέα και στα τριάμισι για το δημόσιο. Θα σας θυμίσω ότι το κόστος -γιατί μιλάμε για μία δύσκολη οικονομική συγκυρία- είναι 475.000.000 ευρώ για τον ιδιωτικό τομέα και 180.000.000 ευρώ για το δημόσιο τομέα. 
     Με αυτό το νομοσχέδιο ερχόμαστε να λύσουμε και άλλα πολλά προβλήματα. Κατ’ αρχήν, είχαμε δεσμευτεί ότι οι συνταξιούχοι του δημόσιου τομέα θα παίρνουν σύνταξη 4%. Επειδή, όμως, ακολουθούν τους μισθούς των δημοσίων υπαλλήλων, θα έπρεπε να υπάρξει ένας τρόπος και γι’ αυτό αλλάζουμε βαθμίδες και ποσά στο επίδομα εξομάλυνσης για να πάρουν όλοι το 4%. 
     Λύνουμε και άλλα σοβαρά, κατά την άποψή μας, προβλήματα που είχαν ορισμένες κατηγορίες συμπολιτών μας. Είχαμε περίπτωση, όπου τρία παιδιά κάτω από είκοσι τεσσάρων ετών έχασαν σε δυστύχημα και τους δύο γονείς και έπαιρναν τη σύνταξη μόνο του ενός γονέα. Αυτό το λύνουμε και θα παίρνουν σε τέτοιες περιπτώσεις τη σύνταξη και των δύο γονέων. 
     Επίσης, όταν κάποιος έμπαινε στη φυλακή, η σύζυγός του έμενε χωρίς σύνταξη, έστω και αν αυτός εδικαιούτο να πάρει σύνταξη, αν είχε δηλαδή είκοσι πέντε χρόνια. Σήμερα η σύζυγος μπορεί να πάρει τη σύνταξή του. 
     Λύνουμε το πρόβλημα των αμάχων αναπήρων που έπαιρναν μία σύνταξη και δεν είχαν δικαίωμα δεύτερης επανεξέτασης, όταν επικαλούνταν επιδείνωση της κατάστασής τους. 
     Λύνουμε το πρόβλημα που εδημιουργείτο με τις μετατάξεις. Σήμερα, όταν η μετάταξη είναι αναγκαστική, όταν αναγκάζουμε έναν υπάλληλο να πάρει μία μετάταξη, τότε έχει τη δυνατότητα να επιλέξει ο ίδιος σε ποιον ασφαλιστικό φορέα θα είναι ασφαλισμένος. Όταν, όμως, η μετάταξη γίνει με αίτησή του, τότε ασφαλίζεται στο νέο φορέα. 
     Λύνουμε ένα σημαντικό πρόβλημα – αίτημα των τυφλών του δημόσιου τομέα και των παραπληγικών. 
     Έως σήμερα, όταν κάποιος πάνω από δεκαπέντε χρόνια έπαιρνε μία σύνταξη στα 35/35, αν ήταν όμως κάτω από τα δεκαπέντε χρόνια έπαιρνε ένα μέρος της σύνταξης, καθώς και ένα επίδομα 25%. Σήμερα με τη ρύθμιση που κάνουμε, δίνουμε τη δυνατότητα να παίρνουν οι τυφλοί και παραπληγικοί του δημοσίου όλη τη σύνταξη και παράλληλα το επίδομα από 25% να γίνει 40%. 
     Άλλα ζητήματα που ρυθμίζουμε είναι ότι όταν κάποιος έπαιρνε πάνω από δύο μήνες εκπαιδευτική άδεια θα παίρνει πάλι το κίνητρο απόδοσης. Ο κ. Χριστοδουλάκης με απόφασή του το είχε κόψει και εμείς το επαναφέρουμε. Το να χρησιμοποιεί κανείς το δικαίωμά του να παίρνει εκπαιδευτική άδεια είναι θετικό κίνητρο και δεν μπορούμε να τον τιμωρούμε, γιατί θέλει να συνεχίσει την εκπαίδευσή του. 
     Μέσα σε αυτό το νομοσχέδιο προσπαθούμε και λύνουμε σημαντικά προβλήματα. Για τους ένστολους λιμενικούς, αστυνομικούς και πυροσβέστες ικανοποιούμε σε μεγάλο βαθμό ένα αίτημά τους. Δίνουμε ένα επίδομα 8% –πάλι κάτω από την οικονομική συγκυρία- σε δόσεις δηλαδή 2% το χρόνο και βεβαίως αναγνωρίζουμε με τρόπο ικανοποιητικό το αίτημά τους να χαρακτηριστεί το επίδομα αυτό ότι δίνεται για λόγους επικινδυνότητας της εργασίας. Στην επιτροπή, λοιπόν, αποφασίσαμε να μπει για «επικίνδυνες και δυσχερείς συνθήκες».
     Άρα, λοιπόν, ως ένα βαθμό ικανοποιείται και αυτό το αίτημα.
     Έρχομαι τώρα στο θέμα των συνταξιούχων στρατιωτικών. Θα θυμίσω ότι το ΠΑ.ΣΟ.Κ. έφερε δύο νόμους το 2000 και το 2002 και έδωσε μισθολογικές προαγωγές στους υπηρετούντες στρατιωτικούς και από εκεί και πέρα διαχώρισε τους σημερινούς συνταξιούχους σε δύο κατηγορίες, σε αυτούς που παίρνουν μεγαλύτερη σύνταξη και είναι αυτοί που τότε το ΠΑ.ΣΟ.Κ. έδωσε στους εν ενεργεία αυτήν την αύξηση και στους άλλους που δεν είχαν να περιμένουν τίποτα. Έχουμε, δηλαδή, συνταξιούχους δύο ταχυτήτων. 
     Δεσμευθήκαμε προεκλογικά και σήμερα υλοποιούμε με οικονομικό κόστος υψηλό σε δόσεις πάλι αυτήν μας την υπόσχεση. Δηλαδή, δεν ξεχωρίζουμε τους στρατιωτικούς, όπως τους ξεχώριζε την προηγούμενη περίοδο του ΠΑ.ΣΟ.Κ..
     Έχουμε, όμως και άλλες ρυθμίσεις. Η μία ρύθμιση αφορά τους μεταλλωρύχους, αυτούς που εργάζονταν στις υπόγειες στοές της “TVX”. Τότε το ΠΑ.ΣΟ.Κ. είχε κάνει μια ανάλογη ρύθμιση γι’ αυτούς που εργαζόνταν όχι μέσα στις στοές, αλλά έξω από αυτές. Οι συγκεκριμένοι εργαζόμενοι είχαν κάνει τότε κινητοποιήσεις, είχαν έρθει στην Αθήνα στο Υπουργείο Εθνικής Οικονομίας –συμμετείχα ως Γραμματέας της Γ.Σ.Ε.Ε. εκείνη την περίοδο σε αυτές τις κινητοποιήσεις- και πεισματικά ο τότε αρμόδιος Υπουργός κ. Πάχτας και μάλιστα καταγόμενος από αυτήν την περιοχή, αρνιόταν να συμπεριλάβει στη ρύθμιση αυτούς τους εργαζόμενους, τους κατ’ εξοχήν έχοντες ανάγκη, αυτούς που δούλευαν στις στοές. Και ο λόγος ήταν προφανής. Δεν ήταν του περιβάλλοντός του. Το Σωματείο τους δεν ελέγχονταν από το ΠΑ.ΣΟ.Κ. και άρα δεν ήταν ψηφοφόροι του στην περιοχή και έπρεπε να τιμωρηθούν γι’ αυτό. Αυτή ήταν η πολιτική της προηγούμενης κυβέρνησης.
     Ερχόμαστε, λοιπόν, σήμερα και λύνουμε το πρόβλημά τους, δίνοντάς τους τη δυνατότητα και να ζήσουν και να τους επιδοτήσουμε με 800 ευρώ που θα αναπροσαρμόζονται κάθε χρόνο ανάλογα με τον τιμάριθμο και βεβαίως, να καλύψουμε τις ασφαλιστικές τους εισφορές για να μπορέσουν να πάρουν σύνταξη. 
     Νομίζουμε ότι έτσι αποκαθιστούμε μία μεγάλη αδικία.
     Το ίδιο κάνουμε και με τους εργαζόμενους στην «ΕΛΛΕΝΙΤ». Όπως γνωρίζετε υπάρχει μεγάλο πρόβλημα, λόγω της απαγόρευσης του νομιάτρου, η επιχείρηση οδηγείται σε κλείσιμο και υπάρχουν συνεχώς απολύσεις. Προβλέπουμε με το νομοσχέδιο να διασφαλίσουμε με ειδικό πρόγραμμα και αυτούς τους εργαζόμενους για να μπορέσουν να ζήσουν και να πάρουν τη σύνταξή τους. 
     Κυρίες και κύριοι συνάδελφοι, βεβαίως κάποιοι θα βρεθούν να μας κάνουν κριτική και βεβαίως πολλοί από τους δικαιούχους αυτών των ρυθμίσεων θα διαμαρτυρηθούν, λέγοντας ότι δεν τους λύνουμε όλα τα προβλήματα. 
     Και έχουν δίκιο να διαμαρτύρονται. Συνδικαλιστές είναι. Εκπροσωπούν κοινωνικές ομάδες  που επί χρόνια ήταν στο περιθώριο, που επί χρόνια ένοιωθαν αδικημένοι και ζητούν σήμερα να τους λύσουμε όλα τα προβλήματα.
     Όμως είμαστε καθαροί. Τι μπορούμε να κάνουμε σήμερα σ’ αυτήν τη συγκυρία; Δεν τα λύνουμε όλα. 
     Είμαι βέβαιος ότι θα υπάρξει αυστηρή κριτική από την Αξιωματική Αντιπολίτευση γιατί το ζήσαμε στην αρμόδια επιτροπή. Δηλαδή, προσέξτε τι θα συμβεί και θα το δείτε στη συνέχεια. Αυτοί που διαχώρισαν αυτές τις κοινωνικές ομάδες, αυτοί που τιμώρησαν αυτές τις κοινωνικές ομάδες με την πολιτική τους, αυτοί που τους συνταξιούχους τους υποχρέωναν να πληρώνουν μέχρι το 2008 Λ.Α.Φ.Κ.Α., αυτοί σήμερα θα κόπτονται για τα δικαιώματά τους! Και δεν θα συμφωνούν απλά με τα αιτήματά τους, αλλά θα υπερακοντίζουν, θα ζητούν περισσότερα.
     Είχαμε ένα φαινόμενο στην αρμόδια επιτροπή και θα το πω πριν κλείσω στο λίγο χρόνο που έχω στη διάθεσή μου. Ήταν στο Βήμα ο εκπρόσωπος της Ένωσης Αξιωματικών της Αστυνομίας, ο οποίος σε ερώτηση του εισηγητή του ΠΑ.ΣΟ.Κ., αν είσθε ικανοποιημένοι, απήντησε ότι είναι ικανοποιημένοι κατά 50%. Δεν ήταν απόλυτα ικανοποιημένος ο άνθρωπος. Και τότε με έκπληξη άκουσα τον εισηγητή του ΠΑ.ΣΟ.Κ. να τον εγκαλεί λέγοντάς του ότι «πρέπει να ντρέπεσαι γιατί ξεπουλάς τους εργαζόμενους και τα μέλη σου»!
     Αυτό, πέρα από το ότι ήταν απαράδεκτο, νομίζω ότι οδηγεί σε ένα συμπέρασμα που αφορά την Αξιωματική Αντιπολίτευση σήμερα, γιατί υπάρχουν και άλλα δύο περιστατικά που συνδέονται, το περιστατικό δηλαδή να υπογράφουν κάποιοι συνδικαλιστές της ΠΑΣΚΕ μια σύμβαση στον Ο.Τ.Ε., να εγκαλούνται, να κατηγορούνται και να εκδιώκονται ή να διαγράφονται και το άλλο περιστατικό του Προέδρου της Αξιωματικής Αντιπολίτευσης όπου εδώ στη Βουλή είπε ότι «θα μας βρείτε στις απεργίες».
     Και ερωτώ, αγαπητοί συνάδελφοι. Ποιος είναι ο ρόλος της Αξιωματικής Αντιπολίτευσης;
     ΚΩΝΣΤΑΝΤΙΝΟΣ ΓΕΙΤΟΝΑΣ: Μη διαστρέφετε και διαστρεβλώνετε τα πράγματα.
     ΙΩΑΝΝΗΣ ΜΑΝΩΛΗΣ: Το εάν διαστρέφω ή όχι, κύριε Γείτονα, θα το δείτε. Είναι αποδείξεις αυτές. Αναφέρομαι σε συγκεκριμένα γεγονότα.
     Και ερωτώ. Ο ρόλος σας είναι να ελέγχετε κοινοβουλευτικά την Κυβέρνηση, να είσθε εδώ ή να είσθε έξω υποκαθιστώντας τα συνδικάτα; Θα μπορούσε κανείς να πει, «υιοθετείστε τα αιτήματα των συνδικάτων» αν και μέχρι χθες τους λέγατε –μάλλον μας λέγατε γιατί ήμουν συνδικαλιστής- ότι ζητάτε πολλά και δεν μπορούμε να τα δώσουμε.
     Σήμερα δικαίωμά σας είναι να λέτε ότι «είμαστε μαζί σας σε όλα» και προσέξτε «σ’ αυτά που εμείς καταργήσαμε» και πάμε τώρα εμείς ως Κυβέρνηση να τα ρυθμίσουμε. Αλλά το να λέτε σε εκπρόσωπο συνδικάτου ότι «ξεπουλάτε τα μέλη σας» αυτό πάει πολύ, αυτό δείχνει μια νοοτροπία επιτρέψτε μου να σας πω –δεν θέλω να δώσω έντονο χαρακτηρισμό- τουλάχιστον απαράδεκτη, για να μην πω χειρότερη λέξη.
     Σκέφτεστε να υποκαταστήσετε τα συνδικάτα; Σκέφτεστε να καταγγείλετε το ΠΑ.Μ.Ε. που ζητάει περισσότερα, ότι είναι ξεπουλημένοι; Αυτό λέτε. Κατηγορείτε τα συνδικάτα ότι είναι ξεπουλημένα για το γεγονός ότι είναι κατά το ήμισυ ικανοποιημένα; Αν ναι, βγείτε και πέστε το. Αναλάβετε δύο ρόλους. Το ρόλο της Αντιπολίτευσης στο Κοινοβούλιο και το ρόλο των συνδικάτων στο πεζοδρόμιο, για να δούμε ποιοι θα σας ακολουθήσουν.
     Άρα, αγαπητοί συνάδελφοι, θεωρώ ότι η οποιαδήποτε κριτική γίνει από την πλευρά του ΠΑ.ΣΟ.Κ., θα είναι μόνο για να δηλώσει μια παρουσία και να κάνει μια αντιπολίτευση, γιατί όλα όσα ρυθμίζουμε με το νομοσχέδιο είναι ρυθμίσεις που αφορούν νόμους του ΠΑ.ΣΟ.Κ., που αφορούν αδικίες που δημιούργησε το ΠΑ.ΣΟ.Κ. Πάει πολύ, θέλει πολύ θράσος να έρθουν κάποιοι εδώ και να μας κατηγορούν γιατί λύνουμε τα δικά τους προβλήματα, γιατί λύνουμε αυτά που αυτοί δημιούργησαν. Πρέπει να έρθουν και να ζητήσουν συγνώμη από τον ελληνικό λαό, από τους συμπολίτες μας. Μπορούν να πουν ότι αλλάξαμε, μας τιμωρήσατε, βάλαμε μυαλό, είμαστε δίπλα σας. Όμως, το να υπερακοντίζουν και να ζητούν περισσότερα, πάει πολύ. Θα κριθούν από τον ελληνικό λαό.
     Ευχαριστώ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο εισηγητής του ΠΑ.ΣΟ.Κ., κ. Γεωργακόπουλος.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, πριν μπω στο κύριο μέρος της εισήγησής μου, θέλω να πω ότι μαθήματα κοινοβουλευτικής δεοντολογίας από τον κ. Μανώλη, δεν δέχομαι.
     Και θα του απαντήσω γιατί εγκάλεσα τον συνδικαλιστή των αστυνομικών στην αρμοδία Κοινοβουλευτική Επιτροπή, όταν φτάσω επί της εισηγήσεώς μου να αναφερθώ στο θέμα αυτό.
     Κύριε Πρόεδρε και κύριοι συνάδελφοι, η Νέα Δημοκρατία σήμερα με το παρόν νομοσχέδιο μας λέει ότι ουσιαστικά λύνει όλα τα προβλήματα των ταπεινών και καταφρονημένων τους οποίους είχε αγνοήσει το ΠΑ.ΣΟ.Κ. Και πρώτη και μεγαλύτερη επίτευξη των υποσχέσεών της απέναντι στους συνταξιούχους είναι η κατάργηση του Λ.Α.Φ.Κ.Α. την οποία παρουσιάζει ως υπόσχεση η οποία ετηρήθη αμέσως και επομένως η Νέα Δημοκρατία τηρεί το πρόγραμμά της. Μήπως ενθυμείσθε, κύριοι συνάδελφοι, ποιος επέβαλε το Λ.Α.Φ.Κ.Α.; Αν δεν το ενθυμείσθε, να σας το υπενθυμίσω εγώ: 1992 από κυβέρνηση της Νέας Δημοκρατίας. Ο κ. Σιούφας ήταν τότε αρμόδιος Υφυπουργός Κοινωνικών Ασφαλίσεων. 
     ΑΝΔΡΕΑΣ ΛΥΚΟΥΡΕΝΤΖΟΣ: Πόσες φορές το ψηφίσατε εσείς; 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Έκανε λάθος η Νέα Δημοκρατία που το επέβαλε; Να το πει. Εμείς λέμε: «Ναι, κάναμε λάθος που το επεκτείναμε». Πείτε εσείς ότι κάνατε λάθος που το επιβάλλατε, κύριοι συνάδελφοι.
     Να πάμε τώρα στην κατάργηση. Μήπως ενθυμείσθε πότε βγήκε η απόφαση της Ολομελείας του Ελεγκτικού Συνεδρίου που έβγαζε την παρακράτηση του Λ.Α.Φ.Κ.Α. αντισυνταγματική; Αν δεν το ενθυμείσθε, να σας το υπενθυμίσω: 22 Ιανουαρίου 2004. Μετά τις 22 Ιανουαρίου του 2004 βγήκε ο κ. Καραμανλής και είπε ότι θα καταργήσετε το Λ.Α.Φ.Κ.Α. τη στιγμή που το είχε καταργήσει η Ολομέλεια του Ελεγκτικού Συνεδρίου.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Και όμως προχωρήσατε στο νόμο και τον ψηφίσατε.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Δούκα, ο νόμος είχε ψηφισθεί, αν δεν το ενθυμείσθε και εσείς, το Νοέμβριο. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Γεωργακόπουλε, δέχεστε διακοπές;
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αν είναι από τον Υπουργό, ναι. 
     ΠΡΟΕΔΡΕΥΩΝ (Σωτήρης Χατζηγάκης): Μόνο από τον Υπουργό.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είχε ψηφισθεί το Νοέμβριο ο νόμος. 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Το Φεβρουάριο, κύριε συνάδελφε. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν ψηφίστηκε ο νόμος το Φεβρουάριο. Ο νόμος είχε ψηφισθεί το Νοέμβριο. Δείτε το, είναι νόμος του 2003.
     ΙΩΑΝΝΗΣ ΜΑΝΩΛΗΣ: Το Φεβρουάριο και μετά τα παίξατε στο χρηματιστήριο. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν παίχτηκε τίποτε και μην λέτε ανακρίβειες, κύριε Μανώλη. Δεν επιτρέπεται να λέτε αυτά τα πράγματα.
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε. Προχωρήστε, κύριε Γεωργακόπουλε.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μετά, και ποιούμενοι την ανάγκη φιλοτιμία, είπατε ότι ναι, θα καταργήσετε το Λ.Α.Φ.Κ.Α. και πράγματι βγήκε μία απόφαση να καταργηθεί το Λ.Α.Φ.Κ.Α. από την 1η Ιουλίου 2004. Μετά μπήκε το θέμα της επιστροφής του Λ.Α.Φ.Κ.Α.. Λέτε: «Δεν είχαμε υποσχεθεί επιστροφή». Ναι, βεβαίως. Όταν όμως έφτασε το θέμα στα δικαστήρια, για να δικαιωθούν οι προσφεύγοντες στα δικαστήρια για την επιστροφή του Λ.Α.Φ.Κ.Α., πιστεύω να ενθυμείσθε την υπόθεση Γούλα, κύριοι συνάδελφοι. Την υπόθεση Γούλα, εάν την έχετε ξεχάσει σας την θυμίζω και αυτή, γιατί και αυτή ήταν μία απρέπεια απέναντι σ’ αυτούς που σήμερα λέτε ότι υπερασπίζεστε. Και πράγματι, τότε επιχειρήσατε με διάφορα τερτίπια να αποφύγετε την επιστροφή, η οποία θα έβγαινε και αυτή δικαστικά. Και βεβαίως ξεσηκώθηκε μεγάλη φασαρία, έγινε μεγάλος ντόρος και αναγκάστηκε ο Πρωθυπουργός να πει ότι ναι, θα επιστραφεί το Λ.Α.Φ.Κ.Α.. 
     Πότε το επιστρέφετε και πώς το επιστρέφετε; Καταργήθηκε το 2004. Αρχίζει η επιστροφή από το δεύτερο εξάμηνο του 2006 και θα γίνει σε πέντε εξάμηνα. Σύνολο επτά χρόνια από τότε που καταργήθηκε. Αυτή είναι η μεγάλη εύνοια που έχετε προς τους χαμηλοσυνταξιούχους; Και είναι τόσο μεγάλα τα ποσά αυτά των 100 €, 200 €, 300 €, 400 € και 500 € που δεν μπορεί να τα επιστρέψει η Κυβέρνηση, ενώ πλουσιοπαρόχως χαρίζει 800.000.000 στους επιχειρηματίες με τις φοροαπαλλαγές; Γιατί δεν μπορεί να τα προσφέρει; 
     Λέτε ότι το δημόσιο είναι 180.000.000 και το Ι.Κ.Α. 475.000.000 και εδώ μπαίνει μία άλλη ερώτηση. Τα 475.000.000 του Ι.Κ.Α. ποιος θα τα πληρώσει;
     Έχει το Ι.Κ.Α πλεόνασμα; Θα τα πληρώσει ο κρατικός προϋπολογισμός -απαντήστε μας, λοιπόν, στο ερώτημα- ή θα χρεωθεί το Ι.Κ.Α. και ουσιαστικά θα τα πληρώσουν πάλι οι ίδιοι οι συνταξιούχοι από την υπερχρέωση του Ι.Κ.Α.; 
     ΙΩΑΝΝΗΣ ΜΑΝΩΛΗΣ: Αφού είναι ελλειμματικό το Ι.Κ.Α..
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτά είναι ερωτήματα στα οποία, κύριε συνάδελφε, στην εισήγησή σας δεν αναφερθήκατε καθόλου, παρά είπατε «επιστρέφουμε τα χρήματα, άρα εμείς είμαστε προς τους χαμηλόμισθους και προς τους χαμηλοσυνταξιούχους» -μαζί με τις άλλες διατάξεις που πολλές απ’ αυτές είναι θετικές- «είμαστε πάρα πολύ ευαίσθητοι». Πού κρίνεται η ευαισθησία σας, όμως; Στη δακρύβρεχτη ομιλία του Πρωθυπουργού στη Θεσσαλονίκη ότι συμπάσχει μετά των φτωχών χαμηλόμισθων και χαμηλοσυνταξιούχων, όταν αρνείται να τους δώσει το επίδομα θέρμανσης; Το ξεχάσατε αυτό; Μακάρι να πάει έτσι ο χειμώνας και να μη χρειαστεί καθόλου θέρμανση. Όμως, πιστεύω ότι υπάρχουν και περιοχές της χώρας μας και περιπτώσεις όπου θα χρειαστεί.
     Εσείς κατηγορούσατε το ΠΑ.ΣΟ.Κ. όταν έδινε τις 50.000 επίδομα όταν το πετρέλαιο ήταν στα 32 δολάρια. Σήμερα που το πετρέλαιο είναι στα 65 με 70 δολάρια, γιατί δεν κάνετε αυτήν τη χειρονομία; Λέτε «δεν έχουμε χρήματα, υπάρχουν δημοσιονομικές ανάγκες». 
     Μου είπε ο Υπουργός: «Μα, το θεωρείς πλεόνασμα αυτό που εισπράξαμε παραπάνω από το Φ.Π.Α. του πετρελαίου;». Όχι, δεν είναι πλεόνασμα, αλλά για το ότι δεν είναι πλεόνασμα δε φταίει ο φτωχός και ο ταλαίπωρος. Φταίει η Κυβέρνηση που δεν μπορεί να εισπράξει το Φ.Π.Α. τον οποίο ενώ αύξησε κατά 1%, ενώ αυξήθηκε το Ακαθάριστο Εγχώριο Προϊόν κατά 3,5% και 4% και θέλουμε μέχρι 7,5% και είναι 1% η αύξηση του Φ.Π.Α., αντί να πάει και να εισπράττει 11% αύξηση του Φ.Π.Α., εισπράττει 0,9% αύξηση του Φ.Π.Α.. Έχει αυξήσει τη φοροδιαφυγή κατά 8%. 
     Αυτό δεν το καταλαβαίνετε; Τι άλλο να σας πούμε δηλαδή, όταν ο προϋπολογισμός που κατέθεσε ο Υπουργός παρουσιάζει αυξημένα έσοδα κατά 215.000.000 ευρώ; Εγώ σας λέω τα νούμερα που λέει ο προϋπολογισμός, 215.000.000 ευρώ. Γιατί, λοιπόν, δεν παίρνετε από κει τα 150.000.000 ευρώ για να τα δώσετε σ’ αυτούς οι οποίοι πράγματι θα υποφέρουν φέτος γιατί θα αυξηθεί κατά 70% με 80% η δαπάνη για τη θέρμανση; Γιατί; Μπορείτε να μου πείτε; 
     Ποια είναι, λοιπόν, η ευαισθησία σας; Η ευαισθησία σας είναι να αυξάνετε το Φ.Π.Α. που να το πληρώνουν όλοι, δηλαδή 800.000.000 επιβάρυνση στα λαϊκά στρώματα, 800 εκατομμύρια απαλλαγές στις μεγαλοεπιχειρήσεις από τη μείωση των συντελεστών άμεσης φορολογίας και όχι επί κερδών που επενδύονται -γιατί αυτό θα έλεγα ότι έχει και μία αναπτυξιακή διάσταση- αλλά επί κερδών που μπαίνουν στην τσέπη. Αυτή είναι, λοιπόν, η ευαισθησία σας. Επομένως μην ομιλείτε περί κοινωνικής ευαισθησίας. 
     Η άλλη κοινωνική ευαισθησία είναι πού βρήκατε αυτούς –δεν ξέρω πού τους βρήκατε- που πολέμησαν στην Κορέα το 1953. Να τους αυξήσετε κατά δύο χρόνια; Δεν ξέρω πόσοι είναι αυτοί και αν άξιζε τον κόπο να αλλάξουμε το νόμο.
     Το χειρότερο απ’ όλα ξέρετε ποιο είναι; Ότι τους ταυτίζετε μ’ αυτούς οι οποίοι πολέμησαν στην Κύπρο. Θα έλεγα ότι στοιχειώδης εθνική ευαισθησία θα ήταν αυτοί οι οποίοι πολέμησαν στην Κύπρο, ιδιαίτερα το 1974 που ήταν προδομένη η Κύπρος, να είναι χωριστά απ’ αυτούς οι οποίοι πολέμησαν στην Κορέα. Αυτό το λέω έτσι, ως ένα σχόλιο, για να δείξουμε πραγματικά ποια είναι η ευαισθησία σας.
     Ας πάμε τώρα, όμως, στη μεγάλη εξαπάτηση. Ποια είναι η μεγάλη εξαπάτηση; Είναι αυτή που κάνατε στους αστυνομικούς, κύριε εισηγητά της Πλειοψηφίας. Μήπως ενθυμείσθε τι είχε πει ο κ. Καραμανλής; Αν δεν ενθυμείσθε, σας το θύμισαν οι εκπρόσωποι των αστυνομικών που ήλθαν στην αρμόδια κοινοβουλευτική επιτροπή. Αυτοί είπαν: «Μας υποσχέθηκε άμεσα» -χρησιμοποίησαν αυτήν τη λέξη- «αύξηση του βασικού μισθού κατά 140 ευρώ. Πόσα τους δίνετε σήμερα άμεσα; Δεκατέσσερα ευρώ.
     Αυτή είναι η άμεση αύξηση. Η άμεση αύξηση μετά από δυο χρόνια, δηλαδή. Δεν είναι άμεση αύξηση αυτή. Η άμεση ήταν το Μάρτιο του 2004. Αλλά ερχόμαστε το Σεπτέμβρη του 2005 τους δίνουμε 14 ευρώ και θέλετε να είναι ευχαριστημένοι. 
     Στον αστυνομικό είπα «έτσι ξεπουλάτε τους αγώνες των συναδέλφων σας» γιατί θεωρούσε ότι κατά 50% ήταν ικανοποιημένος όταν από τα 140 ευρώ πήγε στα 14 και όταν δεν είχε τηρηθεί η συμφωνία η οποία είχε γίνει με τον Υπουργό Οικονομίας και με τον Υπουργό Δημοσίας Τάξεως. Και υπήρχε και η απάντηση στον κ. Έβερτ που έλεγε ότι η συμφωνία αυτή  θα τηρηθεί. Τότε του το είπα αυτό, κύριοι συνάδελφοι. Και γιατί δεν συμφώνησε κανένας άλλος; Ούτε λιμενικοί, ούτε οι πυροσβέστες, ούτε ο εκπρόσωπος των κατώτερων αξιωματικών. 
     ΜΙΛΤΙΑΔΗΣ ΕΒΕΡΤ: Δεν είπα «θα τηρηθεί». Είπα «πρέπει να τηρηθεί». 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εσείς είπατε ότι πρέπει. Αλλά με την απάντηση την οποία σας έδωσαν, κύριε Πρόεδρε, σας λένε ότι αυτή ήταν η συμφωνία η οποία θα τηρηθεί. Αυτό σας είπα. 
     Δεν εξαπατήσατε μόνο τους αστυνομικούς, δεν εξαπατήσατε την Αντιπολίτευση, εξαπατήσατε και τον πρώην Πρόεδρο της Νέας Δημοκρατίας. Εκτός αν νομίζετε ότι αυτά τα οποία λέγατε τότε θα μπορούσατε να τα ικανοποιήσετε και εκ των υστέρων δεν μπορείτε να τα ικανοποιήσετε. Και πράγματι μ’ αυτήν την υπόσχεση των 140 ευρώ υποκλέψατε την ψήφο πολλών αστυνομικών. Και αν μεν ήταν μεμονωμένο θα έλεγα «δεν πάει στο καλό». Αλλά υποκλέψατε την ψήφο μηχανισμών. Γιατί η Αστυνομία είναι ένα ολόκληρος μηχανισμός μέσα στην ελληνική κοινωνία, όπως είναι και το λιμενικό και η πυροσβεστική και οι υπόλοιποι. Αυτό κάνατε. Και ως προς το ποιος υπόσχετο στους πάντες τα πάντα, κύριε εισηγητά της Πλειοψηφίας, κοιτάξτε στον καθρέφτη να δείτε το πρόσωπό σας. Μην το λέτε σε μας. Γιατί εμείς δεν βγήκαμε μαζί τους να προπηλακίσουμε τον Πρωθυπουργό στην είσοδο της Βουλής όπως συνέβη όταν έμπαινε ο Πρωθυπουργός Κώστας Σημίτης από αστυνομικούς με μπροστάρηδες κάποιους συναδέλφους σου. Δεν πήγαμε εμείς στην πλατεία Συντάγματος να διαδηλώσουμε μαζί τους. 
     ΙΩΑΝΝΗΣ ΜΑΝΩΛΗΣ: Ήταν Κυβέρνησή σας γι’ αυτό δεν το κάνατε. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Επομένως μην τα λέτε αυτά σε μας. Να είστε πιο προσεκτικοί γιατί εδώ υπάρχει μνήμη. Μην έχετε τόσο κοντή μνήμη. 
     Κύριοι συνάδελφοι, επίσης θέλω να πω το εξής. Το επίδομα των τυφλών που ήταν 30% και με εισήγηση της Κοινοβουλευτικής Ομάδας της Νέας Δημοκρατίας πήγε στο 40%, μπράβο, καλά κάνατε. Γιατί όμως δεν το εξομοιώνετε με τον ιδιωτικό τομέα, με το 50%; Αν θέλετε να υπάρξει εξομοίωση, εμείς σας  το προτείναμε και σας το ξαναπροτείνουμε. Και λέμε ότι αυτό το επίδομα πρέπει να είναι ενιαίο και για τον ιδιωτικό και για το δημόσιο τομέα. Γιατί να υπάρχει αυτή η διαφοροποίηση του ιδιωτικού από το δημόσιο τομέα όταν στον ιδιωτικό τομέα είναι 50% αυτό το επίδομα; Και εφόσον η Κοινοβουλευτική Ομάδα είχε αυτήν την ευαισθησία να ζητήσει αυτό, ας συνταχθεί μαζί μας να το ψηφίσουμε όλοι μαζί, γιατί πράγματι και οι τετραπληγικοί και οι τυφλοί χρειάζονται τη βοήθειά μας. Θέλουν την ενίσχυση αυτή του εισοδήματός τους. Δεν μπορούμε λοιπόν να υπάρχει μια διαφοροποίηση στο επίδομα μεταξύ ιδιωτικού και δημόσιου τομέα. 
     Κύριε Πρόεδρε, τελειώνοντας θέλω να πω ότι η Νέα Δημοκρατία με το παρόν νομοσχέδιο όπως σας είπα λύνει ορισμένα μικροπροβλήματα μικρών κοινωνικών ομάδων. Σε άλλα συμφωνούμε, σε άλλα διαφωνούμε. Αν θα συμφωνούμε με κάποιο άρθρο ολόκληρο, θα το ψηφίσουμε. Αν με κάποιες διατάξεις μέσα στα άρθρα  θα συμφωνούμε  και με κάποιες θα διαφωνούμε, τότε δεν θα το ψηφίσουμε. Επί της αρχής όμως καταψηφίζουμε το νομοσχέδιο γιατί ουσιαστικά εξαπάτησε τον ελληνικό λαό και στην περίπτωση του Λ.Α.Φ.Κ.Α. και στην περίπτωση των αστυνομικών. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γεωργακόπουλε.
      Το λόγο έχει τώρα η κ. Παντελάκη.
     ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
     Κυρίες και κύριοι Βουλευτές, στο ξεκίνημα της Β΄ Συνόδου της Βουλής, συζητάμε ένα νομοσχέδιο το οποίο βέβαια φέρνει τη λύση ορισμένων εκκρεμοτήτων θεσμικού περιεχομένου, συνταξιοδοτικές ρυθμίσεις, αλλά βαραίνει στα ζητήματα που έχουν να κάνουν με τα ζητήματα της οικονομικής πολιτικής της Κυβέρνησης, που αφορά το ζήτημα των συντάξεων του δημοσίου. 
     Βεβαίως ο τίτλος λέει «Αύξηση συντάξεων δημοσίου», αλλά δεν μιλάμε επ’ αυτού. Μιλάμε για την αύξηση επιδόματος εξομάλυνσης, δηλαδή τέτοια αύξηση ώστε αυτό που θα προκύψει τελικά με βάση και τον κρατικό προϋπολογισμό για το τι αυξήσεις θα δοθούν στις συντάξεις, να φτάσει στο 4%. Αυτή είναι μια πλευρά, λοιπόν, που συζητάμε. Η δεύτερη πλευρά είναι η περιβόητη ιστορία με το Λ.Α.Φ.Κ.Α., με το επίδομα ειδικών συνθηκών στα Σώματα Ασφαλείας, αλλά θεωρούμε και μία σημαντική εξέλιξη που προκύπτει για το σημερινό νομοσχέδιο. Είναι τροπολογία που έρχεται χωρίς να έχει έλθει στην επιτροπή της Βουλής για να γενικευθεί μία συζήτηση που έχει να κάνει με τη νέα τιμολόγηση των φαρμάκων.
     Είδατε στη συζήτηση και του εισηγητή της Κυβέρνησης και από την Πλειοψηφία, μολονότι η τροπολογία είναι από τα ζητήματα που αντιμετωπίζονται ξεχωριστά, δεν θεώρησαν όμως στην επί της αρχής συζήτηση να τοποθετηθούν σ΄ ένα ζήτημα που το θεωρούμε στη ζυγαριά του σημερινού νομοσχεδίου ότι είναι από τη μια μεριά της ζυγαριάς. Γιατί ακριβώς μιλάμε για πριμοδότηση.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μου επιτρέπετε μία διακοπή;
     ΕΛΠΙΔΑ ΠΑΝΤΕΛΑΚΗ: Σας επιτρέπω, αρκεί ο Πρόεδρος να δείξει κατανόηση. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είπε ο Πρόεδρος ότι επί των τροπολογιών θα γίνει ειδική συζήτηση και γι’ αυτό δεν αναφερθήκαμε επί των τροπολογιών που κατατέθηκαν χθες και σήμερα. 
     ΕΛΠΙΔΑ ΠΑΝΤΕΛΑΚΗ: Βεβαίως, κύριε Βουλευτά. Και εγώ ως νέα Βουλευτής δεν θα κάνω μαθήματα Κανονισμού σε κανέναν. Γνωρίζουμε πολύ καλά ότι οι τροπολογίες έχουν ιδιαίτερο χρόνο συζήτησης, μετά τη συζήτηση επί των άρθρων. Εάν, όμως, κάποιος εισηγητής θεωρήσει ότι υπάρχει τροπολογία η οποία έχει ιδιαίτερη πολιτική αξία που πρέπει να την θίξει, το βάζει στα ζητήματα επί της αρχής. Και από αυτήν την άποψη το Κομμουνιστικό Κόμμα λέει ότι στη ζυγαριά είναι από τη μία μεριά η πριμοδότηση των φαρμακοβιομηχάνων με τη νέα τιμολογιακή πολιτική και από την άλλη είναι όλες αυτές οι κατηγορίες που κόπτεται αυτήν τη στιγμή η Κυβέρνηση και λέει ότι προσπαθούμε, έστω και με αυτήν τη σφιχτή οικονομική πολιτική, να πάρουμε κάποια μέτρα έστω και επιδοματικού χαρακτήρα. Δείτε τι υποκρισία υπάρχει: Από τη μία δίνονται μερικά επιδόματα και από την άλλη τα παίρνουν από τον κόσμο, από την άλλη τσέπη, ας πούμε. Γιατί, για κάποιους ακόμα και το ένα, τα δύο ή και τα τρία ευρώ στα τεφτέρια και στα φαρμακεία που έχουν τις λίστες για να τα βγάλουν πέρα οι συνταξιούχοι και του δημοσίου, είναι μεγάλο πρόβλημα. Αλλά θα έλθω στη συνέχεια σ’ αυτό συγκεκριμένα.
     Μιλάμε, λοιπόν, για την αύξηση στα επιδόματα. Εμείς θέλουμε να πούμε κατ’ αρχήν το εξής, που το έχει τονίσει και άλλες φορές το κόμμα μας. Είμαστε ενάντια σε κάθε επιδοματική πολιτική. Όχι πως λέμε όχι σε όλα αυτά τα επιδόματα, ότι δεν είναι αναγκαία και διαφωνούμε να μη δοθούν σ’ αυτό τον κόσμο. Αλλά επιτέλους αυτό δεν μπορεί να συνεχίζεται έτσι, πρέπει να σταματήσει. Και να συμφωνήσουμε ότι πρέπει, αλλά δεν υπάρχει πολιτική βούληση, γιατί είναι ταξική πολιτική. Και εδώ συμφωνεί τόσο το ΠΑ.ΣΟ.Κ. όσο και η Νέα Δημοκρατία, στην εξυπηρέτηση των μεγάλων συμφερόντων. Εμείς δεν μπορούμε να συμφωνήσουμε παρά μόνο σε μία επιλογή, ότι πρέπει να υπάρχει μισθός και σύνταξη ενιαία, και στο δημόσιο και στον ιδιωτικό τομέα, που να ζει ο κόσμος με αξιοπρέπεια, 1.300 ευρώ κατώτατο βασικό μισθό για την Υ.Ε. κατηγορία, στην προκειμένη περίπτωση για τον ιδιωτικό τομέα και 1.050 κατώτατη σύνταξη. Και ο μισθός από μόνος του βεβαίως δεν λύνει κάποιο πρόβλημα, όταν από την άλλη μεριά έχεις μια τέτοια πολιτική, ένα τέτοιο κύμα ακρίβειας, μία τέτοια κατάσταση με τις ανατιμήσεις, οι οποίες εξανεμίζουν όποιο εισόδημα πάρει ο εργαζόμενος και ο συνταξιούχος. 
     Επομένως αυτή η διαφωνία μας είναι ουσιαστική, είναι κρίσιμη, δεν είναι αν συμφωνείς ή όχι σ΄ ένα ζήτημα λίγο παραπάνω. Εδώ είναι το ζήτημα αν μπορεί να ζήσει ο συνταξιούχος του δημοσίου. Διότι οι συντάξεις από εκεί ξεκινούν, από 425 ευρώ. Οι μισθοί του στρατού και των Σωμάτων Ασφαλείας ξεκινούν από 425 ευρώ, του λοχία 565 ευρώ και φθάνουν στον ανθυπολοχαγό 746 ευρώ κατώτατο βασικό μισθό. Του δημοσίου ξεκινούν για την υποχρεωτική εκπαίδευση 637 ευρώ, δευτεροβάθμια εκπαίδευση 746 ευρώ, τεχνολογική εκπαίδευση 835 ευρώ, πανεπιστημιακή 873 ευρώ. Χρόνια και χρόνια τώρα, δεκαετίες οι κυβερνήσεις, αντί να λύνουν τα προβλήματα των εργαζομένων στην εισοδηματική πολιτική και να δίνουν αυξήσεις επί του βασικού μισθού -αυτό είναι το κόλπο το γενικότερο- καταφεύγουν πάντα στα επιδόματα και γι’ αυτό στο τέλος οι αυξήσεις είναι αυτής της τάξης, τόσο χαμηλές. Είναι συγκεκριμένη πολιτική επιλογή, αλλά είναι και μία επιλογή να ξεχωρίζει τους εργαζόμενους σε προνομιούχους και μη προνομιούχους, αυτούς που παίρνουν λιγότερα, αυτούς που παίρνουν περισσότερα. Μάλιστα έχουμε επιδοματική πολιτική, η οποία έχει κατηγοριοποίηση ακόμα και στα ίδια τα Υπουργεία.
     Αυτή είναι η κατάσταση, για να μην υπάρχει ενιαία δράση των εργαζομένων είτε στο δημόσιο είτε στον ιδιωτικό τομέα απέναντι στον κύριο εχθρό που είναι η πολιτική, που τους οδηγεί στο περιθώριο.
     Όσον αφορά τα επιδόματα του άρθρου 5 εμείς λέμε –το είπαμε και στην επιτροπή- το εξής: Βεβαίως συμφωνούμε να πάρουν 30%, 40%, 50%. Μάλιστα, υπήρχε αντιπαράθεση ανάμεσα στο ΠΑ.ΣΟ.Κ. και τη Νέα Δημοκρατία. Τώρα ακούστηκε για 50%. Το πρόβλημα, όμως, είναι το εξής: Αυτός ο κόσμος πρέπει να αντιμετωπιστεί ενιαία, είτε στο δημόσιο είτε στον ιδιωτικό τομέα και να υπάρχει επέκταση σε όλες τις κατηγορίες. 
     Κι εμείς ρωτάμε την Κυβέρνηση: Γιατί αυτή η επιλεξιμότητα; Γιατί αυτή η κατηγοριοποίηση, κύριε Υπουργέ; 
     Εμείς λέμε ξεκάθαρα τη γενική μας θέση, την οποία ζητάμε η Κυβέρνηση να την πάρει πολύ σοβαρά υπ΄όψιν της. Μιλάμε για ενοποίηση όλων των επιδομάτων αναπηρίας και μετατροπή τους σε κοινωνική σύνταξη που θα επιβαρύνει 100% τον κρατικό προϋπολογισμό, επέκτασή τους σε κατηγορίες που σήμερα δεν παίρνουν, όπως ημιπληγικοί, ακρωτηριασμένοι, κωφοί κ.λπ. και το ύψος αυτό να καλύπτει τις ανάγκες που προκύπτουν από την αναπηρία, το ύψος που δεν μπορεί να είναι μικρότερο από τα 650 ευρώ για εργαζόμενους και συνταξιούχους και τα 1.050 ευρώ για ανέργους και ανίκανους για εργασία.
     Όταν θα συζητήσουμε τα άρθρα, θα είμαι πιο αναλυτική σε αυτό.
     Υπάρχουν ορισμένες ρυθμίσεις με τις οποίες συμφωνούμε -μάλιστα, ήταν και αίτημα του κινήματος- όπως η επιδότηση ανεργίας σε περιπτώσεις όπως της «ΕΛΛΕΝΙΤ» και της «HELLAS A.E.», όπου οι εργαζόμενοι είναι κοντά στο όριο συνταξιοδότησης και είναι στο δρόμο. Εγώ το έθεσα και στην επιτροπή. Πρέπει να το δει η Κυβέρνηση. Είναι ζήτημα βούλησης. Τα 800 ευρώ είναι ελάχιστα. Όχι ότι θα έλυναν το πρόβλημα τα 1.050 ευρώ, αλλά ας το δείτε. 
     Θέτουμε όμως και ένα άλλο θέμα: Να δούμε συνολικότερα τα προβλήματα που προκύπτουν και στον ιδιωτικό τομέα. Υπάρχουν ακραίες περιπτώσεις στον ιδιωτικό τομέα όπου άνθρωποι, οι οποίοι είναι στο μεταίχμιο για συνταξιοδότηση, δεν μπορούν να βρουν δουλειά. 
     Κυρίες και κύριοι Βουλευτές, εγώ δεν θα αναφερθώ καθόλου στην αντιπαράθεση που υπάρχει ανάμεσα στο ΠΑ.ΣΟ.Κ. και τη Νέα Δημοκρατία για το Λ.Α.Φ.Κ.Α.. Είναι ντροπή. Αυτή η συζήτηση έχει εξαντληθεί και είστε απολύτως συνυπεύθυνοι γι’ αυτό. Μιλάμε για ένα χαράτσι που επιβλήθηκε από τη Νέα Δημοκρατία με το ν.2084/1992 και ανανεώθηκε δύο φορές από την κυβέρνηση του ΠΑ.ΣΟ.Κ. μέχρι τις 31.12.2007. Ζητάμε, λοιπόν, τα δικά τους λεφτά να τα πάρουν αναδρομικά. Μα, δεν τα παίρνουν κι όλα. Παίρνουν μέρος αυτού του ποσού και μάλιστα σταδιακά, σε αυτές τις πέντε εξαμηνιαίες δόσεις.
     Ας μείνει, λοιπόν, στην άκρη η υποκρισία και η δημαγωγία γι’ αυτό το ζήτημα με τις αποφάσεις –ή όχι- του Ελεγκτικού Συνεδρίου. 
     Εμείς λέμε καθαρά ένα πράγμα: Πρέπει να αποδοθούν όλα και σε μία δόση από τον κρατικό προϋπολογισμό του 2006, ο οποίος αντέχει, έχει χρήματα. Η κατεύθυνση, όμως, της αναδιανομής του πλούτου σε διάστημα ενός χρόνου δίνεται πάντα στους λίγους –αυτό είναι το ζήτημα- δεν δίνεται στους πολλούς. Το εξάμηνο που πέρασε, από τα επίσημα στοιχεία που δόθηκαν, τα κέρδη των εισηγμένων στο Χρηματιστήριο έφτασαν κορυφή. 
     Λέγεται επίσης, να δοθεί το επίδομα θέρμανσης. Μα, εμείς το λέμε εκατό φορές να δοθεί το επίδομα θέρμανσης. Δεν ακούω, όμως, να υπάρχει αντιπαράθεση ανάμεσα στα άλλα κόμματα που βρίσκονται στη Βουλή για να φορολογηθούν τα κέρδη στην πηγή, οι εταιρείες. Δεν ακούω να καταργηθεί ο Φ.Π.Α. στα καύσιμα ή στα είδη πλατιάς λαϊκής κατανάλωσης, που αυτό θα ήταν κάτι το οποίο θα βοηθούσε συνολικότερα τη λαϊκή οικογένεια και τους συνταξιούχους. 
     Κυρίες και κύριοι Βουλευτές, όσον αφορά τις ρυθμίσεις για τους στρατιωτικούς, τα άρθρα 7 και 8, με τα οποία συμφωνούμε και θα τα ψηφίσουμε -εξάλλου, πρόκειται για μία αναγκαστική προσαρμογή της Κυβέρνησης έναντι των αντιδράσεων των συνταξιούχων που τους αφορά και των αποφάσεων του Ελεγκτικού Συνεδρίου που τους δικαίωσε- θέτουμε το εξής ζήτημα: Αυτή η ρύθμιση δεν αναιρεί πλήρως την προφανή αδικία σε βάρος τους από τη ρύθμιση της προηγούμενης κυβέρνησης, αφού λέει ότι η αναπροσαρμογή των συντάξεων θα γίνει από 1.10.2005 και μετά. 
     Εμείς πιστεύουμε πως πρέπει η Κυβέρνηση να υιοθετήσει αυτήν την πρόταση, ότι πρέπει να ξεκινήσει από την ψήφιση των σχετικών νόμων του ΠΑ.ΣΟ.Κ.. Και γιατί να δίνεται με δόσεις; Σε καμία περίπτωση εμείς δεν συμφωνούμε με όλα αυτά τα τέρμινα που έχει μέχρι το 2008. Εμείς λέμε ότι πρέπει να γίνει εκταμίευση αυτών των χρημάτων, του 1.000.000.000 ευρώ που λέτε, σε αυτές τις κατηγορίες, γιατί τώρα μπορούν να λειτουργήσουν έστω και ως ασπιρίνες. Μέχρι τότε θα έχουν εξανεμιστεί. 
     Βεβαίως, αυτές οι παρατηρήσεις μας δεν μας εμποδίζουν να ψηφίσουμε αυτά τα δύο άρθρα.
     Έρχομαι τώρα στη χορήγηση επιδόματος ειδικών συνθηκών. Είναι ξεκάθαρο, κυρίες και κύριοι Βουλευτές –και όσοι ήσασταν στην επιτροπή- από την ακρόαση των φορέων, από τη συζήτηση που έγινε με τις Ομοσπονδίες των Σωμάτων Ασφαλείας που ήρθαν, ότι υπάρχει εμπαιγμός αλλά και συνειδητή επιλογή από την Κυβέρνηση.
     Αυτός ο εμπαιγμός ήταν σε δύο φάσεις. Η πρώτη φάση ήταν προεκλογικά με τις υποσχέσεις. Αυτές οι υποσχέσεις ήταν το ψήφισμα διαμαρτυρίας που έδωσαν οι ομοσπονδίες στη Θεσσαλονίκη. Και κατέθεσαν και εδώ στην επιτροπή της Βουλής τα αιτήματά τους, τα οποία βεβαίως ισχύουν στο ακέραιο. Αυτή λοιπόν ήταν η πρώτη φάση, ότι δηλαδή δεν ήσασταν εντάξει απέναντί τους. 
     Η δεύτερη φάση, που αποτελεί εμπαιγμό, είναι ότι συνεννοηθήκατε μαζί τους, αλλά δεν τηρήσατε τις συμφωνίες μαζί τους. Και δεν τηρήσατε τις συμφωνίες όταν ζητούσαν 20% επί του βασικού μισθού. Τους είπατε: «Δεν γίνεται, κάντε λίγο πίσω γιατί έχουμε πολλά προβλήματα στην οικονομία. Να σας δώσουμε 2% στα τέσσερα χρόνια, δηλαδή 8%, όμως θα σας βάλουμε τη μάχιμη πενταετία». Κάνατε όμως πίσω σ’ αυτό την ώρα που είχατε βγάλει δελτίο Τύπου στις 18-11-2004. Και το Υπουργείο Οικονομίας και Οικονομικών έλεγε το εξής: «Επέκταση της υφιστάμενης συντάξιμης πενταετίας σε όλο το προσωπικό ανεξαρτήτως του χρόνου κατάταξής του». Αυτό το δεύτερο σκέλος έκανε φτερά. Έμεινε μόνο το 2%. 
     Το ζήτημα όμως εδώ δεν είναι ότι δεν θέλετε να χαρακτηρίσετε το επάγγελμα ως επικίνδυνο και ανθυγιεινό, γιατί αυτό σημαίνει περισσότερα χρόνια υπηρεσίας. Δεν είναι αυτό το ζήτημα τελικώς. Το ζήτημα είναι επί της ουσίας: Είναι ότι αυτό σημαίνει ότι πρέπει να δεσμευθείτε να υπάρχουν πόροι, ώστε να εξασφαλίσετε συνθήκες υγιεινής και ασφάλειας. Και οι ίδιοι σας είπαν στην ακρόαση των φορέων ότι δεν εφαρμόζεται ο ν. 3144 του 2003. Και εκεί ανέφεραν τα συγκεκριμένα παραδείγματα στις ελλείψεις υποδομών που δημιουργούν προβλήματα ακόμα και στην υγεία τους και στην ασφάλεια της ζωής τους. 
     Η διαφορά που υπάρχει ανάμεσα στο ΠΑ.ΣΟ.Κ. και στη Νέα Δημοκρατία –πώς να το κάνουμε, είναι σκληρό, αλλά αυτή είναι- σχετικά με το ενδιαφέρον σας για τα Σώματα Ασφαλείας στη συγκεκριμένη περίπτωση μ’ αυτό το νομοσχέδιο, είναι 2,5 ευρώ. Είναι μόνο το οικονομικό θέμα, που αφορά 2,5 ευρώ. Το ΠΑ.ΣΟ.Κ. είχε πει για 60 ευρώ. Εδώ 57,6 ευρώ σε τέσσερις δόσεις, από 14,4 ευρώ το χρόνο. Να σας πω όμως και κάτι; Δεν είναι μόνο η οικονομική πλευρά του ζητήματος για να πεις ότι ενδιαφέρεσαι, πρέπει να το δείχνεις έμπρακτα. Δεν είναι το ζήτημα της επικινδυνότητας της δουλειάς, το να δημιουργείς συνθήκες ασφάλειας όταν ο άλλος μπορεί να δουλεύει παρέα με το θάνατο, όπως ο πυροσβέστης, που πρέπει να μπορεί να γυρίζει στην οικογένειά του; Η εντατικοποίηση όμως πού οδηγεί; Δεν οδηγεί σ’ αυτό ακριβώς που λέγεται ασφάλεια. 
     Εμείς είμαστε σταθεροί. Στηρίζουμε αυτά τα αιτήματα, το έχουμε πει δημόσια πολύ καιρό. Κρατάει πολλά χρόνια αυτή η ιστορία. Εμείς λέμε: Αποδέσμευση από το στρατιωτικό μισθολόγιο, αλλαγή του μισθολογίου και της κλίμακας και βασικό μισθό στα 1.300 ευρώ για το νεοδιοριζόμενο, αυτά δηλαδή που ισχύουν για όλους τους εργαζόμενους στο δημόσιο και τον ιδιωτικό τομέα. Για μας «επικίνδυνο» σημαίνει μείωση του εργάσιμου βίου στα είκοσι πέντε χρόνια πραγματικής υπηρεσίας με πλήρη εξέλιξη, μείωση του ημερήσιου ωραρίου, εφαρμογή της νομοθεσίας, της υγιεινής και της ασφάλειας. Γι’ αυτό είναι ανάγκη να βγάλουν συμπεράσματα -ιδιαίτερα ο κόσμος στα Σώματα Ασφαλείας- για το ρόλο που τους προσδίδει η Κυβέρνηση ως μηχανισμού καταστολής για να τους έχει απέναντι στο λαό και στον αγώνα του. Πρέπει να βγάλουν συμπεράσματα, για να μην νομιμοποιούν στη συνείδησή τους αυτό το ρόλο και να του αντισταθούν. Η θέση τους είναι μαζί με τους εργαζόμενους, γιατί είναι κοινά τα προβλήματα που αντιμετωπίζουν. 
     Τελειώνοντας θα ήθελα να αναφερθώ εν τάχει στα ζητήματα που έχουν να κάνουν με το νέο σύστημα τιμολόγησης των φαρμάκων. Εμείς τη θεωρούμε σοβαρή εξέλιξη αυτή και θα επιβαρύνει συνολικότερα τους χαμηλοσυνταξιούχους, τα λαϊκά στρώματα. 
     Εδώ τι αποκαλύπτεται; Αποκαλύπτεται η υποκρισία της Κυβέρνησης, ότι τάχα ενδιαφέρεται για τους χαμηλοσυνταξιούχους. Έχουμε ακούσει πολλά τα τελευταία χρόνια: «Θα υπάρχει λίστα για να εξυπηρετήσουμε τους εργαζόμενους. Θα καταργήσουμε τη λίστα γι’ αυτό». Τι αποτέλεσμα είχαμε όλα αυτά τα χρόνια; Ποιος κέρδισε από όλη αυτήν την ιστορία, είτε τότε που είχαμε κρατική φαρμακοβιομηχανία είτε τώρα που δεν έχουμε; Ότι σε κάθε περίπτωση αυτοί που πλήρωναν ήταν οι ασφαλισμένοι. 
     Κοιτάξτε τα τελευταία στοιχεία σε σχέση με το Ινστιτούτο Φαρμακευτικής Έρευνας και Τεχνολογίας: Από το 1990 έως το 2003 οι φαρμακευτικές δαπάνες στην Ελλάδα αυξήθηκαν εννέα φορές. Το ίδιο διάστημα οι ποσότητες που πουλήθηκαν ούτε καν διπλασιάστηκαν. Δηλαδή, στον τομέα των φαρμάκων δεν έχουμε υπερκέρδος, έχουμε αισχροκέρδεια. Είναι γνωστή η ιστορία εταιρείας που αντικαθιστούσε τα φτηνά φάρμακα με ακριβότερα και άλλαζε τη συσκευασία. Η έρευνα της STADT BANK δείχνει πως τα συνολικά κέρδη των ενενήντα έξι μεγαλύτερων εισαγωγικών και εμπορικών επιχειρήσεων αυξήθηκαν κατά 36,87% το 2003 σε σχέση με το 2002. Τα ελλείμματα των ασφαλιστικών ταμείων διευρύνθηκαν, οι ιδιωτικές δαπάνες εκτινάχθηκαν στο 47% των συνολικών δαπανών, σύμφωνα με τα στοιχεία του Ο.Α.Σ.Α.
     Η συνολική δαπάνη του 2002 στην Ελλάδα με τα τελευταία διαθέσιμα στοιχεία ανήλθε σε 2.000.000.000 ευρώ, δηλαδή στο 15% της συνολικής δαπάνης υγείας. 
     Αυτή είναι η κατάσταση σε σχέση με την πορεία των κερδών όλα αυτά τα χρόνια και σήμερα έρχεται η Κυβέρνηση να πει ότι θα έχουν επιστροφή χρημάτων αυτές οι εταιρείες. Αυτή η επιστροφή δεν είναι τίποτα άλλο παρά η διαφορά που θα προκύψει και εξυπηρετεί προπαγανδιστικούς στόχους και μόνο. Θα έλθω και συγκεκριμένα, όταν θα κουβεντιάζουμε την τροπολογία, για να αποδείξουμε ακόμη περισσότερο πόσο πραγματικά θα επιβαρύνει συνολικότερα το λαό και δείχνει ότι θα είναι ένα πεδίο υψηλής κερδοφορίας η νέα τιμολόγηση των φαρμάκων και δεν υπάρχει καμιά δικαιολογία ότι θα υπάρχει εγχώρια παραγωγή εισαγόμενου φαρμάκου, δεν θα είναι το εισαγόμενο και θα παράγουμε εμείς φάρμακα. Είτε το εισάγεις είτε το παράγεις, θα είναι ακριβότερο. Το θυμηθήκαμε τώρα, όταν έχουμε διαλύσει τον φορέα κρατικής φαρμακοβιομηχανίας. Αλλά γι’ αυτό ακριβώς πρέπει να βγάλει ο κόσμος τα συμπεράσματά του. Όταν και το φάρμακο στην εποχή της ανταγωνιστικότητας γίνεται εμπόρευμα και λυσσαλέο παιχνίδι στο κυνήγι του ανταγωνισμού, ας βγάλει κανείς τα συμπεράσματά του με ποιον πρέπει να πάει και ποιον να αφήσει για τη ζωή του και όχι για κανέναν άλλο λόγο. 
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παντελάκη.
     Κυρίες και κύριοι συνάδελφοι, πριν δώσω το λόγο στον Eκπρόσωπο του Συνασπισμού, τον κ. Κουβέλη, θέλω να σας ενημερώσω ως προς τον τρόπο διαχείρισης της συζήτησής μας. Είναι εγγεγραμμένοι είκοσι συνάδελφοι, που σημαίνει ότι σήμερα είναι αδύνατον να μιλήσουν όλοι, δοθέντος ότι θα μιλήσει και ο Υπουργός και πιθανόν οι Κοινοβουλευτικοί Εκπρόσωποι. Η πρότασή μου είναι να φτάσουμε μέχρι τις 15.00΄, στις 15.00΄ ακριβώς να διακόψουμε, να ψηφίσουμε το νομοσχέδιο επί της αρχής και κατά τα ειωθότα, όπως γίνεται συνήθως, να μεταφέρουμε στην αυριανή μας συνεδρίαση τους υπολοίπους οι οποίοι θα μιλήσουν επί της αρχής και επί των άρθρων στη συνέχεια. 
     ΜΙΛΤΙΑΔΗΣ ΕΒΕΡΤ: Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Σωτήρης Χατζηγάκης): Μάλιστα, κύριε Πρόεδρε. Επί της διαδικασίας θέλετε ή επί της ουσίας; 
     ΜΙΛΤΙΑΔΗΣ ΕΒΕΡΤ: Επί της διαδικασίας. Βέβαια και η διαδικασία έχει ουσία.
     ΠΡΟΕΔΡΕΥΩΝ (Σωτήρης Χατζηγάκης): Βεβαίως, αλλά διαστέλλονται οι δύο έννοιες. Βεβαίως και η διαδικασία έχει ουσία. 
     ΜΙΛΤΙΑΔΗΣ ΕΒΕΡΤ: Κύριε Πρόεδρε, υπάρχουν θέματα τα οποία είναι πάρα πολύ σοβαρά. Συνεπώς θα έπρεπε να ακούσουμε εφ’ όλων των θεμάτων για να ψηφίσουμε επί της αρχής το νομοσχέδιο. Θα παρακαλέσω, λοιπόν, η ψηφοφορία να γίνει στο τέλος, μετά τη συζήτηση των άρθρων. 
     Τι σημαίνει ψηφίζουμε και μετά συζητούμε; Άμα έχουμε ψηφίσει, τι συζητούμε; Είναι ουσιαστικό. Δεν ζητούμε το λόγο απλώς και μόνο για να γραφεί στα Πρακτικά, αλλά διότι πιστεύουμε ότι μπορούμε να πείσουμε την Κυβέρνηση να αλλάξει ορισμένα ενδεχομένως πράγματα. Δηλαδή, μην παραβιάζουμε τη διαδικασία. Πού το βλέπετε στον Κανονισμό ότι μπορεί να ψηφιστεί πρώτα το νομοσχέδιο και μετά να σηκώνονται οι Βουλευτές να μιλήσουν; Να πούνε τι; 
     Παρακαλώ πολύ να το καταλάβετε αυτό το πράγμα, ότι χρειάζεται σεβασμός στον Κανονισμό, εν πάση περιπτώσει. Παρακαλώ, λοιπόν, αύριο να γίνει η ψηφοφορία ή όποτε τελειώσουμε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε. 
     Ανεξάρτητα της ορθότητος των απόψεων τις οποίες διατυπώνετε, είναι σωστό αυτό που λέτε, είναι και από την άλλη πλευρά και μία πρακτική η οποία εφαρμόζεται χρόνια τώρα, η οποία διευκολύνει και τη Βουλή και τους Βουλευτές. Ήδη μέχρι τις 15.00΄ θα έχουμε μία σχεδόν ολοκληρωμένη άποψη των θέσεων πάνω στο νομοσχέδιο. 
     ΜΙΛΤΙΑΔΗΣ ΕΒΕΡΤ: Εάν δεν ακούσετε και τον τελευταίο Βουλευτή, δεν θα έχετε καμία ολοκληρωμένη άποψη και δεν μπορούμε να το λέμε αυτό. Εγώ, όπως ξέρετε, βάσει του Κανονισμού μπορώ να σηκωθώ ό,τι ώρα να είναι και να πάρω το λόγο. 
     ΠΡΟΕΔΡΕΥΩΝ (Σωτήρης Χατζηγάκης): Το ξέρω, κύριε Πρόεδρε.
     ΜΙΛΤΙΑΔΗΣ ΕΒΕΡΤ: Δεν το λέω για μένα, αλλά έχει υποχρέωση ο Υπουργός και η Βουλή να ακούσει και τον τελευταίο συνάδελφο με τη σειρά που θέλει να μιλήσει. Τι θα παριστάνει -και με συγχωρείτε για την έκφραση- τον Καραγκιόζη; Όταν έχει ψηφιστεί, τι να λέει; 
     ΠΡΟΕΔΡΕΥΩΝ (Σωτήρης Χατζηγάκης): Μάλιστα. Ανεξάρτητα της ορθότητος, κύριε Πρόεδρε, εκείνο το οποίο εγώ μπορώ να κάνω είναι να συνεχίσουμε σήμερα όπως έχουμε συνηθίσει επί χρόνια και να φέρω το θέμα στη Διάσκεψη των Προέδρων να το συζητήσουμε. Είναι μία σωστή πρόταση αυτή που λέτε.
     ΜΙΛΤΙΑΔΗΣ ΕΒΕΡΤ: Εξηγήστε το στους Προέδρους. 
     ΠΡΟΕΔΡΕΥΩΝ (Σωτήρης Χατζηγάκης): Είναι λογικό αυτό που λέτε. Αλλά εδώ καμιά φορά...
     ΜΙΛΤΙΑΔΗΣ ΕΒΕΡΤ: Δεν υπάρχει θέμα να το ψηφίσουμε αύριο. Πάλι εδώ θα είμαστε. 
     ΠΡΟΕΔΡΕΥΩΝ (Σωτήρης Χατζηγάκης): Δεν θα έχουμε τελειώσει.
     ΜΙΛΤΙΑΔΗΣ ΕΒΕΡΤ: Με συγχωρείτε, αλλά είναι περιφρόνηση προς αυτούς που θα υπολείπονται για να μιλήσουν αύριο. Τι θα σηκωθούν να πουν;
     ΠΡΟΕΔΡΕΥΩΝ (Σωτήρης Χατζηγάκης): Θα είναι και τα άρθρα, κύριε Πρόεδρε, και πάνω στα άρθρα μπορούν να εγερθούν και ουσιαστικές ενστάσεις. Εν πάση περιπτώσει εγώ υπογραμμίζω ότι είναι σωστή η παρατήρηση που κάνετε. Θα συνεχίσουμε, όπως έχουμε συμφωνήσει και όπως γίνεται επί χρόνια και θα το φέρουμε στη Διάσκεψη των Προέδρων. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη, έχετε το λόγο.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, επί του διαδικαστικού θέματος που έθεσε ο κύριος πρώην Πρόεδρος της Νέας Δημοκρατίας, είναι αληθές και έχετε δίκιο σ’ αυτό που λέτε ότι συνήθης πρακτική του Κοινοβουλίου είναι, υπό την προϋπόθεση της συμφωνίας των κομμάτων, να γίνεται πριν περαιωθεί ο κατάλογος των ομιλητών επί της αρχής η ψήφιση και να συνεχίσουμε μετά την ψήφιση με ομιλητές, εγγραφέντες προφανώς να ομιλήσουν επί της αρχής. Κι εμείς δεν έχουμε αντίρρηση αυτό να συμβεί.
     Ωστόσο, κύριε Πρόεδρε, αυτό πάντοτε τελεί υπό την προϋπόθεση της συμφωνίας του Σώματος. Έχω την εντύπωση ότι, αν διατυπωθεί μία επιφύλαξη, ακόμα και από έναν συνάδελφο, πρέπει να επαναξιολογείται. 
     Επαναλαμβάνω ότι δεν θα είχαμε αντίρρηση να υπάρξει συζήτηση επί της αρχής μέχρι τις 3 η ώρα το μεσημέρι, να γίνει η ψήφιση και αύριο να συνεχίσουν οι υπόλοιποι ομιλητές. Αλλά, υπενθυμίζω, αυτό το κάνουμε πάντοτε υπό την προϋπόθεση ότι συναινεί η ολομέλεια του Σώματος. Στην προκειμένη περίπτωση, εάν εκφράζεται –και ορθώς εκφράζεται, πρέπει να πω, κατά τον Κανονισμό- ένσταση, προερχόμενη από τον πρώην Πρόεδρο της Νέας Δημοκρατίας, πρέπει να τη δεχτούμε. Ενδεχομένως θα μπορούσαμε, χωρίς να επιμείνουμε σε μία τέτοια συμφωνία, να πάμε μέχρι τις 3 η ώρα…
     ΜΙΛΤΙΑΔΗΣ ΕΒΕΡΤ: Δεν αλλάζει τίποτε. 
     ΧΑΡΑΛΑΜΠΟΣ ΚΑΣΤΑΝΙΔΗΣ: …να συνεχίσουμε αύριο και μετά να ψηφιστεί επί της αρχής. Δεν ανατρέπεται τίποτα στη συζήτησή μας. Το λέω αυτό με την έννοια ότι είναι καλό να λάβουμε υπ΄ όψιν και εκφρασθείσες επιφυλάξεις. 
     Ξέρετε ποια είναι η θέση της Αξιωματικής Αντιπολίτευσης και από τη συζήτηση την οποία είχαμε, αλλά στην προκειμένη περίπτωση για να μη διαταραχθεί το συναινετικό κλίμα επί της τηρουμένης, ακολουθουμένης διαδικασίας, θα μπορούσαμε να κάνουμε δεκτό αυτό που είπε ο πρώην Πρόεδρος της Νέας Δημοκρατίας. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καστανίδη.
     Να ακούσουμε και τον κ. Κουβέλη τώρα.
     Ορίστε, κύριε Κουβέλη, έχετε το λόγο.
     ΦΩΤΗΣ ΚΟΥΒΕΛΗΣ: Κύριε Πρόεδρε, συμμερίζομαι τις απόψεις του κ. Έβερτ. Νομίζω ότι στο βαθμό που είναι αναγκαία η θέση όλων των κομμάτων αναφορικά με το ζήτημα που έθεσε, σπεύδω να σας πω ότι εγώ συμφωνώ να ολοκληρωθεί η συζήτηση επί της αρχής και να γίνει η ψηφοφορία μετά το τέλος της σχετικής συζητήσεως μέχρι και τον τελευταίο ομιλητή. 
     Σε τίποτα δεν ανατρέπεται εκείνο που αποφασίσαμε στη Διάσκεψη των Προέδρων. Νομίζω ότι είναι χρήσιμη η πρόταση του κ. Έβερτ και θα έλεγα ότι είναι και χρήσιμη προς την κατεύθυνση -και στη Διάσκεψη των Προέδρων- να επανεξετάσουμε το σχετικό ζήτημα. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη.
     Κύριε Έβερτ, θέλετε να προσθέσετε κάτι; 
     ΜΙΛΤΙΑΔΗΣ ΕΒΕΡΤ: Ναι, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
     ΜΙΛΤΙΑΔΗΣ ΕΒΕΡΤ: Εκτός εάν εν τω μεταξύ έρθει ο κύριος Υπουργός, κάνει ορισμένες αλλαγές και δεν χρειάζεται να πάρουμε το λόγο. Αλλά είναι δυνατόν να το αφήσουμε έτσι σε εκκρεμότητα; Μίλησαν, εντάξει, ψηφίσαμε και ξαναερχόμαστε αύριο; 
     Καλό είναι, εάν μπορείτε, να ειδοποιήσετε τον κύριο Υπουργό αν μπορεί να έρθει, που λέει ο λόγος, να έρθει.
     Ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Σκυλλάκος έχει το λόγο.
     ΑΝΤΩΝΗΣ ΣΚΥΛΛΑΚΟΣ: Επειδή μπήκε ζήτημα να τοποθετηθούν τα κόμματα, η δική μας η άποψη είναι ότι όχι μόνο στη συγκεκριμένη περίπτωση που έβαλε ο κ. Έβερτ το θέμα, αλλά γενικά –και γι’ αυτό θα τοποθετηθώ και στη Διάσκεψη των Προέδρων- θα πρέπει να τελειώνει ο κατάλογος των ομιλητών στη συζήτηση επί της αρχής και μετά να γίνεται η ψηφοφορία. Αυτό είναι το σωστό, πολύ περισσότερο που είμαστε και ελαστικοί στο αν θα είναι μία ή δύο μέρες η συζήτηση επί της αρχής. Και είναι λογικό πολύ περισσότερο δε όταν υπάρχει αυτή η ελαστικότητα. Νομίζω ότι προέχει να ολοκληρώνεται ο κύκλος συζητήσεων και μετά να γίνεται η ψηφοφορία.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκυλλάκο. 
     Κυρίες και κύριοι συνάδελφοι, όπως προείπα η άποψη του κ. Έβερτ, με την οποία βεβαίως βλέπω ότι τα κόμματα συμπορεύονται και συμφωνούν, έχει λογική. Είναι λογικό.
     ΜΙΛΤΙΑΔΗΣ ΕΒΕΡΤ: Και βάσει του Κανονισμού.
     ΠΡΟΕΔΡΕΥΩΝ (Σωτήρης Χατζηγάκης): Εκείνο το οποίο είπα στην πρώτη παρατήρηση που έκανα ήταν ότι σήμερα έχουν διαμορφωθεί διάφορες υποχρεώσεις και συναδέλφων οι οποίοι ζήτησαν να εγγραφούν –έχει κλείσει ο κατάλογος- και τους είπαμε ότι θα μιλήσουν αύριο. Το λέω αυτό χωρίς να εξοβελίζω και να απορρίπτω την πρότασή σας. Απλώς ζήτησα από τη Βουλή να έρθει το θέμα στη Διάσκεψη των Προέδρων και να αποφασιστεί, που θα αποφασιστεί, αφού συμφωνούν όλα τα κόμματα και επομένως να συνεχιστεί η συζήτηση εφεξής στην καινούργια βάση. Ζήτησα, λοιπόν, σήμερα να συνεχιστεί η συζήτηση όπως έχει, διότι φέρνει διάφορες δυσκολίες στους ίδιους τους συναδέλφους. Αν, όμως, η Βουλή επιμένει και θέλει και σήμερα να τηρηθεί ο Κανονισμός, το Προεδρείο δεν έχει βεβαίως καμία αντίρρηση.
     Συμφωνείτε, κυρίες και κύριοι συνάδελφοι, να συνεχίσουμε τη συζήτηση, όπως έχουμε προτείνει;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Επομένως συνεχίζουμε. Θα διακόψουμε τη συζήτηση στις 15.00΄ και θα μιλήσουν οι υπόλοιποι εγγεγραμμένοι συνάδελφοι αύριο, στη συζήτηση επί των άρθρων.
     Το λόγο έχει ο κ. Κουβέλης.
     ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, το συζητούμενο σχέδιο νόμου θέλει κυρίως –αυτό επιδιώκει- να εξομαλύνει την εισοδηματική κατάσταση των δημοσίων υπαλλήλων, των συνταξιούχων του δημοσίου και επιχειρεί να το αντιμετωπίσει με τη λεγομένη και πάλι επιδοματική πολιτική. 
     Έχουμε επανειλημμένα σημειώσει ότι είναι απαράδεκτο το έτος 2005 για μία οικονομία, η οποία αναζητεί την ευρυθμία της, αλλά και για εργαζόμενους οι οποίοι ζητούν να έχουν σταθερά μεγέθη αναφορικά με τις αποδοχές τους, αυτή η χώρα να εξακολουθεί να στηρίζει την εισοδηματική της πολιτική στην επιδοματική πολιτική.
     Σας λέω, κύριε Υπουργέ, ότι είναι καιρός να συζητήσουμε όλοι εδώ μέσα για να σταματήσει αυτή η απαράδεκτη κατάσταση, η οποία επιχειρεί να αντιμετωπίσει τα προβλήματα των αποδοχών των δημοσίων υπαλλήλων, των συνταξιούχων ή και των ανθρώπων της μισθωτής εργασίας με επιδόματα και όχι με σταθερές αποδοχές, οι οποίες βεβαίως θα αναπροσαρμόζονται στη βάση των αναγκών των ίδιων των εργαζομένων και γιατί όχι και των δυνατοτήτων της ελληνικής οικονομίας. 
     Και βεβαίως σπεύδω να σας πω, κυρίες και κύριοι συνάδελφοι, ότι σε επιμέρους διατάξεις, οι οποίες έρχονται να ρυθμίσουν αυτό το ζήτημα της εξομάλυνσης, δεν μπορεί να υπάρχει αντίρρηση από την ώρα που με αυτές τις αποσπασματικές, έστω, ρυθμίσεις αντιμετωπίζονται επιμέρους προβλήματα, τα οποία είναι καταγεγραμμένα και απασχολούν τους ανθρώπους, οι οποίοι εργάζονται ή εργάστηκαν και είναι συνταξιούχοι στο δημόσιο.
     Όμως, κυρίες και κύριοι συνάδελφοι, η συζήτηση για την επιδοματική πολιτική και για την εξομάλυνση του εισοδήματος των δημοσίων υπαλλήλων και των συνταξιούχων του δημοσίου εγείρει για άλλη μια φορά το μεγάλο ζήτημα πώς εξομαλύνεται, πώς αντιμετωπίζεται το εισόδημα του ανθρώπου της μισθωτής εργασίας στον ιδιωτικό τομέα. Δεν υπάρχει κάποιος ειδικός μηχανισμός σαν κι αυτό, που εμείς αποκρούουμε, που έχει σχέση με την εξομάλυνση για τους ανθρώπους οι οποίοι εργάζονται στον ιδιωτικό τομέα. 
     Εμείς προτείναμε ότι ένας βασικός μηχανισμός, ο οποίος θα κατοχυρώνει σ΄ ένα βαθμό την εξασφάλιση ενός εισοδήματος για τους ανθρώπους, για τους συμπολίτες μας που εργάζονται στον ιδιωτικό τομέα, είναι η καθιέρωση του ελάχιστου εγγυημένου εισοδήματος. Δεν το θέλησε το ΠΑ.ΣΟ.Κ., δεν το θέλησε η Νέα Δημοκρατία, το αποκρούει με τη δική του επιχειρηματολογία το Κομμουνιστικό Κόμμα Ελλάδας. Αλλά, εν πάση περιπτώσει, αν αρνείστε ότι το ελάχιστο εγγυημένο εισόδημα είναι ένας μηχανισμός που μπορεί να κατοχυρώνει τα ελάχιστα του ανθρώπου της μισθωτής εργασίας στον ιδιωτικό τομέα, ε, τότε να ακούσουμε τη δική σας πρόταση, να ακούσουμε το δικό σας μηχανισμό, ποιον μηχανισμό προσφέρετε, έτσι ώστε να υπάρχει θεσμικά η εγγύηση ότι ο άνθρωπος της μισθωτής εργασίας στον ιδιωτικό τομέα θα εξασφαλίζει ένα ελάχιστο εισόδημα.
     Κυρίες και κύριοι συνάδελφοι, το επίδομα εξομάλυνσης, το οποίο δίδεται, σε καμία περίπτωση δεν αντισταθμίζει το πραγματικό κόστος της ζωής.
     Είναι κάτω από τα οικονομικά μεγέθη που προσδιορίζουν το κόστος ζωής. Και βεβαίως για εμάς δεν αποτελεί πειστικό επιχείρημα ότι δίνει η Κυβέρνηση αυτά, όπως η ίδια υποστηρίζει, διότι τα δημοσιονομικά είναι σε άσχημη κατάσταση, την ώρα που η Κυβέρνηση σπεύδει και χαρίζει διάφορα πολύ μεγάλα ποσά προς τους οικονομικά ισχυρούς αυτού του τόπου. Αυτό είναι ζήτημα πολιτικής επιλογής. Δεν είναι διαδικαστικό ζήτημα. Δεν είναι ζήτημα που αφορά σε μια διαχειριστική αντίληψη των πραγμάτων, αλλά έχει σχέση με τον πυρήνα της ασκούμενης οικονομικής πολιτικής εκ μέρους της Κυβέρνησης. Και αυτή η οικονομική πολιτική έχω τη βεβαιότητα ότι είναι συντηρητική, αφού προσδιορίζεται από το στοιχείο της άρνησης να αναβαθμίζει επί της ουσίας τις αποδοχές και το εισόδημα των ανθρώπων της μισθωτής εργασίας είτε αυτοί εργάζονται στο δημόσιο και στον ευρύτερο δημόσιο τομέα είτε και στον ιδιωτικό τομέα.
     Δεν αποτελούν, κατά συνέπεια, τα δημοσιονομικά πειστική απάντηση στην αιτίαση την οποία κάνουμε αναφορικά με το εξαιρετικά φειδωλό της αντιμετώπισης που γίνεται εκ μέρους της Κυβέρνησης για τους εργαζόμενους μισθωτούς.
     Κυρίες και κύριοι συνάδελφοι, υπάρχει ένα ζήτημα, ο περίφημος λογαριασμός αλληλεγγύης φορέων  κοινωνικής ασφάλισης ο λεγόμενος Λ.Α.Φ.Κ.Α.. Εμείς από την αρχή του πρώτου νομοθετήματος είχαμε διαφωνήσει όταν καθιερωνόταν αυτός ο ειδικός λογαριασμός. Διαφωνήσαμε και στην πορεία, διαφωνήσαμε και όταν το ΠΑ.ΣΟ.Κ., ως κυβέρνηση, διετήρησε αυτήν τη νομοθετική ρύθμιση που είχε γίνει στην εποχή που τη χώρα κυβερνούσε η Νέα Δημοκρατία. Υποσχεθήκατε, αγαπητοί συνάδελφοι της Νέας Δημοκρατίας, ότι θα επιστρέψετε αυτά τα ποσά τα οποία αφορούν στο Λ.Α.Φ.Κ.Α.. Αλλά η επιστροφή η οποία γίνεται αφυδατώνει στην κυριολεξία το δικαίωμα των πολιτών στην επιστροφή αυτών των ποσών, διότι οι δόσεις τις οποίες καθιερώνετε είναι απαράδεκτες. Επειδή μας ακούει ο ελληνικός λαός οφείλω να σας θυμίσω ότι ποσό από 200 έως 300 ευρώ θα δοθεί σε δύο ισόποσες εξαμηνιαίες δόσεις. Τα 300 έως τα 400 ευρώ θα δοθούν σε τρεις ισόποσες εξαμηνιαίες δόσεις. Ποσό από 400 έως 500 ευρώ θα δοθεί σε τέσσερις εξαμηνιαίες δόσεις και ποσό 500 ευρώ και άνω θα δοθεί σε πέντε εξαμηνιαίες δόσεις. Αθροίστε τα χρονικά διαστήματα για να συμπεράνετε ότι ο χρόνος μέσα στον οποίο θα πάρουν αυτό το οποίο δικαιούνται οι εργαζόμενοι και που πρέπει να τους επιστραφεί είναι ένας χρόνος πάρα πολύ μεγάλος και δικαιολογεί τον πολιτικό μου ισχυρισμό ότι στην ουσία αφυδατώνετε αυτό το δικαίωμα.
     Άκουσα τον εισηγητή της Συμπολιτεύσεως να ομιλεί για τη ρύθμιση, η οποία είναι αυτονόητη –θα εξηγήσω ποια είναι- ότι και αν δεν προλάβουν να πάρουν πίσω τα ποσά του Λ.Α.Φ.Κ.Α. οι δικαιούχοι, θα τα πάρουν οι κληρονόμοι. Οποία χάρη, κυρίες και κύριοι συνάδελφοι! Δηλαδή δικαιώματα εκ του νόμου έρχεται η Κυβέρνηση να μας πει ότι αποτελούν χαριστική πράξη προς τους εργαζόμενους; Μα, είτε το λέγατε, είτε δεν το λέγατε, αυτό το δικαίωμα το έχουν οι κληρονόμοι των δικαιούχων και το έχουν από την πάγια, από τη σταθερή νομοθεσία που ισχύει στη χώρα μας. Εάν έχετε διαφορετική εκδοχή χρειάζεται και αυτή η ευθεία ρύθμιση, που καλά θα κάνετε να την έχετε μέσα στο νομοθέτημα, γιατί φοβάμαι το μανδαρινισμό της Δημόσιας Διοίκησης. Εάν όμως νομίζετε ότι πρόκειται για χάρη, ε τότε ερρέτω, διότι αυτό σημαίνει ότι και τα αυτονόητα τα θεωρείτε ως πράξη χαρίσματος προς τους Έλληνες πολίτες.
     Έρχομαι στο θέμα του αφορολογήτου των επιστρεφομένων ποσών.
     Στη Διαρκή Επιτροπή ο Υφυπουργός κ. Ρεγκούζας στις επανειλημμένες πιέσεις, διότι περί πιέσεων επρόκειτο, είπε, κάποια στιγμή προς το τέλος μετά από μία τηλεφωνική του επικοινωνία με τον Υπουργό Οικονομίας, ότι θα είναι αφορολόγητα. Ορθώς, αλλά να το βάλετε στο νομοθέτημα και αυτό γιατί και πάλι φοβάμαι το μανδαρινισμό της Δημόσιας Διοίκησης, που είναι δυνατόν να περιπλέξει το ζήτημα και να χρειάζεται να εκδώσετε εγκυκλίους και αν θα τις εκδώσετε. 
     Σπεύδω, όμως, να σας πω ότι πρέπει να κάνετε μία διαφορετική ρύθμιση αναφορικά με το χρόνο επιστροφής των ποσών του Λ.Α.Φ.Κ.Α.. Δεν θέλετε να υιοθετήσετε την πρότασή μας για ολοσχερή και άμεση καταβολή; Τότε να συντμήσετε  τις προθεσμίες, να καταστήσετε μικρότερα τα χρονικά διαστήματα για την τμηματική καταβολή, έτσι ώστε οι άνθρωποι που έδωσαν αυτά τα χρήματα, αυτά τα οποία αδικαιολογήτως εισπράχτηκαν από το ελληνικό δημόσιο να επιστραφούν. 
     Κυρίες και κύριοι συνάδελφοι, πολλές φορές ακούμε όλοι και όλες να λέει ο Έλληνας πολίτης, μα, εγώ δίδω τα χρήματά μου στο δημόσιο, αυτά τα χρήματα εκ των πραγμάτων έχουν μία τοκοφορία, αλλά όταν χρειάζεται να μου τα επιστρέψουν, μου τα επιστρέφουν άτοκα. Δεν έχει δίκιο ο Έλληνας πολίτης όταν ομιλεί γι’ αυτή την άνιση μεταχείριση, γι’ αυτή την ετεροβαρή σχέση που διαμορφώνεται όταν συναλλάσσεται με το ελληνικό δημόσιο; Γιατί αυτά τα χρήματα, τα επιστρεφόμενα ποσά του Λ.Α.Φ.Κ.Α., να μην επιστρέφονται εντόκως; Δεν μπορώ να το αντιληφθώ. Κατά συνέπεια είναι δικαιολογημένη η αιτίαση και η κατηγορία εκ μέρους των Ελλήνων πολιτών ότι το ελληνικό δημόσιο σε πολλές του εκφάνσεις, σε πολλές του δράσεις και λειτουργίες είναι ένας δυνάστης του ελληνικού λαού.
     Κυρίες και κύριοι συνάδελφοι, αναγνωρίζεται από την εισηγητική έκθεση ότι το επάγγελμα των ενστόλων, δηλαδή των υπηρετούντων στα Σώματα Ασφαλείας, την Πυροσβεστική, το Λιμενικό είναι ένα επικίνδυνο επάγγελμα. Αν γίνεται η αναγνώριση από την εισηγητική έκθεση ότι πρόκειται περί επικινδύνου επαγγέλματος, γιατί δεν νομοθετείτε, όπως έχετε υποχρέωση, μετά από αυτή την αναγνώριση, μετά από αυτή την ομολογία που γίνεται στο κείμενο νόμου και όλα εκείνα τα ζητήματα, τα οποία, ως συνέπεια, έχουν ανάγκη ρυθμίσεως και τα συνταξιοδοτικά και οι αποδοχές και τα επιδόματα και όλα εκείνα, τα οποία αναφέρονται στο χαρακτήρα του επαγγέλματος του ενστόλου ως επικινδύνου. Πιστεύετε ότι αποτελεί απάντηση στο δίκαιο αίτημα των ενστόλων το γεγονός ότι αναγνωρίζεται με την εισηγητική έκθεση ότι το επάγγελμά τους είναι επικίνδυνο; Προφανώς όχι. Πρόκειται αν θέλετε για μία επιλογή να ξεφύγετε από την πίεση των πραγμάτων και να μπορέσετε να διασκεδάσετε την  ανακολουθία σας και αναντιστοιχία μεταξύ όλων εκείνων, που λέγατε προεκλογικά και αυτών που σήμερα πράττετε, ως Κυβέρνηση. Και σας προειδοποίησα και στη Διαρκή Επιτροπή και το κάνω και τώρα, η αναγνώριση του επαγγέλματος του ενστόλου, ως επικινδύνου επαγγέλματος, ανοίγει το δρόμο για τη δικαστική διεκδίκηση όλων εκείνων των ζητημάτων, που αφορούν στην εν λόγω ρύθμιση. Αλλά θέλετε τους ανθρώπους που υπηρετούν στα Σώματα Ασφαλείας, στο Λιμενικό, στην Πυροσβεστική, για να τους στέλνετε στα δικαστήρια για να πάρουν αυτό το οποίο ο νόμος θα τους αναγνωρίσει, όταν θα γίνει επίσημο το νομοθέτημα και θα δημοσιευτεί στο φύλλο της Εφημερίδας της Κυβερνήσεως. Αυτό δεν συνιστά χρηστή διοίκηση, ούτε συνέπεια λόγων και ενεργειών. Αυτό δεν συνιστά, αν θέλετε, αντιστοίχιση προς τη σοβαρότητα του ζητήματος, αλλά και προς το χαρακτήρα του επαγγέλματος αυτών των συγκεκριμένων συμπολιτών μας. Τους δίνετε το 2% για να φτάσει κάποια στιγμή το επίδομα στο 8%. Αν το υπολογίσετε σε ευρώ θα διαπιστώσετε τραγικά ότι πρόκειται για ένα εξαιρετικά περιορισμένο ποσό, που ευτελίζει αν θέλετε τον τρόπο αντιμετωπίσεως των υπηρετούντων στην Αστυνομία, στο Λιμενικό, στην Πυροσβεστική. 
     Βεβαίως, υπάρχουν και άλλα ζητήματα. Υπάρχουν, όπως είπα, ορθές επιμέρους ρυθμίσεις. Επιμένω, όμως, να αναφέρομαι στο επίδομα των συμπολιτών μας, οι οποίοι είναι τυφλοί ή παραπληγικοί. 
     Κύριε Υπουργέ, νομίζω ότι μπορείτε αυτό το 40% να το κάνετε 50% και για να έχουμε την εξομοίωση προς άλλες συναφείς ρυθμίσεις, αλλά και για να μπορέσει να ανταποκριθεί και ο συγκεκριμένος συμπολίτης, ο οποίος είναι τυφλός ή παραπληγικός, στις συνθήκες της ζωής. 
     Σας δίνουμε, λοιπόν, μια διέξοδο, η οποία έγκειται στο εξής: Αυτό το 50% που σας προτείνουμε να υιοθετήσετε, δώστε το έστω από την 1-1-2007. Είναι μια ρεαλιστική πρόταση, μια πρόταση –για να παρακολουθήσω τη δική σας συλλογιστική- που δεν ανατρέπει το οικοδόμημα της δικής σας πολιτικής. 
     Επίσης, υπάρχουν και τα ζητήματα των στρατιωτικών, και ιδιαίτερα τα ζητήματα των συντάξεων των στρατιωτικών. Κύριε Υπουργέ, θα ήθελα την προσοχή σας για να δείξετε τουλάχιστον ότι επικοινωνείτε με τις απόψεις της Αντιπολιτεύσεως. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Σας παρακαλώ, κύριε Πρόεδρε, λίγο χρόνο ακόμη. 
     Κύριε Πρόεδρε, ο κ. Έβερτ ζήτησε να ακούει η Κυβέρνηση αυτά τα οποία λένε οι ομιλητές, προκειμένου να εμπλουτίζει, αν θέλει, τις απόψεις της. Όμως, λυπάμαι, γιατί η Κυβέρνηση είναι σε μονόδρομο και έχει την αλαζονεία της υπεροχής. Γι’ αυτό, δεν ακούει αυτούς που μιλούν και αισθάνεται εξαιρετικά αυτάρκης όσο και επαρκής. 
     ΙΩΑΝΝΗΣ ΜΑΝΩΛΗΣ: Αυτά που συζητάτε, ακούμε!
     ΦΩΤΗΣ ΚΟΥΒΕΛΗΣ: Κύριε Μανώλη, είστε κακός συνήγορος αυτής της συμπεριφοράς και κακώς κάνετε που δεσμεύεστε με αυτή τη συμπεριφορά! 
     Έλεγα, λοιπόν, για τα αιτήματα των συνταξιούχων στρατιωτικών. Υπάρχουν δικαστικές αποφάσεις του Ελεγκτικού Συνεδρίου. Γιατί δεν τις σέβεστε; Γιατί δεν κάνετε επέκταση του ν. 2836 και του ν. 3016 σε όλους τους αποστράτους από την ημερομηνία εφαρμογής τους, ανεξάρτητα του χρόνου αποστρατείας, όπως ορίζουν οι μέχρι σήμερα αμετάκλητες –υπάρχουν και τελεσίδικες- αποφάσεις του Ελεγκτικού Συνεδρίου, αλλά και η ομόφωνη, όπως δέχεται, γνωμοδότηση της Ολομέλειας του Ελεγκτικού Συνεδρίου; 
     Κυρίες και κύριοι συνάδελφοι, στη συζήτηση επί των άρθρων θα έχουμε τη δυνατότητα να αναφερθούμε διεξοδικότερα στα επιμέρους θέματα. 
     Όμως, ολοκληρώνοντας και αφού δηλώσω ότι καταψηφίζω επί της αρχής το σχέδιο νόμου, θέλω να επισημάνω το εξής και απευθύνομαι σε εσάς, κυρίες και κύριοι συνάδελφοι της Συμπολιτεύσεως. Θεωρείτε ότι είναι κοινοβουλευτικά ορθό και αντίστοιχο προς τη σοβαρότητα του θέματος να έρχεται με τροπολογία το τεράστιο ζήτημα του κόστους των φαρμάκων; Να μην περνάει από μία βάσανο της Διαρκούς Επιτροπής; Να μη συζητείται ολοκληρωμένα και να επιχειρεί η Κυβέρνηση, με μία τροπολογία, να ρυθμίσει ένα εξαιρετικά σημαντικό ζήτημα, ένα ζήτημα που αφορά στην υγεία του Έλληνα πολίτη και που έχει σχέση με το φάρμακο -και το φάρμακο, ως αγαθό και όχι βέβαια ως εμπορευματικό είδος; 
     Εν πάση περιπτώσει η τροπολογία η οποία εισάγεται επιβαρύνει το κόστος, επιβαρύνει τον Έλληνα πολίτη και τον επιβαρύνει στη συντριπτική του πλειοψηφία. 
     Καταψηφίζω το σχέδιο νόμου. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Κουβέλη.
     Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων τριάντα πέντε μαθητές και μαθήτριες και δύο συνοδοί - διδάσκαλοι από το 12ο και 14ο Δημοτικό Σχολείο της Νέας Σμύρνης.
     Η Βουλή τους καλωσορίζει. 
     (Χειροκροτήματα από όλες τις πτέρυγες της Βουλής)
     Επίσης, έχω την τιμή να σας ανακοινώσω ότι η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση της Συνθήκης μεταξύ του Βασιλείου του Βελγίου, της Τσεχικής Δημοκρατίας, του Βασιλείου της Δανίας, της Ομοσπονδιακής Δημοκρατίας της Γερμανίας, της Δημοκρατίας της Εσθονίας, της Ελληνικής Δημοκρατίας, του Βασιλείου της Ισπανίας, της Γαλλικής Δημοκρατίας, της Ιρλανδίας, της Ιταλικής Δημοκρατίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, του Μεγάλου Δουκάτου του Λουξεμβούργου, της Δημοκρατίας της Ουγγαρίας, της Δημοκρατίας της Μάλτας, του Βασιλείου των Κάτω Χωρών, της Δημοκρατίας της Αυστρίας, της Δημοκρατίας της Πολωνίας, της Πορτογαλικής Δημοκρατίας, της Δημοκρατίας της Σλοβενίας, της Σλοβακικής Δημοκρατίας, της Δημοκρατίας της Φινλανδίας, του Βασιλείου της Σουηδίας και του Ηνωμένου Βασιλείου της Μεγάλης Βρετανίας και Βορείου Ιρλανδίας (κρατών-μελών της Ευρωπαϊκής Ένωσης) αφ’ ενός και της Δημοκρατίας της Βουλγαρίας και της Ρουμανίας αφ’ ετέρου, για την προσχώρηση της Δημοκρατίας της Βουλγαρίας και της Ρουμανίας στην Ευρωπαϊκή Ένωση». 
     Εισερχόμαστε στον κατάλογο των ομιλητών. Πρώτος εγγεγραμμένος είναι ο κ. Πέτρος Αλιβιζάτος, ο οποίος έχει και το λόγο. 
     ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, συζητούμε σήμερα ένα νομοσχέδιο με το οποίο η Κυβέρνηση της Νέας Δημοκρατίας ρυθμίζει με ευνοϊκό τρόπο μια σειρά από σημαντικά συνταξιοδοτικά θέματα, που αφορούν υπαλλήλους του δημοσίου, των νομικών προσώπων δημοσίου δικαίου και των οργανισμών τοπικής αυτοδιοίκησης. 
     Το οικονομικό περιβάλλον, αλλά και η χρονική συγκυρία στην οποία καλούμαστε να προχωρήσουμε στις ρυθμίσεις αυτές που προβλέπει το νομοσχέδιο έχει πολλές ιδιαιτερότητες. Η χρονιά που διανύουμε, η πρώτη χρονιά μετά τους Ολυμπιακούς Αγώνες, είναι το έτος το οποίο θα έπρεπε ως νέα διακυβέρνηση να κάνουμε μεγάλα βήματα για τον περιορισμό των μεγάλων δημοσιονομικών ελλειμμάτων, τα οποία μας άφησαν προίκα οι κυβερνήσεις του ΠΑ.ΣΟ.Κ. Είναι χρονιά στην οποία ξεκινήσαμε τις μεγάλες διαρθρωτικές μεταρρυθμίσεις για την ενίσχυση της διεθνούς ανταγωνιστικότητας της οικονομίας μας, την αντιμετώπιση της ανεργίας και την ουσιαστική ενίσχυση του κοινωνικού κράτους. 
     Το 2005 η διεθνής συγκυρία δεν  υπήρξε ευνοϊκή για την Ελλάδα, αφού υπήρξαν εξαιρετικά δυσμενείς εξελίξεις στις διεθνείς τιμές του πετρελαίου. Παρά, όμως, τις δυσμενείς αυτές εξελίξεις στο διεθνές επίπεδο και παρά το σημαντικό περιορισμό των δαπανών που σχετίζονταν με τους Ολυμπιακούς Αγώνες, η ελληνική οικονομία ανταποκρίνεται θετικά στις πρωτοβουλίες της οικονομικής μας πολιτικής. 
     Τη χρονιά που διανύουμε, με τη φορολογική μεταρρύθμιση, με το νέο επενδυτικό νόμο, με τις αποκρατικοποιήσεις, με τις απελευθερώσεις των αγορών επιδιώκουμε και πετύχαμε την αντιστροφή της αρνητικής πορείας και της δημοσιονομικής κατάστασης της χώρας, ενώ παράλληλα διατηρήσαμε υψηλούς ρυθμούς οικονομικής ανάπτυξης, πετύχαμε την αύξηση της απασχόλησης και την ενίσχυση της κοινωνικής συνοχής. Πετύχαμε φέτος μια σημαντικότατη μείωση του ελλείμματος κατά τρεις ποσοστιαίες μονάδες του Α.Ε.Π. –από το 6,6% που έκλεισε πέρυσι στο 3,6% το 2005- χωρίς παράλληλα να έχουμε αρνητικές επιπτώσεις στους ρυθμούς ανάπτυξης της οικονομίας. 
     Σε μια περίοδο αύξησης των διεθνών τιμών του πετρελαίου και στασιμότητας στην ευρωζώνη ο ρυθμός ανάπτυξης στη χώρα μας υπήρξε κάτι παραπάνω από ικανοποιητικός, διαμορφώνεται στο 3,6% και είναι από τους υψηλότερους στην Ευρωπαϊκή Ένωση και έτσι διαψεύστηκαν οι κασσάνδρες που ήθελαν την ανάπτυξη να καθηλώνεται κάτω από το 3%. Η ανεργία μειώνεται στο 10,4% για το 2005 από το 11% που ήταν κατά το 2004, ενώ παράλληλα και οι πραγματικοί μισθοί αυξάνονται κατά 2%. 
     Παρά τη σημαντικά δύσκολη δημοσιονομική κατάσταση, τη χρονιά που διανύουμε οι αυξήσεις για το Ε.Κ.Α.Σ. και τις συντάξεις του Ο.Γ.Α. ήταν διπλάσιες του πληθωρισμού, ενώ καταργήθηκε η επιβάρυνση στους συνταξιούχους για το Λ.Α.Φ.Κ.Α.  και θα δοθούν σταδιακά και τα αναδρομικά των περασμένων ετών, που τους είχαν παρακρατηθεί. 
     Κυρίες και κύριοι συνάδελφοι, ο Κώστας Καραμανλής με ειλικρίνεια ξεκαθάρισε ότι η νέα διακυβέρνηση δεν θα ακολουθήσει την οικονομική πολιτική των προκατόχων μας, μια πολιτική που στηριζόταν στον υπέρογκο δανεισμό και τις ανεπαρκείς παροχές στις οικονομικά ασθενέστερες ομάδες. Αυτή η πολιτική βλάπτει πρώτα απ’ όλους τους μη προνομιούχους. Και αυτό αποδεικνύεται από τα κάτωθι στοιχεία: 
     Η Ελλάδα, αν και τα τελευταία χρόνια δανείστηκε υπέρογκα ποσά με το δημόσιο χρέος να ξεπερνά, όταν εμείς αναλάβαμε τη διακυβέρνηση της χώρας, το 110% ως ποσοστό του Α.Ε.Π., αυτό καθόλου δεν ευνόησε τους οικονομικά ασθενείς και τους ανέργους. 
     Τα ποσοστά φτώχειας και ανεργίας στη χώρα μας ήταν από τα υψηλότερα της Ευρωπαϊκής Ένωσης. Αυτό αποδεικνύει ότι καμία πολιτική, που στηρίζεται στα δανεικά, δεν είναι αποτελεσματική. Το δημόσιο το 2005 πληρώνει για χρεολύσια από τα δάνεια του παρελθόντος 22.000.000.000 ευρώ. Τα χρήματα αυτά είναι περισσότερα από όσα πληρώνει το κράτος για μισθούς και συντάξεις. Αν δεν υπήρχαν τα βάρη αυτά από το παρελθόν, το κράτος θα μπορούσε να δώσει και καλύτερες συντάξεις και καλύτερους μισθούς. Οι παροχές, λοιπόν, με δανεικά, στις οποίες επιδόθηκαν όλες οι κυβερνήσεις του ΠΑ.ΣΟ.Κ., στην πράξη αποδείχθηκαν πέρα για πέρα αναποτελεσματικές.
     Η πολιτική με δανεικά βλάπτει πρώτα απ’ όλα τους μη προνομιούχους. Στα πλαίσια αυτής της υπεύθυνης πολιτικής προχωρούμε στη ψήφιση ενός νομοσχεδίου που προβλέπει μεταξύ άλλων τη διεύρυνση των κλιμακίων του επιδόματος εξομάλυνσης και την αύξηση των ποσών, ώστε όλοι οι συνταξιούχοι να λάβουν αύξηση 4%. Την αφορολόγητη επιστροφή των παρακρατηθέντων ποσών του Λ.Α.Φ.Κ.Α.. Είναι μια πράξη που υπερβαίνει τις αρχικές μας δεσμεύσεις, αφού είχαμε υποσχεθεί την κατάργηση της εισφοράς του Λ.Α.Φ.Κ.Α. και όχι και την καταβολή των παρακρατηθέντων. Στη δέσμευσή μας αυτή αποδειχθήκαμε απόλυτα συνεπείς, ενώ φροντίζουμε, ώστε σταδιακά να επιστραφούν και τα χρήματα που παρακρατήθηκαν τα τριάμισι τελευταία χρόνια από τη σύνταξή τους του δημοσίου και τα πεντέμισι χρόνια από αυτούς του Ι.Κ.Α. Χορηγούμε στο ένστολο προσωπικό των Ενόπλων Δυνάμεων και Σωμάτων Ασφαλείας επίδομα ειδικών και αντίξοων συνθηκών ως έμπρακτη αναγνώριση της σκληρής δουλειάς και της προσφοράς τους. Το επίδομα αυτό θα ανέρχεται το 2006 σε 28,8 ευρώ και θα ανέλθει το 2008 στα 57,6 ευρώ το μήνα. Οι παραπάνω ρυθμίσεις μαζί με όλες όσες προβλέπονται στο σχέδιο νόμου θα έχουν ένα δημοσιονομικό κόστος περίπου 400.000.000 ευρώ, χωρίς να υπολογίζουμε σε αυτά τα αναδρομικά του Λ.Α.Φ.Κ.Α. και το επίδομα εξομάλυνσης.
     Κυρίες και κύριοι συνάδελφοι, θα θέλαμε να είμαστε περισσότερο γενναιόδωροι απέναντι σε κατηγορίες εργαζομένων και συνταξιούχων, που πραγματικά αδικήθηκαν τα τελευταία χρόνια από το μίγμα της οικονομικής πολιτικής που εφαρμόστηκε. Τα όρια, όμως, που θα κινηθούμε καθορίζονται από τη δημοσιονομική κατάσταση της χώρας. Ο Κώστας Καραμανλής και η νέα διακυβέρνηση επέλεξαν το δρόμο της υπευθυνότητας. Μιλήσαμε με ειλικρίνεια στους Έλληνες πολίτες και ξεκαθαρίσαμε ότι πρώτα θα προχωρήσουμε στις μεταρρυθμίσεις, που χρειάζεται η χώρα και η οικονομία. Και οι μεταρρυθμίσεις αυτές θα μας επιτρέψουν να υλοποιήσουμε τις δεσμεύσεις μας. Αυτό προϋποθέτει πρώτα απ’ όλα μια πολιτική νοικοκυρέματος των δημοσίων οικονομικών το 2005 και το 2006. Το νοικοκύρεμα των οικονομικών του κράτους θα μας επιτρέψει να προχωρήσουμε από το 2007 σε μια σειρά πολιτικών, που θα έχουν σαν στόχο την πραγματική ενίσχυση των οικονομικά ασθενέστερων ομάδων, χωρίς να χρειαστεί να επιβαρύνουμε επιπλέον με χρέη τα ελληνικά νοικοκυριά.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
     Ο κ. Γείτονας έχει το λόγο.
     ΚΩΝΣΤΑΝΤΙΝΟΣ ΓΕΙΤΟΝΑΣ: Είναι σίγουρο, κύριε Πρόεδρε, ότι τον προλαλήσαντα συνάδελφο της Νέας Δημοκρατίας οι κύριοι Υπουργοί δεν τον άκουσα. Δεν περιμένω να ακούσουν εμένα, αλλά περιμένω να μην έχουν γυρίσει και την πλάτη σ’ εμένα και στη Βουλή. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Μη συνεχίζετε, περιμένετε. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριοι Υπουργοί, μπορείτε να λύσετε τις διαφορές σας εκτός Αιθούσης. Παρακολούθησα πόσο παρακολουθήσατε το συνάδελφο της κυβερνητικής παράταξης. 
     Κυρίες και κύριοι συνάδελφοι, το συζητούμενο νομοσχέδιο δεν έχει κεντρικό άξονα, δεν έχει αρχή για να τοποθετηθεί ο κάθε Βουλευτής επί της αρχής. 
     Πρόκειται για μία συρραφή διατάξεων, με ρυθμίσεις ασφαλώς για θέματα που είναι σε εκκρεμότητα. Και η μόνη αρχή που πραγματικά αποπνέουν οι ρυθμίσεις είναι εκείνη της συνήθους ανακολουθίας και ασυνέπειας της Κυβέρνησης. Της διγλωσσίας, της πλήρους διάστασης μεταξύ λόγων και έργων, μεταξύ υποσχέσεων και κυβερνητικής πράξης. Και θα το τεκμηριώσω.
     Πρώτο χαρακτηριστικό παράδειγμα είναι η ρύθμιση του Λ.Α.Φ.Κ.Α.. Η Κυβέρνηση θέλει να ξεχνάει ότι η εισφορά του Λ.Α.Φ.Κ.Α. –ευτυχώς το θύμισε ο κ. Γεωργακόπουλος, ο εισηγητής μας- επεβλήθη από κυβέρνηση της Νέας Δημοκρατίας.
     ΙΩΑΝΝΗΣ ΜΑΝΩΛΗΣ: Για τρία χρόνια.
     ΚΩΝΣΤΑΝΤΙΝΟΣ ΓΕΙΤΟΝΑΣ: Ασφαλώς για ορισμένο χρόνο.
     ΙΩΑΝΝΗΣ ΜΑΝΩΛΗΣ: Εσείς την κάνατε είκοσι τρία.
     ΚΩΝΣΤΑΝΤΙΝΟΣ ΓΕΙΤΟΝΑΣ: Μην ενοχλείστε. Θα ακούσετε τις αλήθειες. Θέλει να ξεχνάει ότι μετά από δικαστικές αποφάσεις –απόφαση του Ελεγκτικού Συνεδρίου- ήταν δέσμευση όλων των κομμάτων η κατάργηση. Θέλει να ξεχνάει ότι για τα αναδρομικά ζήσαμε τόσες παλινωδίες με τη γνωστή κωμικοτραγική προσπάθεια, μέσω του κ. Γούλα, να μπλοκαριστεί η δικαστική διαδικασία. Ξεχνάει ακόμα ότι ο Πρωθυπουργός υπεχώρησε μετά από μια γενική κατακραυγή.
     Και φθάσαμε στην ετεροχρονισμένη με δόσεις καταβολή τους. Ε, τουλάχιστον μη μιλάτε και για τους κληρονόμους. Τους παραπέμπετε στους κληρονόμους. Αυτό είναι και «κρύο» και μακάβριο για ανθρώπους. Και επειδή είπατε…
     ΙΩΑΝΝΗΣ ΜΑΝΩΛΗΣ: Εσείς τι κάνατε;
     ΚΩΝΣΤΑΝΤΙΝΟΣ ΓΕΙΤΟΝΑΣ: Μη με διακόπτετε, κύριε Μανώλη, εγώ δεν σας διέκοψα.
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, όχι διακοπές.
     ΚΩΝΣΤΑΝΤΙΝΟΣ ΓΕΙΤΟΝΑΣ: Επειδή αναφερθήκατε στη φορολόγηση, να σας πω κάτι. Εγώ, μαζί με άλλους συναδέλφους είμαστε εκείνοι που «ξεμπροστιάσαμε» στην επιτροπή την Κυβέρνηση σε σχέση με τη φορολόγηση, όταν ρωτήσαμε και πήραμε τρεις διαφορετικές απαντήσεις: Σιωπή ο κ. Δούκας, ο κ. Ρεγκούζας απάντησε «ναι, θα φορολογηθούν ως εισόδημα», έγινε όλο αυτό το κυβερνητικό αλαλούμ, τηλεφωνήθηκαν με τον κ. Αλογοσκούφη και τότε είπατε ότι δεν θα τα φορολογήσετε.
     ΕΛΕΥΘΕΡΙΟΣ ΖΑΓΟΡΙΤΗΣ: Τους τα παίρνατε τόσα χρόνια, επί δέκα χρόνια…
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, όχι διακοπές, κύριοι συνάδελφοι.
     ΚΩΝΣΤΑΝΤΙΝΟΣ ΓΕΙΤΟΝΑΣ: Αλλού τις διακοπές…
     ΕΛΕΥΘΕΡΙΟΣ ΖΑΓΟΡΙΤΗΣ: Δέκα χρόνια έπαιρνε το ΠΑΣΟΚ από τους συνταξιούχους! Τα παρακρατούσε!
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, να μη γράφονται οι διακοπές.
     Προχωρήστε, κύριε Γείτονα.
     ΚΩΝΣΤΑΝΤΙΝΟΣ ΓΕΙΤΟΝΑΣ: Εάν αναγνωρίζετε ότι ο εισηγητής σας και οι Υπουργοί σας δεν έχουν επιχειρήματα, φωνάξτε τα εσείς και πηγαίνετε και από το διάδρομο να τα φωνάζετε. Είστε συνηθισμένος να κραυγάζετε παντού.
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Γείτονα, προχωρήστε.
     ΚΩΝΣΤΑΝΤΙΝΟΣ ΓΕΙΤΟΝΑΣ: Μα, τι να κάνω, κύριε Πρόεδρε; Με διακόπτουν.
     ΠΡΟΕΔΡΕΥΩΝ (Σωτήρης Χατζηγάκης): Μα, νομίζω ότι έκανα την απαραίτητη παρατήρηση και σταμάτησε ο συνάδελφος.
     ΚΩΝΣΤΑΝΤΙΝΟΣ ΓΕΙΤΟΝΑΣ: Λοιπόν, κύριε Πρόεδρε, επανέρχομαι.
     Δεύτερο κραυγαλέο παράδειγμα είναι ο εμπαιγμός της Κυβέρνησης στα Σώματα Ασφαλείας με το επίδομα των ειδικών συνθηκών. Και, κύριε Έβερτ, ξέρω και ξεχωρίζω τη δική σας στάση και την εκτιμώ, γιατί είναι συνεπής.
     Δεν είναι, όμως, μόνο όσα είχε πει προεκλογικά ο Πρωθυπουργός, για να πάρει την ψήφο τους, δεν είναι τι έλεγαν οι Βουλευτές της Νέας Δημοκρατίας στα Σώματα Ασφαλείας κατά τις κινητοποιήσεις επί κυβερνήσεων ΠΑΣΟΚ. Εγώ θα έρθω στα τελευταία: Νοέμβριος του 2004, ύστερα από συναντήσεις, δήλωναν ξεκάθαρα τα δύο αρμόδια Υπουργεία ότι…
     ΜΙΛΤΙΑΔΗΣ ΕΒΕΡΤ: Θα έτριζαν τα κόκκαλα του πατέρα μου, αν τα άκουγε αυτά.
     ΚΩΝΣΤΑΝΤΙΝΟΣ ΓΕΙΤΟΝΑΣ: … ότι θα αναγνωρίσουν την επικίνδυνη φύση του επαγγέλματος. Ορίστε το δύο επίσημα δελτία Τύπου θα τα καταθέσω στη Βουλή- από το Υπουργείο Οικονομίας και το Υπουργείο Δημόσιας Τάξης.
     Ακούστε, κύριοι συνάδελφοι, τι έλεγαν: «Η Κυβέρνηση υλοποιεί την εξαγγελία της και αναγνωρίζει την επικίνδυνη φύση του επαγγέλματος του ένστολου προσωπικού των Σωμάτων Ασφαλείας» κλπ. Και μάλιστα «χορηγεί από 1-9-2005 και για τέσσερα έτη 2% κατά έτος στο βασικό μισθό ανθυπολοχαγού πλέον της εισοδηματικής πολιτικής». Και «πέραν αυτού επεκτείνει την υφιστάμενη συντάξιμη πενταετία σε όλο το προσωπικό ανεξαρτήτως του χρόνου κατάταξής του».
     Παρακαλώ, για τα Πρακτικά.
     (Στο σημείο αυτό ο Βουλευτής κ. Κωνσταντίνος Γείτονας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Τι έγινε τώρα; Το μεν επικίνδυνο ξεχάστηκε και αντ’ αυτού έχουμε μια ρύθμιση, μ’ ένα επίδομα, που σε πρώτη δόση είναι 14 ευρώ. Ούτε το δίδεται εφάπαξ. Είναι τα 14 ευρώ, ψίχουλα. Και χρησιμοποιώ τη δική σας λέξη. Αυτή είχατε χρησιμοποιήσει, όταν έδινε η κυβέρνηση Σημίτη 30 ευρώ. Τα 14 ευρώ τι είναι; 
     Αυτή είναι η αρχή της συνέπειας που αποπνέει το νομοσχέδιο με αυτές τις ρυθμίσεις.
     Θέλετε και ένα τρίτο παράδειγμα; Το επίδομα ανικανότητας στο άρθρο 5 του νομοσχεδίου. Αφορά λίγες δεκάδες τυφλών πολιτικών υπαλλήλων. Ζητήσαμε να φθάσει στο 50%, για να υπάρχει εξομοίωση, αλλά αρνείσθε. Δεν έχει μεγάλη δαπάνη.
     ΙΩΑΝΝΗΣ ΜΑΝΩΛΗΣ: Γιατί δεν το κάνατε εσείς;
     ΚΩΝΣΤΑΝΤΙΝΟΣ ΓΕΙΤΟΝΑΣ: Επιμένετε χωρίς λόγο στο 40%.
     Εμείς επαναφέρουμε την πρόταση που κάναμε στην Επιτροπή και για να δείτε πόσο ρεαλιστές είμαστε έστω να φτάσει στο 50% σταδιακά σε δύο ή τρία χρόνια.
     ΙΩΑΝΝΗΣ ΜΑΝΩΛΗΣ: Γιατί δεν το κάνατε;
     ΚΩΝΣΤΑΝΤΙΝΟΣ  ΓΕΙΤΟΝΑΣ:  Κύριοι συνάδελφοι της Νέας  Δημοκρατίας και κύριε εισηγητά της Νέας Δημοκρατίας, η καραμέλα της δήθεν κοινωνικής ευαισθησίας σας λιώνει σιγά σιγά. Και αυτά τα ελάχιστα που τους δίνετε, θα τους τα πάρετε με το άλλο χέρι. Παράδειγμα η τροπολογία που καταθέσατε –θα τη συζητήσουμε εκτενώς- για τα φάρμακα. Θα οδηγήσει σίγουρα σε μεγάλες αυξήσεις χιλίων πεντακοσίων φθηνών φαρμάκων και θα επιβαρύνει όλα τα νοικοκυριά και όλους αυτούς τους δικαιούχους του Λ.Α.Φ.Κ.Α.. Θα τους τα δώσετε από το ένα χέρι και θα τους τα πάρετε με το άλλο χέρι. Και δεν είναι μόνο αυτό. 
     Με τον προϋπολογισμό που καταθέσατε, θα δυσκολευτούν όλο και περισσότερα νοικοκυριά στη χώρα που ήδη στενάζουν. Για τους συνταξιούχους, εργαζόμενους προβλέπει μηδενικές πραγματικές αυξήσεις και πενιχρές αυξήσεις σε κάποια επιδόματα. Προβλέπει μεγαλύτερη φορολογική επιβάρυνση των νοικοκυριών με κρυφούς φόρους. Αυξάνει τους έμμεσους φόρους που είναι άδικοι. Και αυτό συμβαίνει, κυρίες και κύριοι συνάδελφοι και κύριε Υπουργέ της Νέας Δημοκρατίας με βάση το προσχέδιο που καταθέσατε προχθές, δηλαδή με τα υποτιθέμενα μειωμένα ελλείμματα με βάση το τρικ της τιτλοποίησης των οφειλών προς το δημόσιο. Αλλά, πριν αλέκτορα φωνήσαι τρις…, «λάλησε» ο κ. Αλμούνια και είπε ότι η Ευρωπαϊκή ΄Ενωση έχει ενστάσεις. Και τότε, αν πραγματικά η  Ευρωπαϊκή Ένωση δεν δεχθεί  την τιτλοποίηση, αλίμονο. Έρχονται νέα σκληρά επώδυνα μέτρα και το μάρμαρο συνήθως θα το πληρώσουν οι  πολλοί, θα το πληρώσουν συνήθως τα αδύνατα οικονομικά στρώματα. Άρα δεν υπάρχει κοινωνική ευαισθησία στην Κυβέρνηση. Η κοινωνική αναλγησία γίνεται κυρίαρχο και χαρακτηριστικό της πολιτικής σας που πλήτει τους πολλούς και ωφελεί τους λίγους. Το λάβαρο της κοινωνικής ευαισθησίας που σηκώσατε προεκλογικά ήταν μία σημαία ευκαιρίας, όπως επίσης και το άλλο λάβαρο, εκείνο της διαφάνειας, της επιχείρησης αρετής. Που ξέφτισε τόσο γρήγορα με τα λάθος μηνύματα νομιμοποίησης της διαφθοράς από κυβερνητικά στελέχη και με εμπλοκή καθημερινά βλέπουμε να έρχονται στο φως της δημοσιότητας- στελεχών από τους κόλπους της παράταξής σας σε θέματα συναλλαγών. Όλοι, και προ πάντων οι οπαδοί σας, μένουν ενεοί. Δεν δείχνετε, όπως είπε ο κύριος Πρωθυπουργός μηδενική ανοχή στη διαφθορά, αλλά μηδενική αντίδραση στην ενοχή και στους ενόχους. Γι’ αυτό, κύριε Πρόεδρε, μηδενίζεται συν τω χρόνω η ανοχή των πολιτών στην πολιτική και στις πράξεις σας.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Θέλει το λόγο για μία παρέμβαση ο κύριος Υπουργός.
     Ορίστε, κύριε Υπουργέ, έχετε το λόγο.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Κατ’ αρχάς θα αντιπαρέλθω αυτά που είπε ο προηγούμενος ομιλητής της Αξιωματικής  Αντιπολίτευσης. Νομίζω ότι στο σπίτι του κρεμασμένου, κύριε Γείτονα, δεν μιλάνε για σχοινί.
     ΚΩΝΣΤΑΝΤΙΝΟΣ  ΓΕΙΤΟΝΑΣ: Το ποιος είναι ο κρεμασμένος, το είδαμε χθές από τις δηλώσεις του κ. Αλμούνια…
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Θα ήθελα να κάνω μία δήλωση και μία προσθήκη, για να αντιμετωπίσουμε κάποια προβλήματα που έχουν προκύψει. 
     Το ένα αφορά τη φορολογία. Στο άρθρο 2 προστίθεται παράγραφος 5 –για να είναι σαφές ότι είναι αφορολόγητες οι εισφορές- που έχει ως εξής: «5. Τα ποσά που επιστρέφονται σύμφωνα με τις διατάξεις του άρθρου αυτού, απαλλάσσονται των κρατήσεων φόρου εισοδήματος  καθώς και κάθε άλλης κράτησης ή εισφοράς υπέρ Δημοσίου και φορέων κύριας και επικουρικής ασφάλισης».
     Την καταθέτω στα Πρακτικά.
     (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης  καταθέτει για τα Πρακτικά την προαναφερθείσα προσθήκη, που έχει ως εξής:
     (ΝΑ ΜΠΕΙ Η ΣΕΛ. 84)
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Υπάρχει ακόμη ένα άλλο ζήτημα, το οποίο θέλουμε να αντιμετωπίσουμε, που έχει να κάνει με τον ισχύοντα χρονικό περιορισμό μέχρι τις 31 Δεκεμβρίου του 1992 για τον υπολογισμό στο διπλάσιο του χρόνου υπηρεσίας μέχρι πέντε έτη σε διάφορες μάχιμες μονάδες των ενστόλων, που ασκούν επαγγέλματα που έχουν επικινδυνότητα.  
     Υπάρχει μια διάταξη -θα  τη διαβάσω μόνο, δεν θα την καταθέσουμε για να ψηφιστεί σήμερα, διότι πρέπει να περάσει και από το Ελεγκτικό Συνέδριο,  αλλιώς αν την ψηφίσουμε σήμερα, θα είναι άκυρη-  που  είναι η εξής:
     ΜΙΛΤΙΑΔΗΣ ΕΒΕΡΤ:  Μέχρι τη συζήτηση των άρθρων προλαβαίνουμε;
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Δεν θα προλάβει το Ελεγκτικό Συνέδριο. Θα έλθει σε επόμενο νομοσχέδιο.
     Η διάταξη πάντως, την οποία δεσμεύομαι ότι θα φέρω στο πρώτο νομοσχέδιο, μόλις περάσει από το Ελεγκτικό Συνέδριο, είναι η εξής: «Ο υπολογισμός στο διπλάσιο του χρόνου υπηρεσίας που προβλέπεται από τις διατάξεις των άρθρων 1 των ν.δ. 414/74 Φ.Ε.Κ. 138Α’, 142/74 Φ.Ε.Κ. 318Α’ και 179/74 Φ.Ε.Κ. 347Α’ ισχύει και για υπηρεσία που έχει παρασχεθεί ή παρέχεται από 1 Ιανουαρίου 1993 και μετά».
     Αυτή τη διάταξη θα μπορούσαμε να την ψηφίσουμε, αν δεν υπήρχε η υποχρέωση να έχει εγκριθεί από το Ελεγκτικό Συνέδριο. Θα περάσει από το Ελεγκτικό Συνέδριο και στο αμέσως επόμενο νομοσχέδιο θα κατατεθεί για να ψηφιστεί. 
     (Χειροκροτήματα από την πτέρυγα της Νέας Δημοκρατίας)
     ΜΙΛΤΙΑΔΗΣ ΕΒΕΡΤ: Μπράβο!
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Το λόγο έχει ο κ. Τζέκης. 
     ΕΛΠΙΔΑ ΠΑΝΤΕΛΑΚΗ: Θα θέλαμε μια φωτοτυπία από αυτά που είπε ο κύριος Υπουργός, γιατί δεν καταλάβαμε.
     ΠΡΟΕΔΡΕΥΩΝ (Σωτήρης Χατζηγάκης): Θα κατατεθούν και θα διανεμηθούν στους Βουλευτές. 
     Κύριε Τζέκη, έχετε το λόγο. 
     ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, μιλάμε για ένα νομοσχέδιο που αναφέρεται στις συντάξεις και σε άλλες διατάξεις. Ο εισηγητής της Πλειοψηφίας είπε ότι αυτό το νομοσχέδιο τακτοποιεί πολλά ζητήματα. 
     Είναι γεγονός ότι τακτοποιεί ορισμένα ζητήματα, αλλά και αυτή ακόμα η τακτοποίηση με άλλες διατάξεις συμπεριλαμβάνεται μέσα στη γενικότερη πολιτική κατεύθυνση της Κυβέρνησης. Δηλαδή, στη φιλοσοφία της Κυβέρνησης είναι πολλές από αυτές τις διατάξεις, στις οποίες θα αναφερθώ. 
     Όσον αφορά, λοιπόν, τις συντάξεις του δημοσίου, εδώ δεν πρόκειται για σύνταξη του δημοσίου. Πρόκειται για το επίδομα εξομάλυνσης. Τίθεται μάλιστα ένα ζήτημα, ότι ο τρόπος με τον οποίο γίνεται, εντάσσεται μέσα στα γενικότερα πλαίσια της Κυβέρνησης για τη δημοσιονομική προσαρμογή και πειθαρχία. 
     Αυτό άλλωστε αναφέρεται και μέσα στο Εθνικό Πρόγραμμα Μεταρρυθμίσεων. Γιατί –και εκεί ακριβώς αναφέρεται στα ασφαλιστικά ζητήματα- πρέπει να δούμε τη μείωση των συντάξεων, να δούμε από την άλλη πλευρά την αύξηση του ορίου συνταξιοδότησης ως προς την ηλικία. 
     Στα πλαίσια μάλιστα του προϋπολογισμού του 2005 κόβονται κονδύλια από δημόσιους οργανισμούς που παρέχουν και κοινωνικές υπηρεσίες. Αυτή, όμως, είναι και η κατεύθυνση του κρατικού προϋπολογισμού του 2006.  
     Ποιο βασικό στοιχείο δεν προβλέπει αυτή η διάταξη; Το ότι επιτέλους θα πρέπει να δούμε την προοπτική ενσωμάτωσης όλων των επιδομάτων στο βασικό μισθό των δημοσίων υπαλλήλων, για να μπορέσει να σταματήσει η επιδοματική πολιτική και έτσι, με την ενσωμάτωση αυτών των επιδομάτων, να ανέβει και η σύνταξη των δημοσίων υπαλλήλων. 
     Το Κομμουνιστικό Κόμμα Ελλάδας, όσον αφορά το δημόσιο και ιδιωτικό τομέα, αναφέρει μισθό 1.300 και σύνταξη 1.050. Σ’ αυτό το ζήτημα το επιχείρημα που χρησιμοποιεί η σημερινή Κυβέρνηση αλλά και οι προηγούμενες κυβερνήσεις του ΠΑ.ΣΟ.Κ., ότι δεν αντέχει ο κρατικός προϋπολογισμός, ότι δεν αντέχουν τα όρια της οικονομίας, καταλαβαίνετε πλέον ότι είναι ένας μύθος, γιατί από την άλλη πλευρά βλέπουμε ότι η οικονομία αντέχει, όταν πρόκειται να δώσουμε ιδιαίτερα, μεγάλα προνόμια προς τους επιχειρηματίες και προς το κεφάλαιο γενικότερα. 
     Ένα ζήτημα που πραγματικά αναδεικνύει την πολιτική της Κυβέρνησης, είναι και το ζήτημα του Λ.Α.Φ.Κ.Α.. Όλοι γνωρίζουμε ότι η απόφαση του Ελεγκτικού Συνεδρίου τότε έκρινε αντισυνταγματική τη διάταξη της Νέας Δημοκρατίας ως παράνομη παρακράτηση. Και αυτή η παράνομη παρακράτηση, με αλλεπάλληλες ανανεώσεις, συνεχίστηκε επί των κυβερνήσεων του ΠΑ.ΣΟ.Κ.. Ήρθε αυτή η συγκεκριμένη απόφαση για να υποχρεώσει τη σημερινή Κυβέρνηση να δώσει πίσω τα κλεμμένα, όπως λένε και οι συνταξιούχοι, γιατί είναι κλεμμένα χρήματα αυτά. 
     Τι κάνει, όμως, η σημερινή Κυβέρνηση; Δεν αποδίδει τις παρακρατήσεις όλων των ετών. Έρχεται και μιλάει για την τελευταία πενταετία, γιατί αυτό προβλέπει το δημόσιο. Ναι, αλλά όταν η δοσοληψία ενός ανθρώπου, ενός πολίτη με το δημόσιο, ο οποίος πρέπει να επιστρέψει λεφτά στο δημόσιο, γίνεται για όλα τα χρόνια και μάλιστα έντοκα, γιατί εδώ να τα δώσουν άτοκα και όχι έντοκα, αφού αυτά τα λεφτά είναι κλεμμένα και από την Κυβέρνηση της Νέας Δημοκρατίας, αλλά και από τις κυβερνήσεις του ΠΑ.ΣΟ.Κ.;
     Και είναι πρόκληση τώρα ο τρόπος με τον οποίο δίνετε έστω και αυτά τα αναδρομικά, δηλαδή σε πέντε εξάμηνα. Και μην επιχειρείτε να μας πείτε για το πού θα βρείτε τα λεφτά. Σας είπαμε πού μπορείτε να βρείτε τα λεφτά. Γιατί χρήμα υπάρχει στον τόπο, πλούτος παράγεται στον τόπο. Επομένως, συχνές φοροαπαλλαγές σημαίνει ότι από την άλλη θα περιορίσεις τα δικαιώματα του εργαζόμενου λαού.
     Βάζουμε όμως και κάτι άλλο σ’ αυτό το ζήτημα, κύριε Πρόεδρε. Έκανε τη δήλωση ο Υπουργός ότι θα είναι αφορολόγητο. Γνωρίζουμε, όμως, ότι παίρνοντας αυτά τα  χρήματα και προσθέτοντας στα άλλα εισοδήματα που μπορεί να έχει ένας συνταξιούχος, ανεβαίνει και το όριο, αλλάζει και ο φορολογικός συντελεστής, άρα δηλαδή θα ανέβει και η φορολογία του. Πρέπει και αυτό το σημείο να το δείτε, ότι δεν θα προστίθεται στο άλλο εισόδημα, για να δούμε την αύξηση της φορολογίας μέσω του επόμενου συντελεστή. Πρέπει να το δείτε και αυτό, όπως πρέπει να δείτε και το Ε.Κ.Α.Σ.. Διότι παίρνοντας αυτά τα χρήματα, μπορεί να ανέβει το όριο που προβλέπεται για να παραχωρείται το Ε.Κ.Α.Σ. και έτσι να κοπεί και το Ε.Κ.Α.Σ.. Είναι πολλά τα ζητήματα που πρέπει να δείτε. Το ζήτημα είναι ότι όσον αφορά αυτά, εμείς λέμε ότι οι διατάξεις πραγματικά δείχνουν το πρόσωπο και της σημερινής Κυβέρνησης. 
     Όσον αφορά το αίτημα των εργαζομένων σε Πυροσβεστική, Λιμενικό και Αστυνομία: Για μια ακόμη φορά ένας καθαρός εμπαιγμός από την Κυβέρνηση της Νέας Δημοκρατίας, όπως επί χρόνια εμπαιγμός ήταν και από τις κυβερνήσεις του ΠΑ.ΣΟ.Κ.! Μία ακόμη προεκλογική δέσμευση για αναγνώριση του επικίνδυνου και ανθυγιεινού, πραγματικά μπαίνει στην άκρη. Και είναι τουλάχιστον υποκριτικό αυτό που γίνεται από την πλευρά του ΠΑ.ΣΟ.Κ. Είδα και τον προηγούμενο ομιλητή να καταθέτει τα δελτία Τύπου του Υπουργείου Δημόσιας Τάξης αλλά και του Υπουργείου Οικονομίας και Οικονομικών, που θα τα καταθέσω κι εγώ, γιατί το εννοούμε, η συμφωνία που είχε γίνει, έπρεπε να τηρηθεί. Και στη συμφωνία αυτή προεβλέπετο ότι αναγνωρίζεται το επάγγελμά τους ως επικίνδυνο, ότι χορηγείται από 1-9-2005, για τέσσερα έτη, το 2% στο βασικό μισθό του ανθυπολοχαγού κ.λπ. Πέραν αυτού, επεκτείνει την υφιστάμενη συντάξιμη πενταετία σ’ όλο το προσωπικό, ανεξαρτήτως του χρόνου κατάταξης. Η συμφωνία που επήλθε, της Κυβέρνησης με τα Σώματα Ασφαλείας και αυτή ρίχθηκε στο καλάθι των αχρήστων! Άρα, λοιπόν, είναι καθαρά εμπαιγμός και από τον έναν και από τον άλλον. 
     Γι’ αυτό παρατηρείται, κυρίες και κύριοι Βουλευτές, το εξής φαινόμενο: Στις συγκεντρώσεις που κάνουν τώρα οι ομοσπονδίες αυτών των εργαζομένων, παρατηρούμε ότι τώρα εμφανίζονται οι Βουλευτές του ΠΑ.ΣΟ.Κ.. Απουσιάζουν, όμως, οι  Βουλευτές της Νέας Δημοκρατίας. Το αντίθετο γινόταν όταν κυβέρνηση ήταν το ΠΑ.ΣΟ.Κ.. Βλέπουμε λοιπόν και σ’ αυτό ακριβώς το ζήτημα τι εμπαιγμός υπάρχει.
     (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα δελτία Τύπου, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
     Όμως είναι και μέσα στη γενικότερη κατεύθυνση της Κυβέρνησης, το να αποχαρακτηριστούν ανθυγιεινά και επικίνδυνα επαγγέλματα και στον ιδιωτικό και στο δημόσιο τομέα. Γι’ αυτό είπαμε προηγουμένως ότι όλα εντάσσονται σε συγκεκριμένες πολιτικές κατευθύνσεις που έχει η Κυβέρνηση.
     (Στο σημείο αυτό την Προεδρική Έδρα καταλαμβάνει ο  Γ’ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Για την τροπολογία των φαρμάκων: Είναι σημαντικό αυτό που είπε η εισηγήτριά μας και δείχνει πραγματικά σ’ όλο του το μεγαλείο ότι και αυτή η Κυβέρνηση δέχεται όλες τις αιτήσεις των μεγαλοεπιχειρηματιών, ντόπιων και ξένων. Η πρόταση που διαμορφώνει την τιμή των φαρμάκων, είναι πρόταση των φαρμακοβιομηχάνων. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ένα λεπτό, κύριε Πρόεδρε.
     Και μέσα από αυτήν την αύξηση βλέπουμε ότι θα αυξήσουν πάρα πολύ τα κέρδη τους. Να, λοιπόν, πού πηγαίνουν τα λεφτά.
     Και το ζήτημα αυτό πλέον να σταματήσει, το ότι « Δεν έχω και δεν δίνω». Γιατί αποδεικνύεται για μια ακόμη φορά ότι η Κυβέρνηση έχει, αλλά δίνει σε μια συγκεκριμένη κατεύθυνση, που είναι η ενίσχυση της κερδοφορίας του κεφαλαίου. Και όταν πρόκειται για αιτήματα του λαού, αιτήματα λαϊκά, εκεί ο κύριος Πρωθυπουργός από τη Διεθνή Έκθεση Θεσσαλονίκης λέει: «Δεν έχω και δεν δίνω». Άλλος ένας εμπαιγμός σε βάρος του εργαζόμενου λαού!
      Κλείνω, κύριε Πρόεδρε, με την «ΕΛΛΕΝΙΤ» και τους μεταλλωρύχους στη Χαλκιδική. Είναι μια ρύθμιση που ικανοποιεί αυτά τα αιτήματα. Το Κομμουνιστικό Κόμμα Ελλάδας και αυτά τα αιτήματα με συνέπεια τα στήριξε και επί των κυβερνήσεων του ΠΑ.ΣΟ.Κ. αλλά και της Νέας Δημοκρατίας. Γιατί ξέρουμε ότι πριν από ένα και κάτι χρόνο, είχε γίνει η συμφωνία της αλλαγής του ιδιοκτησιακού καθεστώτος των μεταλλείων της Χαλκιδικής. Τότε είπαμε ότι έπρεπε να συμπεριλάβει τους μεταλλωρύχους. Έρχεται τώρα ύστερα από αρκετό καιρό να το ικανοποιήσει και λέμε ότι είναι θετικό, όπως είναι θετικό και για την «ΕΛΛΕΝΙΤ».
     Και κλείνω, κύριε Πρόεδρε, με το γενικότερο πρόβλημα που υπάρχει. Σήμερα κλείνουν εργοστάσια το ένα πίσω από το άλλο. Εκατοντάδες χιλιάδες εργάτες είναι στο δρόμο, απολύονται. Δεν θα πρέπει, λοιπόν, να υπάρξει μια ανάλογη πολιτική που θα καλύπτει συνταξιοδοτικά και εισοδηματικά και τους άλλους εργαζόμενους; Όμως πώς να παρθούν τέτοια μέτρα κοινωνικής πολιτικής, όταν στα πλαίσια του Εθνικού Προγράμματος Μεταρρυθμίσεων, που είναι η στρατηγική εφαρμογής της Λισσαβόνας, αναφέρεται ότι  όχι μόνο κοινωνική πολιτική δεν θα ακολουθήσετε, αλλά θα ισοπεδώσετε και όποια δημοκρατικά, εργασιακά δικαιώματα έμειναν στους εργαζομένους;
     Γι’ αυτό, λοιπόν, οι εργαζόμενοι έχουν μόνο ένα δρόμο: Στο δρόμο όλοι μαζί για να μπορέσουμε να ανατρέψουμε τέτοιες πολιτικές! 
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε. 
     Ο συνάδελφος και συμπολίτης μου κ. Βασιλείου έχει το λόγο.
     ΓΕΩΡΓΙΟΣ ΒΑΣΙΛΕΙΟΥ: Κυρίες και κύριοι συνάδελφοι, πριν από λίγο ο κ. Γείτονας, με όλο το σεβασμό, μας δήλωσε απ’ αυτό το Βήμα ότι το παρόν νομοσχέδιο υπολείπεται αρχής, δεν έχει αρχή και άρα δεν μπορεί να τοποθετηθεί επί της αρχής. Εγώ ως νέος πολιτικός –με όλο το σεβασμό, κύριε Γείτονα και σεβόμενος απόλυτα την πολιτική σας πορεία- και όχι κατ’ εξοχήν ειδικός  στα οικονομικά θα προσπαθήσω να εντοπίσω αυτήν την αρχή και να τοποθετηθώ.
     Το συνταξιοδοτικό καθεστώς των δημοσίων υπαλλήλων της χώρας μας εδώ και είκοσι χρόνια, κυρίες και κύριοι συνάδελφοι, είχε γεμίσει από ανισότητες, κακοδιαχείριση ταμείων και κατάρρευση. Από όλα αυτά, αν προστεθεί το παράσπονδο ευκαιριακό και αποσπασματικό νομοθετικό καθεστώς, η αλήθεια είναι ότι γεννήθηκε ένας λαβύρινθος που είχε γίνει η λαίλαπα των δημοσίων οικονομικών. Τα δικαστήρια καλούνταν να αποκαταστήσουν τη μισθολογική και συνταξιοδοτική ανισότητα και το ελληνικό δημόσιο καταδικάστηκε να πληρώνει τεράστια ποσά τινάζοντας στην κυριολεξία στον αέρα τους προϋπολογισμούς. Εκατοντάδες δικαστικές αποφάσεις μιλούν για παράλειψη του κράτους να αντιμετωπίσει ισότιμα μισθούς και συντάξεις, αφού οι προηγούμενες κυβερνήσεις ήθελαν να βολέψουν κάποιους -και πάντως όχι τους αδύναμους- ενώ αδιαφορούσαν για τους υπόλοιπους. 
     Με λίγα λόγια η σημερινή Αντιπολίτευση ως κυβέρνηση παρέλειψε τα νόμιμα. Ξέχασε στην κυριολεξία να ρυθμίσει δίκαια και ισότιμα μισθούς και συντάξεις. Αυτό ήταν το κοινωνικό πρόσωπο του ΠΑ.ΣΟ.Κ.. Το έδειξε μάλιστα απλόχερα και στην περίπτωση του Λ.Α.Φ.Κ.Α.. Ήταν παγκόσμια πρωτοτυπία το να το διατηρεί για τόσα χρόνια, παρά τις δικαστικές αποφάσεις που ήταν καταπέλτης, το κράτος να μη συμμορφώνεται, τα ποσά να εισπράττονται και να φταίει η Νέα Δημοκρατία, η οποία το κατήργησε και επιστρέφει τα αχρεωστήτως εισπραχθέντα ποσά στους δικαιούχους. Αυτό ισχυρίζεται η Αντιπολίτευση. 
     Η ιστορία έδειξε, αλλά ως φαίνεται δεν δίδαξε, τη Μείζονα Αντιπολίτευση. Έδειξε ότι το ΠΑ.ΣΟ.Κ. σε όλη την πορεία του ως κυβέρνηση, προσπάθησε να απομονώσει και ξέχασε τους οικονομικά ασθενείς, τις ευαίσθητες κοινωνικές ομάδες, τους αγρότες, τους συνταξιούχους. Αυτό έκανε και στην περίπτωση του Λ.Α.Φ.Κ.Α., αυτό έκανε και με την αύξηση των συντάξεων, οι οποίες όχι απλώς ήταν κάτω από τα όρια του πληθωρισμού, αλλά εξανεμίζονταν στο δρόμο από την τράπεζα έως τα σούπερ μάρκετ. Και βέβαια πάντα το ΠΑ.ΣΟ.Κ., ως αιτία για τις ανύπαρκτες συντάξεις, δήλωνε την κακή οικονομία της χώρας που παρέλαβε από τη Νέα Δημοκρατία πάνω από είκοσι χρόνια τώρα. 
     Η Νέα Δημοκρατία, κυρίες και κύριοι συνάδελφοι, δεν κρύβεται. Έχει αναπτυξιακό πρόγραμμα, το οποίο είχε, έχει και θα έχει έντονο κοινωνικό χαρακτήρα. Δεν κρύβεται πίσω από λογιστικά νούμερα για να αποφύγει το κοινωνικό της καθήκον και τις προεκλογικές της εξαγγελίες. Έχει κοινωνικό πρόσωπο και στηρίζει τις χαμηλές και ευαίσθητες οικονομικές τάξεις. Μπορεί και τολμά. Και τολμά ακόμη και αν πρέπει βάσιμα να επικαλεστεί το δημοσιονομικό χάος που παρέλαβε και μια οικονομία φούσκα, όπως ήταν οι μετοχές στο χρηματιστήριό σας, κύριοι συνάδελφοι του ΠΑ.ΣΟ.Κ..
     Και ας μιλήσουμε με στοιχεία: Το 2003 το χρέος της γενικής κυβέρνησης, ως ποσοστό του Ακαθαρίστου Εθνικού Προϊόντος, ήταν 109,3%, ενώ το 2004 αυξήθηκε σε 110,5%, δηλαδή πάνω από μια μονάδα σ’ ένα χρόνο.  Για το 2005 οι προβλέψεις μιλούν για μείωση στο 109,5%, στόχος που ήδη επιτεύχθηκε, ενώ το συνολικό δημόσιο χρέος ξεπερνά τα 200.000.000.000 ευρώ και μια τετραμελής οικογένεια στην Ελλάδα χρωστά 80.000 ευρώ Το νεογέννητο, το πλάσμα που έρχεται αυτήν τη στιγμή στη ζωή και βγαίνει από την κοιλιά της μάνας του, χρωστά 20.000 ευρώ!!
     ΑΓΓΕΛΟΣ ΤΖΕΚΗΣ: Όχι όλοι. Δεν χρωστούν όλοι, κύριε συνάδελφε.
     ΓΕΩΡΓΙΟΣ ΒΑΣΙΛΕΙΟΥ: Οι εισροές, συνάδελφοι της Αντιπολίτευσης, ξένων επενδύσεων στην Ελλάδα το 1980 ήταν 672.000.000 δολάρια. Ακούστε τα νούμερα. Το 1990 το ποσό αυτό έφτασε στο 1.053.000.000 δολάρια, ενώ το 2003 μειώθηκε περίπου στο μισό και ήταν μόλις 660.000.000 δολάρια. 
     Η αλήθεια είναι μία. Παρά την ομολογουμένως κακή δημοσιονομική κατάσταση –και αυτό βέβαια δεν το λέμε μόνο εμείς, έγινε λόγος από επίσημα κοινοτικά χείλη για πλασματικά δημοσιονομικά στοιχεία και δεν αμφισβητήθηκαν από κανένα- η Νέα Δημοκρατία έχει παροχές για τους Έλληνες. 
     Βέβαια θα μπορούσε κάποιος να ισχυριστεί ότι οι αυξήσεις σε απόλυτα μεγέθη δεν είναι και απόλυτα ικανοποιητικές. Βεβαίως και θα συμφωνήσω, αλλά το ξέρετε, όπως το ξέρει πολύ καλά και ο ελληνικός λαός, ότι ο Κώστας Καραμανλής και η Κυβέρνηση της Νέας Δημοκρατίας έχουν μακροπρόθεσμα αναπτυξιακά κοινωνικά προγράμματα. Αυτό είναι που σας ενοχλεί, γιατί βλέπετε πολύ αίσιο το μέλλον. Αυτά τα αναπτυξιακά κοινωνικά προγράμματα δεν αντιμετωπίζουν ευκαιριακά τους ευαίσθητους κοινωνικούς θεσμούς. Σταδιακά αυξάνεται το επίπεδο των κοινωνικών παροχών και οι τελικοί στόχοι ξεπερνούν κάθε προηγούμενο. Κλείνει, συνεπώς, η ψαλίδα των κοινωνικών ανισοτήτων, κυρίες και κύριοι συνάδελφοι, έστω και με το ρυθμό που κλείνει. 
     Η Νέα Δημοκρατία δεσμεύθηκε προεκλογικά ότι η αύξηση των συντάξεων των υπαλλήλων θα είναι πάνω από τον πληθωρισμό, ο οποίος έκλεισε στο 3,5%. Η αύξηση των συντάξεων, σύμφωνα με το σχέδιο νόμου, είναι 4%. Δεν τηρούμε, συνεπώς, τις προεκλογικές μας εξαγγελίες; Δεν είναι κοινωνική προσφορά το να διαμορφωθεί η χαμηλότερη σύνταξη στα 507 ευρώ; 
     Και να έρθω στο Λ.Α.Φ.Κ.Α.. Το ΠΑ.ΣΟ.Κ. επιρρίπτει ευθύνες στις κυβερνήσεις της Νέας Δημοκρατίας γιατί –λέει- επί των ημερών της θεσπίστηκε. Τότε, γιατί τον διατηρούσατε τόσα χρόνια; Γιατί; Ενώ είχατε τη δυνατότητα το 1997 και το 2002 να τον καταργήσετε, κοροϊδέψατε τον ελληνικό λαό και τον διατηρήσατε. Γιατί; Γιατί το ψεύδος ήταν η βασική αρχή σας, ο κεντρικός άξονας της κεντρικής σας πολιτικής και ως κυβέρνηση και ως Αντιπολίτευση! Λέγατε και συνεχίζετε να λέτε ψέματα στον ελληνικό λαό!
     Και έρχεται η Κυβέρνηση της Νέας Δημοκρατίας και τον καταργεί. 
     ΑΓΓΕΛΟΣ ΤΖΕΚΗΣ: Όχι, δεν τον κατήργησε. 
     ΓΕΩΡΓΙΟΣ ΒΑΣΙΛΕΙΟΥ: Και αυτή προεκλογική δέσμευσή της ήταν. Και επιστρέφει άμεσα όλα τα ποσά που το κράτος –το κράτος του ΠΑ.ΣΟ.Κ. βέβαια- εισέπραξε παράνομα και μάλιστα αφορολόγητα. Και τα «ψίχουλα», όπως το ΠΑ.ΣΟ.Κ. τα χαρακτηρίζει, ξεπερνούν τα 600.000.000 ευρώ, δηλαδή για το ΠΑ.ΣΟ.Κ. είναι ευκαταφρόνητο ποσό! Τότε γιατί δεν το έδινε όσο ήταν κυβέρνηση;
     Πάγιο ήταν εδώ και πάρα πολλά χρόνια το αίτημα του ένστολου προσωπικού για το επίδομα ειδικών συνθηκών. Τι έλεγε το ΠΑ.ΣΟ.Κ.; «Θα το συζητήσουμε». Το συζήταγε δεκαπέντε ολόκληρα χρόνια! Ήταν βασικό σκέλος της προεκλογικής εξαγγελίας της Νέας Δημοκρατίας; Ήταν. Το χορηγεί επιτέλους το κράτος; Το χορηγεί. Δεν τήρησε ο Κώστας Καραμανλής το λόγο του στον ελληνικό λαό; Τον τήρησε. Τι απαντά συνεπώς το ΠΑ.ΣΟ.Κ.; Ποιος ο αντίλογός του, όταν με το παρόν σχέδιο νόμου βασικές προεκλογικές δεσμεύσεις της Νέας Δημοκρατίας γίνονται έργο; 
     Ο Κώστας Καραμανλής και η Νέα Δημοκρατία, κυρίες και κύριοι συνάδελφοι, θέλουν να κοιτούν κατάματα τον ελληνικό λαό και καθημερινά κρίνονται από τα έργα τους. Θέλουν να λένε την αλήθεια και τα λόγια τους γίνονται έργα! Αυτό, με το σημερινό νομοσχέδιο, πρέπει να αναγνωρίσετε ότι γίνεται επιτέλους έργο, έστω και στο σημείο και στο επίπεδο που γίνεται. Δεν παραμένουν αραχνιασμένα στα συρτάρια Υπουργών πάγια κοινωνικά αιτήματα!
     Η Νέα Δημοκρατία το δηλώνει εδώ και χρόνια: Η μακροχρόνια βιωσιμότητα του ασφαλιστικού συστήματος μπορεί να επιτευχθεί με την εξασφάλιση επαρκών και υγιών πόρων. Οι πόροι αυτοί μπορεί να προέλθουν μόνο από μια συγκροτημένη και δυναμική αναπτυξιακή πολιτική, από την τόνωση της απασχόλησης και το δραστικό περιορισμό της ανεργίας, από την καταπολέμηση της μαύρης αγοράς εργασίας και της εισφοροδιαφυγής, από την αξιοποίηση των κεφαλαίων των ασφαλιστικών ταμείων.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε, σε μισό λεπτό.
     Να, γιατί τολμά η Νέα Δημοκρατία, ενώ το ΠΑ.ΣΟ.Κ. δεν τόλμησε. Γιατί η Νέα Δημοκρατία ξέρει τι θα πει πολιτική συνέπεια και γιατί η Νέα Δημοκρατία στηρίζει και θα στηρίζει ευαίσθητες ομάδες ανθρώπων και δεν αποπροσανατολίζεται ούτε σπιθαμή από το κοινωνικό και μεταρρυθμιστικό της έργο!
     Η Ελλάδα, κυρίες και κύριοι συνάδελφοι, άλλαξε πορεία. Πάει μπροστά. Ορισμένοι δεν το θέλουν, αντιδρούν. Είναι κολλημένοι στην όπισθεν. Πρόβλημά τους. Αυτά όμως, όπως καταλαβαίνετε, ανήκουν στην ιστορία και μάλιστα στις γκρίζες σελίδες της ιστορίας μας. 
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     Ο συνάδελφος κ. Κουλούρης έχει το λόγο. 
     ΚΙΜΩΝ ΚΟΥΛΟΥΡΗΣ: Δεν ξέρω πόσο χρήσιμο είναι, κυρίες και κύριοι συνάδελφοι, να γίνει ξεκάθαρο στην Αίθουσα αυτή ποια είναι η αλήθεια για το Λ.Α.Φ.Κ.Α.. Είναι ένα ζήτημα –αυτό του Λ.Α.Φ.Κ.Α.- που και εμένα ειλικρινά δεν με ενθουσιάζει αλλά έχουμε υποχρέωση να πούμε ακριβώς πώς έχει η εξέλιξη αυτού του θέματος.
     Αλήθεια πρώτη. Ο ΛΑΦΚΑ θεσμοθετήθηκε από τον κ. Σιούφα επί κυβερνήσεως Μητσοτάκη. 
     Αλήθεια δεύτερη. Ο ν. 3029/2002 –ήταν η γνωστή ασφαλιστική μεταρρύθμιση- προσδιόρισε την ημερομηνία λήξης του Λ.Α.Φ.Κ.Α. στις 31-12-2007 για τα ασφαλιστικά ταμεία. 
     Αλήθεια τρίτη. Ο ν. 3232/2004 –και κρατήστε την ημερομηνία- ψηφίστηκε στις 29-1-2004 –άρα πριν από τις εκλογές- και προσδιόρισε την αντίστοιχη λήξη λειτουργίας του Λ.Α.Φ.Κ.Α. και για το δημόσιο στις 31-12-2007, δηλαδή εναρμονίστηκε με τα ασφαλιστικά ταμεία. Η δικαστική απόφαση για το θέμα αυτό εκδόθηκε στις   15-2-2004. Άρα, λίγες μέρες πριν από τις εκλογές. 
     Ο Γιώργος Παπανδρέου στη γνωστή του δέσμευση, πρώτος και πριν από τον Καραμανλή, μίλησε για την κατάργηση του Λ.Α.Φ.Κ.Α.. καθώς η δικαστική απόφαση στις 15-2-2004 επέβαλε ακριβώς αυτήν την πολιτική. Άρα, μόλις έγινε γνωστή αυτή η απόφαση, εμείς δεσμευτήκαμε δημόσια. 
     Η πολιτεία, λοιπόν, του ΠΑ.ΣΟ.Κ. είναι πολύ ξεκάθαρη σ’ αυτό το σημείο. Για την πολιτική τώρα της Νέας Δημοκρατίας, δεν νομίζω ότι υπάρχει αμφιβολία. Σηκώθηκαν και οι πέτρες, αν θυμάστε καλά, όταν την πολιτική αυτή την εξέφρασε ο διευθυντής του γραφείου του κ. Αλογοσκούφη, ο κ. Γούλας. Αυτή η πολιτική ουσιαστικά εφαρμόζεται σήμερα. 
     Οι συνάδελφοι του ΠΑ.ΣΟ.Κ., του Κ.Κ.Ε. και του Συνασπισμού μίλησαν σχετικά με τον τρόπο με τον οποίο επιστρέφονται αυτά τα χρήματα του Λ.Α.Φ.Κ.Α.. Δεν θα αναφερθώ άλλο σ’ αυτό το θέμα. Θεώρησα υποχρέωσή μου και καθήκον να πω χρονολογικά πώς έχει αυτή η ιστορία, καθώς  η σπέκουλα γύρω απ’ αυτό το ζήτημα έχει –πιστεύω- κουράσει και τους συνταξιούχους και τους Έλληνες πολίτες. 
     Ένα δεύτερο ζήτημα που –υποτίθεται- λύνει αυτό το νομοσχέδιο, είναι το γνωστό επίδομα για τους αστυνομικούς. Ποια είναι όμως, η αλήθεια και εδώ; 
     Αλήθεια πρώτη. Αυτό το αποδέχθηκαν και οι εκπρόσωποι των αστυνομικών στη Διαρκή Επιτροπή Οικονομικών Υποθέσεων. Το ΠΑ.ΣΟ.Κ. τηρώντας τη δέσμευσή του,  τους έδωσε 80 ευρώ και ήταν απόλυτα ικανοποιημένοι και το είπαν. 
     Ζητούσαν, όμως, οι αστυνομικοί –και καλώς, κατά τη γνώμη μου - να ενταχθούν στα βαρέα και ανθυγιεινά. Η Νέα Δημοκρατία, οι Βουλευτές, τότε, στη διαδήλωση που έκαναν και στην κινητοποίηση έξω από το Υπουργείο Εθνικής Οικονομίας, αυτό απαιτούσαν. 
     Έρχεται, λοιπόν, η Κυβέρνηση της Νέας Δημοκρατίας και υπέγραψαν συμφωνητικό ο νυν Υπουργός Δημόσιας Τάξης, ο νυν Υπουργός Εθνικής Οικονομίας και οι εργαζόμενοι για το πώς θα τους δοθούν όσα τους υποσχέθηκαν οικονομικά και πως θα ενταχθεί το επάγγελμά τους στα βαρέα και ανθυγιεινά.
     Υπάρχει εδώ η γνωστή ανακοίνωση των πέντε πανελληνίων ενώσεων των αστυνομικών, που καταγγέλλουν την Κυβέρνηση της Νέας Δημοκρατίας πως αθέτησε τις υποσχέσεις της και πως αντί για όσα η ίδια δεσμεύτηκε με το γνωστό πρωτόκολλο, τους δίνουν το φοβερό ποσό των 14 ευρώ το χρόνο και όχι βεβαίως στο βασικό μισθό, αλλά ως επίδομα.
     Αγαπητοί συνάδελφοι, κυρίες και κύριοι, για όλες αυτές τις ανακολουθίες της Νέας Δημοκρατίας, για τον τρόπο με τον οποίο συμπεριφέρεται -δηλαδή κυνικά- στους εργαζόμενους, στους μισθωτούς και τους συνταξιούχους έχει πάντα μία επωδό, ότι «Βρήκαμε άδεια ταμεία και πώς να διαχειριστούμε την οικονομική κατάσταση που μας άφησε το ΠΑ.ΣΟ.Κ.;». 
     Όμως, αυτό δεν ισχύει όταν πρόκειται να δώσουν 1,5 δισεκατομμύριο ετησίως στους βιομήχανους με τη μείωση της φορολογίας τους, καθώς χάρισαν το 35% στους βιομήχανους. Δεν υπάρχει αυτό το επιχείρημα, όταν πρόκειται για παλαιά χρέη μεγαλοοφειλετών και εκδοτών οικονομικών τιμολογίων, αλλά είναι το «κακό ΠΑ.ΣΟ.Κ.» που άφησε μία οικονομία πάρα πολύ αδύναμη. 
     Κυρίες και κύριοι συνάδελφοι, θα έλεγα –και τα έχουμε πει πολλές φορές- πως είμαστε υπερήφανοι που αυτήν τη χώρα την αλλάξαμε, πως είμαστε υπερήφανοι που σήμερα έχουμε μία χώρα σύγχρονη, με υποδομές, μία χώρα ευρωπαϊκή. 
     Ό,τι βλέπετε σήμερα, κυρίες και κύριοι συνάδελφοι, στο χώρο της οικονομίας, που λέτε ότι έχουμε ανάπτυξη γύρω στο 3,3% -3,5%, αυτό δεν οφείλεται σε κάποιες επενδύσεις, σε κάποιο κλίμα –γιατί η οικονομία είναι κλίμα- που δημιούργησε η πολιτική σας. Είναι η ουρά, είναι δηλαδή η δυναμική που έχει αναπτυχθεί επί των κυβερνήσεων του ΠΑ.ΣΟ.Κ. και αυτή η ανάπτυξη οφείλεται σ’ εκείνη τη δυναμική. 
     Κυρίες και κύριοι συνάδελφοι, κατατέθηκε, όμως, σ’ αυτό το νομοσχέδιο και η γνωστή τροπολογία για τα φάρμακα.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
     Κύριε Πρόεδρε, θα μου επιτρέψετε να μιλήσω μόνο ένα λεπτό.
     ΠΡΟΕΔΡΕΥΩΝ (Ιωάννης Τραγάκης):  Μόνο για ένα λεπτό, κύριε συνάδελφε. 
     ΚΙΜΩΝ ΚΟΥΛΟΥΡΗΣ: Βίωσα πολύ την πίεση των φαρμακοβιομηχάνων το πεντάμηνο που ήμουν στο Υφυπουργείο Ανάπτυξης. Βίωσα πολύ εκείνη την απαίτηση, «Δώστε μας, να κερδίσουμε περισσότερα». Και σαν λύση πρότειναν το εξής: «Μην παίρνετε τη χαμηλότερη τιμή που υπάρχει στην ευρωζώνη, αλλά δώστε μας το μέσο όρο των τριών χαμηλοτέρων τιμών».
     Αντισταθήκαμε. Αρνηθήκαμε. Επικαλούνται σήμερα –και είναι πολύ καθαρό γιατί το κάνουν, το κάνουν γιατί υποχώρησαν σ’ αυτές τις πιέσεις- πως υπάρχει απόφαση του Συμβουλίου Επικρατείας. Θα μιλήσω, όταν συζητήσουμε την τροπολογία.
     Όταν, όμως, θέλεις να υπερασπιστείς τα ασφαλιστικά ταμεία και τους συνταξιούχους και τους άπορους και τους αναξιοπαθούντες, έχεις τη δυνατότητα με άλλη διατύπωση να φέρεις το ίδιο αποτέλεσμα, όπως αυτό που ήταν επί των ημερών μας και ας ξαναπροσφύγουν οι φαρμακοβιομήχανοι στο Συμβούλιο της Επικρατείας για να λυθεί αυτό μετά από τρία, πέντε, δέκα χρόνια. Αλλά δεν είχατε και δεν θέλετε να έχετε αυτήν την επιλογή, γιατί θέλετε με συνέπεια να υπηρετήσετε τους φαρμακοβιομήχανους και τις πολυεθνικές.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
     Ο συνάδελφος κ. Καραγκούνης έχει το λόγο.
     ΑΝΔΡΕΑΣ ΚΑΡΑΓΚΟΥΝΗΣ: Κυρίες και κύριοι συνάδελφοι, θέλω να δώσω μία απάντηση στον αξιότιμο συνάδελφο κ. Κουλούρη, ότι τα μνημόσυνα και οι αναφορές στο παρελθόν δεν απαλλάσσουν το ΠΑ.ΣΟ.Κ. των ευθυνών του για τις παραλείψεις και τα προβλήματα που συσσωρεύτηκαν.
     (Θόρυβος στην Αίθουσα)
     ΠΡΟΕΔΡΕΥΩΝ (Ιωάννης Τραγάκης):  Κύριοι συνάδελφοι, παρακαλώ! Σεβασμός στον ομιλητή.
     ΑΝΔΡΕΑΣ ΚΑΡΑΓΚΟΥΝΗΣ:  Το νομοσχέδιο, κύριοι συνάδελφοι, δεν αποτελεί ένα σαρωτικό θεσμικό νόμο –το λέω επειδή άκουσα τους προλαλήσαντες- η σημασία του, όμως, είναι πολύ μεγάλη. Θα έλεγα ότι είναι αντιστρόφως ανάλογη της εκτάσεώς του. Και αυτό, γιατί αγγίζει ένα από τα ευαίσθητα κομμάτια της κοινωνίας μας, το συνταξιούχο, τον απόμαχο, τον άνθρωπο που έχει ανάγκη περισσότερο από κάθε άλλο την προστασία του κράτους και το δημόσιο ενδιαφέρον.
     Υπάρχει όμως και κάτι άλλο. Σε μια εποχή που η παραπληροφόρηση σε βάρος της οικονομικής και κοινωνικής πολιτικής της Κυβέρνησης έχει χάσει κάθε μέτρο, το νομοσχέδιο αυτό υπενθυμίζει ότι η Κυβέρνηση έχει άποψη, έχει σχέδιο, έχει πρόγραμμα. 
     Η προσαρμογή στις νέες συνθήκες, η κοινωνική ευαισθησία, η ενίσχυση και η προστασία του εισοδήματος, η κοινωνική δικαιοσύνη είναι σταθερές παράμετροι της κοινωνικής και οικονομικής πολιτικής της Κυβέρνησης. Αυτές είναι οι αρχές που διατρέχουν και το συζητούμενο σήμερα νομοσχέδιο. Αυτές είναι οι αναφορές κάθε νομοσχεδίου κοινωνικής και οικονομικής πολιτικής, το οποίο έχουμε έως τώρα συζητήσει με κυβερνητική πρωτοβουλία στην Εθνική Αντιπροσωπεία.
     Πρώτη αρχή που διατρέχει το συζητούμενο νομοσχέδιο, είναι η προσαρμογή στις νέες κοινωνικές και ιδεολογικές συνθήκες. Ενδεικτικά αναφέρω: Εκσυγχρονίζεται η συνταξιοδοτική νομοθεσία, η οποία κατά παράβαση της αρχής της ισότητας επεφύλασσε ευνοϊκότερη συνταξιοδοτική μεταχείριση στις χήρες γυναίκες σε σχέση με τους χήρους άνδρες, ανισότητα η οποία απασχόλησε επί χρόνια τη σχετική νομολογία των δικαστηρίων μας, τα οποία οφείλω να πω ότι υπήρξαν περισσότερο ευαισθητοποιημένα στο πνεύμα της ισότητας της εποχής μας από τη νομοθεσία. 
     Η νομοθεσία μας με το συζητούμενο νομοσχέδιο αναγνωρίζει επιτέλους ότι το πλήγμα του θανάτου αγγίζει εξίσου άνδρες και γυναίκες και ότι η πολιτεία πρέπει να απονέμει τις οφειλόμενες συνταξιοδοτικές παροχές, ανεξαρτήτως ιδεολογημάτων άλλων εποχών για το ισχυρό και το ασθενές φύλο. Επιτέλους αναγνωρίζει ότι το συνταξιοδοτικό δικαίωμα και η απόλαυσή του δεν μπορεί να εξαρτάται από το αν ο συνταξιοδοτούμενος έχει την ελληνική ιθαγένεια ή όχι, πράγμα άλλωστε παράδοξο σε μια Ευρώπη που επιχειρεί να θεσπίσει την ευρωπαϊκή κοινή ιθαγένεια. 
     (Θόρυβος στην Αίθουσα)
     Θα μπορούσα να ζητήσω, να απαιτήσω την προσοχή σας.
     Ευχαριστώ, κύριοι συνάδελφοι. 
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ. Το ζητάει ο ίδιος ο ομιλητής. Ζητάει την προσοχή σας. 
     ΑΝΔΡΕΑΣ ΚΑΡΑΓΚΟΥΝΗΣ: Δεύτερη αρχή που διατρέχει το νομοσχέδιο είναι η εμπέδωση της κοινωνικής ευαισθησίας.
     Χαιρετίζω τις διατάξεις του νομοσχεδίου που αποσκοπούν στην προστασία του αδυνάτου. Ξεχωρίζω τη ρύθμιση που προβλέπει την κατ’ εξαίρεση καταβολή διπλής συντάξεως σε ορφανά και από τους δύο γονείς, παιδιά υπαλλήλων και συνταξιούχων, ακόμα και μετά από την ενηλικίωσή τους, όταν αυτά σπουδάζουν ή είναι ανίκανα στο προβλεπόμενο ποσοστό. Πρόκειται για μία διάταξη ενώπιον της οποίας η γνωστή αρχή περί μη καταβολής διπλής συντάξεως από το δημόσιο ταμείο οφείλει να καμφθεί, γιατί καμιά φορά ακόμα και η νομιμότητα οφείλει να κάμπτεται όταν σ’ αυτό συνηγορεί η ανάγκη της προστασίας του αδυνάτου, όπως συμβαίνει σήμερα.
     Τρίτη αρχή, που διατρέχει το νομοσχέδιο, είναι η ενίσχυση του εισοδήματος του συνταξιούχου. Η Κυβέρνηση στο σημείο αυτό είναι σαφής: Αταλάντευτος στόχος μας είναι να συνεχίσουμε και όχι να μειώσουμε το εισόδημα των μισθωτών και των συνταξιούχων. Μπορεί οι ανάγκες της δημοσιονομικής μας προσαρμογής, η οποία μας επιβλήθηκε από την κακοδιαχείριση είκοσι ετών, να μη μας επιτρέπουν να ανταποκριθούμε πλήρως σ’ αυτό μας το στόχο στο βαθμό που θα θέλαμε, όμως στο μέτρο του εφικτού κάθε εισοδηματική βελτίωση που μπορεί να γίνεται θα γίνεται. Θα έλεγα, μάλιστα, ότι ειδικά στους συνταξιούχους το ελληνικό κράτος οφείλει μεγαλύτερο μερίδιο της όποιας εθνικής μας ανάπτυξης και ότι έχουμε για χρόνια ως κράτος αναβάλλει αυτήν την οφειλόμενη ενίσχυση στο επίπεδο της γενναιότητας που απαιτείται. Η πολιτική μας είναι πολιτική ενίσχυσης του εισοδήματος, πολιτική αλληλεγγύης, πολιτική ελπίδας. 
     Αν υπάρχει κάτι που χαρακτηρίζει αυτήν την Κυβέρνηση, είναι ότι δεν αφίσταται των ευθυνών της. Δεν κάνουμε κόλπα, κύριοι συνάδελφοι, αλλά επιλύουμε και δεν κουκουλώνουμε τα προβλήματα. Αναφέρομαι, φυσικά, στο θέμα της επιστροφής των αναδρομικών του Λ.Α.Φ.Κ.Α. και της ειδικής εισφοράς υπέρ του δημοσίου. Η Κυβέρνηση επιλύει με τρόπο υποδειγματικό ένα χρονίζον θέμα που πλήγωσε τις σχέσεις του κράτους με τον πολίτη, όπως ακριβώς έπραξε και με το θέμα των πανωτοκίων. Αποκαθιστά τη δικαιοσύνη και επαναφέρει ένα πάγιο για εμάς ζητούμενο, το οποίο διεκδικούμε με τη σημερινή μας πολιτική ως νέας Κυβέρνησης της Νέας Δημοκρατίας και του Κώστα Καραμανλή, να επαναφέρουμε δηλαδή τις σχέσεις του κράτους με τον πολίτη σε τροχιά εμπιστοσύνης. 
     Αξίζει, κατά την άποψή μου, να σημειώσω ιδιαιτέρως και την πολύ σημαντική διάταξη του άρθρου 4 που θεσπίζει την ελεύθερη επιλογή συνταξιοδοτικού καθεστώτος για τους μετατασσόμενους. Πρόκειται για μία διάταξη που τιμά το κράτος-δικαίου που θέλουμε να χτίσουμε, αφού πρακτικά σημαίνει ότι το κράτος μπορεί να μετατάσσει για να εξυπηρετήσει τις ανάγκες του, αλλά αυτό δεν πρέπει να γίνεται σε βάρος των συνταξιοδοτικών προσδοκιών, δυνατοτήτων και δικαιωμάτων του κάθε εργαζομένου. 
     Κυρίες και κύριοι συνάδελφοι, συμπερασματικά θέλω να πω ότι στο επίπεδο της αρχής το συζητούμενο νομοσχέδιο αξίζει να υπερψηφιστεί, γιατί επιλύει χρονίζοντα συνταξιοδοτικά θέματα και γιατί, όπως είπα, υπηρετεί τις αρχές της Νέας Δημοκρατίας που είναι και οι επιλογές του ελληνικού λαού. Υπηρετεί την προσαρμογή στις νέες συνθήκες, την κοινωνική ευαισθησία, την ενίσχυση και προστασία του εισοδήματος, την κοινωνική και οικονομική μας δικαιοσύνη. Σύμμαχός μας στην προσπάθεια αυτή είναι ο Έλληνας πολίτης.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε.
     Το λόγο έχει ο Υφυπουργός Οικονομίας και Οικονομικών κ. Πέτρος Δούκας.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, το νομοσχέδιο που συζητάμε σήμερα δεν είναι ριζοσπαστικό, ούτε εισάγει κάποιες σπουδαίες καινοτομίες. Ρυθμίζει, όμως, με ιδιαίτερα ευνοϊκό τρόπο πολλά συνταξιοδοτικά θέματα υπαλλήλων του δημοσίου και των νομικών προσώπων δημοσίου δικαίου, παρά τη δυσχερή οικονομική κατάσταση που έχουμε κληρονομήσει. Θα θέλαμε να ήταν το κράτος σε θέση να δώσει περισσότερα και να τα δώσει εδώ και τώρα, αλλά στη σημερινή συγκυρία αυτό δεν είναι δυνατό.
     Πρώτον, με αυτό το νομοσχέδιο διευρύνονται τα κλιμάκια του επιδόματος εξομάλυνσης και αυξάνονται τα ποσά, έτσι ώστε όλοι οι συνταξιούχοι του δημοσίου να λάβουν αύξηση 4%. Έτσι σήμερα η κατώτερη σύνταξη έχει διαμορφωθεί μαζί με το οικογενειακό επίδομα στα 506,67 ευρώ.
     Για το Ι.Κ.Α. η κατώτατη σύνταξη γήρατος, μαζί με το Ε.Κ.Α.Σ. ανέρχεται στα 577,9 ευρώ και για συνταξιούχο με σύζυγο και ένα ανήλικο παιδί η κατώτατη σύνταξη ανέρχεται στα 629,9 ευρώ.
     Όσον αφορά το Λ.Α.Φ.Κ.Α. επιστρέφουμε τα παρακρατηθέντα ποσά του Λ.Α.Φ.Κ.Α. και της ειδικής παρακράτησης του ν. 2084/92 και μάλιστα αφορολόγητα. Σχετικά με το θέμα που ανέφερε πριν ο συνάδελφος κ. Κουβέλης έχουμε προσθέσει διάταξη που λέει ότι τα ποσά που επιστρέφονται σύμφωνα με τις διατάξεις του άρθρου αυτού, απαλλάσσονται των κρατήσεων φόρου εισοδήματος καθώς και κάθε άλλης κράτησης ή εισφοράς υπέρ του δημοσίου, φορέων κύριας και επικουρικής ασφάλισης, έτσι ώστε η επιστροφή των αναδρομικών του Λ.Α.Φ.Κ.Α. να μην επηρεάσει ούτε το ΕΚΑΣ ούτε το ύψος του φορολογητέου εισοδήματος. 
     Για τους μεν συνταξιούχους έχουμε πει ότι τα αναδρομικά θα είναι τριάμισι χρόνια, ενώ κανονικά παραγράφαμε στα τρία, και για το Ι.Κ.Α. στα πεντέμισι χρόνια, ενώ παραγράφονται στα πέντε χρόνια.
     Θα ήθελα να θυμίσω ότι τα χρήματα υπέρ του Λ.Α.Φ.Κ.Α. εισπράχθηκαν και δαπανήθηκαν επί των ημερών των κυβερνήσεων του ΠΑ.ΣΟ.Κ. και μάλιστα με το άρθρο του ν. 3232/04 μέρος των χρημάτων αυτών από τις παρακρατήσεις μπορούσε να παιχθεί στο χρηματιστήριο. Τώρα, το ΠΑ.ΣΟ.Κ. διαμαρτύρεται ότι δεν μπορεί το δημόσιο να επιστρέψει όλα τα λεφτά εδώ και τώρα και μάλιστα εντόκως.
     Κάνουμε αυτά που δεν κάνατε εσείς, κύριοι συνάδελφοι του ΠΑ.ΣΟ.Κ. και σας φαίνονται και λίγα. 
     Η Νέα Δημοκρατία δεν είχε δεσμευτεί προεκλογικά για την επιστροφή των αναδρομικών. Είχε δεσμευτεί μόνο για την κατάργηση της εισφοράς και σ’ αυτό είμαστε απόλυτα συνεπείς. Το κάναμε από την 1η Ιουλίου 2004. Η καταβολή των αναδρομικών θα γίνει μέχρι σε πέντε εξαμηνιαίες δόσεις, ανάλογα με το ύψος του ποσού που πρέπει να επιστραφεί. Θα πρέπει δε να τονισθεί ότι με το νομοσχέδιο αυτό όσοι έχουν να πάρουν μέχρι 200 ευρώ, θα τα πάρουν σε μία δόση. Από 201 μέχρι 300 ευρώ σε δύο δόσεις κ.λπ. Δηλαδή, τα περισσότερα χρήματα θα επιστραφούν πολύ πιο γρήγορα. Σε περίπτωση θανάτου του συνταξιούχου τα ποσά επιστρέφονται στους νόμιμους δικαιούχους.
     Στο ένστολο προσωπικό των Ενόπλων Δυνάμεων δίνουμε επίδομα ειδικών συνθηκών, το οποίο αρχίζει από 14,4 ευρώ μηνιαίως από φέτος και θα φθάσει στα 57,6 ευρώ από το 2008. Το επίδομα αυτό υπολογίζεται και στη σύνταξή τους και έτσι θα το πάρουν και οι ήδη συνταξιούχοι.
     Επίσης, επιλύουμε κατά τον καλύτερο δυνατό τρόπο το ζήτημα της χρονικής επέκτασης της μάχιμης πενταετίας. Θα φέρουμε διάταξη σύμφωνα με την οποία ο υπολογισμός στο διπλάσιο του χρόνου υπηρεσίας που προβλέπεται από τις διατάξεις των σχετικών άρθρων ισχύει και για υπηρεσία που έχει παρασχεθεί ή παρέχεται από την 1η Ιανουαρίου 1993 και μετά. 
     Ακόμα, επεκτείναμε σταδιακά τις μισθολογικές προαγωγές στους αξιωματικούς που αποστρατεύτηκαν πριν από την 1η Ιουλίου 2002. Ήταν πάγιο αίτημα των συνδικαλιστικών τους οργανώσεων και ικανοποιείται και αυτό κατά τον καλύτερο δυνατό τρόπο.
     Στα ορφανά και από δύο γονείς μέχρι δεκαοκτώ ετών ή εφόσον σπουδάζουν μέχρι είκοσι τεσσάρων ετών χορηγούμε τις συντάξεις και των δύο γονέων. Αν είναι ανίκανα θα παίρνουν ποσοστό 80% εσαεί.
     Επίσης, επιτρέπεται η επανεξέταση των συνταξιοδοτούμενων αναπήρων αμάχου πληθυσμού για δεύτερη φορά λόγω επιδείνωσης της υγείας, όπως ισχύει και για τους πολεμικούς συνταξιούχους, δηλαδή, τους ανάπηρους πολέμου και τους αγωνιστές της Εθνικής Αντίστασης.
     Στους συνταξιούχους δημοσίους υπαλλήλους, που είναι τυφλοί, χορηγείται μαζί με την πλήρη σύνταξη, στα δεκαπέντε χρόνια και επίδομα που θα είναι το ισόποσο του 40% του βασικού μηνιαίου μισθού του λοχαγού, όπως αυτό διαμορφώνεται και θα διαμορφώνεται κάθε φορά. Σήμερα, δηλαδή, θα παίρνουν επίδομα 337 ευρώ περίπου. 
     Θα σας πω τι ίσχυε μέχρι σήμερα και επί ΠΑ.ΣΟ.Κ.. Ελάμβαναν είτε πλήρη σύνταξη ύστερα από δεκαπέντε χρόνια υπηρεσίας, χωρίς όμως να παίρνουν το επίδομα ή τη σύνταξη βάσει των ετών υπηρεσίας και επίδομα που ήταν ίσο με το 25% του βασικού μηνιαίου μισθού του λοχαγού. Τώρα, θα παίρνουν και το επίδομα που αυξάνεται από το 25% στο 40% και θα χορηγείται μαζί με την πλήρη σύνταξη. Επιπλέον, το επίδομα αυτό επεκτάθηκε και σε άλλες κατηγορίες όπως στους παραπληγικούς, στους νεφροπαθείς, στα άτομα με μεσογειακή αναιμία, όσοι υποβάλλονται σε αιμοκάθαρση ή έχουν υποστεί μεταμόσχευση νεφρού, σε ακρωτηριασμένα άτομα κλπ. Δηλαδή, σε πολύ μεγαλύτερο αριθμό ατόμων.
     Είναι πολλά αυτά; Όχι. Αλλά είναι τόσα τα αιτήματα που δεν μπορούμε να τα ικανοποιήσουμε όλα. Αυτά που μπορούμε να κάνουμε, αυτά κάνουμε. 
     Χορηγείται το κίνητρο απόδοσης, το οποίο είχε διακοπεί από την προηγούμενη κυβέρνηση, σ’ αυτούς που λαμβάνουν ειδικές άδειες πέραν των δύο μηνών, όπως για παράδειγμα εκπαιδευτικές άδειες. 
     Επίσης, ρυθμίζουμε το θέμα επιδόματος ανεργίας των «υπογιτών» μεταλλωρύχων της «TVX», τους οποίους είχε αποκλείσει από ανάλογες ρυθμίσεις η κυβέρνηση του ΠΑ.ΣΟ.Κ. Και ρυθμίζουμε την επιδότηση και κατοχύρωση των ασφαλιστικών δικαιωμάτων του προσωπικού της «ΕΛΛΕΝΙΤ».
     Οι παραπάνω ρυθμίσεις θα έχουν ένα κόστος για το δημόσιο που θα είναι πάνω από 400.000.000 ευρώ ετησίως, χωρίς να υπολογίζονται τα αναδρομικά του Λ.Α.Φ.Κ.Α. που θα είναι περίπου 650.000.000 ευρώ.
     Το παράδοξο της υπόθεσης είναι ότι αυτοί που μας κατηγορούν ότι δεν δίνουμε αρκετά –λες και αυτά που δίνουμε τα δίνουμε από την τσέπη μας- οι ίδιοι ταυτόχρονα μας κατηγορούν ότι δεν μειώνουμε με πολύ γρήγορο ρυθμό τα ελλείμματα. 
     Στις ευνοϊκές ρυθμίσεις που κάνουμε, θα ήθελα να θυμίσω ότι ετοιμάζουμε τη ρύθμιση για τις οικογένειες, τις μητέρες που αποκτούν, τρίτο, τέταρτο, πέμπτο και πάνω παιδί και θα ενισχύονται από το κράτος με ποσό 2.000 ευρώ αφορολόγητα, το οποίο θα αυξηθεί στα 2.500 ευρώ από 01.01.2007. Επίσης, στις οικογένειες με τρία παιδιά κάνουμε τη ρύθμιση για να ισχύει ό,τι ισχύει και γι’ αυτούς που αγοράζουν αυτοκίνητο, τα αφορολόγητα τα οποία σταδιακά θα είναι ως εξής. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτά περιλαμβάνονται στο νομοσχέδιο;
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όχι σ’ αυτό. Λέω τις γενικότερες ρυθμίσεις, τις οποίες φέρνουμε και οι οποίες έχουν ένα χαρακτήρα έτσι ώστε να ανακουφίσουν ανθρώπους που έχουν ανάγκες.
     Η απαλλαγή είπαμε θα γίνεται σταδιακά με την κατάθεση του νομοσχεδίου και μέχρι τέλος του 2006 η έκπτωση του τέλους θα είναι 35%. Για όλο το έτος το 2007 η έκπτωση θα είναι της τάξεως του 70% και από 01.01.2008 το τέλος θα μειώνεται κατά το 100%.
     Επίσης, η θητεία του μόνου ή μεγαλύτερου αδελφού από τρία ζώντα αδέλφια, θα είναι εννεάμηνη, ο δε πατέρας τριών ή περισσοτέρων ζώντων τέκνων θα απαλλάσσεται από την υποχρέωση στράτευσης.
     Αυτά νομίζω είναι μέσα στα πλαίσια αυτών των οποίων μπορούμε να κάνουμε. Καμιά φορά, όμως, αγαπητοί συνάδελφοι, είναι τόσο το πάθος κάποιων συναδέλφων από την Αντιπολίτευση για να κάνουν αντιπολίτευση, που μπερδεύτηκαν μάλιστα και σήμερα στη συζήτηση στην επιτροπή, που τα έβαλαν με τους βετεράνους του πολέμου της Κορέας. Δεν αφορά το Κ.Κ.Ε. αυτή η συζήτηση. Αφορά κάποια σχόλια που έγιναν από πλευράς του ΠΑ.ΣΟ.Κ..
     Νόμιζαν, χωρίς να διαβάσουν προσεκτικά το νομοσχέδιο, πως το νομοσχέδιο πάει να εξισώσει τα συνταξιοδοτικά δικαιώματα των βετεράνων της Κορέας με αυτά αυτών που πολέμησαν στην Κύπρο. Και μάλιστα μέσα στον υπερβάλλοντα ζήλο τους, θυμήθηκαν λίγο και το αριστερό παρελθόν τους και είπαν ότι αυτοί οι στρατιώτες ήταν μισθοφόροι, ότι πολέμησαν οικεία βουλήσει με μια συγκεκριμένη παράταξη στην Κορέα κ.λπ.. 
     Το αντίθετο συμβαίνει, κυρίες και κύριοι συνάδελφοι. Των μαχητών της Κύπρου ρυθμίζουμε τα δικαιώματα. Τα δικαιώματα αυτών που πολέμησαν στην Κορέα επί κυβερνήσεων Πλαστήρα και Σοφοκλή Βενιζέλου έχουν ρυθμιστεί από το 1951 και ίσχυαν καθ’ όλη τη θητεία των κυβερνήσεων του ΠΑ.ΣΟ.Κ.. Εμείς ρυθμίζουμε τα θέματα των αγωνιστών της Κύπρου, κάτι που τόσα χρόνια δεν φροντίσατε να κάνετε εσείς, κύριοι συνάδελφοι.
     Στην Επιτροπή Οικονομικών Υποθέσεων, ακούστηκαν και άλλα που δεν είχαν σχέση με το νομοσχέδιο αυτό. Για τον Ο.Τ.Ε. για παράδειγμα, συνάδελφος από το ΠΑ.ΣΟ.Κ., μας είπε -και διαβάζω από τα Πρακτικά- πως «πουλήσατε τον Ο.Τ.Ε. 150.000.000 ευρώ λιγότερα από ό,τι αγοράσατε τις μετοχές πριν από δυο μήνες». Ακόμη δεν κατάλαβαν πως δεν αγοράσαμε τις μετοχές του Ο.Τ.Ε.. Απλά αποπληρώσαμε το δάνειο που είχε συνάψει η κυβέρνηση του ΠΑ.ΣΟ.Κ. και οι δανειστές επέστρεψαν στο δημόσιο τις μετοχές που τους είχε δώσει, ας το πούμε, σαν ενέχυρο το ΠΑ.ΣΟ.Κ..
     Μας κατηγόρησαν ότι πουλήσαμε τον Ο.Τ.Ε. φθηνά. Φαίνεται πως κάποιοι συνάδελφοι από το ΠΑ.ΣΟ.Κ. ειδικεύονται στις χρηματιστηριακές αναλύσεις και στις προβλέψεις για το πόσο και πού θα πάει η κάθε μετοχή, όπως έκαναν όταν ο δείκτης ήταν στις έξι χιλιάδες μονάδες και μας έλεγαν να αγοράσουμε γιατί θα πάει στις επτά χιλιάδες.
     Τότε, κύριοι συνάδελφοι, γιατί δεν πουλάγατε τη μετοχή του Ο.Τ.Ε. όταν είχε πάει στα 20 ευρώ και την αφήσατε να κατρακυλήσει στα 9 ευρώ; Και μη μου πείτε ότι διαφωνούσατε κατ’ αρχάς ιδεολογικά με την ιδέα της πώλησης των μετοχών, γιατί επί των ημερών σας πουλήσατε περίπου το 60% του συνόλου των μετοχών του Ο.Τ.Ε.. Και το δάνειο που συζητήσατε ήταν δάνειο με δικαίωμα ανταλλαγής με το 10% των μετοχών του Ο.Τ.Ε.. Δηλαδή σύμφωνα με τη σύμβαση που εσείς διαπραγματευτήκατε, ο ομολογιούχος, αν τον συνέφερε, είχε το δικαίωμα να αγοράσει τις μετοχές αντί να του επιστραφεί το αρχικό ποσό του δανείου. 
     Και έρχομαι σε κάποια θέματα αναλγησίας, τα οποία αναφέρθηκαν.
     Κατηγορεί καμιά φορά το ΠΑ.ΣΟ.Κ. την Κυβέρνησή μας για κοινωνική αναλγησία. Αυτοί τάχα νοιάζονται για τον απλό πολίτη, ενώ εμείς όχι. Δεν αναγνωρίζουμε, αγαπητοί συνάδελφοι, σε κανέναν το μονοπώλιο της κοινωνικής ευαισθησίας. Είναι αναλγησία το να προσπαθείς να συμμαζέψεις τα δημόσια οικονομικά; Είναι αναλγησία το να προσπαθείς να βάλεις την οικονομία σε στέρεες βάσεις, για να μπορείς να ασκήσεις αποτελεσματική οικονομική πολιτική και δεν είναι αναλγησία η κατάσταση στην οποία μας παρέδωσε το ΠΑ.ΣΟ.Κ. την οικονομία;
     Δεν σας κατηγορώ, αγαπητοί συνάδελφοι, για αναλγησία και δεν είναι αυτές οι λέξεις στο λεξιλόγιό μου. Και το ΠΑ.ΣΟ.Κ. σέβομαι και τον Αρχηγό σας και καθέναν από εσάς συνολικά και ξεχωριστά. Απλά λέω ότι, αν θεωρείτε εσείς ότι το αποτέλεσμα είναι ανάλγητο, τότε και τα αίτια του αποτελέσματος είναι ανάλγητα.
     Υπάρχουν κάποιοι λόγοι, αγαπητοί συνάδελφοι, για τους οποίους δεν μπορούμε να ικανοποιήσουμε όλα τα αιτήματα. Το κράτος σήμερα έχει επιβαρύνει κάθε Έλληνα και κάθε Ελληνίδα με υποχρεώσεις που αναλογούν σε 19 ευρώ κατ’ άτομο. Περίπου, δηλαδή, ο κάθε Έλληνας είναι χρεωμένος 60% περισσότερο απ’ ό,τι είναι χρεωμένος για όλες τις κάρτες και για όλα τα δάνεια που έχει πάρει από το τραπεζικό σύστημα.
     ΑΓΓΕΛΟΣ ΤΖΕΚΗΣ: Όχι όλοι οι Έλληνες.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Γιατί το δημόσιο χρέος δυσκολεύει την άσκηση πιο άνετης κοινωνικής πολιτικής; Για το 2005 μόνο, αγαπητοί συνάδελφοι, θα πληρώσουμε για χρεολύσια περισσότερο απ’ ό,τι δίνουμε για όλους τους μισθούς και για όλες τις συντάξεις στο δημόσιο τομέα συμπεριλαμβανομένων και των εφημεριών. Θα δώσουμε για τόκους φέτος, αγαπητοί συνάδελφοι, περισσότερα απ’ όσα δίνουμε για όλο το πρόγραμμα δημοσίων επενδύσεων. Θα πληρώσουμε για τόκους περισσότερα απ’ όσα δίνουμε και για το Υπουργείο Άμυνας και για το Υπουργείο Παιδείας μαζί. Θα πληρώσουμε για τόκους φέτος, αγαπητοί συνάδελφοι, 10.000.000.000 ευρώ στρογγυλεμένα, περισσότερα απ’ ό,τι δίνουμε για όλες τις επιχορηγήσεις όλων των ασφαλιστικών φορέων. 
     Με το νομοσχέδιο αυτό, αγαπητοί συνάδελφοι, επαναλαμβάνω ότι ρυθμίζονται κατά τρόπο συνετό και αποτελεσματικό μια σειρά από θέματα και εκκρεμότητες. Μακάρι να μπορούσαμε να κάνουμε περισσότερα. Όσο βελτιώνονται  η δημόσια οικονομία και τα δημόσια οικονομικά, να είστε βέβαιοι πως θα κάνουμε περισσότερα όχι για τους λίγους, όχι γι’ αυτούς που ήδη τα καταφέρνουν μια χαρά, αλλά για τους πολλούς, αυτούς που πασχίζουν για ένα καλύτερο αύριο για τους εαυτούς τους, τα παιδιά τους και την οικογένειά τους. 
     Ευχαριστώ πολύ, κύριε Πρόεδρε. Ήμουν πολύ λακωνικός νομίζω. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, σας ευχαριστούμε, γιατί ήσασταν σύντομος.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Πάντοτε.
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Κοινοβουλευτικός Εκπρόσωπος του Πανελληνίου Σοσιαλιστικού Κινήματος κ. Καστανίδης.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, το νομοσχέδιο, που συζητούμε, το απορρίπτουμε επί της αρχής, για τους λόγους που θα εξηγήσω αμέσως παρακάτω. Κατά τη συζήτηση των άρθρων θα δηλώσουμε για ποιο λόγο ορισμένα απ’ αυτά τα υπερψηφίζουμε και άλλα τα καταψηφίζουμε. 
     Αν ζήτησα το λόγο, είναι γιατί πρέπει να ακουστεί η αλήθεια, την οποία συνήθως οι αγορητές της Νέας Δημοκρατίας και πολύ περισσότερο οι παριστάμενοι Υπουργοί την κρύπτουν. Μόλις πριν από λίγο, όταν μιλούσε ο εισηγητής μας  κ. Γεωργακόπουλος και εξέθετε τι ακριβώς έχει συμβεί με το Λ.Α.Φ.Κ.Α., σε μια στιγμιαία αντίδρασή του ο παριστάμενος Υφυπουργός Οικονομίας είπε για άλλη μια φορά το παντελώς ανακριβές, που απετέλεσε προπαγανδιστικό υλικό της Νέας Δημοκρατίας για πάρα πολύ καιρό, ότι, ενώ η Κυβέρνηση του ΠΑ.ΣΟ.Κ. γνώριζε την απόφαση των δικαστηρίων για το Λ.Α.Φ.Κ.Α., προχώρησε στην επέκταση του χρόνου απόληψης από το ελληνικό δημόσιο.
     Κυρίες και κύριοι συνάδελφοι της συμπολίτευσης, χρησιμοποιείτε πολύ εύκολα το ψεύδος και τις περισσότερες φορές, όταν αγνοείτε την αλήθεια, επιστρατεύετε την άγνοιά σας. Θα ήθελα, λοιπόν, να γνωρίζει σήμερα ο ελληνικός λαός τι ακριβώς έχει συμβεί. Με το ν. 3029, δηλαδή, το νόμο της βασικής ασφαλιστικής μεταρρύθμισης που επεχείρησε η κυβέρνηση του ΠΑ.ΣΟ.Κ., ορίστηκε ως τελική ημερομηνία είσπραξης του Λ.Α.Φ.Κ.Α. η 31η Δεκεμβρίου του 2007. Αυτό για τον ιδιωτικό τομέα. Επαναλαμβάνω ότι με ν. 3029 ορίστηκε ως τελική προθεσμία είσπραξης του Λ.Α.Φ.Κ.Α. η 31η Δεκεμβρίου 2007.
     Λίγο αργότερα, με το ν. 3232/2004 ορίστηκε ως τελική ημερομηνία είσπραξης και για το δημόσιο η 31η Δεκεμβρίου 2007. Η Κυβέρνηση επί μακρόν ισχυριζόταν το απολύτως ψευδές, ότι ο ν. 3232/2004 ψηφίστηκε ενώ είχε εκδοθεί η σχετική απόφαση που καταργούσε την είσπραξη του Λ.Α.Φ.Κ.Α.. Ουδέν ψευδέστερον αυτού του ψεύδους που αναπαράγει και μέχρι σήμερα η Κυβέρνηση. Ο ν. 3232/2004 ψηφίστηκε στις 29.01.2004. Τότε η κυβέρνηση του ΠΑ.ΣΟ.Κ. δεν γνώριζε τίποτε για την έκδοση της απόφασης.
     Η Βουλή των Ελλήνων, επαναλαμβάνω, ψήφισε τα τελικά χρονικά όρια είσπραξης του Λ.Α.Φ.Κ.Α. και για το δημόσιο, στις 29.01.2004, όταν δεν είχε εκδοθεί η απόφαση. Η απόφαση εξεδόθη στις 15.02.2004. Και στις 15.02.2004 για πρώτη φορά έγινε γνωστό ότι η δικαιοσύνη καταργεί την είσπραξη των σχετικών ποσών από το Λ.Α.Φ.Κ.Α.. Αμέσως μετά την έκδοση της απόφασης, ο ίδιος ο σημερινός Αρχηγός της Αξιωματικής Αντιπολίτευσης δήλωσε ότι  με βάση τη δικαστική απόφαση, εάν εξελέγετο η κυβέρνηση του ΠΑ.ΣΟ.Κ., θα συμμορφωνόταν και θα καταργούσε την είσπραξη του Λ.Α.Φ.Κ.Α.. Λίγο αργότερα επανέλαβε την ίδια δήλωση ο σημερινός Πρωθυπουργός. 
     Τι κάνει, ποια είναι η αλχημεία της Κυβέρνησης: Ο νόμος ψηφίστηκε, όπως είπα, στις 29.01.2004. Η δικαστική απόφαση εξεδόθη στις 15.02.2004, πολύ αργότερα. Η δημοσίευση στο Φ.Ε.Κ. του νόμου που ψήφισε η Βουλή στις 29.01.2004 έγινε το Φεβρουάριο. Αποσιωπώντας, λοιπόν, την αλήθεια οι ταχυδακτυλουργοί του ψεύδους απευθύνονται στον ελληνικό λαό και λένε ότι όταν πήρε Φ.Ε.Κ. ο νόμος, τάχα η κυβέρνηση του ΠΑ.ΣΟ.Κ. εγνώριζε την απόφαση, ενώ η απόφαση, όπως εξήγησα πριν, ήταν μεταγενέστερη της ψήφισης του νόμου στη Βουλή. 
     (Θόρυβος από την πτέρυγα της Νέας Δημοκρατίας)
     ΑΙΚΑΤΕΡΙΝΗ ΠΑΠΑΚΩΣΤΑ: Νομίζετε…
     ΙΩΑΝΝΗΣ ΜΑΝΩΛΗΣ: Τα κόψατε. Ψεύδεστε.
     ΧΑΡΑΛΑΜΠΟΣ ΚΑΣΤΑΝΙΔΗΣ: Αυτά να τα πείτε αλλού και στο εκλογικό σας ακροατήριο, όχι σε μένα. Διότι άλλα λέγατε. 
     (Θόρυβος στην Αίθουσα)
     Κυρία Παπακώστα και εσείς κύριε Μανώλη, γνωρίζω ότι έχετε ιδιαίτερη έφεση στις φωνασκίες. Αλλά αυτό δεν θα σας κάνει να κρύψετε την αλήθεια. Ως εκ τούτου, λοιπόν, τα ψεύδη σας να τα κρατάτε για τον εαυτό σας, διότι κάποια στιγμή αποκαλύπτονται. Και εγώ δίνω ημερομηνίες…
     ΑΙΚΑΤΕΡΙΝΗ ΠΑΠΑΚΩΣΤΑ: Εσείς ψεύδεστε. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Παπακώστα, δεν θέλω να κάνω σχόλιο.
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κυρία συνάδελφε!
     ΑΙΚΑΤΕΡΙΝΗ ΠΑΠΑΚΩΣΤΑ: Να ανακαλέσει. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Δεν θέλω να κάνω σχόλια.
     ΠΡΟΕΔΡΕΥΩΝ (Ιωάννης Τραγάκης): Μα, δεν ήταν οι εκφράσεις του σκληρές.
     Και εσείς, κύριε Καστανίδη, παρακαλώ!
     ΑΙΚΑΤΕΡΙΝΗ ΠΑΠΑΚΩΣΤΑ: Γιατί λέτε ψέματα εσείς. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ, κυρία συνάδελφε!
     ΠΡΟΕΔΡΕΥΩΝ (Ιωάννης Τραγάκης): Κυρία συνάδελφε, παρακαλώ πολύ. Άποψή σας είναι ότι λέει ψέματα. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία συνάδελφε, μη με υποχρεώσετε να σας σχολιάσω, δεν θα είναι καλό το σχόλιο. Σας παρακαλώ πολύ!
     ΑΙΚΑΤΕΡΙΝΗ ΠΑΠΑΚΩΣΤΑ: Μόνο σχόλια ξέρετε να κάνετε. Από πολιτική τίποτε.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Παπακώστα, μη με αναγκάσετε να σας σχολιάσω, δεν θα είναι καλό το σχόλιο. 
     ΠΡΟΕΔΡΕΥΩΝ (Ιωάννης Τραγάκης): Παρακαλώ, συνεχίστε, κύριε συνάδελφε.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα επιτελέσετε τα καθήκοντά σας; 
     (Θόρυβος στην Αίθουσα)
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, συνεχίστε.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κοιτάξτε, υπάρχουν οι σχολιαστές εντός του Κοινοβουλίου και αυτοί που πολλές φορές ως μαϊντανοί σχολιάζουν στα Μέσα Μαζικής Ενημέρωσης. Ως εκ τούτου, λοιπόν, κυρία Παπακώστα, διαλέξτε το ρόλο σας. 
     ΑΙΚΑΤΕΡΙΝΗ ΠΑΠΑΚΩΣΤΑ: Και εσείς το δικό σας.
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, ένα λεπτό.
     Κύριε Καστανίδη, δεν μας έχετε συνηθίσει σε τέτοιες εκφράσεις και σε τέτοιους χαρακτηρισμούς.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Τραγάκη, θα σας παρακαλέσω πάρα πολύ να ασκήσετε τα καθήκοντά σας. 
     Προσπαθώ να μιλήσω και δεν μου επιτρέπει η κυρία συνάδελφος. 
     ΠΡΟΕΔΡΕΥΩΝ (Ιωάννης Τραγάκης): Παρακαλώ πάρα πολύ! Ασκώ τα καθήκοντά μου.
     ΑΙΚΑΤΕΡΙΝΗ ΠΑΠΑΚΩΣΤΑ: Κύριε Πρόεδρε, το λόγο επί προσωπικού.
     ΠΡΟΕΔΡΕΥΩΝ (Ιωάννης Τραγάκης): Δεν υπάρχει προς το παρόν προσωπικό. Θα το δούμε στη συνέχεια. 
     Ορίστε, συνεχίστε, κύριε Καστανίδη.
     ΧΑΡΑΛΑΜΠΟΣ ΚΑΣΤΑΝΙΔΗΣ: Συνεπώς για να διατυπώσω το συμπέρασμά μου και για να το γνωρίζει ο ελληνικός λαός, η Νέα Δημοκρατία εψεύδετο όταν και προεκλογικά και μετεκλογικά ισχυριζόταν ότι η κυβέρνηση του ΠΑ.ΣΟ.Κ. δε ρύθμισε, ενώ γνώριζε τη δικαστική απόφαση. Επαναλαμβάνω: Η δικαστική απόφαση εξεδόθη στις 15 Φεβρουαρίου του 2004, ενώ ο σχετικός νόμος από την κυβέρνηση του ΠΑ.ΣΟ.Κ. ψηφίστηκε στις 29 Ιανουαρίου του 2004. 
     Για ορισμένες από τις ρυθμίσεις που προτείνει η Κυβέρνηση αναρωτήθηκε προηγουμένως ο κύριος Υφυπουργός: «Την ίδια ώρα που μας προτείνετε να περιορίσουμε τα ελλείμματα, ζητάτε περισσότερα κοινωνικά επιδόματα ή ρυθμίσεις υπέρ των ασθενέστερων. Πώς μπορούν να χωρέσουν δύο τέτοιες επιδιώξεις σε μία πολιτική;» 
     Κύριε Υφυπουργέ, δεν σας ζητήσαμε να περιορίσετε τα ελλείμματα με περιορισμό των κοινωνικών προσφορών ή του κοινωνικού κράτους. Αυτό μόνο εσείς το αντιλαμβάνεστε. Σας υποδεικνύουμε, όμως, ότι η προσπάθειά σας για τον περιορισμό των ελλειμμάτων και για τη βελτίωση της δημοσιονομικής κατάστασης γίνεται με τρόπο που είναι παντελώς απαράδεκτος. 
     Δεν γνωρίζετε ότι ακόμη και η περίφημη τιτλοποίηση που επιχειρείτε -να ένα παράδειγμα κριτικής της Αντιπολίτευσης- η είσπραξη δηλαδή περίπου τεσσάρων δισεκατομμυρίων ληξιπρόθεσμων οφειλών προς το δημόσιο, για το τρέχον και για το επόμενο έτος, γίνεται με μία διαδικασία για την οποία ήδη ο αρμόδιος κοινοτικός Επίτροπος έχει διατυπώσει σοβαρές επιφυλάξεις και ενστάσεις; Δεν γνωρίζετε ότι ήδη ο κ. Αλμούνια έχει πει πως θα γνωμοδοτήσει πρώτα η EUROSTAT γιατί ο ίδιος έχει ζωηρότατες ενστάσεις για μία μέθοδο την οποία θεωρεί ως λογιστικό τρικ; Εσείς δεν είστε που ισχυριζόσασταν επί πολλά χρόνια ότι τα λογιστικά τρικ ήταν στην ημερήσια διάταξη των κυβερνητικών παρεμβάσεων και της κυβερνητικής πολιτικής του ΠΑ.ΣΟ.Κ.; 
     Αυτό, λοιπόν, το οποίο ισχυριζόμαστε είναι ότι ο τρόπος με τον οποίον επιχειρείτε να βελτιώσετε τη δημοσιονομική κατάσταση είναι παντελώς απαράδεκτος, αλυσιτελής, ατυχής και δεν οδηγεί καθόλου στην επιβεβαίωση των προβλέψεων του προϋπολογισμού του 2005, όπως άλλωστε θα προκύψει και κατά τη συζήτηση του προϋπολογισμού του 2006. 
     Διεκδικήσατε μερίδιο κοινωνικής ευαισθησίας και είπατε ότι δεν αναγνωρίζετε σε κανέναν το μονοπώλιο της κοινωνικής ευαισθησίας. Κύριε Υφυπουργέ, εγώ δεν έχω καμία αντίρρηση να συμμεριστώ την άποψή σας, αλλά –ξέρετε- από τις προθέσεις μέχρι τα έργα και την έκφραση συγκεκριμένης πολιτικής υπάρχει μεγάλη απόσταση. 
     Ποια είναι άραγε η εκδήλωση κοινωνικής ευαισθησίας; Το γεγονός ότι ο διευθυντής του γραφείου σας, όταν ήταν γνωστή η δικαστική απόφαση και όταν ακόμα η Κυβέρνηση δήλωνε ότι θα επιστρέψει τα σχετικά ποσά στους δικαιούχους, προσέφευγε κατά των συναδέλφων του συνταξιούχων στη δικαιοσύνη προκειμένου να εκδοθεί διαφορετική απόφαση; 
     Ποια είναι η ένδειξη κοινωνικής ευαισθησίας; Το γεγονός ότι ο Πρόεδρος κ. Καραμανλής δήλωσε στη Θεσσαλονίκη ότι γενικώς συμπάσχει με τους μη έχοντες; Πολύ καλή η εκδήλωση αυτού του πάθους, αλλά εμείς με πάθος καταδικάζουμε αυτές τις εκδηλώσεις. Μου θυμίζουν τον Πρόεδρο των Ηνωμένων Πολιτειών ο οποίος νοιάζεται για το χρέος και τη φτώχεια στον τρίτο κόσμο, αλλά μέσω του G8 κάνει ό,τι μπορεί για να τον καταδικάσει. 
     Δεν μας ενδιαφέρουν αυτές οι δηλώσεις πάθους και υποστήριξης στα λόγια. Τι θα πει «συμπάσχει ο κύριος Πρόεδρος, ο κ. Καραμανλής με τον ελληνικό λαό»; Να δείτε πόσο πάσχουν οι ίδιοι οι πολίτες αυτής της χώρας. Αν εν πάση περιπτώσει αφού πάσχει τόσο πολύ, γιατί δεν κάνει κάποιες κινήσεις;
     Σωστά τονίστηκε από πολλούς αγορητές της Αντιπολίτευσης ότι αν είναι τόσο έκδηλο και υπερχειλίζον το πάθος σας και η κοινωνική σας ευαισθησία, θα μπορούσατε για ορισμένες περιοχές που πλήττονται από τα καιρικά φαινόμενα και για ορισμένες φτωχές κοινωνικές κατηγορίες να επαναλάβετε αυτό που έκανε η κυβέρνηση του ΠΑ.ΣΟ.Κ., να δώσετε το επίδομα θέρμανσης. 
     Όμως, παρά το γεγονός ότι εσείς ομολογήσατε ότι έχετε επιπλέον εισπράξεις, 160.000.000 ευρώ, περίπου, από το Φόρο Προστιθέμενης Αξίας λόγω της αυξήσεως των τιμών των πετρελαιοειδών, δηλώσατε ότι δεν πρόκειται να το δώσετε. Διότι θέλετε –λέει- όπως δήλωσε ο κ. Καραμανλής, να είστε χρήσιμοι και όχι αρεστοί.
     Κυρίες και κύριοι συνάδελφοι, ο Πρωθυπουργός που θέλει να είναι χρήσιμος και όχι αρεστός πρέπει ως Αρχηγός της Αξιωματικής Αντιπολίτευσης πρώτα να είναι χρήσιμος και όχι αρεστός. Αν ως Αρχηγός της Αξιωματικής Αντιπολίτευσης είναι αρεστός και όχι χρήσιμος, είναι απολύτως βέβαιο ότι και ως Πρωθυπουργός δεν θα είναι ποτέ χρήσιμος. Δεν είναι δυνατόν ως Κυβέρνηση να ανακαλύπτεις την αρετή της χρησιμότητας, αλλά ως Αντιπολίτευση να την έχεις καταχωνιάσει στα Τάρταρα.
     Ή είμαστε χρήσιμοι και ωφέλιμοι για το έθνος και ως Αντιπολίτευση και ως Κυβέρνηση ή αλλιώς επικαλούμαστε τις αρετές αυτές γιατί θέλουμε πίσω τους να κρύψουμε τα μεγαλύτερα ψεύδη και την υποκρισία. Η Νέα Δημοκρατία κινείται με πολύ μεγάλη άνεση ανάμεσα στην υποκρισία και το ψεύδος. Το μικρότερο ψεύδος της είναι η μεγαλύτερη υποκρισία της. Και η μεγαλύτερη υποκρισία της είναι το μικρότερο ψεύδος της. Αυτή είναι η πραγματικότητα και τα υπόλοιπα είναι ωραίες θεωρίες και λόγια. 
     (Χειροκροτήματα από την πτέρυγα του ΠΑ.ΣΟ.Κ.)
     ΑΙΚΑΤΕΡΙΝΗ ΠΑΠΑΚΩΣΤΑ: Κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Τι θέλετε, κυρία συνάδελφε. Παρακαλώ, εξηγείστε τι θέλετε. 
     ΑΙΚΑΤΕΡΙΝΗ ΠΑΠΑΚΩΣΤΑ: Κύριε Πρόεδρε, σας ευχαριστώ. Ζητάω το λόγο επί προσωπικού.
     ΠΡΟΕΔΡΕΥΩΝ (Ιωάννης Τραγάκης): Έχετε ένα λεπτό να εκφράσετε τη γνώμη σας. 
     ΑΙΚΑΤΕΡΙΝΗ ΠΑΠΑΚΩΣΤΑ: Θεωρώ, κυρίες και κύριοι συνάδελφοι,  ότι ο Κοινοβουλευτικός Εκπρόσωπος της Αξιωματικής Αντιπολίτευσης αντί να απαντήσει επί της ουσίας ως όφειλε, με αήθεις χαρακτηρισμούς και μια ασυνήθη επιθετική φρασεολογία κινήθηκε προς το πρόσωπό μου απαξιώνοντας τη υγιή αντίδραση του Βουλευτού ο οποίος αντιδρά, όπως οφείλει να κάνει, όταν ακούγεται ότι είμαστε ψεύτες ή άλλου τέτοιου είδους ισχυρισμοί. Η δε περαιτέρω αναφορά του με απαξιωτικούς χαρακτηρισμούς «να μη σχολιάσω» και «να μην επιτεθώ σε προσωπικό επίπεδο» νομίζω πως δεν συνάδει στο θεσμικό ρόλο στον οποίο εγώ και ο κάθε συνάδελφος αντιπροσωπεύει, όταν αντιδρά υγιώς, αλλά ούτε και στο ρόλο εκείνου ο οποίος ανεβαίνει στο Βήμα, κύριε Πρόεδρε, για να εκπροσωπήσει την παράταξή του ως Κοινοβουλευτικός Εκπρόσωπος. 
     Θεωρώ, λοιπόν, ότι η συμπεριφορά αυτή δεν συνάδει προς τα κοινοβουλευτικά ήθη και κατά συνέπεια ο Κοινοβουλευτικός Εκπρόσωπος, ο οποίος διολίσθησε σε τέτοιου είδους προσωπικές και αήθεις επιθέσεις θα πρέπει να ανακαλέσει. Άλλως πώς χαρακτηρίζεται από το ήθος το οποίο εξέφρασε προηγουμένως, μετά μένους μάλιστα. 
     Ευχαριστώ. 
     ΠΡΟΕΔΡΕΥΩΝ (Ιωάννης Τραγάκης):Το Προεδρείο κρίνει ότι δεν υπάρχει προσωπικό. 
     Η κ. Μακρή έχει το λόγο. 
     ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, έχω ζητήσει το λόγο. 
     ΠΡΟΕΔΡΕΥΩΝ (Ιωάννης Τραγάκης): Έχετε δίκιο. Είστε αριστερά-αριστερά, κύριε Σκυλλάκο, και δεν σας είδα. 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, θα ήθελα το λόγο. 
     ΠΡΟΕΔΡΕΥΩΝ (Ιωάννης Τραγάκης): Τώρα δεν κατάλαβα. Κύριε Υπουργέ, θέλετε να κάνετε παρέμβαση;
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Σχετικά με τα αναφερθέντα από τον κ. Καστανίδη. 
     ΠΡΟΕΔΡΕΥΩΝ (Ιωάννης Τραγάκης): Και γιατί δεν ζητήσατε το λόγο έγκαιρα; Ζητάτε το λόγο τώρα; Ωραία.
      Κύριε Υφυπουργέ, έχετε το λόγο για πέντε λεπτά. 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ούτε για ένα. 
     ΠΡΟΕΔΡΕΥΩΝ (Ιωάννης Τραγάκης): Ούτε για ένα; Δυο βάζω. 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ο Κοινοβουλευτικός Εκπρόσωπος του ΠΑ.ΣΟ.Κ. μίλησε για ψεύδη από την πλευρά της Νέας Δημοκρατίας και έδειξε μεγάλη ευαισθησία σε θέματα αρετής και ευαισθησίας. Ας μας απαντήσει τι έκανε ο ίδιος όταν ήταν μέλος της κυβέρνησης του ΠΑ.ΣΟ.Κ. και η κυβέρνησή του μας βούλιαξε στους απλήρωτους λογαριασμούς, στα κρυφά χρέη και στα ελλείμματα. Πού ήταν τότε η ευαισθησία σας για την ειλικρίνεια των αριθμών της περιόδου εκείνης, αγαπητέ συνάδελφε; 
     ΠΡΟΕΔΡΕΥΩΝ (Ιωάννης Τραγάκης): Αυτό ήταν; 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αυτό ήταν.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Θ’ αρχίσουμε τώρα διαξιφισμούς; Έχετε ένα λεπτό, κύριε Καστανίδη. Μ’ αρέσει η ζωντάνια της συζήτησης γι’ αυτό το επιτρέπω. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Ευχαριστώ πολύ, κύριε Πρόεδρε. Πήρα το λόγο για να απαντήσω δι’ υμών. «Αυτό ήταν»;
     ΠΡΟΕΔΡΕΥΩΝ (Ιωάννης Τραγάκης): Επιτέλους ο κ. Σκυλλάκος στο Βήμα. 
     ΙΩΑΝΝΗΣ ΜΑΝΩΛΗΣ: Όταν βγαίνετε εσείς στην τηλεόραση δεν είστε μαϊντανός. Δυόσμος είστε. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε, κύριε Μανώλη. Ο δυόσμος μοσχοβολάει. 
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ. 
     ΑΝΤΩΝΗΣ ΣΚΥΛΛΑΚΟΣ: Πραγματικά το νομοσχέδιο θα μπορούσε να πει κανείς ότι δεν έχει αρχή, έχει επιμέρους άρθρα. Βρίσκουμε όμως αρχή. Τουλάχιστον εμείς. Πού βρίσκεται η αρχή; Στο ότι δεν αλλάζει, ουσιαστικά, την βασική κατεύθυνση που επί χρόνια βλέπουμε για τις συντάξεις και για το συνταξιοδοτικό πρόβλημα που υπάρχει στη χώρα μας. Γίνονται κάποιες τροποποιήσεις, κάποιες μικροβελτιώσεις, δίνονται κάποια ψίχουλα αλλά δεν αλλάζει η κατάσταση. Ουσιαστικά πρόκειται για διαχείριση της ίδιας κατάστασης. Της ίδιας πρακτικής που εφαρμοζόταν και από τις προηγούμενες κυβερνήσεις. 
     Υπάρχει ένα ερώτημα. Πώς κρίνουμε το αν είναι θετική η μια διάταξη, αν ένα νομοσχέδιο είναι θετικό ή όχι. Εμείς έχουμε διαφορετικά κριτήρια. Δεν προσθέτουμε και αφαιρούμε  με το computer για να δούμε αν υπάρχει βελτίωση ή όχι. Έχει και αυτό τη σημασία του γι’ αυτό και ψηφίζουμε αρκετές από τις διατάξεις αλλά όσον αφορά στην αρχή ενός νομοσχεδίου κρίνουμε με βάση τις ανάγκες. 
     Έμαθα από τη συζήτηση –δεν το ήξερα- ότι υπάρχουν συνταξιούχοι του δημοσίου που παίρνουν 300 ευρώ σύνταξη. Γνώριζα για τον ιδιωτικό τομέα, που οι συντάξεις στη μεγάλη τους πλειοψηφία είναι κάτω από 500 ευρώ και δεν μπορούν να ζήσουν. Υπάρχουν, όμως, φαινόμενα μεγάλης φτώχειας και στο δημόσιο. Σε αυτό αλλάζει τίποτα από την πλευρά της Κυβέρνησης; Αλλάζει τίποτα με το νομοσχέδιο; 
     Το δικό μας το κριτήριο είναι το εξής: Σύμφωνα με τις ανάγκες πρέπει να βλέπουμε τα ζητήματα. Γι’ αυτό και μιλάμε για μισθούς 1.300 ευρώ και για σύνταξη 1.050 ευρώ. 
     Για τους λόγους αυτούς, λοιπόν, καταψηφίζουμε επί της αρχής και το νομοσχέδιο, καθώς και για μία σειρά από άλλα ζητήματα, τα οποία θα τα αναλύσω παρακάτω.
     Το δεύτερο που θέλω να θέσω είναι ότι αυτές οι μικροβελτιώσεις στην πορεία ακυρώνονται. Και υπάρχουν πολλοί τρόποι να δίνεις από τη μία τσέπη, να τα παίρνεις και να τα βάζεις ξανά πίσω. 
     Ακούω από τον Υφυπουργό ότι αυτό το νομοσχέδιο θα κοστίσει σε παροχές 1.000.000.000 ευρώ. 
     Με ποιους τρόπους τα παίρνουν συνήθως πίσω; Με μικρότερη αύξηση των συντάξεων συνολικά την επόμενη χρονιά. Αντί να δώσεις ένα 4%, δίνεις ένα 3,5% και ισοφαρίζεις αυτά που «γενναιόδωρα» δίνονται με αυτό το νομοσχέδιο. 
     Δεύτερος τρόπος. Με την ακρίβεια. Ας πιάσουμε το πετρέλαιο. Το κύριο ζήτημα δεν είναι το επίδομα θέρμανσης, που το έχει κάνει σημαία το ΠΑ.ΣΟ.Κ.. Βεβαίως και να δοθεί επίδομα. Το κυριότερο είναι ποιοι χάνουν και ποιοι κερδίζουν από αυτήν την υπόθεση. Λέτε ότι δεν υπάρχουν περιθώρια, ότι είναι άδεια τα ταμεία. Γέμισαν ή δεν γέμισαν τα ταμεία, με την άνοδο της τιμής του πετρελαίου, κατά, τουλάχιστον, 400.000.000 ευρώ εισπράξεις από τον ειδικό φόρο πετρελαιοειδών; Αυτό συνέβη τους τελευταίους μήνες που κυβερνάει η Νέα Δημοκρατία. Ταυτόχρονα, κέρδισαν ή δεν κέρδισαν τα ΕΛ.ΠΕ. και οι άλλοι εισαγωγείς και πολλαπλασίασαν τα κέρδη τους; 
     Άλλος τρόπος ακύρωσης των όποιων μικρών βελτιώσεων. Τα φάρμακα. Όταν πλατιάς κυκλοφορίας φάρμακα θα έχουν πολύ υψηλότερη τιμή, θα ακυρωθεί όποιο θετικό γίνεται σε μια σειρά από διατάξεις.
     Μπαίνει και το εξής πολιτικό ζήτημα, το οποίο προσπάθησε το ΠΑ.ΣΟ.Κ. να το απαντήσει –δεν νομίζω ότι απαντήθηκε- ότι είναι άδεια τα ταμεία. Λέει η Κυβέρνηση: «Δεν αντέχει η οικονομία να δώσουμε περισσότερα». Αυτό είναι το βασικό επιχείρημα της Κυβέρνησης. Δείχνουν την ευαισθησία τους υπέρ των συνταξιούχων στα λόγια. Λέει, όμως, η Κυβέρνηση: «Δεν μπορούμε να κάνουμε τίποτα περισσότερο, διότι παραλάβαμε άδεια τα ταμεία». 
     Εγώ να δεχθώ ότι παρέλαβαν άδεια τα ταμεία τα αρμόδια Υπουργεία. Δεν μπορούν να τα γεμίσουν; Ποια είναι η απάντηση του ΠΑ.ΣΟ.Κ. σε αυτό; Θα έπρεπε να κάνετε καλύτερη διαχείριση του προϋπολογισμού. Δηλαδή, πρέπει να ασκήσετε κοινωνική πολιτική, να δοθούν μεγαλύτερες συντάξεις. Θα το πετύχετε με καλύτερη διαχείριση. Έτσι είναι τα πράγματα; Ποια είναι τα περιθώρια της καλύτερης διαχείρισης και επί ΠΑ.ΣΟ.Κ. και επί Νέας Δημοκρατίας; Ελάχιστα. 
     Το κύριο πρόβλημα είναι αν θα πάρουμε από κάποιους για να δώσουμε στα λαϊκά στρώματα, αν θα πάρουμε από τους έχοντες και κατέχοντες. Κι εδώ είναι κατηγορηματική και η Νέα Δημοκρατία και το ΠΑ.ΣΟ.Κ.. Δεν θέλουν να πειράξουν το κεφάλαιο. Η πολιτική τους, αν εξετάσουμε, τουλάχιστον, τη φορολογία, είναι μία πορεία μείωσης των συντελεστών με εναλλασσόμενες κυβερνήσεις και εναλλασσόμενους Υπουργούς όλων των χρωμάτων και των αποχρώσεων. Το ίδιο συμβαίνει και με τους νόμους για τα κίνητρα και αυτούς που ίσχυαν και με τις τροποποιήσεις που έγιναν. Όλο και περισσότερα προνόμια.
     Μ’ αυτήν τη λογική, λοιπόν, θα υπάρχουν άδεια ταμεία, θα εκφράζεται η κοινωνική ευαισθησία από την πλευρά της Κυβέρνησης και κάπως περισσότερο από την εκάστοτε Αξιωματική Αντιπολίτευση, αλλά πάντα θα υπάρχει η δικαιολογία ότι «δεν μπορούμε να κάνουμε τίποτα περισσότερο για τους συνταξιούχους και τα άλλα λαϊκά στρώματα». Για να μην πάω και σε άλλες πηγές και στις υπέρογκες στρατιωτικές δαπάνες και παλαιότερα και τώρα. Υπάρχουν τρόποι, άμα θέλουμε, να μαζέψουμε χρήματα για να ασκηθεί κοινωνική πολιτική.
     Έρχομαι τώρα στα επιμέρους ζητήματα.
     Ειπώθηκε και από τους δύο ομιλητές μας ότι συνεχίζεται η επιδοματική πολιτική. Δίνετε μία μικρή αύξηση στο επίδομα, για να φτάσουμε το 4%. Ακόμα και με τη λογική του να βάζουμε τον πήχη των απαιτήσεων σε χαμηλά επίπεδα, με τη δική σας λογική, τι είναι αυτό το 4%; Καλύπτει τον πληθωρισμό; Να δεχθώ ότι τον καλύπτει. Να πάμε σε ένα απλό ζήτημα. Την παραγωγικότητα της εργασίας. Πόσο την καλύπτει; Και με τα δικά σας, λοιπόν, κριτήρια, είστε πολύ πίσω σ’ αυτό το ζήτημα.
     Για τους τυφλούς και τους παραπληγικούς. Το δικό μας κριτήριο είναι πώς μπορεί να ζήσει αυτός ο άνθρωπος. Και λέμε ότι με λιγότερα από 650 ευρώ δεν μπορεί να ζήσει. Το επίδομα πρέπει να είναι, τουλάχιστον, σ’ αυτό το μέγεθος. Και δεν μπαίνουμε στη συζήτηση «30 ή 35 από 25 ή και 50», που λέει το ΠΑ.ΣΟ.Κ. Και αν ήθελε να δώσει 50, θα έπρεπε να το είχε κάνει όταν ήταν κυβέρνηση. Οι απαιτήσεις της ζωής είναι πολύ μεγαλύτερες, όχι οι απαιτήσεις του Κομμουνιστικού Κόμματος.
     Υπάρχουν και άλλα δύο σοβαρά ζητήματα. Αυτό που αφορά το Λ.Α.Φ.Κ.Α. και αυτό που αφορά τους αστυνομικούς. Και τα δύο κόμματα είναι συνένοχα, το ένα στην ίδρυση του Λ.Α.Φ.Κ.Α. και το άλλο στην επέκταση του Λ.Α.Φ.Κ.Α.. Το ζήτημα είναι, από καλή πρόθεση λένε σήμερα να επιστραφεί μέρος των χρημάτων ή αναγκάζονται; Και δεν αναγκάζονται από την πάλη των συνδικάτων. Και σωστά φώναζαν τα συνταξιοδοτικά σωματεία. Αναγκάζονται από μία πραγματικότητα. Υπάρχει απόφαση του Ελεγκτικού Συνεδρίου και δεν μπορούν να την κρύψουν. 
     Η πρόθεση, λοιπόν και των μεν και των δε ήταν να το ιδρύσουν και να κάνουν συνεχείς επεκτάσεις. Το ότι θα τελείωνε στο τέλος του 2007 εμείς το ακούμε βερεσέ, όπως λέμε στο χωριό μας. Πολύ εύκολα μια κυβέρνηση, λίγο πριν τελειώσει το 2007, θα έκανε μιαν επέκταση. Βγαίνει μια δικαστική απόφαση και αναγκάζεστε να προσαρμοστείτε. Αυτή είναι όλη η ουσία του ζητήματος. Και μπαίνουν και άλλα προβλήματα. Γιατί δεν τα δίνετε όλα τα κλεμμένα, όπως απαιτούν οι συνταξιούχοι; Δεν αντέχει η οικονομία, λέτε, αλλά εξηγήσαμε αν αντέχει ή όχι. Και δεν απάντησε ο κύριος Υφυπουργός πάνω σ’ αυτό. Περιμένουμε στη δευτερολογία του να απαντήσει.
     Η κάθε δόση θα είναι αφορολόγητη με την τροποποίηση που κάνετε. Εντάξει. Όταν αυτό που προστίθεται κάθε χρόνο θα οδηγεί το φορολογητέο εισόδημα να φορολογηθεί με μεγαλύτερο συντελεστή, τότε τι γίνεται; Και όταν το μεγαλύτερο αυτό εισόδημα, που θα εμφανιστεί, στερεί το δικαίωμα στον ασφαλισμένο να παίρνει το Ε.Κ.Α.Σ., τότε τι γίνεται; Θα χάσει περισσότερα, αν χάσει το Ε.Κ.Α.Σ., από τα χρήματα που θα πάρει. Σ’ αυτά δεν έχετε απαντήσει. Και δεν αρκούν μόνο γενικές απαντήσεις. Χρειάζεται ρύθμιση. Γι’ αυτά τα ζητήματα χρειάζεται να υπάρχει ρητή τροπολογία, να τροποποιηθούν οι διατάξεις.
     (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Η δική μας άποψη και θέση ταυτίζεται μ’ αυτήν των συνταξιοδοτικών σωματείων, ότι δηλαδή, πρέπει να επιστραφούν αφορολόγητα όλα, χωρίς καμία επίπτωση στις άλλες συντάξεις τους, εξ αρχής, από την ίδρυση του Λ.Α.Φ.Κ.Α. και μετά.
     Το επόμενο θέμα που μας απασχολεί είναι κεντρικό ζήτημα στο νομοσχέδιο και αφορά τα Σώματα Ασφαλείας. Εδώ η κοροϊδία περισσεύει και από το ΠΑ.ΣΟ.Κ. και από τη Νέα Δημοκρατία. Βάζω πρώτα το ΠΑ.ΣΟ.Κ. γιατί προηγούνταν στην κυβέρνηση, όταν προέκυψε το ζήτημα και όταν άρχισαν οι κινητοποιήσεις των Σωμάτων Ασφαλείας.
     Τότε εκ του ασφαλούς η Νέα Δημοκρατία ερχόταν μαζί μας στα συλλαλητήρια για να δρέψει τους καρπούς της Αντιπολίτευσης και το κατάφερε εν μέρει. Τώρα έρχονται οι Βουλευτές του ΠΑ.ΣΟ.Κ.. Θα πηγαίνουμε μαζί, κύριε Καστανίδη, στους αστυνομικούς! Δεν το λέω προσωπικά.
     ΧΑΡΑΛΑΜΠΟΣ ΚΑΣΤΑΝΙΔΗΣ: Όπως βλέπετε, κάθομαι ήδη στο έδρανό σας!
     ΑΝΤΩΝΗΣ ΣΚΥΛΛΑΚΟΣ: Λοιπόν, πού βρίσκεται τώρα το θέμα; Οι αστυνομικοί –δικαιολογημένα- και οι πυροσβέστες κατ’ αρχήν λένε ότι το επάγγελμά τους είναι επικίνδυνο. Ποιος μπορεί να το αμφισβητήσει; Για ποιο λόγο δεν το αναγνωρίζει και η προηγούμενη και η καινούρια Κυβέρνηση; Διότι αυτό σημαίνει σύνταξη πέντε χρόνια νωρίτερα με πλήρη δικαιώματα -το τονίζω αυτό- διότι αυτό είναι το παιχνίδι της τροπολογίας διά της οποίας λέτε ότι θα δώσετε μια μάχιμη πενταετία. 
     Όμως υπάρχουν γενικές κατευθύνσεις στην Ευρωπαϊκή Ένωση, με τις οποίες συμφωνούν και τα δύο μεγάλα κόμματα και η σημερινή Κυβέρνηση, ότι όχι μόνο δεν θα προστεθούν επαγγέλματα στα επικίνδυνα, ανθυγιεινά, βαρέα κλπ, αλλά θα μειωθούν, θα αρχίσουν να φεύγουν επαγγέλματα και κλάδοι που ανήκουν σε αυτήν την κατηγορία. Γι’ αυτό δεν δέχεστε. Αυτή είναι η ουσία του ζητήματος. 
     Τώρα ερχόμαστε στην τροπολογία, στην οποία αναφέρθηκε ο κύριος Υφυπουργός. Δεν μας είπε πότε θα έρθει, πότε θα ψηφιστεί αυτή η τροπολογία, διότι χρειάζεται να περάσει από το Ελεγκτικό Συνέδριο. Άρα μιλάτε για άλλο νομοσχέδιο, όχι για αυτό το νομοσχέδιο, διότι δεν έχει περάσει από το Ελεγκτικό Συνέδριο. Άρα το παραπέμπετε ακόμα και αυτό στις καλένδες για να αναστείλετε τις κινητοποιήσεις. 
     Εγώ λέω ότι, ακόμα και να την φέρετε την τροπολογία και να επεκτείνετε τη μάχιμη πενταετία σε όλους όσους εργάζονται στα Σώματα Ασφαλείας και μετά το 1993, ξέρετε πού είναι η διαφορά ανάμεσα στη μάχιμη πενταετία και στο να μειωθεί ο συντάξιμος χρόνος κατά πέντε χρόνια, όπως λέμε εμείς και αυτό θα γινόταν αν χαρακτηριζόταν επικίνδυνο το επάγγελμα; Στο ότι με τη μάχιμη πενταετία δεν θα μετράει για πέντε χρόνια το χρονοεπίδομα ούτε οι μισθολογικές προαγωγές, η σύνταξη θα είναι μικρότερη και δεν θα πάει να την πάρει κανείς, διότι θα είναι προαιρετικό το να αξιοποιήσεις το δικαίωμα της μάχιμης πενταετίας. Θα είναι προαιρετικό και ο άλλος σου λέει: «Αντί να πάρω μικρότερη σύνταξη, θα καθίσω άλλα πέντε χρόνια». Ακυρώνεται στην πράξη. Γι’ αυτό εμείς θα βάζαμε τη διάταξη, δεν θα σας πείραζε να χαρακτηριστεί σαν επικίνδυνο. Βεβαίως για εμάς δεν είναι μόνο αυτό, η πραγματική μείωση σε είκοσι πέντε χρόνια εργασίας αλλά η μείωση σε είκοσι πέντε χρόνια πραγματικής εργασίας με οκτάωρο -όχι να δουλεύουν δεκαπεντάωρο- με κανονικό ωράριο και με μέτρα υγιεινής και ασφάλειας που να εξασφαλίζονται στοιχειωδώς, να ισχύσει, τουλάχιστον, η ισχύουσα νομοθεσία, που δεν ισχύει και για τα Σώματα Ασφάλειας. 
     Τώρα, τα υπόλοιπα με τα δεκαπέντε ευρώ που δίνετε και που φτάνει σταδιακά στα πενήντα επτά, η διαφορά είναι πολύ μικρή, όπως ειπώθηκε και από άλλον ομιλητή, ανάμεσα σε αυτό που υποσχόταν το ΠΑ.ΣΟ.Κ.. Εκείνο το εκατόν σαράντα ήταν υπόσχεση της Νέας Δημοκρατίας. Παραπέμφθηκε στις καλένδες το «εκατόν σαράντα ευρώ αύξηση». Είπατε «στο βάθος της τετραετίας και βλέπουμε». 
     Γι’ αυτό, λοιπόν, δικαιολογημένα ο κλάδος βρίσκεται σε αναβρασμό, εμείς στεκόμαστε δίπλα τους, με την έννοια ότι τους βλέπουμε σαν εργαζόμενους, όπως στεκόμαστε δίπλα σε όλους τους συνταξιούχους, σε όλους τους εργαζόμενους.
     Γι’ αυτούς τους λόγους καταψηφίζουμε το νομοσχέδιο.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκυλλάκο.
     Το λόγο έχει η συνάδελφος κ. Ζέττα Μακρή.
     ΖΕΤΤΑ ΜΑΚΡΗ: Ευχαριστώ, κύριε Πρόεδρε.
     Κυρίες και κύριοι συνάδελφοι, θα ήθελα να πω για όσα ακούστηκαν πριν από λίγο σε αυτήν την Αίθουσα ότι ευτυχώς για όλους μας κανείς δεν είναι οριακής νοημοσύνης ή περιορισμένης μνήμης και έχουμε την κρίση να αντιληφθούμε για ποιο λόγο λέγονται μερικά πράγματα.
     Κυρίες και κύριοι συνάδελφοι, η νομοθετική πρωτοβουλία που αναλαμβάνει η Κυβέρνηση με το υπό συζήτηση σχέδιο νόμου, πέρα από τα στοιχεία που έχουν σχέση με τα προσωπικά της χαρακτηριστικά και την έκταση της εφαρμογής της, διακρίνεται από δύο βασικές αρχές. Η πρώτη είναι η συνέπεια στις προεκλογικές μας δεσμεύσεις. Είχαμε δεσμευθεί ότι θα καταργήσουμε την εισφορά του Λ.Α.Φ.Κ.Α. και σήμερα η δέσμευσή μας υλοποιείται. Η δεύτερη έχει σχέση με την κοινωνική ευαισθησία που επιδεικνύει η Κυβέρνηση απέναντι στους Έλληνες πολίτες και ιδιαίτερα σε εκείνες τις κοινωνικές ομάδες που έχουν επιτακτικότερη την ανάγκη της προστασίας, γι’ αυτό και επιστρέφει τα παρακρατηθέντα, χωρίς να το έχει υποσχεθεί προεκλογικά και χωρίς να κινδυνεύει να χαρακτηριστεί ασυνεπής. Και ευτυχώς για όλους μας, είδαμε πως οι προεκλογικές δεσμεύσεις υλοποιούνται. Ακούσαμε την τοποθέτηση του αρμόδιου Υπουργού.
     Θα ήθελα να επισημάνω ότι συμπολίτες μας των οποίων τα επιστρεφόμενα ποσά δεν υπερβαίνουν τα 200 ευρώ, θα εισπράξουν σε μία δόση το ποσό. Είναι γνωστό ότι επειδή σ’ αυτήν την κατηγορία σωρεύεται και ο μεγαλύτερος αριθμός των ενδιαφερομένων, τους ικανοποιούμε αμέσως επιστρέφοντας πολύ γρήγορα τα περισσότερα από τα χρήματα. 
     Παρακολούθησα τη συζήτηση στη Βουλή, αλλά και την τοποθέτηση εδώ του Υπουργού, και καλό είναι να υπογραμμιστεί η κοινωνική ευαισθησία της Κυβέρνησης η οποία συνοδεύεται και από γενναιότητα, μια και δεν πρόκειται να φορολογηθούν τα επιστρεφόμενα ποσά. 
     Η αποκατάσταση ενός οικονομικού ζητήματος όπως αυτό που συζητούμε και το οποίο μάλιστα σκιάζεται από την ασυνέπεια των προηγουμένων κυβερνήσεων του ΠΑ.ΣΟ.Κ., θα απαιτούσε απλούς και γρήγορους χειρισμούς εάν βεβαίως η δημοσιονομική κατάσταση της χώρας δεν αντιμετώπιζε τις πιέσεις από τα σοβαρά ελλείμματα που τώρα αντιμετωπίζει.
     Όμως, σήμερα είναι σε όλους γνωστοί οι δημοσιονομικοί περιορισμοί τους οποίους είναι υποχρεωμένη η Κυβέρνηση να διαχειριστεί, όπως σε όλους είναι γνωστό ότι οι κλαυθμοί και οι οδυρμοί της Αξιωματικής Αντιπολίτευσης και η προσπάθειά της να υποβαθμίσει την κυβερνητική πρωτοβουλία για κατάργηση του Λ.Α.Φ.Κ.Α. και επιστροφή των εισπραχθέντων χρημάτων, είναι μία ακόμη σκηνή του γνωστού σε όλους μας έργου «εμείς θα το κάναμε καλύτερα».
     Βέβαια είναι απορίας άξιο, αγαπητοί συνάδελφοι του ΠΑ.ΣΟ.Κ., γιατί εσείς ως κυβέρνηση με ελλείμματα κάτω από το 3%, με δημόσιο χρέος που είχε πλέον τιθασευτεί και με ρυθμούς ανάπτυξης που έτρεχαν στις λεωφόρους του ιλίγγου, παραλείψατε να ρυθμίσετε αυτό το θέμα με την ευχέρεια της γαλαντομίας που σήμερα χαρακτηρίζει τις θέσεις σας. 
     Σήμερα τολμάτε να κρίνετε την Κυβέρνηση που μέσα σε ένα δημοσιονομικό ορυμαγδό προσπαθεί να νοικοκυρέψει τα τεράστια οικονομικά ανοίγματα που παρέλαβε και που επιβεβαίωσε επίσημα και η Ευρωπα?κή Ένωση, επιχειρεί να εισαγάγει μεταρρυθμίσεις στο καθεστώς λειτουργίας των αγορών και ταυτόχρονα με τους ελάχιστους διαθέσιμους πόρους καταφέρνει και ασκεί και κοινωνική πολιτική.
     Πολλές φορές τίθεται το ερώτημα αν μπορούμε εμείς οι Βουλευτές της Συμπολίτευσης να είμαστε ικανοποιημένοι από την πολιτική που ασκεί η Κυβέρνηση προς τους οικονομικά αδύνατους συμπολίτες μας. Επειδή η πολιτική που εφαρμόζουμε δεν προέκυψε από παρθενογένεση και επειδή δεν είμαστε αφελείς, νομίζω  ότι δικαιούμαι ευθαρσώς να δηλώσω ότι έχω εμπιστοσύνη πως το οικονομικό επιτελείο μας εξαντλεί όλα τα περιθώρια των δυνατοτήτων της εθνικής μας οικονομίας και δείχνει και την κοινωνική ευαισθησία της Κυβέρνησης. Όμως, σε ένα βαθμό μπορεί να γίνει κατανοητή η στάση της Αξιωματικής Αντιπολίτευσης απέναντι στις πολιτικές επιλογές της Κυβέρνησης. Αρχίζει πλέον και γίνεται, απολύτως, σαφές ότι οι πρωτοβουλίες μας ξεδιπλώνουν μεθοδικά όλες τις πτυχές ενός νέου οικονομικού υποδείγματος, το οποίο έχει ως στόχο  την εξομάλυνση της δημοσιονομικής ανωμαλίας, την ανάπτυξη της οικονομίας σε ένα πλαίσιο σταθερών και μεσομακροπρόθεσμης απόδοσης, συνθηκών, τη διαμόρφωση όρων για τη μείωση της ανεργίας και τη δραστική αποτελεσματικότητα ενός δικτύου κοινωνικής προστασίας.
     Αυτές οι εξελίξεις δεν είναι δυνατόν να γίνονται αποδεκτές από την Αξιωματική Αντιπολίτευση, η οποία πέρα από τα προβλήματα στη συνοχή του ηγετικού της λόγου έχει να αντιμετωπίσει και μία Κυβέρνηση που προχωρά αποφασιστικά και με επιτυχία σε εκτεταμένες μεταρρυθμίσεις και μάλιστα με ήπιο τρόπο, ώστε να μην προκληθούν κοινωνικές τριβές και οικονομικές απώλειες.
     Ολοκληρώνοντας θα ήθελα να σημειώσω ότι η Αντιπολίτευση προτείνει την τακτική της ακινησίας. Παρ’ ότι έχει μία μοναδική ευκαιρία να κερδίσει επάξια τον τίτλο του νέου ΠΑ.ΣΟ.Κ., δεν έχει αποδείξει ότι μπορεί να υπερβεί τις μικροκομματικές σκοπιμότητες και να σκεφτεί λογικά. Η αποχή, η απόσταση, η απουσία προτάσεων δε βοηθούν. Η συναίνεση σε νομοσχέδια όπως το υπό συζήτηση, σημαίνει και κατάθεση απόψεων και πίεση για καλύτερες λύσεις. Κρίμα που δεν το αντιλαμβάνεται, κρίμα που απορρίπτει το υπό συζήτηση νομοσχέδιο.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μακρή.
     Το λόγο έχει ο συνάδελφος κ. Κουτσούκος.
     ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, είναι αλήθεια ότι αυτό το νομοσχέδιο έχει διάσπαρτες διατάξεις, κάνει επιμέρους διευθετήσεις και τακτοποιήσεις και απ’ αυτήν την άποψη είναι φυσικό να μη μπορεί κανείς να τοποθετηθεί επί της αρχής του νομοσχεδίου, μπορεί όμως να σχολιάσει την αρχή που διέπει τη φιλοσοφία αυτών των ρυθμίσεων. Και δεν είναι άλλη από την αρχή η οποία διέπει το σύνολο της κυβερνητικής πολιτικής, δηλαδή της απόστασης, της αναξιοπιστίας των κυβερνητικών έργων από τις προεκλογικές ρητορείες και δεσμεύσεις. Και πιο χαρακτηριστικό παράδειγμα γι’ αυτό είναι η ρύθμιση που αφορά το λεγόμενο επικίνδυνο και ανθυγιεινό των αστυνομικών, για το οποίο θα αναφερθώ ειδικότερα.
     Θα ήθελα, όμως, να ξεκινήσω την τοποθέτησή μου σχολιάζοντας το κλίμα στο οποίο η Κυβέρνηση τους πρώτους μήνες που ανέλαβε την εξουσία με Υπουργό τον κ. Παναγιωτόπουλο, έφερε τη ρύθμιση για την κατάργηση του Λ.Α.Φ.Κ.Α.. Ένα κλίμα γενικής ευφορίας. Προσπαθούσε τότε ο Υπουργός να μας πείσει ότι η Κυβέρνηση είναι συνεπής με τις δεσμεύσεις της και ξεκινάει από σήμερα να τις υλοποιεί, ότι δίνει αυξήσεις στους συνταξιούχους με την κατάργηση του Λ.Α.Φ.Κ.Α.. 
     Δυστυχώς είδαμε σήμερα και στελέχη της κυβερνητικής παράταξης να ισχυρίζονται ότι, εάν το ΠΑ.ΣΟ.Κ. ήταν κυβέρνηση το Λ.Α.Φ.Κ.Α. δεν θα είχε καταργηθεί. Αυτό είναι εντελώς αναληθές, διότι, όπως σας είπαν και ο εισηγητής μας και ο Κοινοβουλευτικός μας Εκπρόσωπος, υπήρξε συγκεκριμένη δέσμευση του ΠΑ.ΣΟ.Κ. μετά την έκδοση της απόφασης του Ελεγκτικού Συνεδρίου ότι το ΛΑΦΚΑ θα καταργηθεί. Βέβαια, στη συζήτηση τότε είχαμε επισημάνει πάρα πολλοί ομιλητές, μεταξύ των οποίων κι εγώ, ότι θα είστε υποχρεωμένοι κάποια στιγμή να κάνετε ρύθμιση των αναδρομικών. Και σας έφερα το παράδειγμα του οικογενειακού επιδόματος, όπου υπήρξε ρύθμιση πριν η χώρα μεταβληθεί σε απέραντο δικαστήριο. Δυστυχώς για σας οι μεθοδεύσεις σας κατέρρευσαν -είναι γνωστή η υπόθεση του κ. Γούλα- κι έτσι υποχρεωθήκατε με μία ρύθμιση που παραπέμπει στο απώτερο μέλλον, να δώσετε τις επιστροφές του Λ.Α.Φ.Κ.Α.. 
     Και βεβαίως, σωστά σημείωσε κάποιος ομιλητής από την παράταξή μας ότι, όταν πρόκειται να χαρίσετε στους βιομηχάνους ή στις ανώνυμες εταιρείες φόρους, ύψους μάλιστα 800.000.000 ευρώ, το κάνετε άπαξ. Όταν πρόκειται να επιστρέψετε στους εργαζόμενους, το κάνετε με το σταγονόμετρο.
     Όμως, αγαπητοί συνάδελφοι, το κλίμα εκείνης της περιόδου που φέρατε τη ρύθμιση για την κατάργηση του Λ.Α.Φ.Κ.Α. με το σημερινό κλίμα, είναι εντελώς διαφορετικό και πιστεύω ότι το αντιλαμβάνεστε. Πιστεύω ότι έχετε συναίσθηση αυτού του κλίματος, που είναι εντελώς αναντίστοιχο με αυτά που λέτε εδώ στη Βουλή, ότι η Κυβέρνηση ρυθμίζει και τακτοποιεί τα θέματα που αναφέρονται σε ευαίσθητες κοινωνικές ομάδες. 
     Δεν έχετε αντιληφθεί, αγαπητοί συνάδελφοι, ότι πάγωσε ο ελληνικός λαός με την τοποθέτηση του Πρωθυπουργού στη Διεθνή Έκθεση Θεσσαλονίκης; Και δεν του δίνετε ούτε καν αυτό το επίδομα θέρμανσης απέναντι σε αυτήν την απέραντη παγωνιά που απλώθηκε με την τοποθέτησή του. Και βεβαίως, ήρθε το σχέδιο του προϋπολογισμού να την επιβεβαιώσει. Διότι μπαίνουμε σε μία περίοδο που είναι βέβαιο ότι θα είναι από τις πιο δύσκολες για τον ελληνικό λαό. Ξεκινάει μία περίοδος λιτότητας. 
     Το σχέδιο του προϋπολογισμού που καταθέσατε, είναι ένα σχέδιο που αποδεικνύει με νούμερα –και θα τα πούμε, όταν έρθει η ώρα- ότι το 2006 θα είναι ένας χρόνος μείωσης των πραγματικών εισοδημάτων. Διότι εάν το 2005 μπορέσατε να ισχυριστείτε ότι συντηρήσατε τα εισοδήματα με αυξήσεις που ήταν ίσες με τον πληθωρισμό και κάνατε αυτό το τρικ της αύξησης κατά 1.000 ευρώ του αφορολόγητου, το 2006 χωρίς αύξηση του αφορολόγητου, χωρίς τιμαριθμοποίηση της φορολογικής κλίμακας και με μία σχετική αύξηση του Α.Ε.Π., μικρότερη βέβαια από εκείνη που λέγατε προεκλογικά, είναι βέβαιο ότι θα έχουμε μείωση των πραγματικών εισοδημάτων. Και αυτή η μείωση των πραγματικών εισοδημάτων έρχεται σε μία περίοδο που πλήττεται το σύνολο του ελληνικού πληθυσμού, είτε είναι μισθωτοί, είτε είναι συνταξιούχοι, είτε είναι αγρότες, απ’ όλες τις πλευρές της κυβερνητικής πολιτικής. 
     Είναι βέβαια πάρα πολύ καθαρό ότι αυτές οι προεκλογικές δεσμεύσεις με τις οποίες επιχειρήσατε να πλαγιοκοπήσετε την πολιτική του ΠΑ.ΣΟ.Κ., όπως είναι οι συντάξεις του Ο.Γ.Α. και το Ε.Κ.Α.Σ., δεν υπάρχει περίπτωση να υλοποιηθούν ακόμη και μ’ αυτά που λέει ο Πρωθυπουργός, στο τέλος της τετραετίας.
     Διότι θέλω να σας θυμίσω ότι δώσατε πέρυσι 12 ευρώ στον Ο.Γ.Α. και φέτος με την προπαγανδιζόμενη, διπλάσια μάλιστα του πληθωρισμού, αύξηση αυτό θα πάει στα 225. Τα 330 ευρώ που πρέπει να δώσετε στο τέλος της τετραετίας πώς θα τα δώσετε; Δηλαδή του χρόνου θα δώσετε 100 ευρώ αύξηση; Η πολιτική σας θα αποδειχθεί εντελώς αναξιόπιστη. 
     Το ίδιο συμβαίνει και με το Ε.Κ.Α.Σ.. Όμως εκείνο που είναι πιο χαρακτηριστικό στοιχείο της αναξιοπιστίας σας είναι η ρύθμιση που αφορά τα Σώματα Ασφαλείας. Έχω παρακολουθήσει από πολύ παλιά αυτό το  θέμα. Πρώτα πρέπει να απαντήσω σε αυτό που λέτε ότι εσείς έρχεστε να λύσετε θέματα που οι κυβερνήσεις του ΠΑ.ΣΟ.Κ. τα άφησαν άλυτα. Επειδή έχετε ασθενή μνήμη  θέλω να σας θυμίσω ότι οι κυβερνήσεις του ΠΑ.ΣΟ.Κ. έδωσαν λύσεις σε χρονίζοντα οικονομικά και θεσμικά θέματα αυτού του κόσμου, που αφορούσαν στοιχειώδεις δημοκρατικές ελευθερίες, το συνδικαλιστικό δικαίωμα, το δικαίωμα να έχουν μια αξιοπρέπεια στην υπηρεσία τους με ένα σύστημα μοριοδότησης των μεταθέσεων, το πενθήμερο, το νυχτερινό, τα νέα μισθολόγια που έδωσαν πραγματικές αυξήσεις.
      Και βέβαια οι κυβερνήσεις του ΠΑ.ΣΟ.Κ. προσπάθησαν να απαντήσουν όχι όμως ολοκληρωμένα στο ζήτημα της επικίνδυνης και ανθυγιεινής εργασίας.  Οι κυβερνήσεις του ΠΑ.ΣΟ.Κ. έδωσαν τις δύο πλασματικές πενταετίες στα μάχιμα αναγνωρίζοντας την αντιξοότητα του επαγγέλματος. Βέβαια δεν ολοκλήρωσαν αυτήν τη ρύθμιση γιατί έμεινε μια ουρά μετά το 1993. Ο κύριος Υπουργός έκανε αυτό το κοινοβουλευτικό τερτίπι σήμερα διαβάζοντας μια ρύθμιση την οποία δεν καταθέτει γιατί πρέπει να την πάει στο Ελεγκτικό Συνέδριο, λες και δεν υπήρχε χρονικό περιθώριο ενός χρόνου από τις 18 Νοεμβρίου  πέρυσι, όταν για να ανακόψετε μια κινητοποίηση των αστυνομικών δώσατε γραπτή διαβεβαίωση. 
     Εσείς τι κάνατε απέναντι σε αυτά τα αιτήματα που οι κυβερνήσεις του ΠΑ.ΣΟ.Κ. προσπαθούσαν να αντιμετωπίσουν; Τους δεχόσασταν στην Ρηγίλλης και βγάζατε ανακοινώσεις ότι λύνεται και ικανοποιείται το επικίνδυνο και ανθυγιεινό. Έβγαινε ο Πρωθυπουργός στη Θεσσαλονίκη και έλεγε ότι θα αυξήσει κατά 140 ευρώ άμεσα το βασικό μισθό. Σήμερα έρχεστε να τους δώσετε το 1/10, 14 ευρώ και το  υπόλοιπο μέχρι τα 57 ευρώ σε βάθος χρόνου. Τα πολιτικά κόμματα πρέπει να τοποθετούνται υπεύθυνα απέναντι σε ακραίες μορφές έκφρασης όταν υπάρχουν. Εσείς όμως ανεχόσασταν να προπηλακίζεται ο Πρωθυπουργός κ. Σημίτης έξω από τη Βουλή και υποκινούσατε και καλλιεργούσατε κινητοποιήσεις στις εκλογικές περιφέρειες των Υπουργών σαν πίεση προς τη κυβέρνηση του ΠΑ.ΣΟ.Κ..
     Είστε, λοιπόν, αναξιόπιστοι, ανακόλουθοι προς τις δεσμεύσεις σας γι’ αυτό το θέμα. Είναι βέβαιο ότι σας έχουν κρίνει αυστηρά οι πέντε ενώσεις –έχουμε στα χέρια μας το υπόμνημα που έχουν καταθέσει- των αστυνομικών, των πυροσβεστών και των λιμενικών. Είναι σίγουρο ότι κανείς δεν μπορεί να ψηφίσει επί της αρχής ένα νομοσχέδιο το οποίο διέπεται από τη γενικότερη αρχή που διαπερνά τη κυβερνητική πρακτική, την αναξιοπιστία προεκλογικών δεσμεύσεων και κυβερνητικής πρακτικής. 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Κουτσούκο. Ο κ. Γεωργιάδης έχει το λόγο. 
     ΝΙΚΟΛΑΟΣ ΓΕΩΡΓΙΑΔΗΣ: Κυρίες και κύριοι συνάδελφοι, είναι προφανές ότι το νομοσχέδιο τούτο αποκαθιστά αδικίες και νοικοκυρεύει μια άναρχη κατάσταση. Δεν παύει όμως να είναι ντροπή για τον τόπο να χρειάζεται αυτήν την εποχή τέτοιου είδους νομοσχέδια. Εγώ μπαίνω στο πετσί κάποιου Γερμανού, κάποιου Σουηδού, κάποιου Ιρλανδού συναδέλφου. Αν μεταφράζαμε το νομοσχέδιο και το δίναμε να το διαβάσει για να το καταλάβει θα έπρεπε να αντιληφθεί τον τρόπο με τον οποίο λειτουργούσε το ελληνικό κράτος τα προηγούμενα χρόνια. Θα έπρεπε να μπορεί να καταλάβει ότι το κράτος είχε βάλει το χέρι του στα αυτόνομα ταμεία, ότι ο κόσμος πλήρωνε εισφορές στα ταμεία τα οποία ξαφνικά αποδείχτηκαν άδεια, ότι παίχθηκαν λεφτά στο ελληνικό χρηματιστήριο με τον τρόπο που παίχθηκαν, ότι στην Ελλάδα ακόμα και σήμερα ζούμε σε ένα κρατικίστικο κολμπερτικό καθεστώς όπου το κράτος πρέπει να ρυθμίσει τα πάντα και που υπάρχει μια απίστευτη περιπτωσιολογία η οποία, όσα νομοσχέδια και να φτιάξεις σαν και αυτό που πραγματικά νοικοκυρεύει την κατάσταση, ίσως να μην καταφέρεις να τα αντιμετωπίσεις σε όλο της το φάσμα. 
     Η περιπτωσιολογία δημιουργήθηκε στην Ελλάδα λόγω των διαφόρων πολιτικών πιέσεων και βέβαια η ψηφοθηρία ήταν πίσω από κάθε διάταξη την οποία αναγκαζόμαστε τώρα να νοικοκυρέψουμε. 
     Είναι παράλογο το ελληνικό σύστημα, υπάρχει παραφροσύνη ως προς τον τρόπο που έχει λειτουργήσει τόσα χρόνια ιδιαίτερα όσον αφορά την κοινωνική πολιτική και τις συντάξεις. Αυτή η παραφροσύνη συνεχίζεται ακόμα και σήμερα.
     Άκουσα με δέος τον εισηγητή της Αντιπολίτευσης να λέει πράγματα όπως –τα έχω σημειώσει: «Θα έπρεπε να δείξουμε εθνική ευαισθησία και να διαχωρίσουμε αυτούς που πολέμησαν στην Κύπρο με αυτούς που πολέμησαν στην Κορέα ως προς τα συνταξιοδοτικά τους δικαιώματα». Είναι αδιανόητες σκέψεις να ερχόμαστε σήμερα και να κάνουμε τέτοιου είδους διαχωρισμούς περιπτωσιολογικούς, οι οποίοι όχι μόνον δεν ωφελούν σε τίποτα, αλλά δημιουργούν εντυπώσεις. Κατά τα λεγόμενα του εισηγητή δείχνουν «εθνική ευαισθησία». Να δείξουμε εθνική ευαισθησία μέσα από τον τρόπο που καταβάλλουμε τις συντάξεις στους συμπολίτες μας. Είναι αντιλήψεις που μας έφθασαν ως εδώ και που κάνουν αναγκαία την επώδυνη περίπτωση να χρειαζόμαστε σήμερα τέτοια νομοσχέδια για να ρυθμίζουμε ζητήματα τα οποία σε όλο τον υπόλοιπο κόσμο έχουν ρυθμιστεί.
     Μιλήσατε για κοινωνική αδικία.  Μα η κοινωνική αδικία δημιουργείται από αυτήν την πανσπερμία ρυθμίσεων. Θεσμικά δεν είναι δυνατό να στοχεύσεις τους πραγματικά έχοντες ανάγκη. Θεσμικά είναι αδύνατον να το κάνεις όταν έχεις τέτοια περιπτωσιολογική πανσπερμία την οποία δεν μπορείς να ελέγξεις. Δεν ξέρει σήμερα το ελληνικό κράτος ποιοι είναι αυτοί που έχουν πραγματική ανάγκη. Αν δεν νοικοκυρευτεί αυτή η ακαταστασία που έχουμε κληρονομήσει δεν υπάρχει περίπτωση ποτέ να μπορέσουμε να στοχεύσουμε και να κάνουμε πραγματική και ουσιαστική κοινωνική πολιτική η οποία να είναι αποτελεσματική. Ένα παράδειγμα είναι οι αναπηρικές συντάξεις. Εάν δεχθούμε την κατάσταση με τις αναπηρικές συντάξεις πρέπει να αποφασίσουμε ότι είμαστε ένα κράτος αναπήρων. Ξέρουμε ότι αυτά τα πράγματα δεν είναι έτσι και ότι διορθώνονται κάθε μέρα. 
     Στην Αγγλία ένας πολίτης με το που ξεκινάει να δουλεύει είτε στο δημόσιο είτε στο ιδιωτικό τομέα έχει το λεγόμενο social security number. Έχει ένα αριθμό. Ξέρει ιδιαίτερα όταν είναι στο δημόσιο τι σύνταξη  θα πάρει. Δεν αποτελεί αντικείμενο ούτε έκπληξης ούτε διαπραγμάτευσης ούτε περιπτωσιολογίας. Όσο καλύτερα είναι τα δημόσια οικονομικά, τόσο καλύτερες είναι και οι απολαβές. Όσο λιγότερα, τόσο λιγότερα. Υπάρχει ένα σύστημα διαφάνειας που δεν αμφισβητείται ούτε είναι αντικείμενο τέτοιου είδους συζήτησης. Στη Σουηδία υπάρχει ακόμα καλύτερο σύστημα που είναι και κεφαλαιοποιητικό μαζί. Ο Σουηδός πολίτης μπορεί να αποφασίσει στο λογαριασμό που έχει, όταν του περισσεύουν, όταν αισθάνεται ότι είναι οικονομικά καλύτερα, να επενδύσει ώστε στο μέλλον να πάρει μεγαλύτερη σύνταξη. Ο Σουηδός συμπολίτης μας γνωρίζει σήμερα τι σύνταξη θα πάρει μεθαύριο με απόλυτη εγγύηση του κράτους. Και δεν γίνονται τέτοιες συζητήσεις στη Σουηδία.
     Τέτοιο νομοσχέδιο σαν αυτό που έχουμε σήμερα, δυστυχώς είναι αναγκαίο στην Ελλάδα, είναι αναγκαίο σε χώρες που διέπονται από πρακτικές, που επιτρέψτε μου να πω ότι είναι τριτοκοσμικές. Με έκπληξη ακούω συναδέλφους της Αντιπολίτευσης να λένε ότι ζούμε σε μια σύγχρονη ευρωπαϊκή χώρα. Δεν είναι σύγχρονη, χώρα η Ελλάδα και χρειάζεται πολύ νοικοκυροσύνη για να μπορέσει να γίνει.
     Μέσα στο νομοσχέδιο το οποίο κατατέθηκε και το οποίο θεωρώ ότι είναι εξαιρετικό γιατί κάνει το καλύτερο δυνατό μέσα στα πολύ στενά πλαίσια που υπάρχουν, υπάρχουν και ζητήματα που εξακολουθώ να μην καταλαβαίνω. Στο άρθρο 8 παράγραφος 4, δεν καταλαβαίνω γιατί πρέπει να προβλέπουμε τι ισχύει και τι δεν ισχύει ή τι υποχρεώνει και τι όχι τα διάφορα μετοχικά ταμεία. Είναι στη λογική την κολμπερτική της κρατικής παρέμβασης. Αν τα μετοχικά ταμεία έχουν λεφτά να πληρώσουν τις επικουρικές, αν δεν έχουν λεφτά να μην πληρώσουν. Δεν καταλαβαίνω γιατί πρέπει να νομοθετούμε με τέτοιες λεπτομέρειες. Το λαϊκισμό ο οποίος έπεται αυτών των περιπτωσιολογικών ρυθμίσεων τον βλέπουμε συνεχώς και μπροστά μας και βέβαια η περιπτωσιολογία υποδαυλίζει τέτοιο λαϊκισμό, ο οποίος εκδηλώνεται σε συναγωνισμό φραστικής κοινωνικής ευαισθησίας. Μας λέει η Αντιπολίτευση «γιατί χαρίζετε φοροαπαλλαγές 800.000.000 στους επιχειρηματίες και τα 200 ευρώ τα δίνετε με δόσεις; Γιατί δεν δίνετε το επίδομα θέρμανσης; Γιατί δεν κάνετε αυτήν την ευγενική καλή χειρονομία»; Λες και εδώ στο Κοινοβούλιο είμαστε για να παίζουμε την κολοκυθιά, λες και κάθε λέξη που λέγεται δεν πρέπει να μετριέται και να υπολογίζεται αναλογιστικά σε σχέση με τις επιπτώσεις που έχει δημοσιονομικά. Εγώ λέω ένα πράγμα στην Κυβέρνηση: Κακώς η φορολογία των επιχειρήσεων είναι τόσο υψηλά. Εγώ θεωρώ ότι από το 35% στα 33% δεν έχουμε κάνει το βήμα που χρειάζεται, όταν σήμερα ανταγωνιζόμαστε οικονομίες σαν την γερμανική που είχε το θάρρος ο Σρέντερ να ρίξει 10% τη φορολογία των επιχειρήσεων μέσα σε μια μέρα. Και όταν έχουμε ανταγωνιστές όπως η Ιρλανδία που έχει 18% φορολογία επιχειρήσεων ή η Πολωνία με 14% φορολογία επιχειρήσεων.
     Κατά συνέπεια, το επιχείρημα ότι χαρίζετε στους επιχειρηματίες είναι ένα επιχείρημα που είναι λαϊκίστικο, ανυπόστατο και που δυστυχώς δημιουργεί προβλήματα έτι περισσότερο από αυτά που έχουμε κληρονομήσει από την παράταξη της Αντιπολίτευσης.
     Η ίδια η συλλογιστική είναι και ως προς το επίδομα θέρμανσης. 
     Εγώ σας είπα, κυρίες και κύριοι συνάδελφοι, ότι είναι αδύνατον αυτή τη στιγμή η Νέα Δημοκρατία να στοχεύσει στους πραγματικά έχοντες ανάγκη. Εγώ σας διαβεβαιώ ότι στο νομό μου στην Κέρκυρα, άνθρωποι οι οποίοι μοιάζουν ότι είναι οι έχοντες ανάγκη, δεν έχουν καθόλου ανάγκη και άνθρωποι οι οποίοι μοιάζει να είναι «ψιλοεντάξει», αυτοί είναι που έχουν πραγματική ανάγκη. Και αυτό διότι ζούμε σ’ ένα σύστημα παραλόγου το οποίο, αν δεν νοικοκυρευτεί με συστηματικότητα, όπως γίνεται αυτή τη στιγμή, δεν θα μπορέσουμε ποτέ να έχουμε εύστοχη και άρα δίκαιη κοινωνική πολιτική.
     Ως προς το δημοσιονομικό πρόβλημα το οποίο όλοι ξέρουμε, ο κ. Δούκας μας μίλησε για τα 19.000 ευρώ κατά κεφαλήν. Εγώ θα σας δώσω ένα άλλο παράδειγμα το οποίο μου αρέσει και ιδιαιτέρως. Οι ζημιές του τυφώνα «Κατρίνα» υπολογίστηκαν από την αμερικανική κυβέρνηση σε 25.000.000.000 δολάρια.
     Όταν το δικό μας χρέος είναι 220.000.000.000 ευρώ, εμένα θα μου άρεσε να σκέφτομαι ότι αυτή τη στιγμή η ελληνική Κυβέρνηση έχει να αντιμετωπίσει δέκα τυφώνες «Κατρίνα», οι οποίοι πέρασαν και μας άφησαν ένα δημοσιονομικό πρόβλημα το οποίο είναι τεράστιο και δισεπίλυτο. Και θεωρώ ότι είναι εξαιρετική η πολιτική που εφαρμόζει η Κυβέρνηση η οποία μπορεί και δημοσιονομικά να ανταποκρίνεται στις προσδοκίες της Ευρωπαϊκής Ένωσης, αλλά και στις δεσμεύσεις μας, αλλά ταυτόχρονα να κάνει και γενναία κοινωνική πολιτική, η οποία είναι δίκαιη, καθόλου υπερβολική και όχι λαϊκίστικη.
     Ως προς δε την αδυναμία να εισπράξουμε φόρους για την οποία μας κατηγόρησε ο κ. Καστανίδης, εγώ θέλω να σας πω ένα πράγμα. Εάν δεν δημιουργηθεί φορολογική συνείδηση στον Έλληνα πολίτη, όσοι μηχανισμοί και αν υπάρξουν, δεν υπάρχει περίπτωση ποτέ να λύσουμε το πρόβλημα της φοροδιαφυγής. 
     Για να δημιουργήσουμε φορολογική συνείδηση στον Έλληνα πολίτη, πρέπει ο Έλληνας πολίτης να ξέρει ότι τα χρήματά της/του επενδύονται για το μέλλον αυτού του τόπου, δεν κατασπαταλώνται, δεν πηγαίνουν σε διαπλοκές, αδιαφάνειες και διαφθορά. Πρέπει ο Έλληνας πολίτης να αισθανθεί ότι αποκαθίσταται η δημιουργική σχέση εμπιστοσύνης μεταξύ πολίτη και κράτους. Και αυτό είναι αυτό το οποίο κάνει η ελληνική Κυβέρνηση με κάθε βήμα και σε κάθε νομοσχέδιο.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα τελειώσω, κύριε Πρόεδρε, με μία φράση σχετικά με αυτό το οποίο είπε ο κ. Παπανδρέου χθες στην Κοινοβουλευτική Ομάδα του ΠΑ.ΣΟ.Κ. και με το οποίο αιτιολογεί γιατί το ΠΑ.ΣΟ.Κ. δεν υπάρχει περίπτωση να ψηφίσει επί της αρχής όχι μόνο αυτό, αλλά κανένα νομοσχέδιο.
     Ο κ. Παπανδρέου είπε το εξής: «Απέναντι σ’ αυτήν την Κυβέρνηση, η απάντηση είναι μία: Μηδενική ανοχή σε όσα λέει και όσα κάνει».
      Μηδενική ανοχή σε όσα κάνει! Αν έχουμε, λοιπόν, μηδενική ανοχή σ’ όσα κάνουμε, είναι περιττό να κουβεντιάζουμε αν επί της αρχής θα ψηφιστεί από την Αξιωματική Αντιπολίτευση κανένα νομοσχέδιο. Κανένα δεν πρόκειται να ψηφιστεί!
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργιάδη.
     Κρατώ μόνο μία επιφύλαξη που έγκειται στο ότι πρέπει να έχει ψηφίσει νομοσχέδιο επί της αρχής το ΠΑ.ΣΟ.Κ. 
     ΝΙΚΟΛΑΟΣ ΓΕΩΡΓΙΑΔΗΣ: Μέχρι χθες, ναι. Τι είπε χθες, όμως, ο Πρόεδρος του ΠΑ.ΣΟ.Κ.;
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μαργαρίτης Τζίμας.
     ΜΑΡΓΑΡΙΤΗΣ ΤΖΙΜΑΣ: Κύριε Πρόεδρε, είναι σαφές πως το ΠΑ.ΣΟ.Κ. στενοχωριέται, όταν εμείς ως Κυβέρνηση και ως Νέα Δημοκρατία πετυχαίνουμε όχι μόνο να αντιμετωπίσουμε κορυφαία ζητήματα που μας κληροδότησαν μετά από είκοσι χρόνια διακυβέρνησης, αλλά στενοχωριέται και όταν φέρνουμε λύσεις πάνω στα προβλήματά του που ευνοούν μεγάλες μερίδες του ελληνικού λαού.
     Σήμερα, η Κυβέρνηση με τις διατάξεις του νομοσχεδίου στην ουσία εισηγείται παροχές προς τους Έλληνες συνταξιούχους συνολικού ύψους περίπου 1.000.000.000 ευρώ. Μόνο η κάλυψη των αναδρομικών του Λ.Α.Φ.Κ.Α. προϋπολογισμού 650.000.000 ευρώ για το 2006 και 400.000.000 ευρώ για τις αυξήσεις των συντάξεων, δημιουργούν παροχές 1.000.000.000 ευρώ, δηλαδή 350.000.000.000 δραχμών, για να μας αντιλαμβάνεται και περισσότερος κόσμος.
     Τώρα, το ΠΑ.ΣΟ.Κ. προσπαθεί με ειρωνείες και με απαξιωτικούς χαρακτηρισμούς εναντίον στελεχών μας και εναντίον της πολιτικής μας, να ξεπεράσει το πρόβλημα του. Το πρόβλημα του ΠΑ.ΣΟ.Κ. σε σχέση με το Λ.Α.Φ.Κ.Α. είναι ένα και για το οποίο μέχρι τώρα, κύριε Πρόεδρε, δεν έχει δώσει σαφή απάντηση στον ελληνικό λαό.
     Γιατί το ΠΑ.ΣΟ.Κ. από το 1993 μέχρι το 2004 παρακρατούσε στην ουσία το Λ.Α.Φ.Κ.Α. από τους Έλληνες συνταξιούχους; Εμένα δεν με ενδιαφέρει η νομική υπόσταση του ζητήματος. Το θέμα είναι ότι από το 1993, επί έντεκα ολόκληρα χρόνια, μέχρι το Μάιο του 2004 υπήρχε το Λ.Α.Φ.Κ.Α.. Όπως κατήργησε πολλούς νόμους της Νέας Δημοκρατίας, μπορούσε το ΠΑ.ΣΟ.Κ. να καταργήσει και το νόμο που επέβαλε την εισφορά υπέρ Λ.Α.Φ.Κ.Α..
     Όπως οφείλει το ΠΑ.ΣΟ.Κ. να δώσει μια εξήγηση στον ελληνικό λαό τι έκανε τα χρήματα από το Λ.Α.Φ.Κ.Α.. Πού πήγαν, κύριε Πρόεδρε, τα δισεκατομμύρια δραχμές που επί έντεκα ολόκληρα χρόνια από το 1993 μέχρι το 2004 παρακρατούσε από τις τσέπες των συνταξιούχων η Κυβέρνηση του ΠΑ.ΣΟ.Κ.; Διότι είχαμε μεν παρακράτηση του Λ.Α.Φ.Κ.Α., αλλά ταμείο δεν υπήρχε στο Λ.Α.Φ.Κ.Α.. Να δώσει μια απάντηση το ΠΑ.ΣΟ.Κ. για να δούμε και πόσο υπερήφανο είναι ως κόμμα που κυβέρνησε την Ελλάδα επί είκοσι ολόκληρα χρόνια για την πολιτική που άσκησε υπέρ των λαϊκών στρωμάτων και πόση κοινωνική ευαισθησία είχε πράγματι το ΠΑ.ΣΟ.Κ. για τη μεγάλη μερίδα των συνταξιούχων. 
     Είναι όμως γεγονός ότι ένα κόμμα το οποίο κυβέρνησε επί είκοσι ολόκληρα χρόνια, διαχειρίστηκε σχεδόν τρία Κοινοτικά Πλαίσια Στήριξης, διαχειρίστηκε τα ολοκληρωμένα μεσογειακά προγράμματα και δεν κατόρθωσε να μας παραδώσει πριν ενάμιση χρόνο έναν Έλληνα συνταξιούχο που να παίρνει σύνταξη στα επίπεδα των Ευρωπαίων, που μας παρέδωσε έναν εργαζόμενο με μισθούς πείνας των 570 ευρώ, ε, δεν μπορεί να είναι και πολύ περήφανο για την κοινωνική του πολιτική, αλλά και την κοινωνική του ευαισθησία.
     Και το παράλογο: Ζητάει το ΠΑ.ΣΟ.Κ. από εμάς να λύσουμε όλα τα ζητήματα που μας κληρονόμησε επί είκοσι χρόνια, όταν η Νέα Δημοκρατία στην ουσία διαχειρίζεται μόνο έναν κρατικό προϋπολογισμό αυτόν του 2005. Διότι στην ουσία η διαχείριση από τη Νέα Δημοκρατία αναφέρεται μόνο σε έναν κρατικό προϋπολογισμό. Ο προϋπολογισμός του 2004 συντάχτηκε από τις Κυβερνήσεις του ΠΑ.ΣΟ.Κ. Το ΠΑ.ΣΟ.Κ. διαχειρίστηκε είκοσι ολόκληρους κρατικούς προϋπολογισμούς και δεν κατόρθωσε όχι μόνο να αντιμετωπίσει, αλλά να λύσει ζητήματα και να οδηγήσει την Ελλάδα σε σύγκλιση προς την Ευρωπαϊκή Κοινότητα. 
     Κοιτάξτε τι λένε τώρα οι διεθνείς ευρωπαϊκές μελέτες: Σε είκοσι πέντε χρόνια η Ευρώπη θα υποχρεωθεί να αναζητήσει πόρους για να χρηματοδοτήσει εκατόν δεκατρία εκατομμύρια συνταξιούχους της. Μέχρι το 2030 το 25% του πληθυσμού των πέντε μεγαλύτερων ευρωπαϊκών χωρών όπως είναι η Βρετανία, η Γαλλία, η Γερμανία, η Ιταλία και η Ισπανία θα είναι πάνω από εξήντα πέντε χρονών. Ξέρετε πόσο ήταν το 1950 το ποσοστό των ανθρώπων πάνω από εξήντα πέντε ετών σ’ αυτές τις πέντε χώρες; Ήταν μόνο 9%. Σε είκοσι πέντε λοιπόν χρόνια από σήμερα το ? του ευρωπαϊκού πληθυσμού θα είναι πάνω από εξήντα πέντε ετών. 
     Προσέξτε τι πληρώνει η Γαλλία για συντάξεις: Το 9,7% του ΑΕΠ. Εμείς το 2009 θα είμαστε στο 2,3% του ΑΕΠ. Η Γαλλία το 2010 θα φθάσει το 14,3%, στη δε Γερμανία υπολογίζεται ότι θα φθάσει το 36% του ΑΕΠ, η καταβολή των συντάξεων μέχρι το 2035. Η Βρετανία, την οποία κατηγορεί η Αξιωματική Αντιπολίτευση πάρα πολλές φορές εδώ μέσα, πληρώνει σήμερα για συντάξεις μόνο το 4% του ΑΕΠ και το 2030 θα φθάσει περίπου στο 5%. Και καταλήγουν οι έρευνες ότι η Ελλάδα και η Γαλλία είναι τα μόνα κράτη-μέλη της Ευρωπαϊκής Ένωσης που αντιμετωπίζουν για τέταρτο συνεχόμενο χρόνο και συγκεκριμένα για την περίοδο 2001-2004 κινδύνους αυξανόμενων δημοσιονομικών ανισορροπιών. Αυτή την Ελλάδα μας παρέδωσε το ΠΑ.ΣΟ.Κ. μετά από είκοσι χρόνια διακυβέρνησης, να κινδυνεύουμε από δημοσιονομικές ανισορροπίες.
     Εγώ, όμως, θα κλείσω όχι με μία γνώμη κομματική ούτε γνώμη πολιτική, αλλά με τη γνώμη του Γενικού Επιτρόπου του Συμβουλίου Επικρατείας. 
     Το Συμβούλιο της Επικρατείας έκανε τρεις συνεδριάσεις για το νομοσχέδιο και ο Γενικός Επίτροπος διατυπώνει τη γνώμη του για το νομοσχέδιο: «Εκφέρουμε τη γνώμη ότι δεν υφίστανται λόγοι που να καθιστούν αδικαιολόγητες τις σχετικές ρυθμίσεις του σχετικού νομοσχεδίου, διότι αίρεται –συμπληρώνει ο Γενικός Επίτροπος- η ασάφεια των ισχυουσών μέχρι σήμερα σχετικών διατάξεων». 
     Η δε Σύμβουλος του Συμβουλίου Επικρατείας κυρία Ανδρονίκη Θεοτοκάτου εισηγήθηκε ως εξής για το νομοσχέδιο: «Οι διατάξεις του προκειμένου σχεδίου νόμου που έχουν συνταξιοδοτικό περιεχόμενο είναι καταρχάς δικαιολογημένες. Συμβάλουν στη σκοπούμενη βελτίωση της συνταξιοδοτικής νομοθεσίας, με την αποσαφήνιση ισχυουσών διατάξεων, οι οποίες στο παρελθόν δημιουργούσαν ερμηνευτικά ζητήματα για τη ρύθμιση διαφόρων άλλων θεμάτων». 
     Αντιλαμβανόμαστε, λοιπόν, πως η Κυβέρνηση κινείται προς τη σωστή κατεύθυνση. Το Υπουργείο Οικονομίας και Οικονομικών, επίσης, κινείται προς τη σωστή κατεύθυνση. Άλλωστε είναι αυτό που πειράζει το ΠΑ.ΣΟ.Κ., διότι βλέπουμε την αντιπολίτευση που ασκεί το τελευταίο διήμερο, όταν είδε ότι η κυβερνητική πολιτική της παρατάξεώς μας οδήγησε στη μείωση της ανεργίας σε ενάμιση χρόνο. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τζίμα. 
     Το λόγο έχει η συνάδελφος κυρία Αθηνά Κόρκα-Κώνστα. 
     ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
     Κυρίες και κύριοι συνάδελφοι, θέλω να καταθέσω και εγώ τις σκέψεις μου για το σχέδιο νόμου «Αύξηση συντάξεων δημοσίου και άλλες διατάξεις». Βέβαια, εδώ στην Αίθουσα, αυτήν τη στιγμή δεν υπάρχει κανένας εκπρόσωπος από την Αξιωματική Αντιπολίτευση, η οποία τόσο πολύ διαμαρτύρεται για διάφορα σημεία του σχεδίου νόμου. 
     Πιστεύω ότι με αυτό το σχέδιο νόμου υλοποιούνται οι προεκλογικές δεσμεύσεις της Κυβέρνησης και του Πρωθυπουργού. Ρυθμίζονται συνταξιοδοτικά ζητήματα και προωθούνται λύσεις στα προβλήματα μεγάλων κοινωνικών ομάδων και με ευαισθησία. 
     Κυρίες και κύριοι συνάδελφοι, γνωρίζουμε όλοι την οικονομική κατάσταση της χώρας, όταν παρέλαβε τη διακυβέρνηση η Νέα Δημοκρατία . Όλοι γνωρίζουμε τις τεράστιες οικονομικές δυσκολίες που αντιμετώπισε και αντιμετωπίζει, τα τεράστια ελλείμματα, τα τοκοχρεολύσια, το τεράστιο δημόσιο χρέος. Αναφέρθηκε διεξοδικά και αναλυτικά και ο κύριος Υπουργός προηγουμένως στην ομιλία του, καθώς και κάποιοι άλλοι συνάδελφοι. 
     Εντούτοις, εξαντλώντας όλα τα περιθώρια που μπορούν να υπάρξουν στα πλαίσια αυτής της οικονομικής κατάστασης, αυτό το σχέδιο νόμου ανακουφίζει αυτούς που πραγματικά έχουν ανάγκη, όσο γίνεται. Άλλωστε, η υλοποίηση αυτών των αποφάσεων θα ξεπεράσει κατά πολύ το 1.062.000.000 ευρώ. 
     Φυσικά, δεν λύνονται όλα τα προβλήματα. Αντιθέτως, να θυμίσουμε ότι η προηγούμενη κυβέρνηση πολλές φορές είχε δεσμευθεί να προχωρήσει σε λύσεις προβλημάτων, πράγμα που δεν έκανε ποτέ. Θα έλεγα ότι με αυτόν τον τρόπο δίνεται μια ανάσα στις μεγάλες κοινωνικές ομάδες. 
     Καταρχήν, με προσωπική απόφαση του Πρωθυπουργού, εκτός από την κατάργηση της εισφοράς υπέρ του Λ.Α.Φ.Κ.Α., επιστρέφονται και τα χρήματα των εισφορών αναδρομικά στους δικαιούχους. Όλοι γνωρίζουμε ότι η εισφορά υπέρ του Λ.Α.Φ.Κ.Α. αποτελούσε βάρος στους οικονομικά ασθενείς, με προοπτική αφαίμαξης μέχρι το 2008. Επομένως, πέρα από τις αρχικές εξαγγελίες περί κατάργησης που έκανε η Νέα Δημοκρατία, το γεγονός ότι επιστρέφει αυτά τα χρήματα σημαίνει 670.000.000 ευρώ: στον ιδιωτικό τομέα 475.000.000 ευρώ και στο δημόσιο τομέα 181.000.000 ευρώ. Δίδει και αυτά αναδρομικά με πεντέμισι χρόνια για τον ιδιωτικό τομέα και τριάμισι χρόνια για το δημόσιο τομέα. 
     Επαναλαμβάνω ότι η προεκλογική μας εξαγγελία ήταν να σταματήσει η εισφορά. Αποφασίστηκε η επιστροφή από τον ίδιο τον Πρωθυπουργό. Υλοποιήθηκε, λοιπόν, η προεκλογική μας δέσμευση και προχωράμε ακόμα πιο πέρα. Το μεγαλύτερο δε ποσοστό των δικαιούχων θα λάβει εφάπαξ αυτό το ποσό. Επιπροσθέτως, λύνεται και το θέμα των κληρονόμων, το οποίο γίνεται με μία αίτηση σε ένα εξάμηνο για την επιστροφή της εισφοράς. 
     Κυρίες και κύριοι συνάδελφοι, λύνεται και αυτό το θέμα, παρά το ότι είναι ένα γεγονός για το οποίο αναλώθηκαν πάρα πολλές ώρες δημοσίων τοποθετήσεων και συζητήσεων και υποτιθέμενων ανησυχιών των εκπροσώπων της Αντιπολίτευσης στα Μέσα Μαζικής Ενημέρωσης για το τι θα γινόταν. Έλεγαν ότι θα χάνονταν τα χρήματα από κάποιους υπερήλικες κ.λπ.. Ε, αυτό μου δημιουργεί την αίσθηση ότι «εκεί που μας χρωστούσαν μας ζητάνε και τα ρέστα», κατά τη ρήση του θυμόσοφου λαού. 
     Και θα αναρωτηθώ: μα, ποιοι κόπτονται; Ποιοι διαρρηγνύουν τα ιμάτια τους; Αυτοί που δεν έκαναν καμία κίνηση επιστροφής; Και αυτοί που είχαν προοπτική να συνεχιστεί αυτή η ληστρική, θα έλεγα, επιδρομή στην πλάτη των αδικημένων αυτών, μέχρι το 2008;
     Επίσης, επειδή η συζήτηση στην αρμόδια επιτροπή εστιάστηκε και στο σημείο της φορολόγησης της επιστροφής, ο κύριος Υπουργός διευκρίνισε και στην επιτροπή και σήμερα –και ξεκαθαρίστηκε αυτό το θέμα, για να μην ανοίξει μια άλλη συζήτηση- ότι δεν θα φορολογηθεί το Λ.Α.Φ.Κ.Α.. Αυτό φυσικά δείχνει μια πρόσθετη κοινωνική ευαισθησία.
     Ένα δεύτερο βασικό ζήτημα που συζητάμε είναι η αύξηση της βασικής σύνταξης για το 2005 κατά 4% στους συνταξιούχους του δημοσίου. Δίνεται με την αύξηση του επιδόματος εξομάλυνσης πάνω από τον πληθωρισμό. Μπορεί να θέλαμε να ήταν περισσότερο. Μα, ποιος δεν θα ήθελε να είναι μεγαλύτερη; Όμως δεν πρέπει να ξεχνάμε την οικονομική κατάσταση που βρίσκεται η χώρα.
     Υπάρχουν σημαντικά σημεία του σχεδίου νόμου, που δείχνουν την ευαισθησία της Κυβέρνησης. Είναι η ρύθμιση ευαισθησίας, θα την χαρακτήριζα, για την άρση των μέχρι τώρα αδικιών, που αποτελεί η λήψη των συντάξεων που γίνεται από δω και πέρα και των δύο γονιών από τα ορφανά παιδιά, από ανήλικα παιδιά, από παιδιά που σπουδάζουν. Επίσης καλύπτεται και το γεγονός ότι ένας γονιός είναι στη φυλακή. Δεν θα ήταν παράλογο να τιμωρείται ολόκληρη η υπόλοιπη οικογένεια και να μην μπορεί η σύζυγος να πάρει σύνταξη; Επίσης, γίνονται και ρυθμίσεις για τα τέκνα με ειδικές ανάγκες.
     Πολύ σημαντικό επίσης είναι το θέμα που λύθηκε για τη συνταξιοδότηση των παντελώς τυφλών και παραπληγικών. Διότι παρέχεται η αύξηση του επιδόματος τυφλότητας, πέραν της πλήρους σύνταξης, σε ποσοστό 40%, μετά από αποδοχή από το Υπουργείο Οικονομικών του αιτήματος της Κοινοβουλευτικής Ομάδας της Νέας Δημοκρατίας. Και συγχαίρουμε ιδιαίτερα τον Υπουργό γι’ αυτή την ευαισθησία –και επαναλαμβάνω και θα το επαναλαμβάνω συνεχώς- παρά τα πολλαπλά προβλήματα και τις οικονομικές δυσκολίες που κληρονομήσαμε.
     Εσείς, οι οποίοι ζητάτε, κυρίες και κύριοι συνάδελφοι της Αντιπολίτευσης, μεγαλύτερο ποσοστό και ζητήσατε και στην αρμόδια επιτροπή, τι κάνετε; Δείξατε μια μεταχρονολογημένη ευαισθησία; Θα πω το εξής στην Αξιωματική Αντιπολίτευση: κυβερνούσε τόσα χρόνια. Είχε αδικήσει κατηγορίες πολιτών. Τι έκανε επ’ αυτού;
     Κυρίες και κύριοι συνάδελφοι, θέλω να σταθώ και σε δύο άλλα σημεία. Στο θέμα της εκπαιδευτικής άδειας και στο κίνητρο απόδοσης, όταν κάποιος έπαιρνε μια εκπαιδευτική άδεια πάνω από δύο μήνες για προγράμματα εκπαίδευσης. Επαναφέρεται αυτό σήμερα. Γιατί είναι αλήθεια ότι η Κυβέρνηση της Νέας Δημοκρατίας θέλει υπαλλήλους με εξειδίκευση, θέλει υπαλλήλους με κατάρτιση στη σύγχρονη τεχνολογία, που να αποδίδουν. Και τότε υπήρχε το αντικίνητρο. Εμείς δεν θέλουμε αντικίνητρα για τη διεύρυνση της μόρφωσης.
     Υλοποιώντας επίσης την εξαγγελία της η Κυβέρνηση και αναγνωρίζοντας την προσφορά και τις αντίξοες συνθήκες απασχόλησης των υπηρετούντων στα Σώματα Ασφαλείας –Αστυνομία, Πυροσβεστικό Σώμα και Λιμενικό Σώμα- χορηγεί από 1 Σεπτεμβρίου 2005 για τέσσερα έτη 2% κατ’ έτος αύξηση στο βασικό μισθό και συνολικά 8% γι’ αυτούς τους ανθρώπους, που αφιερώνουν τη ζωή τους για την ασφάλειά μας. Η ρύθμιση έχει κόστος περίπου 157.000.000 ευρώ. Η κυβέρνησή σας, θα ξαναρωτήσω για άλλη μια φορά, κυρίες και κύριοι συνάδελφοι του ΠΑΣΟΚ, τι έδωσε;
     Επίσης, γίνεται σταδιακή αύξηση στις συντάξεις αποστράτων, μεγαλύτερη απ’ αυτή που είχε αρχικά εξαγγελθεί, με ένα κόστος 150.000.000 ευρώ. Και για να εξαλειφθούν οι αδικίες, γίνεται επέκταση των μισθολογικών προαγωγών στους αξιωματικούς.
     Θα ήθελα να σταθώ επίσης και σε ρυθμίσεις που προβλέπονται μέσα από ειδικά προγράμματα επιδόματος ανεργίας με κατοχύρωση ασφαλιστικών δικαιωμάτων γι’ αυτούς που εργάστηκαν είτε στην «ΕΛΛΕΝΙΤ», εκτεθειμένοι στον αμίαντο, είτε σε μεταλλεία. Διότι τόσα χρόνια εργάστηκαν μέσα σε ιδιαίτερα αντίξοες και δυσμενείς συνθήκες για την υγεία τους, μέσα σε υπόγειες στοές, σε περιβάλλον υγρασίας και υψηλής θερμοκρασίας και όντως υπήρχε πρόβλημα με αυτούς τους ανθρώπους.
     Εν κατακλείδι, με αυτό το σχέδιο νόμου διαφαίνεται περίτρανα η κοινωνική ευαισθησία της Κυβέρνησης. Και θα επαναλάβω για μια εισέτι φορά ότι αυτό γίνεται, παρά το γεγονός ότι προσπαθεί η σημερινή Κυβέρνηση της Νέας Δημοκρατίας να φέρει ανάκαμψη στην οικονομία, της οποίας οι δείκτες είναι οι χειρότεροι στην Ευρωπαϊκή Ένωση, εξαιτίας της πολιτικής των προηγούμενων κυβερνήσεων. Έφτασε η Ελλάδα να είναι στο χαμηλότερο σημείο δημοσιονομικής ένδειας και φτώχειας και αυτή είναι μια πραγματικότητα που δεν πρέπει να ξεχνάμε.
     Φυσικά και υπερψηφίζω το παρόν σχέδιο νόμου.
     Ευχαριστώ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κόρκα-Κώνστα.
     Το λόγο έχει ο συνάδελφος κ. Αλέξανδρος Δερμεντζόπουλος.
     	ΑΛΕΞΑΝΔΡΟΣ  ΔΕΡΜΕΝΤΖΟΠΟΥΛΟΣ:  Κυρίες και κύριοι συνάδελφοι,  το νομοσχέδιο αυτό είναι ακόμη μία προσπάθεια ενδυνάμωσης του κοινωνικού κράτους, για την ενίσχυση και τη διαφύλαξη του οποίου είχαμε δεσμευτεί και τώρα πραγματοποιούμε συνεχείς και αδιάλειπτες προσπάθειες και δράσεις. 
     Χρέος κάθε κυβέρνησης είναι η άσκηση πολιτικής αναδιανομής του εθνικού εισοδήματος, με τη διαμόρφωση της κατάλληλης φορολογικής πολιτικής, την απασχόληση, καθώς και με την υιοθέτηση κοινωνικής πολιτικής και ιδίως πολιτικής που στοχεύει στην αρωγή των ασθενέστερων οικονομικά τάξεων. 
     Συνεπείς, λοιπόν, σε αυτό το χρέος αυτή η Κυβέρνηση ολοκλήρωσε ήδη τη φορολογική της μεταρρύθμιση και θέσπισε τον αναπτυξιακό της νόμο, παρέχοντας ουσιαστικά κίνητρα στους πολίτες. Και τώρα, προχωράει στην ψήφιση νόμου για την αύξηση των συντάξεων, αλλά και στη διασαφήνιση πολλών μετέωρων, τόσο φραστικά όσο και λειτουργικά περιπτώσεων, προκειμένου να ανακουφίσουμε, προστατεύσουμε και προφυλάξουμε τους πολίτες από χρονοβόρες διαδικασίες και άσκοπες διαδικασίες. 
     Δίνουμε λύση σε μία σειρά από προβλήματα που προέκυψαν από αμέλειες, εκκρεμότητες, ανεπάρκειες των προηγούμενων κυβερνήσεων. Το νομοσχέδιο αυτό είναι μία αυθεντική ένδειξη κοινωνικής πρόνοιας και αρωγής. Ο κόσμος έχει κουραστεί πια από τη γεμάτη λαϊκισμό έκφραση φιλευσπλαχνίας και φιλανθρωπίας που και τον αποπροσανατόλιζε και τον υποβίβαζε. Το νομοσχέδιο αυτό αφήνει στην άκρη τις λεκτικές και παρέχει τις νομικές εγγυήσεις στους δικαιούχους να διεκδικήσουν τα κοινωνικά τους δικαιώματα. Εν ολίγοις, κυρίες και κύριοι, για άλλη μία φορά, αυτή η Κυβέρνηση αφήνει τα λόγια και μιλάει με έργα.
     	Στόχος δικός μας, παράλληλα με μία επιτυχημένη οικονομική πολιτική της χώρας μας, για την οποία σκληρά εργαζόμαστε, αν μάλιστα λάβει κανείς υπ’ όψιν του και τη δεινή οικονομική κατάσταση που μας κληροδοτήθηκε, είναι η κατοχύρωση των κοινωνικών δικαιωμάτων, της κοινωνικής ασφάλειας και αξιοπρέπειας των πολιτών, με την ικανοποίηση των στοιχειωδών βιοτικών τους αναγκών.
     	Η κοινωνική ασφάλιση για άλλους συνιστά μόνο δαπάνη και κόστος για την οικονομία. Για την Κυβέρνησή μας, όμως, οι δαπάνες για την κοινωνική ασφάλιση συνιστούν επενδυτικές, δηλαδή παραγωγικές επιλογές και συνεπώς οδηγούν στη  βελτίωση της παραγωγικότητας, της οικονομίας και συμβάλλουν στην αναπτυξιακή δύναμη της χώρας. Για μας, κυρίες και κύριοι συνάδελφοι, ισόρροποι στόχοι  είναι η απασχόληση, η οικονομική ανάπτυξη και η κοινωνική δικαιοσύνη. 
     Αξίζει να σημειωθεί  ότι σε άλλα  κράτη-μέλη της  Ευρωπαϊκής Ένωσης, για παράδειγμα στη Γερμανία ή στην Ιταλία, υπάρχει σαφής περιορισμός ή και στασιμότητα τα τελευταία χρόνια στον τομέα των συντάξεων. Η Κυβέρνησή μας, όμως, με θάρρος, με σύνεση, με προγραμματισμό και με ευαισθησία καταθέτει και αυτό το νομοσχέδιο και προχωράει στην αύξηση των συντάξεων. Έτσι, με το νομοσχέδιο αυτό προχωρούμε σε αύξηση 4% της βασικής σύνταξης, με την ταυτόχρονη λήψη, όμως, και όλων των ασφαλιστικών δικλείδων, προκειμένου να μην υπάρξουν περιθώρια παρερμηνειών. 
     Προχωρούμε στην αποκατάσταση των αδικιών του παρελθόντος με την επιστροφή των αναδρομικών του Λ.Α.Φ.Κ.Α. και μάλιστα προβλέποντας και τον τρόπο καταβολής του. Δυστυχώς, κυρίες και κύριοι συνάδελφοι, για να προχωρήσουμε μπροστά, θα πρέπει να διορθώσουμε τα λάθη των προηγούμενων. Πολλά λάθη - πολλών χρόνων. Λάθη από αμέλεια, λάθη από σκοπιμότητα, λάθη τα οποία πλήρωσε και πληρώνει ακόμη και τώρα κάθε Έλληνας πολίτης ξεχωριστά. 
     Χαρακτηριστικά της προηγούμενης διαχείρισης: Κακές αποφάσεις, ασυνέπεια, αδικία, αδιαφορία και διαφθορά. Λυπάμαι που δεν είναι κανείς εκπρόσωπος της  Αξιωματικής Αντιπολίτευσης εδώ μέσα, ούτε καν ο εισηγητής. Ίσως να είναι και αυτό ένα δείγμα της ευαισθησίας που αφορά τη συζήτηση του συγκεκριμένου νομοσχεδίου. Κι έτσι θα αναγκαστώ να μιλήσω σε τρίτο πρόσωπο, λέγοντας ότι ασκούν σήμερα κριτική σε οποιαδήποτε προσπάθεια νοικοκυρέματος. Ας σταματήσουν επιτέλους να προκαλούν και να προσδίδουν δεινά πιά σ’ αυτήν τη χώρα.
     Έχουν προδώσει την εμπιστοσύνη που τους έδειξαν οι Έλληνες πολίτες, πολλές φορές και με πάρα πολλούς τρόπους. Ας βοηθήσουν τουλάχιστον, ας αφήσουν εμάς να αποκαταστήσουμε τη ζημιά που οι ίδιοι προξένησαν και να σταματήσουν τις υποκρισίες και τις μεθοδευμένες στρατηγικές παραπλάνησης και λασπολογίας. 
     Κυρίες και κύριοι συνάδελφοι, στο άρθρο 4 θεσπίζεται η ίση αντιμετώπιση του χήρου συζύγου με τη χήρα σύζυγο. Η ρύθμιση αυτή είναι εξαιρετικά σημαντική και πολιτικά, καθώς ως τώρα η χορήγηση συντάξεως σε χήρο εξαρτιόταν από ιδιαίτερες προϋποθέσεις, η συνδρομή των οποίων δεν απαιτούνταν για τη χορήγηση της σύνταξης σε χήρα. Το νομοσχέδιο, λοιπόν, αυτό αίρει την αδικαιολόγητη αυτή διάκριση βάσει του φύλου και αποκαθιστά την κατοχυρωμένη αρχή της ισότητας και ειδικότερα την ισότητα των δύο φύλων που θεμελιώνεται στα άρθρα του Συντάγματός μας.
     Τέλος, το παρόν νομοσχέδιο επιλαμβάνεται και ρυθμίζει διεξοδικά και με πολύ προσοχή διάφορα ζητήματα που παρέμειναν εκκρεμή για πάρα πολύ καιρό και ταλαιπωρούσαν τους πολίτες, δημιουργώντας παράλληλα αβεβαιότητα και ανασφάλεια δικαίου, όπως είναι η αποκατάσταση των υπηρετούντων στην Κύπρο τις κρίσιμες εκείνες ώρες, όπως είναι η εξασφάλιση των ορφανών παιδιών με την κατοχύρωση λήψης σύνταξης και των δύο παιδιών, όπως είναι η φροντίδα για τους ανάπηρους, του άμαχου πληθυσμού, δίνοντας τη δυνατότητα επανεξέτασης των περιπτώσεών τους λόγω της επιδείνωσης της υγείας τους και άλλα πολλά στα οποία θα αναφερθούμε διεξοδικά στη συζήτηση των άρθρων. 
     Δεν χωρεί αντίλογος σ’ αυτήν την προσπάθεια. Είναι αντιφατικό, εξαιρετικά ύποπτο και επικίνδυνο να ασκεί κανείς κριτική σε ένα νομοσχέδιο που μόνο προσφέρει στον πολίτη.
     Κυρίες και κύριοι συνάδελφοι, προχωρούμε βήμα- βήμα. Προγραμματίσαμε και μοιραστήκαμε με τους συμπολίτες μας τους στόχους μας για ένα δυνατό ευνομούμενο και δίκαιο κράτος για όλους τους πολίτες. Αυτό το νομοσχέδιο, λοιπόν, είναι ένας ακόμα κρίκος για να μπορέσουμε να πετύχουμε τους στόχους μας. Είναι ένα νομοσχέδιο για τους πολίτες και γι’ αυτόν το λόγο το υπερψηφίζω.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει η συνάδελφος κ. Αικατερίνη Παπακώστα, με την αγόρευση της οποίας ολοκληρώνουμε τη συζήτησή μας. 
     ΑΙΚΑΤΕΡΙΝΗ ΠΑΠΑΚΩΣΤΑ: Κύριε Πρόεδρε, κυρίες και κύριοι συνάδελφοι, συζητούμε σήμερα το νομοσχέδιο που αφορά την αύξηση των συντάξεων του δημοσίου και άλλες διατάξεις. 
     Νομίζω ότι αυτό το οποίο δεν ελέχθη στην Αίθουσα είναι ότι ένα καθεστώς αδικιών, αρρυθμιών και αφημένων στην τύχη τους κοινωνικών ομάδων που ταλανίζονταν επί τόσα χρόνια, έρχεται σήμερα η παρούσα διακυβέρνηση μ’ αυτό το σχέδιο νόμου να το ρυθμίσει και ασφαλώς να το διευθετήσει. Αυτές οι ευνοϊκές ρυθμίσεις που προτείνει η Κυβέρνηση θα έχουν ένα κόστος για το δημόσιο πάνω από 400.000.000 ευρώ, χωρίς να υπολογίζονται τα αναδρομικά του Λ.Α.Φ.Κ.Α., τα οποία αφορούν περίπου 655.000.000 ευρώ, καθώς επίσης και τα ποσά του επιδόματος εξομάλυνσης. 
     Αν προσθέσουμε και τη ρύθμιση, η οποία αφορά τις οικογένειες που αποκτούν πάνω από τρία παιδιά, τότε αντιλαμβάνεστε το κόστος το οποίο έχουν αυτά τα μέτρα, τα οποία αξίζουν, όμως, τον κόπο διότι πραγματικά πιάνουν τόπο -κατά την άποψή μας- και γι’ αυτό νομοθετούμε κατ’ αυτόν τον τρόπο.
     Βεβαίως, θέλω να πω ότι με τις προτεινόμενες διατάξεις του υπό ψήφιση νομοσχεδίου αναπροσαρμόζεται κατ’ αρχήν το ποσό του επιδόματος εξομάλυνσης που καταβάλλεται στους συνταξιούχους του δημοσίου και βεβαίως όλοι οι συνταξιούχοι του δημοσίου μπορούν πλέον να λάβουν αύξηση 4%. Έτσι η κατώτερη σύνταξη διαμορφώνεται στα 471,67 ευρώ, χωρίς το οικογενειακό επίδομα, η οποία φτάνει στα 506,67 ευρώ με το οικογενειακό επίδομα.
     Για το Ι.Κ.Α. η κατώτατη σύνταξη γήρατος ανέρχεται με το Ε.Κ.Α.Σ. στα 577,91 ευρώ συν το οικογενειακό επίδομα και το επίδομα συζύγου, που είναι 35 ευρώ, ενώ για το συνταξιούχο με σύζυγο και ένα ανήλικο παιδί η κατώτατη σύνταξη ανέρχεται στα 629,91 ευρώ. 
     Θα αναφερθώ και στο Λ.Α.Φ.Κ.Α.. Εδώ θα μου επιτρέψετε, κύριε Πρόεδρε, κυρίες και κύριοι συνάδελφοι, να πω ότι ο Κοινοβουλευτικός Εκπρόσωπος του ΠΑ.ΣΟ.Κ., αντιπροσωπεύοντας και εκπροσωπώντας την παράταξή του, επιδόθηκε σε μία άνευ προηγουμένου επίθεση κατά της νέας διακυβέρνησης, αλλά και εναντίον μου όταν τόλμησα να αντιδράσω γιατί μας αποκάλεσε ψεύτες, ότι δηλαδή λέμε ψέματα σε σχέση με το Λ.Α.Φ.Κ.Α., παρουσιάζοντας τη θλιβερή εικόνα μιας πολιτικής καρικατούρας του Μακιαβέλι. Έτσι εκτίμησα τη στάση του.
     Διότι είπε μία φράση, χωρίς αιδώ, χωρίς να ντρέπεται, αντί να ζητηθεί συγγνώμη από εκείνους από τους οποίους παρανόμως επαρακρατούντο, με απόφαση και με πολιτική πρωτοβουλία των προηγουμένων κυβερνήσεων του ΠΑ.ΣΟ.Κ. Και εμείς την 1-7-2004 καταργήσαμε, επειδή είχαμε δεσμευτεί προεκλογικά, μόνοι μας, αυτοβούλως, και χωρίς καμία πίεση, τη συγκεκριμένη ρύθμιση. Είπε τη φράση ότι «Αν γνωρίζαμε –είπε ο κύριος Κοινοβουλευτικός Εκπρόσωπος του ΠΑ.ΣΟ.Κ.- ότι το Ελεγκτικό Συνέδριο έτσι θα νομοθετούσε και έτσι θα αποφάσιζε και εμείς ως Αξιωματική Αντιπολίτευση λέμε σήμερα ότι αν ήμαστε Κυβέρνηση, έτσι θα νομοθετούσαμε». Με συγχωρείτε πάρα πολύ, αλλά τέτοιου είδους πολιτική, όπως είπα προηγουμένως, μόνο ως πολιτικός μακιαβελισμός μπορεί να χαρακτηρισθεί. Αλλά επειδή ο ελληνικός λαός χρησιμοποιεί και μια άλλη έκφραση, που νομίζω ότι ανταποκρίνεται σε τέτοιου είδους συμπεριφορά, θα μου επιτρέψετε να τη χρησιμοποιήσω. Διότι όταν ο κύριος Κοινοβουλευτικός Εκπρόσωπος κάνει χρήση του δικαιώματος που του παρέχει ο Κανονισμός να ομιλεί όποτε θέλει για οποιοδήποτε ζήτημα και να αξιοποιεί το χρόνο που του αποδίδεται από τον Κανονισμό, για να υβρίζει και να εξαπολύει μύδρους, υποκριτικά κοπτόμενος υπέρ των πολιτών, θα έπρεπε να είναι και εδώ παρών, για να πάρει την απάντηση. Γιατί, όπως είπα προηγουμένως, ο λαός τέτοιου είδους συμπεριφορά του οποιουδήποτε τη χαρακτηρίζει ως «τσάμπα μαγκιά» και κατά την έννοια αυτή, λοιπόν, θεωρώ ότι αξιολογείται και βαθμολογείται τέτοιου είδους συμπεριφορά. 
     Παράλληλα, με το υπό ψήφιση νομοσχέδιο, με τις διατάξεις του, ρυθμίζονται θέματα τα οποία έχουν να κάνουν με το ένστολο προσωπικό των Ενόπλων Δυνάμεων και των Σωμάτων Ασφαλείας: Επίδομα ειδικών και αντίξοων συνθηκών, το οποίο επίδομα βεβαίως υπολογίζεται και στη σύνταξη και έτσι θα το πάρουν και οι ήδη συνταξιούχοι στρατιωτικοί. 
     Επεκτείνονται σταδιακά οι μισθολογικές προαγωγές στους αξιωματικούς που αποστρατεύτηκαν πριν από την 1η Ιουλίου 2002. Εδώ θέλω να πω, όσον αφορά το επίδομα ειδικών και αντίξοων συνθηκών, για τη διευκρίνιση που ορθώς έκανε ο Υπουργός Οικονομίας σε σχέση με τη μάχιμη πενταετία. Νομίζουμε ότι κινείται προς τη σωστή κατεύθυνση αυτή η διευκρίνιση και ότι θα εξυπηρετήσει τα αιτήματα των ένστολων των Σωμάτων Ασφαλείας. 
     Παράλληλα, με το προς ψήφιση νομοσχέδιο χορηγούνται οι συντάξεις και των δύο γονέων σε άγαμα ορφανά και από τους δύο γονείς, μέχρι 18 ετών ή, εφόσον σπουδάζουν, μέχρι 24 ετών. Αν είναι ανίκανα κατά ποσοστό 80% και άνω, εσαεί. 
     Επιτρέπεται η επανεξέταση των συνταξιοδοτουμένων αναπήρων αμάχου πληθυσμού για δεύτερη φορά λόγω επιδείνωσης της υγείας τους, ένα μέτρο, μία διάταξη η οποία είναι δίκαιη και σωστή, όπως ισχύει και για τους αναπήρους πολέμου και τους αγωνιστές της Εθνικής Αντίστασης. 
     Στους συνταξιούχους δημοσίους υπαλλήλους που είναι τυφλοί, χορηγείται μαζί με την πλήρη σύνταξη στα δεκαπέντε χρόνια και επίδομα, που θα είναι ισόποσο του 40% του βασικού μηνιαίου μισθού του λοχαγού, όπως αυτό διαμορφώνεται κάθε φορά. Εδώ –και θα τοποθετηθώ αύριο στην κατ’ άρθρον συζήτηση του υπό ψήφιση νομοσχεδίου, κύριε Πρόεδρε και κυρίες και κύριοι συνάδελφοι- θεωρώ ότι από την 1-1-2007 θα πρέπει αυτό να αυξηθεί σε ποσοστό 50%, για να αρθούν αδικίες οι οποίες υπήρχαν τόσο καιρό και τις οποίες με το υπό ψήφιση νομοσχέδιο σήμερα πραγματικά λύνουμε κατά τον καλύτερο τρόπο. 
     Παράλληλα, χορηγείται το κίνητρο απόδοσης, το οποίο είχε διακοπεί από την προηγούμενη κυβέρνηση, σ’ αυτούς που παίρνουν ειδικές άδειες πέραν των δύο μηνών, όπως για παράδειγμα για εκπαιδευτικές άδειες και ένα σύνολο άλλων ευνοϊκών διατάξεων. Εδώ, ακούγοντας τους συναδέλφους του ΠΑ.ΣΟ.Κ., τόσο τον εισηγητή όσο και τον Κοινοβουλευτικό Εκπρόσωπο, εξεπλάγην με τις τοποθετήσεις τους διότι εμφανίστηκαν περίπου, κύριε Πρόεδρε και κυρίες και κύριοι συνάδελφοι, σαν να μην είχαν κυβερνήσει ποτέ τον τόπο, σαν να μην ήταν αυτοί οι οποίοι μας κληρονόμησαν αυτά τα αυτοκρατορικά ελλείμματα, για τα οποία σήμερα ταλανιζόμαστε όλοι μαζί και κυρίως οι Ελληνίδες και οι Έλληνες. Και πραγματικά δράττομαι της ευκαιρίας να πω το εξής: Αφού ο σημερινός Πρόεδρος της Αξιωματικής Αντιπολίτευσης είναι θιασώτης –και ορθώς- του σουηδικού μοντέλου, πού είναι η καταγραφή των φτωχών; Πού είναι η καταγραφή των απόρων, που επί είκοσι χρόνια θα μπορούσε να είχε δρομολογηθεί –πράγμα το οποίο συμβαίνει στις άλλες ευρωπαϊκές χώρες, πολύ περισσότερο δε στη Σουηδία- για να έχουμε σήμερα αυτούς που πραγματικά έχουν ανάγκη μπροστά μας, καταγεγραμμένους, αυτοί που είναι πραγματικά άποροι να είναι επίσης καταχωρημένοι, για να μπορεί η Πολιτεία να έχει φτιάξει ένα τέτοιο είδος πρόνοιας και κοινωνικής στοργής απέναντί τους που να μην επιδέχεται αμφιβολίες, που να μην επιδέχεται παρεμβάσεις και που να μη χρειάζονται τέτοιου είδους νομοσχέδια; 
     Το «φτωχολόγιο» λοιπόν, όπως θα μου επιτρέψετε να αποκαλέσω μία τέτοιου είδους δουλειά πολιτική η οποία έπρεπε να γίνει επί τόσα χρόνια, δεν υπήρξε. Υπάρχουν όμως φτωχού επιπέδου τοποθετήσεις πολιτικές, οι οποίες δεν περιποιούν τιμή σε εκείνους οι οποίοι κατέστησαν 1.200.000 Ελληνίδες και Έλληνες κάτω από τα όρια της φτώχιας, έφεραν την πατρίδα μας σε αυτήν τη δεινή οικονομική θέση και γι’ αυτόν το λόγο σήμερα θα περίμενα να υπερψηφίσουν ένα τέτοιο σχέδιο νόμου το οποίο μπορεί να μην είναι ριζοσπαστικό, ρυθμίζει όμως αδικίες τις οποίες χρωστούσαν με τη θετική τους ψήφο να αποκαταστήσουν!
     Σας ευχαριστώ θερμά.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ολοκληρώθηκε η συζήτησή μας. Οι υπόλοιποι εγγεγραμμένοι συνάδελφοι, ο κ. Μακρυπίδης, ο κ. Κελέτσης, ο κ. Λυκουρέντζος, ο κ. Καλλιώρας, ο κ. Σγουρίδης, ο κ. Μαγκριώτης, ο κ. Μανωλάκης και ο κ. Κωστόπουλος θα μιλήσουν αύριο επί της αρχής του νομοσχεδίου και θα επακολουθήσει η ψήφισή του.
     Στο σημείο αυτό κύριοι συνάδελφοι, δέχεστε να λύσουμε τη συνεδρίαση; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.04΄ λύεται η συνεδρίαση για αύριο ημέρα Πέμπτη 6 Οκτωβρίου 2005 και ώρα 10.30΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Αύξηση συντάξεων Δημοσίου και άλλες διατάξεις», σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
