ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΚΓ΄
Δευτέρα 5 Νοεμβρίου 2007 

ΘΕΜΑΤΑ

Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3. Ανακοίνωση του δελτίου αναφορών και ερωτήσεων της Τρίτης 6 Νοεμβρίου 2007. σελ.
4. Συζήτηση επικαίρων ερωτήσεων:
α) Προς τον Υπουργό Δικαιοσύνης, σχετικά με δημοσιεύματα του Τύπου αναφερόμενα σε διώξεις συνδικαλιστών δικαστών κ.λπ. σελ.
β) Προς τον Υπουργό Τουριστικής Ανάπτυξης, σχετικά με τη διάσωση του      « ΞΕΝΙΑ ΚΑΛΑΜΠΑΚΑΣ » κ.λπ. σελ.
γ) Προς τον Υπουργό Ανάπτυξης, σχετικά με τους ελέγχους στα διατιθέμενα προϊόντα προς κατανάλωση στην αγορά κ.λπ. σελ.
δ) Προς τον Υπουργό Πολιτισμού,
i) σχετικά με την κατασκευή του Νέου Μουσείου Ακροπόλεως, την κατεδάφιση κτιρίων επί του Πεζοδρόμου της Διονυσίου Αεροπαγίτου κ.λπ. σελ.
ii) σχετικά με την μετατροπή της οικίας του Παύλου Μελά σε Μουσείο κ.λπ. σελ.
ε) Προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση των προβλημάτων του σχολικού συγκροτήματος Αγίου Κήρυκα Ζακύνθου. σελ.
στ) Προς τον Υπουργό Απασχόλησης και Κοινωνικής Προστασίας, σχετικά με τα προβλήματα των εργαζομένων στο ξενοδοχειακό συγκρότημα « Αστέρας Βουλιαγμένης ». σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Σχεδίου Νόμου
Οι Υπουργοί Εμπορικής Ναυτιλίας, Αιγαίου και Νησιωτικής Πολιτικής, Εσωτερικών, Οικονομίας και Οικονομικών, Δικαιοσύνης, Εξωτερικών, Εθνικής Άμυνας και Μεταφορών και Επικοινωνιών, κατέθεσαν σχέδιο νόμου: « Ενίσχυση της ασφάλειας πλοίων, λιμενικών εγκαταστάσεων και λιμένων και άλλες διατάξεις ». σελ.

ΟΜΙΛΗΤΕΣ
Επί των επικαίρων ερωτήσεων:
ΒΑΡΒΑΡΙΓΟΣ Δ. σελ.
ΒΛΑΧΟΣ Γ. σελ.
ΓΕΩΡΓΙΑΔΗΣ Σ. σελ.
ΚΑΛΑΝΤΖΑΚΟΥ Σ. σελ.
ΚΑΝΤΑΡΤΖΗΣ Α. σελ.
ΚΟΥΒΕΛΗΣ Φ. σελ.
ΛΙΑΠΗΣ Μ. σελ.
ΛΥΚΟΥΡΕΝΤΖΟΣ Α. σελ.
ΜΑΥΡΙΚΟΣ Γ. σελ.
ΜΕΡΕΝΤΙΤΗ Α. σελ.
ΠΟΛΑΤΙΔΗΣ Η. σελ.
ΣΟΥΡΛΑΣ Γ. σελ.
ΣΠΗΛΙΩΤΟΠΟΥΛΟΣ Α. σελ.
ΧΑΤΖΗΓΑΚΗΣ Σ. σελ.

      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΚΓ΄
      Δευτέρα 5 Νοεμβρίου 2007
      Αθήνα, σήμερα στις 5 Νοεμβρίου 2007, ημέρα Δευτέρα και ώρα 18.06΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Σπυρίδωνα-Άδωνι Γεωργιάδη, Βουλευτή Αθηνών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αχαϊας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας το οποίο αναφέρεται στην επικινδυνότητα δρόμου.
     2) Ο Bουλευτής Β΄ Aθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Δημοτική Επιχείρηση Προβολής Επικοινωνίας Πειραιά ζητεί τη ρύθμιση φορολογικού ζητήματος.
     3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Μαρίνα Κουρεμένου ζητεί την αποκατάσταση και συντήρηση του διατηρητέου κτηρίου της οδού Διονυσίου Αεροπαγίτου 17.
     4) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται σε πληροφορίες ότι επίκειται κλείσιμο του Νοσοκομείου Κρεστένων.
     5) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο εκπρόσωπος της Σύμπραξης του Γραφείου Μελετών, που έχει αναλάβει τη μελέτη κατασκευής του Αθλητικού Κέντρου στην Αρχαία Ολυμπία, ζητεί να σταματήσει άμεσα η προώθηση της κατασκευής του Αθλητικού Kέντρoυ τύπου Λέρου στην Αρχαία Ολυμπία.
     6) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Καράκωστας Δημήτριος ζητεί ενημέρωση για την πορεία κατασκευής οδικών έργων.
     7) Ο Βουλευτής Ηλείας κ. ΓΕΩΡΓΙΟΣ KONΤOΓlANNHΣ κατέθεσε αναφορά, με την οποία ο Δήμαρχος Ιάρδανου Νομού Ηλείας ζητεί να κηρυχθεί ο Δήμος του σεισμόπληκτος και να τύχει κρατικής αρωγής για ζημιές που υπέστησαν κτήρια  του Δήμου του από το σεισμό της 27ης Οκτωβρίου 2007.
     8) Ο Βουλευτής Ηλείας κ. ΓΕΩΡΓΙΟΣ KONΤOΓlANNHΣ κατέθεσε αναφορά με την οποία ο Δήμος Λασιώνος Νομού Ηλείας ζητεί να τοποθετηθούν αγροτικοί γιατροί σε αγροτικά ιατρεία της περιοχής.
     9) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Δήμος Λασιώνος Νομού Ηλείας ζητεί να τοποθετηθούν αγροτικοί γιατροί σε αγροτικά ιατρεία της περιοχής.
     10) Ο Βουλευτής Ηλείας κ. ΓΕΩΡΓΙΟΣ KONΤOΓlANNHΣ κατέθεσε αναφορά, με την οποία ο Δήμος Τραγανού Νομού Ηλείας ζητεί την αναβάθμιση του Αγροτικού Ιατρείου Τραγανού.
     11) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία κάτοικοι οικισμών της Χαλκίδας διαμαρτύρονται για τη διέλευση της γραμμής υπερυψηλής τάσης της Δ.Ε.Η., από κατοικημένες περιοχές.
     12) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Ομοσπονδία Εργαζομένων Φαρμακευτικών και Συναφών Επαγγελμάτων Ελλάδας διαμαρτύρεται για την μόλυνση του υδροφόρου ορίζοντα της Αττικοβοιωτίας από τη ρύπανση που προκαλούν οι βιομηχανίες στον Ασωπό ποταμό.
     13) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛEΠΕ – ΣΗΦΟΥΝΑΚΗ κατέθεσε  αναφορά με την οποία κάτοικοι και φορείς του Δημοτικού Διαμερίσματος Αγίου Ιωάννη Δήμου Ταμυνέων Αλιβερίου Εύβοιας ζητούν τη θωράκιση του χωριού τους με σειρά αντιπλημμυρικών μέτρων κ.λπ. .
     14) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Αλληλοασφαλιστικός Συνεταιρισμός Ιδιοκτητών Επιβατικών Αυτοκινήτων δημόσιας χρήσης περιοχής Ιωαννίνων ζητεί την μη ανάκληση της αδείας του και την αποφυγή της διαδικασίας πτώχευσης.
     15) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται ο πλήρης εξοπλισμός και στελέχωση των ιατρείων του Ι.Κ.Α. στον Πύργο Ηλείας.
     16) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται να κατανεμηθεί τροφή για τα μελίσσια, στους πυροπαθείς μελισσοκόμους του Νομού Ηλείας.
     17) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Δήμος Τραγανού Ηλείας ζητεί την αναβάθμιση του Αγροτικού Ιατρείου Τραγανού και την τοποθέτηση δύο τουλάχιστον γιατρών για την εύρυθμη λειτουργία του.
     18) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία Θεσσαλικοί Σύλλογοι Πολυτέκνων ζητούν τη μεταγραφή των τέκνων τους, που εισάγονται στην τριτοβάθμια εκπαίδευση στον τόπο καταγωγής τους.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1.Στην με αριθμό 89/1.10.07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. Φ90022/26338/2587/23.10.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 3601/03-08-2007 ερώτηση που κατατέθηκε στη Βουλή των Ελλήνων από το Βουλευτή κ. Γ. Μαγκριώτη και επανακατατέθηκε από τον ίδιο με την 89/1-10-07 ερώτηση, σχετικά με τη δημιουργία παραρτήματος του Ταμείου Νομικών στη Θεσσαλονίκη, σας γνωρίζουμε τα εξής:.
      Η Διοίκηση του Ταμείου Νομικών με το αριθμ.35197/06 έγγραφό της διαβίβασε στην υπηρεσία μας την αριθμ. 4206/06 απόφαση του Δ.Σ. του Ταμείου, σχετικά με την ίδρυση Υποκαταστήματος στη Θεσσαλονίκη.
      Το αίτημα του Ταμείου δεν ήταν σαφές και σύμφωνο με τις κείμενες διατάξεις περί οργάνωσης των Ν.Π.Δ.Δ.
      Για το λόγο αυτό, με το Φ.100/11/41/5023/314/27.2.2007 έγγραφό μας, υποδείξαμε στο Ταμείο το πλαίσιο των απαιτούμενων ενεργειών για την υποβολή ολοκληρωμένης πρότασης, όπου θα αποτυπώνεται το επίπεδο οργανωτικής μονάδας που το Ταμείο επιθυμεί να συστήσει. Επίσης στην πρόταση θα πρέπει να καταγράφονται οι πραγματικές ανάγκες του Ταμείου Νομικών στην Περιφέρεια, οι αρμοδιότητες καθώς και οι κλάδοι από τους οποίους θα προέρχεται το προσωmκό και ο προϊστάμενος της μονάδας.
      Το Ταμείο, με το 34289/28.6.2007 έγγραφό του, έστειλε εκ νέου την 4244/31/20.6.2007 πρότασή του, με την οποία ζητά τη σύσταση, με νομοθετική ρύθμιση, Περιφερειακού Τμήματος στην Θεσσαλονίκη.
      Επειδή η οργάνωση των ν.π.δ.δ., σύμφωνα με το άρθρο 20 του ν.2503/97 καθορίζεται με τους οργανισμούς, οι οποίοι καταρτίζονται με Προεδρικά Διατάγματα, η σύσταση της εν λόγω οργανικής μονάδας πρέπει να γίνει με τροποποίηση του Οργανισμού του Ταμείου.
      Μετά τα παραπάνω η υπηρεσία μας θα επεξεργαστεί την πρόταση του Ταμείου και, αφού λάβει υπόψη της όλες τις παραμέτρους, θα προχωρήσει σύμφωνα με τις κείμενες διατάξεις στη σύσταση περιφερειακής υπηρεσίας στη Θεσσαλονίκη. .
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
    2. Στην με αριθμό 519/10.10.07 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 76/19.10.07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Λεβέντης, σας διαβιβάζουμε συνημμένα το με αριθμ. πρωτ. 105492/2961/12-10-07 έγγραφο του Γενικού Γραμματέα Περιφέρειας Δυτικής Μακεδονίας και το με αριθμ.πρωτ. 18914/1226/16-10-2007 έγγραφο του Προϊσταμένου της Γεν. Δ/νσης της Περιφέρειας Ηπείρου με συνημμένο το με αριθμ. πρωτ. 2272/12-10-2007 έγγραφο του Δασαρχείου Κόνιτσας, το οποίο υπάγεται στην εν λόγω Περιφέρεια, για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υφυπουργός
      Κ. ΚΙΛΤΙΔΗΣ»
      (Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
     3.Στην με αριθμό 245/2.10.07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 33/23/10/07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      Απαντώντας στην με αρ. πρωτ. 245/2-10-2007 ερώτηση, που κατατέθηκε στη Βουλή από το Βουλευτή κ. Μ Καρχιμάκη, σχετικά με το ανωτέρω θέμα, σας πληροφορούμε τα εξής:
      Στη περιοχή του Λασιθίου, βρίσκονται σε εξέλιξη δύο έργα:
      1. Η δημοπράτηση του έργου «Επισκευές κατοικιών και ανάπλαση περιβάλλοντος χώρου, στον παλαιό οικισμό του Οργανισμού Εργατικής Κατοικίας (Ο.Ε.Κ.) στον Άγιο Νικόλαο του νομού Λασιθίου, με την επωνυμία «ΑΓ. ΝΙΚΟΛΑΟΣ Ι΄», η οποία διεξήχθη στις 07-08-2007.
      Στο πενθήμερο ενστάσεων δεν υποβλήθηκαν ενστάσεις κατά του αποτελέσματος του εν λόγω διαγωνισμού.
      Για την υπογραφή της σύμβασης απομένει α) η κατακύρωση του προσωρινού μειοδότη από το Διοικητικό Συμβούλιο του ΟΕΚ και β) η επικαιροποίηση των δικαιολογητικών του μειοδότη.
      2. Επιπλέον, ο Ο.Ε.Κ. έχοντας στην ιδιοκτησία του μια έκταση 57.710 m2 εκτός εγκεκριμένου σχεδίου στην περιοχή Πίσσιδες στον Αγ. Νικόλαο Λασιθίου, έχει ήδη εκπονήσει μελέτη Γεωλογικής Καταλληλότητας της έκτασης, η οποία έχει εγκριθεί με το υπ' αριθμ. πρωτ. 4459/09-11-2006 έγγραφο Διεύθυνσης ΠΕΧΩ Περιφέρειας Κρήτης.
      Σύμφωνα με το υπ' αριθμ. 1269/20-06-2007 Απόφαση της Διεύθυνσης Δημοσίων Έργων Περιφέρειας Κρήτης επικυρώθηκαν οι οριογραμμές του ρέματος, το οποίο διασχίζει την ιδιοκτησία του Ο.Ε.Κ. και αναμένεται η δημοσίευση σε ΦΕΚ
      Επίσης η Διεύθυνση Μελετών στο πλαίσιο της Περιβαλλοντικής Αδειοδότησης του οικισμού που πρόκειται να κατασκευάσει, έχει ζητήσει πράξη χαρακτηρισμού της έκτασης η οποία κατέστη τελεσίδικη σύμφωνα με την υπ' αριθμ. 2922/28-06-2007 πράξη χαρακτηρισμού της Διεύθυνσης Δασών Λασιθίου της Περιφέρειας Κρήτης. Επίσης είναι σε εξέλιξη, η απαλλοτρίωση μικρής έκτασης στο νοτιοανατολικό άκρο της ιδιοκτησίας του Ο.Ε.Κ., προκειμένου να εξασφαλισθεί καλύτερη κυκλοφορία μέσα στον οικισμό, μια δεύτερη πρόσβαση για λόγους ασφάλειας αλλά και για να διευκολυνθεί η όδευση των δικτύων αποχέτευσης λυμάτων και ομβρίων προς τα δημοτικά δίκτυα.
      Παράλληλα, η Διεύθυνση Μελετών συντάσσει τον φάκελο που θα υποβληθεί στα πλαίσια της διαδικασίας Περιβαλλοντικού Προελέγχου, για την υποβολή σε διαδικασία ΣΠΕ ή όχι και ο οποίος θα υποβληθεί στο Υπουργείο Περιβάλλοντος Χωροταξίας και Δημοσίων Έργων.
      Θα πρέπει να αναφέρουμε ότι, τόσο η πράξη χαρακτηρισμού που εκκρεμούσε και αφορούσε σε τμήματα της έκτασης, όσο και η οριοθέτηση του ρέματος, ήταν αναγκαίο να εγκριθούν προκειμένου να συνταχθεί το Τοπικό Ρυμοτομικό Σχέδιο της έκτασης και να εκπονηθεί η πολεοδομική μελέτη η οποία προβλέπεται να ολοκληρωθεί στο τέλος του 2007. Η πολεοδομική μελέτη η οποία προβλέπει 70 περίπου κατοικίες, μία (1) αίθουσα συγκέντρωσης και δύο (2) καταστήματα, θα κατατεθεί στους αρμόδιους Φορείς ώστε να εγκριθεί με την έκδοση Π. Δ/τος. Στη συνέχεια θα εκδοθεί η οικοδομική άδεια του οικισμού και θα δημοπρατηθεί το έργο.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
     4. Στην με αριθμό 209/2.10.07 ερώτηση του Βουλευτή κ. Εμμανουήλ Σκουλάκη δόθηκε με το υπ’ αριθμ. Φ900α/5576/9276/25.10.07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 209/02-10-2007 ερώτησης που κατέθεσε ο Βουλευτής κ. Μανώλης Σκουλάκης στη Βουλή των Ελλήνων, με θέμα την παραχώρηση του στρατοπέδου Μαρκοπούλου, σας γνωρίζουμε τα ακόλουθα:
      Η αξιοποίηση-πολεοδόμηση των στρατοπέδων που αποδεσμεύονται υλοποιείται σύμφωνα με τον ν. 2745/99, αφού ζητηθεί η γνώμη των σχετικών Ο.Τ.Α, ενώ η τελική έγκριση δίδεται από το Υ.ΠΕ.ΧΩ.Δ.Ε. Η διαδικασία αυτή έχει τηρηθεί σήμερα ανεξαιρέτως από όλους τους Ο.Τ.Α. Το στρατόπεδο «Μαρκοπούλου», έκτασης 55 στρεμμάτων, είναι ιδιοκτησίας Τ.ΕΘ.Α, ανήκει στον πίνακα των προς αποδέσμευση στρατοπέδων του Γ.Ε.Σ από το έτος 2001 και το διαχειρίζεται η Υπηρεσία Αξιοποίησης και Μετεγκατάστασης Στρατοπέδων (Υ.Α.Μ.Σ), πάντοτε στα πλαίσια του ως άνω νόμου.
      Η σχετική διαδικασία τελεί εν εξελίξει σύμφωνα με την απάντηση η οποία είχε δοθεί από τον κ. ΥΦ.ΕΘ.Α στη Βουλή των Ελλήνων κατά τη διάρκεια συζήτησης επίκαιρης ερώτησης που είχατε υποβάλει.
      Έκτοτε, και συγκεκριμένα τον Φεβρουάριο του 2007, υπήρξε συνεργασία μεταξύ αντιπροσωπείας του Δήμου Χανίων και της Υ.Α.Μ.Σ, ενώ τον Ιούλιο του 2007 υποβλήθηκε αναθεωρημένη νέα πολεοδομική πρόταση του Δήμου για το στρατόπεδο «Μαρκοπούλου». Η εν λόγω πολεοδομική πρόταση, ωστόσο, δεν ήταν σύμφωνη με τα στο πλαίσιο της συνεργασίας του Φεβρουαρίου 2007 συμφωνηθέντα.
      Το ΥΠ.ΕΘ.Α, μέσω της Υ.Α.Μ.Σ, κινούμενο πάντοτε μέσα στα πλαίσια του πνεύματος καλής συνεργασίας με τους Ο.Τ.Α, το οποίο έχει διαμορφωθεί, και έχοντας ως πάγια επιδίωξη να συμβάλει αποφασιστικά στην προσπάθεια αναβάθμισης της ποιότητας ζωής των κατοίκων, μελετά την επωφελέστερη λύση για την καλύτερη δυνατή αξιοποίηση του συγκεκριμένου στρατοπέδου.
      Τέλος, σας κάνουμε γνωστό ότι οι όποιες προσεγγίσεις επί του θέματος θα πρέπει να κινούνται στα πλαίσια συγκεκριμένου νομικού πλαισίου, ενώ βεβαίως το ΥΠΕΘΑ δεν είναι δυνατόν να παρέμβει σε σχετικές συζητήσεις μεταξύ των φορέων, πολλώ δε μάλλον, να επιβάλει τις απόψεις οιουδήποτε φορέα.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
     5. Στην με αριθμό 59/1.10.07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Φ90022/26387/438/24.10.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της υπ.αριθμ.πρωτ.59/1.10.07 Ερώτησης, που κατέθηκε στη Βουλή των Ελλήνων από τον Βουλευτή κ. Μιχάλη Καρχιμάκη, σχετικά με τη χορήγηση ισόβιας σύνταξης της κ. Πυργιωτάκη Καλλιόπης, σας γνωστοποιούμε τα ακόλουθα:
      Με την αριθμ. 78017/91 Πράξη του Προϊσταμένου του Κλάδου Οικογενειακών Επιδομάτων του Ο.Γ.Α, χορηγήθηκε στην ανωτέρω από 01/01/1991 πολυτεκνικό επίδομα, το οποίο διεκόπη στις 01/01/2006, λόγω συμπλήρωσης του 230υ έτους της ηλικίας του τελευταίου επιδοτούμενου παιδιού.
      Κατά την υποβολή αίτησης της ανωτέρω για ισόβια σύνταξη, διαπιστώθηκε ότι το τελευταίο επιδοτούμενο παιδί της ήταν έγγαμο από τον Ιούνιο του 2002 και δεν είχε δηλωθεί στον Ο.Γ.Α ο γάμος, με αποτέλεσμα, να εισπράξει η ενδιαφερόμενη αχρεωστήτως από τον Ο.Γ.Α το ποσό των 3.228,96 €, για το χρονικό διάστημα από 01/07/2002 μέχρι 31/12/2005.
      Με την αριθμ. 741547/2006 πράξη του Προϊσταμένου του Κλάδου Οικογενειακών Επιδομάτων, της χορηγήθηκε ισόβια σύνταξη από 01/06/2005, αλλά δεν της καταβάλλεται μέχρι την εξόφληση του ως άνω χρέους της .
      Από το αρχικό ποσό χρέους των 3.228,96€, έχει παρακρατηθεί το ποσό των 2.669,76€ από 01/06/2005 μέχρι 31/10/2007 και οφείλεται ακόμη ποσό 559,20€.
      Μετά την εξόφληση του χρέους θα αρχίσει κανονικά η καταβολή της ισόβιας σύνταξης.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
      Σημ.:Τα συνημμένα σχετικά έγγραφα ευρίσκονται στο αρχείο Δ/νσης Κοινοβουλευτικού Ελέγχου (Τμήμα Ερωτήσεων))
     6. Στην με αριθμό 297/4.10.07 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ./21/24.10.07 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 297/4.10.07 ερώτησης του Βουλευτή κ. Κυριάκου Βελόπουλου, σας γνωρίζουμε τα εξής:
      Στο Νέο Αρχαιολογικό Μουσείο Πέλλας, στον αρχαιολογικό χώρο της Πέλλας, επιχειρείται να παρουσιαστεί, μέσα από ανασκαφικά ευρήματα και εποπτικό υλικό, η μορφή και οι δραστηριότητες της πρωτεύουσας του μακεδονικού βασιλείου. Η ανάπτυξη των θεματικών ενοτήτων ακολουθεί τη διάταξη των ανασκαφικών τομέων του αρχαιολογικού χώρου. Κατοικίες, δημόσια κτήρια, εμπορικό κέντρο-Αγορά, ιερό, ανάκτορο, καταλαμβάνουν διακριτές περιοχές στον αρχαιολογικό χώρο Οι ενότητες δεν είναι αποκομμένες η μια από την άλλη, αφού δεν υπάρχουν διαχωριστικοί τοίχοι, παρά μόνο διαφορετικά επίπεδα, δίνοντας στον επισκέπτη τη δυνατότητα να έχει από κάθε σημείο συνολική εικόνα τους, όπως συμβαίνει και στον αρχαιολογικό χώρο.
      Πριν από την είσοδο στον κυρίως εκθεσιακό χώρο, στις αίθουσες προβολών και ενημέρωσης, ταινία μικρού μήκους και άφθονο υλικό, ηλεκτρονικό και μη,
      παρέχουν στον επισκέπτη την απαραίτητη πληροφόρηση για την ιστορία της πόλης της Πέλλας και την αρχαιολογική έρευνα. Καίρια θέση στο χώρο αυτό καταλαμβάνει η ενότητα των Μακεδόνων βασιλέων, με κυρίαρχη την προσωπικότητα του Μ. Αλεξάνδρου. Η ζωή και το έργο του θα παρουσιάζονται με τη βοήθεια εποπτικού υλικού στις δύο αυτές αίθουσες, ενώ η μαρμάρινη κεφαλή του θα καλωσορίζει τον επισκέπτη στον κυρίως εκθεσιακό χώρο. Επιπλέον, η πολύπλευρη προσωπικότητά του θα προβάλλεται μέσα από τα ευρήματα όλων των θεματικών ενοτήτων και κυρίως αυτής του ανακτόρου.
      Τέλος, στοιχεία σχετικά με τον ιστορικό ρόλο προσωπικοτήτων, που έδρασαν στην Πέλλα και συνέβαλαν στη διαμόρφωση του ελληνιστικού κόσμου, θα δίνονται μέσα από κείμενα γραπτών πηγών, εκμαγεία και αντίγραφα έργων, και στο κτήριο ενημέρωσης, που έχει δημιουργηθεί στο συγκρότημα εξυπηρέτησης επισκεπτών, στη νέα είσοδο του αρχαιολογικού χώρου.
      Ο Υπουργός
      ΜΙΧΑΛΗΣ ΛΙΑΠΗΣ»
     7. Στην με αριθμό  314/4.10.07 ερώτηση των Βουλευτών κύριων Ιωάννου Ζιώγα και Σοφίας Καλαντίδου δόθηκε με το υπ’ αριθμ. 59966/25.10.07  έγγραφο από τον Yφυπουργό Εσωτερικών:
      «Σε απάντηση της παραπάνω ερώτησης και στο πλαίσιο των αρμοδιοτήτων μας, σας ενημερώνουμε ότι το ΥΠ.ΕΣ. δεν έχει τη δυνατότητα χρηματοδότησης των ΟΤΑ Α΄ και Β΄ βαθμού σε περίπτωση εκτεταμένων ζημιών από θεομηνίες. Τα ποσά που διατίθενται είτε από τα προγράμματα είτε από τον ειδικό λογαριασμό που διαχειρίζεται το Υπουργείο είναι περιορισμένα και ικανά να καλύψουν μικρής έκτασης ζημιές από έκτακτες ανάγκες στους Δήμους.
      Στο πλαίσιο αυτών των δυνατοτήτων, το Υπουργείο χρηματοδότησε το Δήμο Κασσάνδρας με ποσό 150.000,00 € ΤΟ έτος 2007 από τη ΣΑΕ055 για την αντιμετώπιση ζημιών από θεομηνίες και τη Ν.Α. Χαλκιδικής, για τον ίδιο σκοπό, με ποσά 150.000,00 € και 200.000,00 € για τα έτη 2006 και 2007 αντίστοιχα.
      Στο πρόγραμμα ΣΑΤΑ έχει ενταχθεί ειδική δράση που αφορά στην Πολιτική Προστασία, προκειμένου να ενισχυθούν οι ΟΤΑ στον τομέα της αντιμετώπισης εκτάκτων αναγκών από επικίνδυνα καιρικά φαινόμενα, της πυροπροστασίας των δασών, των αντιπλημμυρικών έργων κλπ. Στο πλαίσιο αυτό ο Δήμος Κασσάνδρας επιχορηγήθηκε, για το έτος 2006 με το ποσό των 21.000,00 € και το έτος 2007 με ποσό 27.000,00 € για τη λήψη μέτρων πυροπροστασίας.
      Επιπρόσθετα το έτος 2006 χορηγήθηκε έκτακτη οικονομική ενίσχυση από τους Κεντρικούς Αυτοτελείς Πόρους (ΚΑΠ) στη Ν.Α. Χαλκιδικής ποσού 350.000,00 € για επενδύσεις και 350.0000,00 € για αποκατάσταση οδικού δικτύου λόγω φυσικών καταστροφών από θεομηνίες.
      Η δυνατότητα επιπρόσθετης χρηματοδότησης του Δήμου θα εξεταστεί στο πλαίσιο της ιεράρχησης των αναγκών των ΟΤΑ και των χρηματοδοτικών δυνατοτήτων του Υπουργείου.
      Κατά τα λοιπά αρμόδια να απαντήσουν είναι τα συνερωτώμενα Υπουργεία.
      Ο Υφυπουργός
      ΘΑΝ. ΝΑΚΟΣ»
     8. Στην με αριθμό  270/3.10.07 ερώτηση του Βουλευτή κ. Ιωάννου Μαγκριώτη δόθηκε με το υπ΄ αριθμ. 59988/24.10.07  έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γιάννης Μαγκριώτης, σχετικά με τη διόγκωση του προβλήματος στάθμευσης στο κέντρο της Θεσσαλονίκης, σας γνωρίζουμε έπειτα από ενημέρωση που είχαμε από το Δήμο Θεσσαλονίκης, τα ακόλουθα:
      Στον εν λόγω ΟΤΑ έχουν χωροθετηθεί, με το ν. 294712001, υπόγειοι χώροι στάθμευσης κάτω από κοινόχρηστους χώρους (Πάρκο Κρήτης, Λαγκαδά-Αγ.Πάντων, Μεγ. Αλεξάνδρου-Κακαβού κλπ.). Η αρμοδιότητα για την κατασκευή τους ανήκει στο Υ.ΠΕ.ΧΩ.ΔΕ., το οποίο έχει ήδη ολοκληρώσει την κατασκευή του υπόγειου σταθμού αυτοκινήτων στη συμβολή των οδών Αλέξ. Παπαναστασίου-Κλεάνθους-Λεωφ. Κ. Καραμανλή και έχει ήδη αναθέσει την κατασκευή του υπόγειου σταθμού στη συμβολή των οδών Μ. Κάλλας-Κριεζώτου-Γ. Παπανδρέου.
      Προς το σκοπό της αύξησης του αριθμού των στεγασμένων θέσεων στάθμευσης, βρίσκεται σε εξέλιξη η κατασκευή του Δημαρχιακού Μεγάρου Θεσσαλονίκης 870 θέσεων.
      Ο Δήμος, εξάλλου, θα προχωρήσει στην επαναδημοπράτηση της κατασκευής πολυόροφου σταθμού αυτοκινήτων στο οικοδομικό τετράγωνο που περικλείεται από τις οδούς 26ης Οκτωβρίου, Μοναστηρίου και Οδυσσέως (περιοχή Πλ. Δημοκρατίας), 500 περίπου θέσεων.
      Επίσης, έχει εκπονήσει κυκλοφοριακή μελέτη για την κατασκευή σταθμού αυτοκινήτων στην οδό Ολυμπιάδος, έναντι του Ι. Ν. Προφήτη Ηλία, 200 περίπου θέσεων.
      Επιπρόσθετα, για την επίλυση του προβλήματος στάθμευσης που αντιμετωπίζουν οι κάτοικοι του κέντρου της πόλης, ο Δήμος εδώ και δύο χρόνια προχώρησε στην εφαρμογή του μέτρου του σήματος κατοίκου, για δωρεάν στάθμευση στο ιστορικό κέντρο και πολύ σύντομα, στις αρχές του 2008, το μέτρο αυτό πρόκειται να επεκταθεί και στην ευρύτερη περιοχή του κέντρου. Για την καλύτερη εξυπηρέτηση των επισκεπτών, αλλά και των εργαζομένων στο κέντρο της πόλης, βρίσκονται ήδη σε εξέλιξη διαδικασίες δημοπράτησης για τη δρομολόγηση μικρών λεωφορείων, τα οποία θα συνδέουν δωρεάν τους περιφερειακούς χώρους στάθμευσης με το κέντρο της πόλης.
      Σας επισυνάπτουμε σχετικά, το με αριθ. πρωτ. 6419/12-10-2007 απαντητικό έγγραφο προς το Υπουργείο μας από το Δήμο Θεσσαλονίκης.
      Επισημαίνεται, τέλος, ότι ο Δήμος έχει εντάξει στο Αναπτυξιακό Πρόγραμμα Τοπικής Αυτοδιοίκησης «Θησέας» το έργο «Απαλλοτριώσεις για την κατασκευή χώρου στάθμευσης στην Άνω Πόλη», ύψους 350.000 €. Επίσης, έχει τη δυνατότητά να προτείνει την ένταξη έργων για την αντιμετώπιση των προβλημάτων στάθμευσης στην περιοχή ευθύνης του, στο πρόγραμμα «Θησέας», μέσω της συμπλήρωσης ή τροποποίησης του προγράμματός του.
      Για περαιτέρω ενημέρωσή σας επί του θέματος, αρμόδιο να σας απαντήσει είναι το συνερωτώμενο Υπουργείο ΠΕ.ΧΩ.ΔΕ.
      Ο Υφυπουργός
      ΘΑΝΑΣΗΣ ΝΑΚΟΣ»
      (Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
     9. Στις με αριθμό 127/1.10.07 και 149/1.10.07 ερωτήσεις του Βουλευτή κ. Ιωάννου Μαγκριώτη δόθηκε με το υπ’ αριθμ. 30/25.10.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις με αρ. πρωτ. 127/1-10-2007 και 149/1-10-2007 Ερωτήσεις, που κατατέθηκαν στη Βουλή από το Βουλευτή κ. Γ. Μαγκριώτη, σχετικά με το ανωτέρω θέμα, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Α) Το άρθρο 23 παρ. 1 του Ν. 3526/9-2-07 (ΦΕΚ 24/Α/9-2-07) ορίζει ότι: « Οι μισθωτοί της «ΒΙΟΜΗΧΑΝΙΑΣ ΦΩΣΦΟΡΙΚΩΝ ΛΙΠΑΣΜΑΤΩΝ Α.Ε» που απασχολούνται στο εργοστάσιο Θεσσαλονίκης των οποίων η σύμβαση εργασίας καταγγέλθηκε από 4-12-2006 και μέχρι 31-01-2007, και δεν έχουν ήδη συμπληρωμένες τις προϋποθέσεις πλήρους συνταξιοδότησης από τον κύριο ασφαλιστικό τους φορέα, δικαιούνται να επιλέξουν ένα από τα παρακάτω προγράμματα του Οργανισμού Απασχόλησης Εργατικού Δυναμικού (Ο.Α.Ε.Δ.):
      α) Αυτοαπασχόλησης
      β) Νέων Θέσεων Εργασίας
      γ) Επανακατάρτισης
      δ) Τακτικής Επιδότησης Ανεργίας
      ε) Ειδικής Επιδότησης Ανεργίας.»
      Με την παράγραφο 4 του παραπάνω άρθρου ορίζεται ότι οι μισθωτοί που απολύθηκαν κατά το ως άνω χρονικό διάστημα, χωρίς υπαιτιότητά τους από την επιχείρηση αυτή, δικαιούνται, εφόσον πληρούν ορισμένες προϋποθέσεις, μέχρι τη συνταξιοδότησή τους και για χρονικό διάστημα όχι μεγαλύτερο των εβδομήντα δύο (72) μηνών, ειδική επιδότηση ανεργίας, «με μηνιαίο επίδομα ίσο με το 80% του καταβαλλόμενου κατά τη λύση της σύμβασης μηνιαίου μισθού ή του εικοσιπενταπλασίου του καταβαλλόμενου ημερομισθίου και δεν θα υπερβαίνει το ποσό των 1.500 €». Κατά το διάστημα αυτό συνεχίζεται η ασφάλισή τους στους Οικείους Ασφαλιστικούς Οργανισμούς, κύριας και επικουρικής ασφάλισης, για όλους τους κλάδους στους οποίους ασφαλίζονταν ως εργαζόμενοι. Ο χρόνος της ειδικής επιδότησης λαμβάνεται υπόψη για τη συμπλήρωση των προϋποθέσεων για συνταξιοδότηση με πλήρη ή μειωμένη σύνταξη, καθώς και των απαιτούμενων από την παρ. 1 του άρθρου 10 του ν. 825/1978 χρονικών προϋποθέσεων.
      Β) Με την παράγραφο 8 του άρθρου 23 του ν. 3526/2007 προβλέπεται η χορήγηση ειδικού επιπλέον βοηθήματος στους μισθωτούς των οποίων θα καταγγελθεί η σύμβαση εργασίας ή θα παραιτηθούν σύμφωνα με τα οριζόμενα στην παρ. 12 του ανωτέρω άρθρου δηλ.- στους εργαζόμενους της επιχείρησης που απασχολούνται στο εργοστάσιο Θεσσαλονίκης των οποίων η σύμβαση εργασίας καταγγέλθηκε από 4-12-2006 μέχρι και 31-1-2007 και δεν έχουν ήδη συμπληρωμένες τις προϋποθέσεις πλήρους συνταξιοδότησης από τον κύριο ασφαλιστικό τους φορέα.
      - Στους εργαζόμενους της επιχείρησης που θα συνεχίσουν να εργάζονται μετά την 31-1-2007 στο εργοστάσιο Θεσσαλονίκης της Β.Φ.Λ. Α.Ε καθώς και όσοι μετακινηθούν στο εργοστάσιο της Καβάλας και απολυθούν για λόγο μη οφειλόμενο σε υπαιτιότητά τους ή παραιτηθούν μέσα σε έξι μήνες από την έναρξη ισχύος του νόμου 3526/2007, δηλαδή στο διάστημα από 9-2-2007 έως 9-8-2007.
      - Στους εργαζόμενους που θα συνεχίσουν να εργάζονται στο εργοστάσιο Θεσσαλονίκης της Β.Φ.Λ. Α.Ε και μετά την παρέλευση της προαναφερόμενης εξάμηνης προθεσμίας αποκλειστικά για να θέσουν σε ασφαλή μακροχρόνια κράτηση τις εγκαταστάσεις και παραγωγικές μονάδες του εργοστασίου Θεσσαλονίκης καθώς και να προσφέρουν τις αναγκαίες προς τούτο οικονομικές και διοικητικές υπηρεσίες, εφόσον υποβάλλουν σχετική Υπεύθυνη Δήλωση- αίτηση εντός μηνός από την απόλυσή τους.
      Κατ’ εξουσιοδότηση του παραπάνω νόμου εκδόθηκε η αριθ. 30460/6-8-07 Κ.Υ.Α. των Υπουργών Οικονομίας και Οικονομικών και Απασχόλησης και Κοινωνικής Προστασίας, σύμφωνα με την οποία καθορίζονται οι όροι και οι προϋποθέσεις χορήγησης του ειδικού αυτού βοηθήματος. 
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
     10. Στην με αριθμό 266/3.10.07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 59256/25.10.07  έγγραφο από τον Yφυπουργό Εσωτερικών η ακόλουθη απάντηση:
      «Απαντώντας στο ανωτέρω σχετικό, με το oποίο μας διαβιβάστηκε η ερώτηση που κατέθεσε στη Βουλή ο Βουλευτής Φώτης Κουβέλης, σχετικό με το αντικείμενο του θέματος, σας αποστέλλουμε το Α.Π. 12495/ 11-10-2007 έγγραφο της Περιφέρειας Νοτίου Αιγαίου, με το συνημμένο σχετικό, για ενημέρωσή σας.
      Επιπλέον, κατά λόγο αρμοδιότητας σας γνωρίζουμε ότι η Τριμελής Επιτροπή της ΠΥΣ 55/1998 ενέκρινε με την ΔΙΠΠ/Φ.ΕΓΚΡ.1/140/27050/23-5-2006 απόφασή της την πλήρωση χιλίων πεντακοσίων (1.500) κενών οργανικών θέσεων διαφόρων κατηγοριών και κλάδων στις Νομαρχιακές Αυτοδιοικήσεις της χώρας.
      Με το Α.Π.Τ.Τ.27253/20-7-2006 έγγραφό μας ανακοινώσαμε στη Νομαρχιακή Αυτοδιοίκηση Κυκλάδων την έγκριση για την πλήρωση είκοσι πέντε (25) κενών οργανικών θέσεων, διαφόρων κατηγοριών και κλάδων, βάσει της ΔΙΠΠ/Φ.ΕΓΚΡ.1/140/27050/23-5-2006 απόφασης της Επιτροπής του όρθρου 2, παρ. 1 της αριθ. 55/1998 ΠΥΣ.
      Στο ανωτέρω έγγραφό μας δόθηκαν σαφείς οδηγίες ότι οι προσλήψεις αυτές πρέπει να καλύψουν, κατά προτεραιότητα, τα κενό σε υπηρεσίες όπου οι ανάγκες της Ν.Α. είναι ιδιαίτερα αυξημένες και κυρίως σε κοινωνικές και παραγωγικές υπηρεσίες, μεριμνώντας ιδίως για την κάλυψη των αναγκών τους σε Επόπτες Δημόσιες Υγείας, Γεωπόνους, Κτηνιάτρους, Ιατρούς, κλπ. .
      Η κατανομή των χιλίων πεντακοσίων (1.500) θέσεων ανά Νομαρχιακή Αυτοδιοίκηση έγινε με βάση τα αιτήματα των υπηρεσιών τους, την αναμενόμενη κάλυψη κενών οργανικών θέσεων από προκηρύξεις ΑΣΕΠ και σύμφωνα πάντα με τις ήδη καλυμμένες θέσεις κατά κατηγορία και κλάδο των υπηρεσιών τους.
      Επισημαίνεται ότι, στο πλαίσιο της διοικητικής αυτοτέλειας των Ν/Α, η ευθύνη για τον προγραμματισμό και τη στελέχωση των υπηρεσιών τους ανήκει αποκλειστικά στις ίδιες τις Νομαρχιακές Αυτοδιοικήσεις, οι οποίες είναι και μόνες αρμόδιες να αποφασίσουν για τις ειδικότητες που θα προσλάβουν.
      Έτσι, σύμφωνα με τις διατάξεις του άρθρου 4 του Ν. 3345/2005 (ΦΕΚ 138/16-6-2005), είναι πλέον δυνατή η διενέργεια των προσλήψεων από τις ίδιες τις Νομαρχιακές Αυτοδιοικήσεις, βεβαίως υπό τον έλεγχο του Α.Σ.Ε.Π. και πάντοτε αφού χορηγηθεί έγκριση από την Τριμελή εξ Υπουργών Επιτροπή.
      Επιπρόσθετα σας γνωρίζουμε ότι για την εφεξής αποφυγή της χρονοβόρας διαδικασίας της εξασφάλισης των πιστώσεων, στο ν. 3448/2006 (Α' 57) «Για την περαιτέρω χρήση πληροφοριών του δημόσιου τομέα και τη ρύθμιση θεμάτων αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης», έχει συμπεριληφθεί διάταξη σύμφωνα με την οποία επιτρέπεται κατ’ εξαίρεση στις Νομαρχιακές Αυτοδιοικήσεις να καταβάλλουν από ίδιους πόρους τη μισθοδοσία του απασχολούμενου σε αυτές προσωπικού με σχέση εργασίας ιδιωτικού δικαίου ορισμένου χρόνου.
      Έτσι, οι Νομαρχιακές Αυτοδιοικήσεις θα μπορούν πλέον να προβαίνουν στην πρόσληψη του εκτάκτου προσωπικού και χωρίς την εγγραφή των πιστώσεων για την αμοιβή του στον προϋπολογισμό του Υπουργείου, εφόσον έχουν εξασφαλίσει οι ίδιες τις απαιτούμενες για το σκοπό αυτό πιστώσεις στον προϋπολογισμό τους.
      Περαιτέρω, σας γνωρίζουμε ότι η υπηρεσία μας, στο πλαίσιο του προγραμματισμού προσλήψεων του έτους 2007, με το αριθ. οικ. 31625/6-6-2007 έγγραφό της απέστειλε στην Τριμελή εξ Υπουργών Επιτροπή της ΠΥΣ 33/2006 τα αιτήματα της Ν.Α. Κυκλάδων για έγκριση δεκαεννέα (19) θέσεων τακτικού προσωπικού για το Επαρχείο Μήλου.
      Το παρόν κοινοποιείται στο συνερωτώμενο Υπουργείο Περιβάλλοντος, Χωροταξίας και Δημοσίων Έργων, για ενημέρωσή του.
      Ο Υφυπουργός
      ΘΑΝΑΣΗΣ ΝΑΚΟΣ»
      (Σημ.:Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
     11. Στην με αριθμό 198/2.10.07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ.ΥΠ./ΚΕ./12/24.10.07 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 198/2.10.07 ερώτησης του Βουλευτή κ. Φώτη Κουβέλη, σας γνωρίζουμε τα εξής:
      Η Διεύθυνση Πολεοδομίας της Νομαρχίας Πειραιά, με έγγραφό της, ζήτησε την άμεση διακοπή οικοδομικών εργασιών στο συγκεκριμένο κτήριο, διότι κατά την άποψή της αλλά και το έγγραφό της προς την Κ.Ε.Δ., η υποβληθείσα μελέτη παρουσιάζει μικρές ελλείψεις ως προς τον έλεγχο της στατικής επάρκειας του κτηρίου και των ενισχύσεών του.
      Ωστόσο, η εργολήπτρια εταιρεία, ήδη, προβαίνει στη συμπλήρωση του σχετικού φακέλου με τα απαραίτητα στοιχεία και πλέον είναι ζήτημα λίγων ημερών η άρση της προσωρινής αυτής διακοπής.
      Είναι παράξενο το γεγονός ότι η ίδια στατική μελέτη, η οποία είχε ενταχθεί στον φάκελο, που κατατέθηκε στην Διεύθυνση Πολεοδομίας της Νομαρχίας Πειραιά με θέμα την αναθεώρηση της οικοδομικής άδειας και εγκρίθηκε με την αρ. πρωτ. 165/28.07.06 αναθεώρηση άδειας, μετά από, περίπου, ενάμισι χρόνο έτυχε νέου ελέγχου από την ίδια υπηρεσία.
      Έχουν εκπονηθεί μελέτες τέτοιες που ως αποτέλεσμα θα έχουν την ανακαίνιση και ποιοτική αναβάθμιση του πρώην βιομηχανικού συγκροτήματος. Άλλωστε, η πολιτική ηγεσία του Υπουργείου Πολιτισμού θα στεγαστεί στους ίδιους χώρους, όπου θα στεγαστούν και όλοι οι άλλοι εργαζόμενοι του Υπουργείου.
      Είναι γεγονός ότι εξασφαλίζονται οι ιδανικές συνθήκες εργασίας σ' ένα ευχάριστο και άνετο περιβάλλον, το οποίο πληροί τον κτιριοδομικό κανονισμό και τους κανόνες υγιεινής και ασφάλειας. Το πρώην βιομηχανικό συγκρότημα μεταμορφώθηκε σ' ένα άνετο και υπερσύγχρονο κτήριο, το οποίο θα μπορεί να υποστηρίζει τις λειτουργίες ενός παραγωγικού Υπουργείου, το οποίο αντιμετωπίζει, εδώ και πολλά χρόνια, το πρόβλημα της διασποράς των κεντρικών υπηρεσιών του σε πολυάριθμα κτήρια των Αθηνών. Αυτή η διασπορά των υπηρεσιών σε διαφορετικά κτήρια έχει οδηγήσει στη μη ορθολογική διαχείριση τόσο του ανθρώπινου δυναμικού όσο και του υλικού, στον ελλιπή διοικητικό έλεγχο και στην απώλεια χιλιάδων εργατοωρών για μετακινήσεις υπαλλήλων, προκειμένου να συμμετάσχουν σε συσκέψεις.
      Το «όχι» στη μεταφορά σημαίνει «ναι» στην επιβάρυνση του κέντρου. Σημαίνει «ναι» στη διάκριση ανάμεσα σε ευνοημένες και «ταπεινές» περιοχές. Η ρητορική του «όχι» δύσκολα συγκαλύπτει μία νοοτροπία υποβάθμισης των δυτικών συνοικιών από σκληρούς συντεχνιακούς πυρήνες, που έχουν τη δική τους μερική θεώρηση ενός σύνθετου θέματος. Σημαίνει «όχι» στην πολιτιστική ανάπτυξη μιας περιοχής εκατοντάδων χιλιάδων κατοίκων. Σημαίνει «ναι» στη σημερινή συσσώρευση υπαλλήλων με ελάχιστα τετραγωνικά μέτρα ανά άτομο σε γραφεία.
      Η πολιτική ηγεσία λαμβάνει τα απαραίτητα μέτρα για να δημιουργηθούν πολύ βελτιωμένες σε σχέση με το σήμερα συνθήκες εργασίας.
      Ο Υπουργός
      ΜΙΧΑΛΗΣ ΛΙΑΠΗΣ»
     12. Στην με αριθμό 592/11.10.07 ερώτηση των Βουλευτών κύριων Αθανασίου Λεβέντη και Αναστασίου Κουράκη δόθηκε με το υπ’ αριθμ. 114628/ΙΗ/26.12.07 έγγραφο από τον Yπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 592/11-10-07, την οποία κατέθεσαν οι Βουλευτές κ.κ. Θανάσης Λεβέντης και Τάσος Κουράκης σχετικά με τη λειτουργία Νηπιαγωγείων στο Ν.Σερρών, σας γνωρίζουμε τα ακόλουθα: 
      Α. Το ΥΠΕΠΘ, στο πλαίσιο του προγραμματισμού του για την εξασφάλιση της ομαλής λειτουργίας των σχολείων Α/θμιας Εκπ/σης και αφού έλαβε υπόψη τις ανάγκες σε διδακτικό προσωπικό, πέτυχε ώστε οι διορισμοί Δασκάλων και Νηπιαγωγών να πραγματοποιηθούν έγκαιρα, όπως κάθε χρόνο, ενόψει της έναρξης του σχολικού έτους 2007 -2008.
      Ειδικότερα, στο Νομό Σερρών οι υπηρετούντες Νηπιαγωγοί ανέρχονται σε 241 εκπαιδευτικούς, εκ των οποίων, οι 204 είναι μόνιμοι εκπαιδευτικοί με οργανική θέση, 32 αναπληρωτές με σχέση εργασίας ιδιωτικού δικαίου ορισμένου χρόνου και 5 αποσπασμένοι μόνιμοι από άλλους νομούς.
      Σύμφωνα με την αριθ.Φ.3/898/97657/Γ1/25-9-2006 Υπουργική Απόφαση (ΦΕΚ1507/τ.Β΄/13-10-2006), τα Νηπιαγωγεία είναι μονοθέσια και διθέσια. Μονοθέσια είναι εκείνα στα οποία φοιτούν από επτά (7) έως εικοσιπέντε (25) νήπια και διθέσια εκείνα στα οποία φοιτούν από είκοσι έξι (26) έως πενήντα (50) νήπια. Ο αριθμός των νηπίων ανά Νηπιαγωγό ορίζεται στα 25 νήπια. Η ισχύς της παρούσης αρχίζει από το σχολικό έτος 2006-2007.
      Σε ό,τι αφορά τη λειτουργία των Νηπιαγωγείων στη περιοχή του Νομού Σερρών, σας γνωρίζουμε ότι, όπως μας ενημέρωσε η Δ/νση Α/θμιας Εκπ/σης Ν. Σερρών:
      - Όλα τα Νηπιαγωγεία της παραμεθόριας περιοχής λειτουργούν κανονικά (Γονίμου, Αχλαδοχωρίου, Κ.Ποροΐων, Πλατανακίων, Χρυσού και Κορμίστας). Μόνη εξαίρεση αποτελεί το Νηπιαγωγείο Πεντάπολης, το οποίο λειτούργησε κανονικά αλλά παρουσιάστηκε για να εγγραφεί μόνο ένα (1) νήπιο, οπότε η λειτουργία του ανεστάλη και το νήπιο μεταφέρεται καθημερινά με ευθύνη της Νομαρχίας στο Νηπιαγωγείο Χρυσού.
      - Στις πεδινές περιοχές, τα Νηπιαγωγεία Γεφυρουδίου, Λευκοθέας, Θερμών, Αγ.Παρασκευής και Βαμβακιάς βρίσκονται σε αναστολή με απόφαση του Διευθυντή Εκπαίδευσης Ν.Σερρών, καθόσον εγγράφησαν έως και τρία (3) νήπια, τα οποία δεν δικαιολογούν βάσει της προαναφερθείσας Υπουργικής Απόφασης τη λειτουργία Νηπιαγωγείου, και με ευθύνη της Νομαρχίας η μετακίνηση των νηπίων γίνεται σε πλησιέστερο Νηπιαγωγείο.
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/96).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.)
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047 /6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Το ΥΠΕΠΘ έχει αποδείξει την ευαισθησία του για τα ζητήματα σχολικής στέγης του Νομού Σερρών. Ανάμεσα στα άλλα, αυτό αποδεικνύεται από τη σταθερή αύξηση της χρηματοδότησης της Ν.Α. Σερρών από τον ΟΣΚ (από 600.000,00 € το 2004 σε 1.400.000,00 € το 2007).
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το Υπουργείο Εσωτερικών.
      Όσον αφορά στην ανέγερση νέων σύγχρονων διδακτηρίων στο Ν. Σερρών, σας γνωρίζουμε ότι, όπως μας ενημέρωσε η οικεία Δ/νση Α/θμιας Εκπ/σης με σχετικό έγγραφό της, από τα 36 Νηπιαγωγεία στην πόλη των Σερρών:
      - 13 στεγάζονται σε δικά τους διδακτήρια ,
      - 17 είναι μισθωμένα,
      - 4 στεγάζονται σε Δημοτικά Σχολεία,
      - 1 σε οίκημα που παραχώρησε ο Δήμος και
      - 1 σε οίκημα της Εργατικής Κατοικίας.
      Στην Περιφέρεια υπάρχει μόνο 1 ενοικιαζόμενο Νηπιαγωγείο (2ο Νιγρίτας).
      Επιπλέον, την τελευταία τετραετία, παραδόθηκαν και λειτουργούν 3 Νηπιαγωγεία στην πόλη των Σερρών (17ο Σερρών, 30ο Ολοήμερο Σερρών και 14ο – 31ο Ολοήμερα Σερρών) και 5 Νηπιαγωγεία στην περιφέρεια (Παλαιοκώμης, Ν. Σκοπού ,10 Σιδηροκάστρου, Μαυροθάλασσας και Ποντισμένου).
      Έχοντας συνείδηση της ευθύνης του, το ΥΠΕΠΘ θα φροντίσει, στο πλαίσιο των χρηματοοικονομικών δυνατοτήτων του, για τη χρηματοδότηση της Ν.Α. Σερρών, προκειμένου να εξελιχθεί ομαλά η πορεία εκτέλεσης όλων των απαραίτητων έργων σχολικής στέγης.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 6 Νοεμβρίου 2007.
      Α. ΑΝΑΦΟΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 204/02-10-2007 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με τη δημοπράτηση και κατασκευή των φραγμάτων Αμιρών-Αγίου Βασιλείου και Καλαμίου. 
      Β. ΑΝΑΦΟΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 265/21/3-10-2007 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με τους διαγωνισμούς για την ανάπτυξη των ευρυζωνικών υποδομών (δικτύων) τοπικής πρόσβασης. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτα, θα συζητηθεί η με αριθμό 128/30-10-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αχιλλέα Κανταρτζή προς τον Υπουργό Δικαιοσύνης, σχετικά με δημοσιεύματα του Τύπου αναφερόμενα σε διώξεις συνδικαλιστών δικαστών κ.λπ..
      Αναλυτικότερα, η ερώτηση του κ. Κανταρτζή έχει ως εξής:
      «Σύμφωνα με πληροφορίες που δημοσιεύτηκαν στον Τύπο, ασκήθηκε πειθαρχική δίωξη σε βάρος δικαστών-συνδικαλιστών, που είναι μέλη του Διοικητικού Συμβουλίου της Ένωσης Δικαστών και Εισαγγελέων, επειδή είχαν ζητήσει τη διενέργεια έρευνας σχετικά με τον τέως Πρόεδρο του Αρείου Πάγου κ. Ρωμύλου Κεδίκογλου. 
      Σημειώνεται ότι κατά το παρελθόν οι ίδιοι πάλι δικαστές είχαν αντιταχθεί στα πλαίσια της Ένωσης Δικαστών και Εισαγγελέων κατά ενεργειών του Προέδρου του Αρείου Πάγου, τις οποίες είχαν θεωρήσει ως ανεπίτρεπτη παρέμβαση στο έργο των δικαστών. 
      Είναι προφανές ότι τέτοιου είδους διώξεις πλήττουν το δικαίωμα της ελεύθερης έκφρασης σ’ έναν κλάδο, που έτσι και αλλιώς τα συνδικαλιστικά του είναι περιορισμένα και καλλιεργούν ένα κλίμα εκφοβισμού στους δικαστές. 
      Ερωτάται ο κύριος Υπουργός: 
1. Είναι αλήθεια ότι ασκήθηκε πειθαρχική δίωξη σε βάρος των τριών δικαστών, επειδή έκαναν αναφορά και ζήτησαν τη διενέργεια έρευνας για τον πρώην Πρόεδρο του Αρείου Πάγου; 
2. Τι μέτρα πρόκειται να πάρει, ώστε να πάρουν τέλος διώξεις που πλήττουν τα συνδικαλιστικά δικαιώματα, αλλά και την προσωπική ανεξαρτησία των δικαστών;»  
	Ο Υπουργός Δικαιοσύνης κ. Χατζηγάκης έχει το λόγο, για να απαντήσει στην ερώτηση του κ. Κανταρτζή.
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, αναγνωρίζω την καλή διάθεση και την ευαισθησία του αξιότιμου συναδέλφου και συμπατριώτη μου κ. Κανταρτζή να ενημερωθεί σχετικά με τις πληροφορίες που δημοσιεύθηκαν στον Τύπο για άσκηση πειθαρχικής δίωξης σε βάρος δικαστών -μελών του Διοικητικού Συμβουλίου της Ένωσης Δικαστών και Εισαγγελέων. 
    Όμως, αισθάνομαι την ανάγκη να ενημερώσω το Σώμα ότι πολλές φορές διάφορες πληροφορίες οι οποίες διοχετεύονται στον Τύπο και στα Μέσα Μαζικής Ενημέρωσης είναι ανακριβείς και αυτή η ανακρίβεια συνεπάγεται τη δημιουργία εσφαλμένων εντυπώσεων. Γι’ αυτό θα πρέπει να είμαστε ιδιαίτερα προσεκτικοί. 
    Απαντώντας στα συγκεκριμένα ερωτήματα, πρώτα-πρώτα, θέλω να σας πω ότι δεν υπάρχει καμμία πειθαρχική δίωξη εναντίον κάποιου δικαστή ή μελών του Διοικητικού Συμβουλίου της Ένωσης Δικαστών και Εισαγγελέων. 
    Αυτό το οποίο υπάρχει αυτή τη στιγμή -φαίνεται και από την ανακοίνωση που εξέδωσε την περασμένη εβδομάδα- είναι ότι ουδεμία πειθαρχική δίωξη έχει μέχρι σήμερα ασκηθεί σε βάρος των δικαστών - συνδικαλιστικών μελών του Διοικητικού Συμβουλίου της Ένωσης Δικαστών και Εισαγγελέων που μνημονεύονται στην ερώτηση. Αυτό το επισημαίνει και ο Πρόεδρος του Συμβουλίου Επιθεώρησης των Δικαστηρίων, ο Αντιπρόεδρος του Αρείου Πάγου κ. Κυριτσάκης. Επομένως, από παντού φαίνεται ότι δεν υπάρχει πειθαρχική δίωξη. 
     Σύμφωνα, λοιπόν, με το ίδιο έγγραφο του κ. Κυριτσάκη, για τους τρεις δικαστές που γίνεται λόγος, διενεργείται προκαταρκτική εξέταση -που είναι κάτι το διαφορετικό- από τα αρμόδια θεσμικά όργανα. Είναι γνωστό ποια είναι τα αρμόδια θεσμικά όργανα.
     Έρχομαι στο δεύτερο ερώτημα: Ποιο είναι το τυχόν παράπτωμα, το οποίο διερευνάται; Η προκαταρκτική ανάκριση δεν αφορά βεβαίως το ότι οι τρεις αναφέροντες ζήτησαν τη δίωξη του τέως Προέδρου του Αρείου Πάγου. Αφορά στο εάν με την αναφορά που απέστειλαν τον περασμένο Ιούνιο στον Εισαγγελέα του Αρείου Πάγου και στους τρεις Εφέτες ειδικούς ανακριτές, εξέθεσαν εν γνώσει τους το κύρος της δικαιοσύνης.
     Κύριε συνάδελφε, θέλω να σας διαβεβαιώσω εδώ πως ως Υπουργός Δικαιοσύνης, αλλά και ως υπεύθυνος πολιτικός, δεν θα διανοούμουν ποτέ να απαγορεύσω στον οποιοδήποτε πολίτη, συνεπώς και στο δικαστικό λειτουργό, να μην είναι ελεύθερος να εκφράζει τις απόψεις του οπουδήποτε. Γιατί σε μια σύγχρονη δημοκρατική κοινωνία, την οποία πρέπει να την υπερασπιστούμε, είναι ένα θέμα το οποίο αφορά συγκεκριμένα και ειδικά εν προκειμένω τον εσωτερικό έλεγχο έναν έλεγχο που γίνεται από τα αρμόδια όργανα της Επιθεώρησης των Πολιτικών και Ποινικών Δικαστηρίων, βάσει του Κώδικα του Οργανισμού των Δικαστηρίων.
     Συνεπώς, έχουμε μια διαδικασία σε εξέλιξη. Κι αυτό σημαίνει ότι ως Υπουργός Δικαιοσύνης δεν μπορώ να παρέμβω. Οφείλει ο Υπουργός Δικαιοσύνης να μην παρεμβαίνει σ’ ένα τέτοιο έργο, γιατί είναι σαφής η διάκριση των εξουσιών. Νομίζω ότι δεν θα καταργήσουμε απόψε τον Μοντεσκιέ, ο οποίος ήταν ο πρώτος που έκανε αυτή τη διάκριση.
     Συνελόντι ειπείν, εφόσον τα αρμόδια θεσμικά όργανα, όπως είναι ο Επιθεωρητής, επιλαμβάνονται ενός συστήματος, όπως αυτό στο οποίο αναφέρεται η ερώτησή σας, έχουμε όλοι μας την υποχρέωση να αφήσουμε τα όργανα αυτά να ασκήσουν τα κατά νόμο καθήκοντά τους ελεύθερα και ανεπηρέαστα. Πιστεύω ότι εγώ, όπως και εσείς, δεν είμαστε διατεθειμένοι να κάνουμε υπέρβαση της διακρίσεως των εξουσιών. Για μένα ο Μοντεσκιέ υπάρχει ακόμη, οι θεωρίες του, οι αρχές του, η διάκριση των εξουσιών, που έκανε. Αυτές οι αρχές και αξίες διέπουν διαχρονικά όλες τις δημοκρατίες τους τελευταίους τουλάχιστον τρεις αιώνες.
     Με αυτά τα λόγια νομίζω ότι απαντώ ακριβώς στα δύο ερωτήματα που έθεσε ο αγαπητός συνάδελφος.
     ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Κανταρτζής έχει το λόγο.
     ΑΧΙΛΛΕΑΣ ΚΑΝΤΑΡΤΖΗΣ: Κύριε Πρόεδρε, δεν θα ασχοληθώ με τη δήθεν ανεξαρτησία της Δικαιοσύνης, με τις επανειλημμένες διακηρύξεις για τη δήθεν ανεξαρτησία της Δικαιοσύνης τη στιγμή που είναι γνωστό και πώς επιλέγεται η ηγεσία της δικαιοσύνης από την εκάστοτε Κυβέρνηση, αλλά και εξοπλισμένη με τις αρμοδιότητες που της δίνονται, πώς ασκεί τον έλεγχο στους κατώτερους δικαστές αλλά και το θεσμικό πλαίσιο στο οποίο καλούνται να λειτουργήσουν οι δικαστές. Επομένως, τα περί ανεξάρτητης δικαιοσύνης νομίζω ότι δεν πείθουν κανένα. 
     Εδώ η υπόθεση είναι καθαρή. Όντως ακόμη δεν έχει ασκηθεί πειθαρχική δίωξη, έχει όμως κινηθεί, βρισκόμαστε στην αφετηρία της, έχει διαταχθεί προκαταρκτική εξέταση. Για ποιο λόγο; Ποιο ήταν το έγκλημα που έκαναν οι τρεις συνδικαλιστές-δικαστές; Ήταν το υπόμνημα που έστειλαν στον αρμόδιο προϊστάμενο λέγοντας ότι καλώς ή κακώς έχουν δημοσιευτεί διάφορα σε βάρος του Προέδρου του Αρείου Πάγου και θα πρέπει να ελεγχθούν αν είναι βάσιμα ή όχι. 
     Είναι ή δεν είναι αυτό μια καθόλα συνδικαλιστική δραστηριότητα; Εντάσσεται ή δεν εντάσσεται μέσα στη συνδικαλιστική τους δραστηριότητα; Είναι ή δεν είναι  φίμωση η διενέργεια προκαταρκτικής εξέτασης για το λόγο ότι μέσα στο πλαίσιο της συνδικαλιστικής δραστηριότητας και τοποθετούμενοι για ένα ζήτημα γενικότερου ενδιαφέροντος, τιμωρούνται σήμερα, βρίσκονται σήμερα, κάτω από τη δαμόκλεια σπάθη μάλλον με κίνδυνο να υποστούν κυρώσεις. Είναι φανερό νομίζω το μήνυμα το οποίο θέλει να εκπέμψει η ηγεσία της δικαιοσύνης προς τους κατώτερους δικαστές αν περάσουν τέτοιου είδους πρακτικές. 
     Νομίζω ότι εδώ πρέπει να πάρει καθαρή θέση η Κυβέρνηση. Δεν αρκεί να διακηρύσσει ότι σέβεται την ελευθερία του λόγου και την ελεύθερη συνδικαλιστική δραστηριότητα. Πρέπει να πάρει καθαρή θέση, ο κύριος Υπουργός.
     Θα ανεχθεί τέτοιου είδους διώξεις που οδηγούν στην ποινικοποίηση με τον ένα ή τον άλλο τρόπο της συνδικαλιστικής δραστηριότητας και τη φαλκίδευση του δικαιώματος στην ελεύθερη έκφραση;
Νομίζω ότι πρέπει να πάρει καθαρή θέση και δεν μπορεί να γίνεται λόγος για παρέμβαση στο έργο της δικαιοσύνης. Δεν ζητάμε να τοποθετηθεί επί της ουσίας, αλλά ως προς τη νομιμότητα της δίωξης, η οποία απειλείται να ασκηθεί κατά των τριών συνδικαλιστών δικαστών, και η οποία δίωξη έχει συναντήσει την αντίδραση και των άλλων Δικαστικών Ενώσεων.
      Καταθέτω στα Πρακτικά τις ανακοινώσεις της Ένωσης Διοικητικών Δικαστών, της Ένωσης Εισαγγελέων, την καταδίκη του Δικηγορικού Συλλόγου Αθηνών και μια σειράς άλλων συνδικαλιστικών οργανώσεων Γ.Σ.Ε.Ε., Ε.Κ.Α. κ.λπ.,  γιατί ακριβώς πρόκειται για μία ανεπίτρεπτη παρέμβαση που φαλκιδεύει τα συνδικαλιστικά δικαιώματα σ’ ένα κλάδο που ήδη έχει «κουτσουρεμένα» και περιορισμένα συνδικαλιστικά δικαιώματα.
      (Στο σημείο αυτό ο Βουλευτής κ. Αχιλλέας Κανταρτζής καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Περιμένουμε, λοιπόν, από τον κύριο Υπουργό να πάρει καθαρή θέση.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Κανταρτζή.
      Κύριε Υπουργέ, έχετε το λόγο. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, κυρίες και κύριοι συνάδελφοι, νομίζω ότι η θέση μου ήταν απόλυτα καθαρή και σαφής και απήντησα στην καρδιά των ερωτημάτων. 
      Καταρχήν θέλω να πω ότι  εφόσον υπάρχει αναφορά βάσει της υπαρχούσης διαδικασίας του υπάρχοντος Κώδικα των Δικαστηρίων, είναι υποχρεωμένη να κινηθεί αυτή η διαδικασία. Και όπως σας είπα, η διαδικασία αυτή, επειδή είναι αρμοδιότητα της δικαστικής εξουσίας, δεν έχει καμμία, μα καμμία, δυνατότητα η εκτελεστική εξουσία, η Κυβέρνηση να παρέμβει, αν θέλουμε να θυμηθούμε το Μοντεσκιέ, αν θέλουμε να διατηρήσουμε τη συγκρότηση του δημοκρατικού μας συστήματος, όπως αυτό λειτουργεί εδώ και πολλές δεκαετίες.
      Δεν συμμερίζομαι -και νομίζω ότι είναι λάθος- το θέμα της δήθεν ανεξάρτητης δικαιοσύνης. Δεν νομίζω ότι πρέπει να ακούγονται σ’ αυτήν την Αίθουσα αυτές οι κουβέντες. Η Ελληνική Δικαιοσύνη ήταν, είναι και θα είναι ανεξάρτητη.  Έκανε σημαντικά βήματα στην ιστορία της και όπως και τώρα, πρόσφατα και νομίζω ότι αυτό πρέπει να το σεβόμαστε και θα πρέπει να το τιμούμε. Τώρα, αν κάποιος από εμάς διαφωνεί στον τρόπο εκλογής των Προέδρων, ή άλλων προσώπων, αυτό είναι θέμα μιας άλλης διαδικασίας, η οποία, όμως, κατ’ ουδένα τρόπο φαλκιδεύει την ανεξαρτησία της. Και αυτό θέλω να το υπογραμμίσω.
      Ως προς τη συνδικαλιστική αρμοδιότητα: Εδώ θέλω να πω –και να μου επιτρέψετε, κύριε Πρόεδρε και κύριοι συνάδελφοι-  ότι η συνδικαλιστική αρμοδιότητα δεν σημαίνει πλήρη ανατροπή κάθε ιεραρχίας και κάθε διαδικασίας η οποία στηρίζεται στο νόμο και στις διατάξεις. Δεν είναι αυτός συνδικαλισμός. Ο συνδικαλισμός υπάρχει σε δύο μορφές. Με τη μορφή να διεκδικήσει κάποιος, κάποιες τάξεις, ορισμένα αιτήματα οικονομικού χαρακτήρα. Δεν σημαίνει ότι πρέπει να καταργήσουμε και τις ηγεσίες και την πυραμίδα που υπάρχει, διότι τότε….
      ΑΧΙΛΛΕΑΣ ΚΑΝΤΑΡΤΖΗΣ: Ποιο είναι το παράπτωμά τους; Ότι ζήτησαν να γίνει έλεγχος; 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): …διότι τότε είναι σαν να ζούμε σε μία περίοδο πλήρους συγκεντρωτισμού, όπου οι κάτω κτυπάνε τους πάνω. Δεν είναι αυτό συνδικαλισμός. 
      Εν πάση περιπτώσει, όλη η διαδικασία είναι σύννομη, όλη η διαδικασία στηρίχθηκε στο νόμο και στις διατάξεις του Οργανισμού  των Δικαστηρίων και εγώ ως Υπουργός, ως μέλος μιας Κυβέρνησης, ως μέλος της εκτελεστικής εξουσίας, δεν θα διανοούμην ποτέ, μα ποτέ, να ανατρέψω αυτές τις αρχές και δεν θα διανοούμην ποτέ ο συνδικαλισμός να είναι πάνω από τις διαδικασίες και πάνω από όλα αυτά,  τα οποία επιτάσσει το Δημοκρατικό Πολίτευμα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κύριο Υπουργό.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Όχι, όχι, δεν έχετε το λόγο. Δεν γράφεται τίποτα στα Πρακτικά. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: ….
      ΠΡΟΕΔΡΕΥΩΝ (Γεώργιος Σούρλας): Κύριε Γεωργιάδη, σας παρακαλώ πάρα πολύ, είναι αυστηρή η διαδικασία, δεν έχετε δικαίωμα να πάρετε το λόγο. Είστε νέος στην Αίθουσα, συγχωρητέο. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Οι νέοι συνάδελφοι, πρέπει να διαβάζουν τον Κανονισμό της Βουλής. 
      ΠΡΟΕΔΡΕΥΩΝ (Γεώργιος Σούρλας): Θα παρακαλέσω, κύριε Γεωργιάδη, να μην επαναληφθεί αυτό. Ούτε ο ερωτών έχει δικαίωμα δευτερολογίας και βλέπετε ότι σιώπησε. 
      Εισερχόμαστε στη συζήτηση της πρώτης με αριθμό 116/30-10-2007 επίκαιρης ερώτησης της Βουλευτού του Πανελληνίου Σοσιαλιστικού Κινήματος κυρίας Αθανασίας Μερεντίτη προς τους  Υπουργούς Τουριστικής Ανάπτυξης και Περιβάλλοντος, Χωροταξίας και Δημοσίων Έργων, σχετικά με τη διάσωση του «ΞΕΝΙΑ ΚΑΛΑΜΠΑΚΑΣ» κ.λπ..
      Αναλυτικότερα η επίκαιρη ερώτηση της κ. Μερεντίτη έχει ως εξής:
      «Τα «ΞΕΝΙΑ», που κατασκευάστηκαν την περίοδο 1953-1967, αποτελούν σημαντικότατη ενότητα της δημόσιας μεταπολεμικής αρχιτεκτονικής του τόπου μας. Οι κατεδαφίσεις των «ΞΕΝΙΑ ΙΩΑΝΝΙΝΩΝ» και «ΗΡΑΚΛΕΙΟΥ», καθώς και η οριστική αλλοίωση άλλων μονάδων, καθιστούν το αίτημα της διατήρησης των σημαντικότερων από τα εναπομείναντα «ΞΕΝΙΑ», επίκαιρο και επείγον. Ο ανεπιτήδευτος και λιτός τρόπος δομής και κατασκευής τους, που είναι αποτέλεσμα μιας ενιαίας αρχιτεκτονικής θεώρησης, αναφέρεται σε ένα άλλο ήθος, μια διαφορετική ποιότητα στον τρόπο φιλοξενίας. 
      Ειδικότερα το «ΞΕΝΙΑ ΚΑΛΑΜΠΑΚΑΣ», ένα από τα σημαντικότερα έργα του Άρη Κωνσταντινίδη, λόγω και της μοναδικής του ένταξης στο ιδιαίτερα απαιτητικό περιβάλλον των Μετεώρων, αποτελεί καταξιωμένο παράδειγμα για τους Έλληνες και ξένους αρχιτέκτονες καθώς διδάσκεται στις Αρχιτεκτονικές Σχολές της Ελλάδος και περιλαμβάνεται στην ελληνική και ξένη βιβλιογραφία.
      Επειδή το «ΞΕΝΙΑ ΚΑΛΑΜΠΑΚΑΣ» είναι ένα κτήριο υψηλής αρχιτεκτονικής αξίας.
      Επειδή θα μπορούσε να αποτελέσει και σήμερα, όπως και στο παρελθόν, σημείο αναφοράς για την ευρύτερη περιοχή.
      Σας ερωτώ: Προτίθεσθε να προβείτε σε όλες τις απαραίτητες ενέργειες για:
      Τη σωτηρία του «ΞΕΝΙΑ ΚΑΛΑΜΠΑΚΑΣ».
      Το χαρακτηρισμό του ως διατηρητέου.
      Τη συντήρησή του με βάση τα αρχικά σχέδια.
      Την οργάνωσή του σε μία σύγχρονη τουριστική μονάδα και την επαναλειτουργία του;».
      Ο Υπουργός Τουριστικής Ανάπτυξης κ. Σπηλιωτόπουλος έχει το λόγο.
    ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Τουριστικής Ανάπτυξης): Κύριε Πρόεδρε, κυρίες και κύριοι συνάδελφοι, πράγματι είναι εξαιρετικά ενδιαφέρουσα η επίκαιρη ερώτηση της συναδέλφου κ. Μερεντίτη υπό την έννοια ότι το συγκεκριμένο αρχιτεκτόνημα είναι κομμάτι της ιστορίας μας, κομμάτι της παράδοσής μας και θα πω ότι με πρωτοβουλία του Υπουργείου Τουριστικής Ανάπτυξης έχει προταθεί το 2008 να είναι ένα έτος εις τιμή του μεγάλου αρχιτέκτονα Άρη Κωνσταντινίδη. Κατά τη δική μου εκτίμηση, γενικώς, τα ξενοδοχεία «ΞΕΝΙΑ» αποτελούν ένα σημαντικό κομμάτι της τουριστικής ιστορίας μας και ο σκοπός μας δεν είναι παρά η αξιοποίηση της ιστορίας και ασφαλώς όχι η εκμετάλλευσή της.
    Στο πλαίσιο αυτής της αξιοποίησης η σωτηρία του «ΞΕΝΙΑ ΚΑΛΑΜΠΑΚΑΣ» πρέπει να θεωρείται δεδομένη και μάλιστα μ’ έναν τρόπο που να διασφαλίζει τόσο το υγιές επενδυτικό πλαίσιο που καλλιεργούμε με στόχο την τουριστική ανάπτυξη της χώρας, όσο και την ίδια την αρχιτεκτονική όψη και αξία του κτηρίου. 
    Όσον αφορά το χαρακτηρισμό ως διατηρητέου, δεν έχει περιέλθει στο Υπουργείο ΠΕ.ΧΩ.Δ.Ε. φάκελος με σχετικό αίτημα. Εν τούτοις, στις δικές μας προθέσεις είναι η συντήρηση με βάση τα αρχικά σχέδια και η επαναλειτουργία του, κάτω όμως από μία σειρά νέων προδιαγραφών που θα εξασφαλίζουν την οργάνωσή του σε μία σύγχρονη τουριστική μονάδα. Αυτό φυσικά θα επιτευχθεί μέσα από νόμιμες και διαφανείς αρμοδιότητες που η Διυπουργική Επιτροπή Αποκρατικοποίησεων έχει εκχωρήσει στην Εταιρεία Τουριστικής Ανάπτυξης.
    Ήδη με την υπ’ αριθμό 81/25-7-2007 απόφαση της Διυπουργικής Επιτροπής Αποκρατικοποιήσεων εγκρίθηκε η άμεση έναρξη των διαδικασιών αξιοποίησης του ακινήτου μέσω διαγωνισμού, γεγονός που με καθιστά ιδιαίτερα αισιόδοξο ως προς την αξιοποίηση και την αναβάθμιση του «ΞΕΝΙΑ» σε μία σύγχρονη τουριστική μονάδα, που θα συμβάλει ουσιαστικά στην ενίσχυση του θρησκευτικού τουρισμού της ευρύτερης περιοχής.
    Είμαι βέβαιος ότι οι επεμβάσεις που θα απαιτηθούν για τον εκσυγχρονισμό και τη λειτουργική αναβάθμιση του ξενοδοχείου, θα υλοποιηθούν με τρόπο που δεν θα επηρεάσει την αρχιτεκτονική φυσιογνωμία του κτηρίου, σύμφωνα με τους ισχύοντες περιβαλλοντικούς και πολεοδομικούς περιορισμούς.
    Στο σημείο αυτό θα ήθελα να πω ότι είναι δέσμευση της ηγεσίας του Υπουργείου Τουριστικής Ανάπτυξης το ότι εφεξής, όπου μπορούμε να διατηρήσουμε την αρχιτεκτονική όψη των «ΞΕΝΙΑ», που είναι κομμάτι της ιστορίας μας, αυτό θα γίνει με τον καλύτερο δυνατό τρόπο. Είμαι απ’ αυτούς που, αν μη τι άλλο, βλέπουν στα «ΞΕΝΙΑ» μία σημαντική παρουσία για την ιστορία, για τον πολιτισμό, για την κουλτούρα μας, για τον περιβάλλοντα χώρο και κυρίως μία σημαντική προσφορά σημαντικών αρχιτεκτόνων, που από μόνη της είναι ένα ελκυστικό σημείο, για να μπορέσουμε να αξιοποιήσουμε περαιτέρω το τουριστικό προϊόν της χώρας μας.
    Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Η ερωτώσα συνάδελφος κ. Μερεντίτη έχει το λόγο.
    ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
    Κύριε Υπουργέ, εύχομαι να είστε απ’ αυτούς που τις δεσμεύσεις τους τις υλοποιούν, διότι παρόμοιες δεσμεύσεις έχουμε ακούσει και στο παρελθόν. Όσον αφορά την απόφαση της 25ης Ιουλίου 2007, ξέρετε κι εσείς, όπως κι εγώ, ότι δεν υπήρξε κανένα ενδιαφέρον.
     Κύριε  Υπουργέ, μιλάμε σήμερα για το «ΞΕΝΙΑ ΚΑΛΑΜΠΑΚΑΣ», που είναι ένα σύγχρονο αρχιτεκτονικό ερείπιο. Νομίζω ότι κάπου εδώ περίπου συμφωνούμε. Είναι ένα μνημείο, κατά τη γνώμη μου, του δημιουργικού ενθουσιασμού μας, αλλά και της καταστροφικής αδιαφορίας μας. Επειδή τα «ΞΕΝΙΑ» προέκυψαν, όταν -πράγμα σπάνιο- μπόρεσε να δουλέψει το ελληνικό δημόσιο, η ελληνική ιδιοφυία και η ικανότητα, ας μην τα εγκαταλείψουμε. 
     Θα μπορούσα να σας αναφέρω, κύριε Υπουργέ, τι είπατε στις προγραμματικές δηλώσεις, το όραμά σας για την ανάπτυξη του τουρισμού, που θα έχει περιβαλλοντολογική αύρα και θα σεβόμαστε την αρχιτεκτονική παράδοση κάθε τόπου. 
     (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
     Σας παρακαλώ, κύριε Πρόεδρε.  Μιλώ πάντα αργά και ο χρόνος με προδίδει. 
     Δεν είναι κοινωνικά αποδεκτό να υπολειτουργεί, να ρημάζει, να απαξιώνεται η δημόσια ακίνητη τουριστική περιουσία. Είχατε αναφερθεί και στα άλλα «ΞΕΝΙΑ», όπως της Θάσου, της Τσαγκαράδας, αλλά δεν είπατε τίποτε για το «ΞΕΝΙΑ ΚΑΛΑΜΠΑΚΑΣ». 
     Στο μεταξύ, υπάρχει ανακοίνωση της Ε.Τ.Α., που λέει ότι πρέπει να προχωρήσουμε και να το δώσουμε σε ιδιώτη. Θα σας καταθέσω υπόμνημα του δημάρχου, και του πρώην και του νυν -έχει σημασία αυτό, γιατί διαχρονικά είναι ίδιο το αίτημα και από ό,τι έχω πληροφορηθεί από το δήμαρχο, υπάρχει και αίτημα προς το Υ.ΠΕ.ΧΩ.Δ.Ε., όμως θα το επανεξετάσουν- που ζητούν να παραχωρηθεί στο δήμο, αλλά πρώτα να χαρακτηρισθεί διατηρητέο, όπως και ο περιβάλλων χώρος. Πρέπει να μπορέσει να ενταχθεί στον αναπτυξιακό νόμο για να μπορέσει και να επιδοτηθεί, για να μπορέσουμε να ξαναστήσουμε τα «ΞΕΝΙΑ», διότι είχατε μιλήσει, κύριε Υπουργέ, στις προγραμματικές σας δηλώσεις, αλλά σας έχω ακούσει και άλλες φορές, για τον ποιοτικό τουρισμό. Μιλήσατε και τώρα για τον ποιοτικό τουρισμό. 
     Ποιοτικός τουρισμός, λοιπόν, για τα Μετέωρα, θρησκευτικός τουρισμός. Είναι πρώτα και κύρια για μας μέσα σ' αυτά και το «ΞΕΝΙΑ», το οποίο δένει με το περιβάλλον. Όλα τα χρόνια που λειτουργούσε, έκανε υπερήφανους εμάς τους Τρικαλινούς, αλλά ενθουσίαζε και τους επισκέπτες με πολλαπλά θετικά αποτελέσματα για τον τουρισμό και την περιοχή. 
     Σας καλώ να το επισκεφθείτε. Δεν ξέρω πλέον αν είναι κτήριο ή ένα ερείπιο. Ας προλάβουμε τουλάχιστον, όσον αφορά την εξωτερική του όψη, επειδή υπάρχει ο χώρος, που είναι καταπληκτικός, και ας κάνουμε άμεσα τις παρεμβάσεις που μπορούν να σώσουν το «ΞΕΝΙΑ», αλλά και να δώσουν άλλη ώθηση στην περιοχή της Καλαμπάκας και στον ποιοτικό τουρισμό, που και εσείς και εμείς όλοι θεωρούμε ότι είναι το μέλλον για την περιοχή και για την Ελλάδα. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μερεντίτη. 
     Κύριε Υπουργέ, έχετε το λόγο. 
     ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Τουριστικής Ανάπτυξης): Σε κάθε περίπτωση, θα επαναλάβω για μια ακόμη φορά ότι θα είμαστε απολύτως συνεπείς στις προγραμματικές δεσμεύσεις. Θα έλεγα ακόμη ότι, ασφαλώς, κυρίαρχη παράμετρος σε κάθε πολιτική της ηγεσίας του Υπουργείου Τουριστικής Ανάπτυξης θα είναι η ποιότητα, σε συνάρτηση με την περαιτέρω αξιοποίηση. 
     Στη συγκεκριμένη περίπτωση, για την τουριστική αξιοποίηση της περιοχής, θα πρέπει να δώσουμε ιδιαίτερη έμφαση στον προσκυνηματικό θρησκευτικό τουρισμό. Είναι γεγονός αναμφισβήτητο ότι η Καλαμπάκα αποτελεί επίκεντρο αυτής της προσπάθειας και φυσικά ένας πόλος είναι το συγκεκριμένο «ΞΕΝΙΑ», όπου εκεί θα πρέπει να προχωρήσουμε στην άμεση αξιοποίηση του, κατά τέτοιο, όμως, τρόπο, που να σεβόμαστε απόλυτα την αρχιτεκτονική όψη, την ιστορία και πάνω απ’ όλα την ίδια την παράδοση. 
     Άλλωστε, είναι γεγονός αναμφισβήτητο ότι, όπως είπα και στην αρχή, τα «ΞΕΝΙΑ» αποτελούν προϊόντα συγκεκριμένων αρχιτεκτόνων, που λάμπρυναν με την παρουσία τους την ιστορία και την παράδοση της χώρας μας, όπως είναι ο Κωνσταντινίδης. Γι’ αυτό, άλλωστε, είπα ότι είναι και δέσμευσή μας το 2008 να αναγορευτεί «Έτος Άρη Κωνσταντινίδη». 
     Από εκεί και έπειτα, θα τελείωνα, λέγοντας ότι είναι σαφές πως ο τουρισμός προφανώς είναι εθνική υπόθεση. Σε κάθε εθνική υπόθεση απαιτείται εγρήγορση, αλλά και συναίνεση. Αυτά τα οποία ενδεχομένως θα μας βρίσκουν σύμφωνους, είναι πολύ περισσότερα από αυτά τα οποία ενδεχομένως μας κάνουν να έχουμε διαφορετικές απόψεις και προσεγγίσεις. 
     Υπ’ αυτή, λοιπόν, την έννοια, με την πρώτη ευκαιρία ασφαλώς και θα επισκεφθώ την περιοχή. Θα προχωρήσουμε, όμως, τις διαδικασίες εκείνες, με τις οποίες και με την αποκατάσταση της αρχιτεκτονικής όψης του «ΞΕΝΙΑ» θα είμαστε σύμφωνοι, αλλά και αξιοποίηση του «ΞΕΝΙΑ» θα γίνει, για να δώσουμε έμφαση στην τουριστική και οικονομική ανάπτυξη της ευρύτερης περιοχής. 
     Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Εισερχόμαστε στη συζήτηση της τρίτης, της με αριθμό 134/30-10-2007 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με τους ελέγχους στα διατιθέμενα προϊόντα προς κατανάλωση στην αγορά κ.λπ.
      Αναλυτικότερα ο κ. Κουβέλης στην επίκαιρη ερώτησή του αναφέρει:
      «Με ευθύνη της πολιτείας στις σημερινές συνθήκες της παγκοσμιοποιημένης αγοράς διαπιστώνεται ότι:
      Στη χώρα μας δεν έχουν γίνει οι κατάλληλες ενέργειες ούτε έχουν ληφθεί τα αναγκαία μέτρα, ώστε να καταστεί ανταγωνιστική η ελληνική παραγωγή σε πολλά είδη αγροτικών προϊόντων, με αποτέλεσμα η χώρα μας να παρουσιάζει αρνητικό ισοζύγιο στο εμπόριο των αγροτικών προϊόντων.
      Το 50% της εγχώριας κατανάλωσης ελέγχεται από τις πέντε μεγαλύτερες αλυσίδες εμπορίας τροφίμων στη χώρα μας οι οποίες έχουν δημιουργήσει ολιγοπωλιακές συνθήκες λειτουργίας της αγοράς σε βάρος των καταναλωτών και της εγχώριας παραγωγής.
      Σημαντικές ποσότητες από τα προϊόντα που εισάγονται προς κατανάλωση από αναπτυσσόμενες χώρες φέρεται να μην πληρούν τους κανόνες υγιεινής και διατροφικής ασφάλειας ή διατίθενται με αλλοιωμένα τα στοιχεία της ιχνηλασιμότητάς τους στους καταναλωτές.
      Οι ελεγκτικοί μηχανισμοί που είναι επιφορτισμένοι με τον έλεγχο της υγειονομικής ασφάλειας των ειδών διατροφής και τη διαμόρφωση των τιμών στην αγορά χαρακτηρίζονται αναποτελεσματικοί, καθόσον το υφιστάμενο νομοθετικό πλαίσιο κρίνεται ανεπαρκές και η στελέχωση και ο παρεχόμενος εξοπλισμός τους ελλιπής.
      Με βάση τα προαναφερόμενα,
      Ερωτώνται οι κύριοι Υπουργοί:
      Ποια είναι η θέση τους για την οργάνωση και λειτουργία του μηχανισμού υγειονομικής ασφάλειας των τροφίμων καθώς και της παρακολούθησης των τιμών;
      Σε ποιες ενέργειες προτίθενται να προβούν για την περαιτέρω προώθηση της προστασίας του καταναλωτή, ώστε να αποτραπεί αφ’ ενός η διάθεση προϊόντων που δεν πληρούν τις υγειονομικές προδιαγραφές και αφ’ ετέρου να περιοριστεί η αισχροκέρδεια σε βάρος των καταναλωτών;»
      Στην επίκαιρη ερώτηση του κ. Κουβέλη θα απαντήσει ο Υφυπουργός Ανάπτυξης κ. Βλάχος.
      Κύριε Υπουργέ, έχετε το λόγο.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κυρίες και κύριοι συνάδελφοι, θα ήθελα να ξεκινήσω μ’ ένα σύντομο σχόλιο σχετικά με την έλλειψη ανταγωνιστικότητας της αγροτικής παραγωγής. Είναι γεγονός ότι το ισοζύγιο στην εμπορία των γεωργικών μας προϊόντων είναι αρνητικό. Τα τελευταία, όμως, χρόνια έχουμε μια σημαντική ανάκαμψη των εξαγωγών μας.
      Πιο συγκεκριμένα, το πρώτο εξάμηνο του 2007 έχουμε μια σημαντική αύξηση σε σχέση με το αντίστοιχο διάστημα του 2006. Επίσης, θα πρέπει να σημειώσω ότι, ενώ οι εξαγωγές το διάστημα 2003-2004 παρουσίαζαν μείωση της τάξεως του 7%, τη διετία 2005-2006 παρουσίασαν αύξηση περίπου 33%.
      Επίσης, θα ήθελα να υπογραμμίσω ότι οι περισσότερες δράσεις από το Δ΄ Κοινοτικό Πλαίσιο Στήριξης, το 80% περίπου, κατευθύνονται στην περιφέρεια. Στόχος είναι, μεταξύ άλλων, να τονωθεί η ανταγωνιστικότητα του πρωτογενή τομέα της οικονομίας.
      Έρχομαι τώρα στο θέμα της υγειονομικής ασφάλειας των προϊόντων που εισάγονται. Πρώτα απ’ όλα, αξίζει να σημειώσουμε ότι λόγω των κοινοτικών κανονισμών απαγορεύεται η παρεμπόδιση των εισαγωγών, διότι επιβάλλονται αυστηρά κοινοτικά πρόστιμα.
      Αυτό δεν σημαίνει ότι καθόμαστε με σταυρωμένα τα χέρια. Έχουν ενταθεί τα τελευταία χρόνια οι φυτοϋγειονομικοί έλεγχοι στις εισαγωγές, σε όλες τις πύλες εισόδου της χώρας, σε συνεργασία με τις συναρμόδιες υπηρεσίες και με τα διαπιστευμένα εργαστήρια. Επιπλέον, έχουν ενταθεί οι έλεγχοι στη διακίνηση των προϊόντων, ώστε να αποτραπούν οι νοθείες, για να προστατευθεί ο καταναλωτής.
      Αποτέλεσμα όλων αυτών των ελέγχων, που πραγματοποιούνται πάντα σύμφωνα με τους κανονισμούς της Ευρωπαϊκής Ένωσης, ήταν η απαγόρευση εισαγωγών σε πολλά προϊόντα. Ενδεικτικά αναφέρω τα αμνοερίφια, ψάρια, οπωροκηπευτικά και ξηρούς καρπούς.
      Με τον τρόπο αυτό επιτυγχάνεται η ασφάλεια και η υγιεινή των τροφίμων προς όφελος του καταναλωτή και παράλληλα στηρίζεται η αγροτική παραγωγή της χώρας μας από θέματα ανταγωνισμού.
      Αξίζει επίσης να σημειώσουμε ότι κατά το έτος 2006 ο Ε.Φ.Ε.Τ. πραγματοποίησε εννέα χιλιάδες πεντακόσιους είκοσι ελέγχους, από τους οποίους μόνο δύο χιλιάδες τετρακόσιοι έντεκα αφορούσαν διαχείριση καταγγελιών, ενώ οι υπόλοιποι αφορούσαν στοχευμένες επιθεωρήσεις σε διαφόρων τύπων επιχειρήσεις τροφίμων.
      Επιπλέον, σε συνεργασία με τον Υπουργό Αγροτικής Ανάπτυξης και Τροφίμων αποφασίσαμε να εντατικοποιηθούν περαιτέρω οι έλεγχοι στην αγορά για την αποφυγή των ελληνοποιήσεων στα προϊόντα φυτικής και ζωικής παραγωγής και την ευκρινή, για τον καταναλωτή, αναγραφή της χώρας προέλευσης των προϊόντων.
      Έρχομαι τώρα στο θέμα του ελέγχου των τιμών. Κυρίες και κύριοι συνάδελφοι, από το 1992, λόγω της νομοθεσίας της Ευρωπαϊκής Ένωσης, οι τιμές πώλησης στο σύνολο σχεδόν των τροφίμων και ποτών διαμορφώνονται ελεύθερα. Μόνη εξαίρεση είναι τα οπωρολαχανικά και οι παιδικές τροφές. 
      Από πλευράς αρμοδιότητος του Υπουργείου μας λειτουργούν μηχανισμοί, μέσω των οποίων παρακολουθείται η διαμόρφωση και η εξέλιξη των τιμών των τροφίμων και των ποτών στην εγχώρια αγορά. 
      Πιο συγκεκριμένα, υπάρχει απόφαση με την οποία επιβάλλεται η υποχρέωση σε βιομηχανίες, βιοτεχνίες και εισαγωγείς μεγάλης οικονομικής επιφάνειας, εάν επιθυμούν να μεταβάλουν τις τιμές των τροφίμων, να ενημερώνουν απευθείας την υπηρεσία μας τουλάχιστον δέκα ημέρες πριν απ’ αυτήν τη μεταβολή, υποβάλλοντας τις νέες τιμές.
      Επίσης, προβλέπεται σε τακτά χρονικά διαστήματα διενέργεια τιμοληψίας σε βασικά είδη διατροφής από επιλεγμένες πηγές πληροφόρησης της πρωτεύουσας, όπως είναι τα σούπερ μάρκετ, ο καθημερινός αγορανομικός και τιμοληπτικός έλεγχος στις τιμές οπωρολαχανικών που διαμορφώνονται στις λαϊκές αγορές της πρωτεύουσας, επίσης η λειτουργία του θεσμού «Παρατηρητήριο Τιμών», όπου καταγράφονται, κύριε Πρόεδρε, οι τιμές πώλησης οπωρολαχανικών που διαμορφώνονται στις κεντρικές αγορές χονδρεμπορίου και τις λιανικές, όπως είναι τα σούπερ μάρκετ, τα οπωροπωλεία και οι λαϊκές αγορές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Στη δευτερολογία σας τα υπόλοιπα.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Τελειώνω, κύριε Πρόεδρε.
      Όλα τα στοιχεία των τιμών που συλλέγονται από τους παραπάνω μηχανισμούς καταγράφονται, έτσι ώστε να υπάρχει κάθε φορά μία σαφής εικόνα για τις τάσεις της αγοράς από πλευράς τιμών.
      Για εμάς, πάνω απ’ όλα είναι η προστασία του καταναλωτή. Με κάθε μέσο προσπαθούμε να εμπεδώσουμε κλίμα ανοικτού ανταγωνισμού στην αγορά.
      ΠΡΟΕΔΡΕΥΩΝ (Γεώργιος Σούρλας): Τα υπόλοιπα στη δευτερολογία σας.  
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Επίσης, ξεκαθαρίζουμε ότι όποιος παρανομεί θα αντιμετωπίζει το νόμο. Αυτό δεν το διαπραγματευόμαστε με κανέναν.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι, να είστε πιο σύντομοι όλοι.
      Ο κ. Κουβέλης, έχει το λόγο.
      ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
      Κύριε Υφυπουργέ, φοβάμαι ότι έχουμε διαφορετική αξιολόγηση των πραγμάτων και μάλιστα στην αξιολόγηση αυτή φαίνεται ότι απουσιάζει η ίδια η ζωή. 
      Δεν είναι δυνατόν να δικαιολογήσει κανείς αυτές τις μεγάλες, τις τεράστιες διαφορές, κύριε Πρόεδρε, μεταξύ της τιμής διαθέσεως των προϊόντων εκ μέρους των παραγωγών και τις τιμές διάθεσης εκ μέρους των εμπορευομένων τα προϊόντα στους καταναλωτές. Πρόκειται για πρόδηλη αισχροκέρδεια, η οποία ελέγχεται, σύμφωνα με το νόμο και πρέπει να ελέγχεται. Όμως, δεν έχετε αναπτύξει τους κατάλληλους ελεγκτικούς μηχανισμούς. 
      Εάν με ρωτήσετε εάν αυτό είναι σημερινό φαινόμενο, θα σας πω με απόλυτη ειλικρίνεια πως όχι, είναι φαινόμενο και του χθες και άλλων χρονικών περιόδων, αλλά δυστυχώς εκείνο το οποίο καταμαρτυρά η ίδια η πραγματικότητα είναι η συνεχής αφαίμαξη του οικογενειακού προϋπολογισμού, των χρημάτων, δηλαδή, των καταναλωτών και το αποτέλεσμα το γνωρίζετε: Η ακρίβεια να έχει εκτιναχθεί στα ύψη και να έχουμε τους καταναλωτές σε μία διαρκή αιχμαλωσία, ιδιαίτερα των ολιγοπωλιακών συμπεριφορών πέντε κυρίως μεγάλων εταιρειών, χωρίς να υποτιμώ και την απαράδεκτη συμπεριφορά που καταγράφεται και από άλλες εταιρείες που δεν συναριθμούνται σ’ αυτές τις πέντε μεγάλες.
      Περαιτέρω, αγνοείτε ότι η αρμόδια Επιτροπή της Ευρωπαϊκής Ένωσης έχει παραπέμψει στο Ευρωπαϊκό Δικαστήριο τη χώρα μας, διότι έχει ελλιπή στελέχωση των κτηνιατρικών υπηρεσιών της, με αποτέλεσμα να μην εξασφαλίζεται ο αναγκαίος έλεγχος στα διατιθέμενα κτηνιατρικά και γεωργικά προϊόντα; Ποιος έλεγχος γίνεται; Εδώ εμφανίζονται διάφοροι ποικιλώνυμοι μεταπράτες να πωλούν δήθεν βιολογικά προϊόντα, να αυξάνουν απαράδεκτα όσο και παράνομα τις τιμές και εν τέλει, όχι μόνο βιολογικά προϊόντα να μην είναι, αλλά να πρόκειται για προϊόντα εξαιρετικά βεβαρημένα από φυτοφάρμακα και αλόγιστη χρήση λιπασμάτων.
      Κύριε Υφυπουργέ, δεν αρκούν οι εξαγγελίες ότι θέλετε να πατάξετε την αισχροκέρδεια και να προστατεύσετε την υγεία των πολιτών, χρειάζεται η αξιοποίηση ελεγκτικών μηχανισμών, που βεβαίως πρέπει να στελεχωθούν, για να μπορούν να κάνουν το έργο τους.
      Περαιτέρω, μιλάτε για την ελεύθερη διαμόρφωση των τιμών και ξεχνάτε ως αρμόδιο Υπουργείο ότι πρέπει να αξιοποιηθεί και η Επιτροπή Ανταγωνισμού. Γι’ αυτές τις ολιγοπωλιακές συμπεριφορές, οι οποίες απειλούν συστηματικά τα οικονομικά των πολιτών, ποια αξιοποίηση της Επιτροπής Ανταγωνισμού γίνεται, όχι μόνο ποσοτικά, αλλά και ποιοτικά; Και εάν συνεχιστεί αυτή η κατάσταση, είναι βέβαιον ότι θα επιδεινώνονται τα πράγματα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουβέλη.
      Το λόγο έχει ο Υφυπουργός Ανάπτυξης κ. Βλάχος, για να δευτερολογήσει.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κυρίες και κύριοι συνάδελφοι, θα πρέπει να ξεκαθαρίσω ότι η αρμοδιότητα του Υπουργείου Ανάπτυξης περιορίζεται σε ελέγχους που έχουν σχέση με τη φυτοϋγειονομική προστασία των καταναλωτών, ελέγχους τους οποίους διενεργεί ο Ε.Φ.Ε.Τ..
      Το Υπουργείο Αγροτικής Ανάπτυξης έχει αρμοδιότητα στα θέματα τα οποία έθεσε ο κύριος συνάδελφος σχετικά με τις ελλείψεις στις κτηνιατρικές υπηρεσίες. 
      ΦΩΤΗΣ ΚΟΥΒΕΛΗΣ: Έπρεπε να σας τα δώσει, διότι η ερώτηση απευθύνεται και στους συναρμόδιους Υπουργούς.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης):  Μπορείτε να επαναλάβετε κάποια στιγμή την ερώτηση στο συγκεκριμένο Υπουργείο και να έχετε τη συγκεκριμένη απάντηση.
      Θα απαντήσω, λοιπόν, σε ορισμένα που αναφέρονται στο Υπουργείο Ανάπτυξης.
      Αναφερθήκατε στα βιολογικά προϊόντα. Θα πρέπει να σας πω ότι είμαστε στην τελευταία φάση για την υπογραφή προεδρικού διατάγματος που ρυθμίζει γενικά την αγορά παραγωγής και εμπορίας βιολογικών προϊόντων.
      Το δεύτερο θέμα το οποίο θίξατε αφορά την Επιτροπή Ανταγωνισμού.
      Η Επιτροπή Ανταγωνισμού γνωρίζετε ότι είναι μία ανεξάρτητη αρχή και δεν φαντάζομαι ότι εσείς μας προτείνετε να κάνουμε παρεμβάσεις σ’ αυτήν την Επιτροπή. Όσες καταγγελίες έρχονται σε εμάς, θα πρέπει να πω ότι προωθούνται στην Επιτροπή Ανταγωνισμού και η δική μας επιθυμία είναι να υπάρχουν σύντομες αποφάσεις. Όμως δεν μπορούμε αυτό να το επιβάλλουμε. 
      Όσον αφορά επίσης στην αισχροκέρδεια εμείς κάνουμε συνέχεια ελέγχους. Και στην προσπάθεια όμως αυτή θέλω επίσημα να ζητήσω τη βοήθεια όλων και κυρίως του καταναλωτικού κοινού. Θέλουμε συγκεκριμένες καταγγελίες. Ελέγχους μπορούν να κάνουν οι υπηρεσίες και κάνουν πολλές, κάνουν καθημερινά. Χρειαζόμαστε συνεργασία και χρειαζόμαστε να καταλάβει ο κάθε συμπολίτης μας ότι πρέπει να διεκδικήσει τα δικαιώματά του όταν πηγαίνει κάπου να ψωνίσει ο,τιδήποτε. Το Υπουργείο Ανάπτυξης, όπως είπα, θα κάνει τους ελέγχους, αλλά θέλει τη συνεργασία για την καλύτερη και μεγαλύτερη αποτελεσματικότητα. 
      ΠΡΟΕΔΡΕΥΩΝ (Γεώργιος Σούρλας): Τέταρτη είναι η με αριθμό 121/30.10.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος- ‘Αδωνι Γεωργιάδη προς τον Υπουργό Πολιτισμού, σχετικά με την κατασκευή του Νέου Μουσείου Ακροπόλεως, την κατεδάφιση κτηρίων επί του πεζοδρόμου της Διονυσίου Αρεοπαγίτου κ.λπ..
      Η επίκαιρη ερώτηση του κ. Γεωργιάδη έχει ως εξής:
      «Η κατασκευή του Νέου Μουσείου Ακροπόλεως εκτός όλων των άλλων εντάσεων που μας δημιούργησε, οδήγησε το ΥΠ.ΠΟ. στην απόφαση να κατεδαφιστούν δύο κτήρια επί του πεζοδρόμου της Διονυσίου Αρεοπαγίτου, ώστε να εξασφαλιστεί η απρόσκοπτη θέα από το Νέο Μουσείο προς τον Ιερό Βράχο της Ακροπόλεως.
      Η απόφαση αυτή όπως ξέρετε έχει προκαλέσει πλήθος αντιδράσεων και ουδόλως έχει πειστεί ένα μεγάλο τμήμα της κοινής γνώμης, μεταξύ των οποίων και εγώ, για την ορθότητά της. Όμως ελλείπει από την ενημέρωση των πολιτών ένα σημαντικό στοιχείο, που έχει να κάνει με το πόσο θα κοστίσει στον Έλληνα φορολογούμενο πολίτη, όλη αυτή η διαδικασία.
      Συνεπώς ερωτάται ο αρμόδιος Υπουργός, 
      Πόσο θα κοστίσει στο σύνολο σε ευρώ στο δημόσιο, τόσο η διαδικασία της κατεδαφίσεως των κτηρίων, όσο και η απαλλοτρίωσή του και αν το κόστος αυτό συμπεριλαμβάνεται στα έξοδα κατασκευής του Νέου Μουσείου Ακροπόλεως ή εάν επιβαρύνει με διαφορετικό τρόπο το ελληνικό δημόσιο;»
      Ο Υπουργός Πολιτισμού κ. Λιάπης έχει το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού):  Κυρίες και κύριοι συνάδελφοι, η κατασκευή του Νέου Μουσείου της Ακρόπολης έχει αποτελέσει ένα όραμα που γίνεται επιτέλους πραγματικότητα. Είναι ίσως η μεγαλύτερη επένδυση που έχει γίνει στον ελληνικό πολιτισμό τα τελευταία χρόνια, τις τελευταίες δεκαετίες. Είναι ένα μουσείο, το οποίο ήδη βρίσκεται στο επίκεντρο του διεθνούς ενδιαφέροντος πριν ακόμα ανοίξει τις πύλες του για το κοινό, ενισχύοντας έτσι την πεποίθηση ότι η λειτουργία του θα έχει πολλαπλασιαστικά οφέλη για τη χώρα μας, πέραν ουσιαστικά του ότι θα στεγάσει με τον καλύτερο και ασφαλέστερο τρόπο τα αριστουργήματα της αρχαίας ελληνικής τέχνης, πέραν από το ότι είναι η πιο κατάλληλη στιγμή για την επιστροφή των γλυπτών του Παρθενώνα στην κοιτίδα τους και την αποκατάσταση έτσι της φυσικής τους ενότητας και συνέχειας. 
      Σήμερα, λοιπόν, είμαστε σε θέση να θαυμάσουμε το Νέο Μουσείο Ακροπόλεως και σε λίγους μήνες να παραδώσουμε στη διεθνή κοινότητα ένα από τα σημαντικότερα μουσεία του κόσμου.
      Σ΄ αυτό το πλαίσιο μπαίνουν τα δυο κτήρια επί της οδού Διονυσίου Αρεοπαγίτου, μια υπόθεση που ξεκινά ήδη από πολύ παλιά, από το 1978. Δεν θα σας κουράσω με λεπτομέρειες επί του θέματος. Θα αναφερθώ μόνο στο τελευταίο στάδιο της υπόθεσης. Τον περασμένο Ιούλιο υπήρξε κοινή γνωμοδότηση των κορυφαίων γνωμοδοτικών οργάνων του Υπουργείου Πολιτισμού, τόσο του Κεντρικού Αρχαιολογικού Συμβουλίου, όσο και του Συμβουλίου Νεοτέρων Μνημείων, για τον αποχαρακτηρισμό του κτηρίου, αριθμός 17, ως διατηρητέου και μιλάμε μόνο γι’ αυτό. Γιατί το άλλο κτήριο στον αριθμό 19 δεν είχε χαρακτηριστεί ποτέ ως διατηρητέο. Κατόπιν τούτου, τον Αύγουστο εκδόθηκε, ως συνέπεια αυτών των γνωμοδοτικών αποφάσεων και η αντίστοιχη υπουργική απόφαση. 
      Να σας υπενθυμίσω, αν μου επιτρέπετε, τους λόγους αυτής της απόφασης: Το νεοανεγερθέν μουσείο της Ακρόπολης να έχει απρόσκοπτη οπτική συνέχεια με τον ιερό βράχο της Ακρόπολης, με το οποίο αποτελεί αδιάσπαστη πολιτιστική ενότητα. Να αναδειχθούν και να προβληθούν, ως μια αδιάσπαστη ενότητα, όλες οι αρχαιότητες της νότιας κλιτύος της Ακρόπολης, χώρος, που ως γνωστόν, αποτελούσε το πολιτικό, θρησκευτικό και πολιτιστικό κέντρο της αρχαίας Αθήνας. Να ανασκαφεί ο χώρος του προαναφερθέντος κτηρίου, κάτω από αυτά τα κτήρια δηλαδή, για την αποκάλυψη των αρχαιοτήτων, που σφόδρα πιθανολογούνται και οι οποίες αποτελούν αναπόσπαστη ενότητα των αρχαιοτήτων, που ήδη αποκαλύφθηκαν, διατηρούνται και αναδεικνύονται στο χώρο του νέου μουσείου της Ακρόπολης. 
      Τέλος, προκειμένου να προχωρήσουν οι αρμόδιες υπηρεσίες του Υπουργείου Πολιτισμού στην απαλλοτρίωση του εν λόγω κτηρίου, θα πρέπει να προωθηθεί και η τροποποίηση του αντίστοιχου σχεδίου πόλεως, που είναι αρμοδιότητα του Υπουργείου ΠΕ.ΧΩ.Δ.Ε.. 
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Γεωργιάδης έχει το λόγο. 
      ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, δεν θα έκανα αυτήν την ερώτηση, εάν δεν πίστευα ότι η ευγένεια και ο πολιτισμός που αποπνέετε, δεν θα είναι αρκετά για να ακούσετε, τουλάχιστον, ότι το Υπουργείο Πολιτισμού βρίσκεται ενώπιον, όχι ενός εγκλήματος, αλλά ενός πολύ μεγάλου λάθους, που είναι πολύ χειρότερο. Κατ΄αρχάς να πω ότι μιλάμε και για τα δυο διατηρητέα κτήρια, το ένα από το Υπουργείο Πολιτισμού, το άλλο από το Υ.ΠΕ.ΧΩ.Δ.Ε.. Μιλάμε για το νεοκλασικό κτήριο Διονυσίου Αρεοπαγίτου 19 και για το περίφημο κτήριο του Κουρεμένου, Διονυσίου Αρεοπαγίτου 17, ένα από τα πιο σπάνια δείγματα art deco στην αρχιτεκτονική ιστορία των Αθηνών. 
      Μου κάνει ιδιαίτερα μεγάλη εντύπωση, κύριε Υπουργέ, ειδικά πως εσείς θέλετε να ξεκινήσετε την υπουργική σας θητεία με μια καταστροφή. Μια καταστροφή ενός τμήματος της αρχιτεκτονικής ιστορίας της πόλεως. 
      Μπαίνω γρήγορα στα επιχειρήματα που αναπτύξατε. Είπατε ότι η κατεδάφιση αυτών των κτηρίων είναι απαραίτητη, διότι έτσι θα υπάρχει άνετη οπτική γωνία και άνετη πρόσβαση σε όλο τον ιερό βράχο της Ακροπόλεως. Εγώ πήγα και φωτογράφησα το σημείο και πρέπει να σας πω ότι δεν προσφέρει απολύτως τίποτε η κατεδάφιση αυτών των δυο κτηρίων, διότι εάν μπούμε στη λογική αυτή που αναφέρατε, τότε δεν πρέπει να μείνουμε μόνο σ΄ αυτά τα δύο, αλλά θα πρέπει να γκρεμίσουμε όλα τα κτήρια τα οποία είναι μπροστά, όπως την Ισπανική Πρεσβεία και τα υπόλοιπα κτήρια. Άρα, θα ήταν ευχής έργο να μας πείτε, εάν προτίθεστε να κατεδαφίσετε και τα υπόλοιπα ή αν η συζήτηση είναι μόνο για τα δυο διατηρητέα. 
      Στο επιχείρημα ότι η πίσω όψη των κτηρίων είναι απαράδεκτη, ότι δεν είναι όμορφη αισθητικά, πρέπει να σας πω ότι υπάρχει μελέτη, με έξοδα των ιδιοκτητών των δυο οικημάτων, να φυτευτούν δέντρα και να υπάρχει πλήρης αισθητική κάλυψη όλου αυτού του χώρου. Υπάρχει όμως και ένα πολύ σημαντικότερο ζήτημα από το ότι είναι, δυστυχώς, ψεύτικο τελείως το δίλημμα ότι δεν βλέπουμε καλά την Ακρόπολη. Το αντίθετο. Ξέρετε πολύ καλά ότι το Νέο Μουσείο Ακροπόλεως έχει πάρει ειδική άδεια, είναι πέντε μέτρα ψηλότερο από όλα τα άλλα κτήρια, για να μπορεί να «βλέπει» πάρα πολύ καλά τον ιερό βράχο. Υπάρχει ζήτημα αξιοπιστίας του κράτους, κύριε Υπουργέ, το οποίο εμένα με φοβίζει ακόμα περισσότερο. 
      Θα καταθέσω εδώ μια μικρή σταχυολόγηση από το διεθνή διαγωνισμό, που το ελληνικό δημόσιο προκήρυξε, ότι σε, τουλάχιστον, δέκα διαφορετικά σημεία τονίζεται, ότι θα παραμείνουν τα διατηρητέα κτήρια στις θέσεις τους και δεν θα κατεδαφιστούν. Επίσης, θα καταθέτω την έκδοση που έκανε τότε ο Υπουργός Πολιτισμού ο κ. Βενιζέλος με όλο το νέο μουσείο της Ακροπόλεως στα σχέδιά του. Θα δείτε ότι σ΄ όλες τις σχετικές μακέτες, τα δυο συγκεκριμένα κτήρια παραμένουν, γιατί θεωρείται δεδομένο ότι δεν θα κατεδαφιστούν. 
      Θα δώσω προς τούτο ακόμη και το διάγραμμα, την κάτοψη του Νέου Μουσείου Ακροπόλεως, που επίσης τονίζει ότι τα δυο κτήρια δεν θα κατεδαφιστούν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Άρα το ελληνικό δημόσιο τι κάνει; Λέει και ξελέει; 
      Πρέπει να σας πω –και κλείνω, κύριε Πρόεδρε- ότι εδώ μπροστά υπάρχει το κτήριο Βάϊλερ. Θα έρθετε αύριο να μας πείτε ότι μετανιώσατε και θα γκρεμίσετε το κτήριο Βάϊλερ; Διότι, εφόσον χαρακτηρίζετε κάτι ως διατηρητέο και μετά το κατεδαφίζετε επειδή αλλάξατε άποψη, θα μου δημιουργήσετε κρίση εμπιστοσύνης για το αν αυτό θα συμπεριλάβει και άλλα κτήρια. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Κλείνω με το εξής: Είπατε για την επιστροφή των ιερών γλυπτών του Παρθενώνα και ότι το Νέο Μουσείο Ακροπόλεως θα συμβάλει σ’ αυτό το πολύ μεγάλο θέμα, που είναι αληθές. Πρέπει να σας πληροφορήσω ότι στις 2-11-2007, σε μια από τις μεγαλύτερες σε κυκλοφορία εφημερίδα της Μεγάλης Βρετανίας, δύο από τους ηγέτες του κινήματος επαναπατρισμού των γλυπτών, ο Κρις Μπλένκοου και η Τζούντιθ Λιβάϊν έγραψαν ότι: «Εμείς που εκπροσωπούμε το κίνημα επιστροφής των ιερών γλυπτών του Παρθενώνα στην Αθήνα, θα αναθεωρήσουμε τη στάση μας, εάν αυτή η επιστροφή συνδυαστεί με μια καταστροφή τέτοιου μεγέθους, όπως αυτή των δυο κτηρίων». 
      Είναι στη διάθεσή σας αυτό το άρθρο για να το δείτε. Ξανασκεφτείτε το, κύριε Υπουργέ.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε σας παρακαλώ.
      ΑΔΩΝΙΣ ΓΕΩΡΓΙΑΔΗΣ: Επίσης δεν μας είπατε καθόλου για το πόσο θα κοστίσει, γιατί υπάρχουν πολλά χρήματα που θα δοθούν και πρέπει να σας πω ότι το Υπουργείο σας δεν καλύπτει πολλές προτεραιότητες. Να σας πω εγώ για πάρα πολλά μνημεία, όπως η Κνωσός που καταρρέει, όπως τα αναστηλωτικά έργα στην Ακρόπολη που δεν έχουν τελειώσει.
      ΠΡΟΕΔΡΕΥΩΝ (Γεώργιος Σούρλας): Κύριε Γεωργιάδη, ολοκληρώστε!
      ΑΔΩΝΙΣ ΓΕΩΡΓΙΑΔΗΣ: Πείτε μας λοιπόν: Θα ξοδέψουμε χρήματα από το ελληνικό δημόσιο, όταν δεν καλύπτουμε τις στοιχειώδεις ανάγκες;
      Ευχαριστώ, κύριε Πρόεδρε.
      (Στο σημείο αυτό ο Βουλευτής κ. Άδωνις Γεωργιάδης, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Για να δώσω κατ΄αρχάς μια απάντηση σ’ αυτήν την κρίση εμπιστοσύνης, που εξέφρασε ο κ. Γεωργιάδης, εάν τάχα έχουμε υπ' όψιν να γκρεμίσουμε και άλλα κτήρια της Διονυσίου Αρεοπαγίτου, σας διαβεβαιώ ότι δεν υπάρχει τέτοια πρόθεση.
      Θέλω να αναφερθώ τώρα –όπως μνημονεύεται και στην επίκαιρη ερώτηση που καταθέσατε- στο οικονομικό μέρος της υπόθεσης. Αυτό το οποίο θα πρέπει να σας υπενθυμίσω, είναι ότι το τίμημα της απαλλοτρίωσης, δεν είναι κάτι που μπορεί να καθορίσει σήμερα το Υπουργείο Πολιτισμού, διότι είναι γνωστό ότι αυτό το τίμημα -το όποιο τίμημα- θα προκύψει κατόπιν δικαστικής απόφασης, όπως ορίζει άλλωστε ο κώδικας  απαλλοτριώσεως, ο ν. 2882/2001. Είναι γνωστό ποια είναι η νομική διαδικασία των απαλλοτριώσεων. 
      Το δεύτερο δεδομένο, είναι ότι τα έξοδα που απαιτούνται για την απαλλοτρίωση κτηρίων ή οικοπέδων, προκειμένου να επιτευχθούν αναδείξεις αρχαιοτήτων ή άλλοι σκοποί πολιτιστικού χαρακτήρα, καλύπτονται, πράγματι, από τον προϋπολογισμό του Υπουργείου Πολιτισμού. Δικά μας είναι τα χρήματα. Αυτό συμβαίνει σ΄ όλες τις αντίστοιχες περιπτώσεις. Αυτό θα συμβεί και στη συγκεκριμένη περίπτωση. 
      Θέλω να τονίσω, κύριε Γεωργιάδη, ότι δεν υπάρχουν δυο μέτρα και δυο σταθμά για το Υπουργείο Πολιτισμού. Υπάρχουν διαδικασίες νομικές, θεσμικές, που είμαστε υποχρεωμένοι να ακολουθήσουμε. Υπάρχουν νόμοι οι οποίοι τηρούνται ανεξάρτητα από το ποιοι εμπλέκονται σε κάθε περίπτωση. Αυτό απαιτεί το κράτος δικαίου, στο οποίο ζούμε, αυτό απαιτεί η σύγχρονη δημοκρατία μας και αυτό τηρούμε, το κράτος δικαίου και τις νόμιμες διαδικασίες που επιτάσσουν και εξειδικεύουν τη διαδικασία απαλλοτριώσεων. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Επίκαιρες ερωτήσεις δεύτερου κύκλου:
      Παρακαλώ τους κυρίους συναδέλφους, να δεχθούν την παράκληση του Υπουργού Πολιτισμού, να προηγηθεί η τελευταία σε σειρά επίκαιρη ερώτηση του κ. Πολατίδη, διότι αφορά και πάλι το Υπουργείο Πολιτισμού.
      ΟΛΟΙ ΟΙ ΒΟΥΛΕΥΤΕΣ:   Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς θα συζητηθεί η τέταρτη με αριθμό 113/30-10-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Πολιτισμού, σχετικά με την μετατροπή της οικίας του Παύλου Μελά σε Μουσείο κ.λπ. 
      Η επίκαιρη ερώτηση του κ. Πολατίδη έχει ως εξής: 
      «Την 13η Οκτωβρίου συμπληρώθηκαν εκατόν τρία χρόνια από τον ηρωικό θάνατο του Παύλου Μελά. Δημοσιεύματα του Τύπου αναφέρουν ότι το σπίτι στην Κηφισιά στο οποίο έζησε ο ήρωας και από το οποίο ξεκίνησε για να πάει στην Μακεδονία, είναι σε πλήρη εγκατάλειψη και έχει καταντήσει στέκι τοξικομανών. Όπως αναφέρουν στα δημοσιεύματα περίοικοι, το οίκημα αφήνεται επίτηδες να καταρρεύσει, λόγω της τεράστιας αξίας που έχει η γη στη συγκεκριμένη περιοχή. Είναι, λοιπόν, πολύ πιθανόν στο άμεσο μέλλον την θέση αυτού του μνημείου της νεότερης Ιστορίας μας, να καταλάβουν μερικές ακόμα μεζονέτες νεόπλουτων. Το σπίτι στο οποίο σκοτώθηκε ο ήρωας, στο χωριό Παύλος Μελάς της Καστοριάς, λειτουργεί ως ιδιωτικό μουσείο από τους γέροντες ιδιοκτήτες του, ευρισκόμενο όμως και αυτό σε πολύ άσχημη κατάσταση. 
      Ερωτάται ο Υπουργός:
      1. Τιμά τον πολιτισμό και την ιστορία του ελληνικού κράτους η άθλια κατάσταση στην οποία βρίσκονται τα δύο αυτά μνημεία;
      2. Θα ήταν χρήσιμη η αγορά των οικημάτων από το κράτος, η συντήρηση και αναστήλωση τους και κατόπιν η μετατροπή τους σε μουσεία του Μακεδονικού Αγώνα».
      Ο Υπουργός κ. Λιάπης έχει το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Πράγματι, γι΄ αυτό το θέμα υπάρχει ιδιαίτερο ενδιαφέρον και από την τοπική κοινωνία της Κηφισιάς και από την ελληνική πολιτεία. Θα πρέπει να σας πληροφορήσω ότι η οικία του Παύλου Μελά στην Κηφισιά ήδη έχει χαρακτηρισθεί ως διατηρητέα από το Υ.ΠΕ.ΧΩ.Δ.Ε. και ως εκ τούτου δεν τίθεται θέμα κατεδάφισης. Επιπροσθέτως δε, έχουν κινηθεί διαδικασίες στο Υπουργείο Πολιτισμού προκειμένου να χαρακτηρισθεί το κτήριο αυτό ως μνημείο. Συγκροτείται ήδη ο σχετικός φάκελος από την Εφορία Νεοτέρων Μνημείων Αττικής. Έχει γίνει ήδη αυτοψία και φωτογράφιση του κτίσματος. Ταυτόχρονα, διευκρινίζεται και το ιδιοκτησιακό καθεστώς. Συγκεντρώνονται τα απαραίτητα στοιχεία και μέσα στην επόμενη εβδομάδα θα έχει ολοκληρωθεί η σύνταξη της σχετικής εισήγησης προς την αρμόδια διεύθυνση του Υπουργείου Πολιτισμού, τη Διεύθυνση Νεότερης και Σύγχρονης Αρχιτεκτονικής Κληρονομιάς.
      Το επόμενο στάδιο θα είναι να γνωμοδοτήσει άμεσα για το θέμα και το Κεντρικό Συμβούλιο Νεοτέρων Μνημείων. Να συνταχθεί παράλληλα και η τεχνική έκθεση με ενδεικτικό κόστος αποκατάστασης του. Από εκεί και πέρα, θα πρέπει να αναζητηθούν οι περαιτέρω δυνατότητες οι οποίες υπάρχουν. 
      Θα πρέπει, όμως, για να έχετε μια συνολική εικόνα, να σας αναφέρω και κάτι ακόμη. Το Υπουργείο Πολιτισμού έχει ειδική μέριμνα για την ανάδειξη της ιστορικής μνήμης του Μακεδονικού αγώνα. Το Μουσείο Μακεδονικού Αγώνα στη Θεσσαλονίκη λαμβάνει τακτική επιχορήγηση για τη λειτουργία του. Υπάρχει επίσης ενταγμένο έργο στο Επιχειρησιακό Πρόγραμμα «Πολιτισμός» ύψους 800.000 ευρώ. Τέλος, έχουν ενταχθεί δυο έργα ψηφιοποίησης των συλλόγων του ιδρύματος στο επιχειρησιακό πρόγραμμα «Κοινωνία της Πληροφορίας» συνολικού ύψους 670.000 ευρώ. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Ο κ. Πολατίδης έχει το λόγο.
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
      Κύριε Υπουργέ, κατ’ αρχάς ξεχάσατε να αναφερθείτε στο σπίτι στην Καστοριά στο οποίο σκοτώθηκε ο ήρωας. Είναι αυτό μια παράλειψή σας και περιμένω στη δευτερολογία τη γνώμη του Υπουργείου επ’ αυτού. 
      Όλα αυτά που είπατε είναι χρήσιμα, αλλά δυστυχώς μέχρι στιγμής δεν έχουμε δει κάποιες πράξεις. Πάρα πολλά κτήρια έγιναν διατηρητέα και κατόπιν αφέθηκαν επίτηδες από τους ιδιοκτήτες να καταρρεύσουν και σε αυτό ακριβώς αναφέρομαι και σ’ αυτό αναφέρονται και τα δημοσιεύματα από τα οποία πήρα τα στοιχεία. 
      Δεν απαντήσατε επίσης στην ερώτησή μου: Με την κατάσταση στην οποία βρίσκεται, αν δηλαδή κάποιος ξένος ή κάποιος ομογενής έρθει στην Αθήνα και θελήσει να επισκεφθεί το σπίτι που έζησε ο Παύλος Μελάς, στη θυσία του οποίου και η δική σας οικογένεια από το μέρος από το οποίο έλκετε την καταγωγή οφείλει την ελευθερία της, είμαστε περήφανοι γι’ αυτό το πράγμα; Επ’ αυτού δεν άκουσα κάποια απάντηση. Νομίζω ότι μας προσβάλλει όλους. Αυτά όλα που είπατε είναι χρήσιμα αλλά θα πρέπει οπωσδήποτε να επιταχύνετε όλες αυτές τις διαδικασίες και δεν είναι αρκετό το ότι υπάρχει ένα μουσείο του Μακεδονικού αγώνα στη Θεσσαλονίκη. Ο Ίων Δραγούμης είπε: «Έλληνες σώστε την Μακεδονία και η Μακεδονία θα σώσει την Ελλάδα». Και πραγματικά η Μακεδονία το έχει κάνει αυτό. Ένα μουσείο ακόμη του Μακεδονικού αγώνα στην Ελλάδα και στην Αθήνα το σπίτι του Παύλου Μελά νομίζω ότι θα είναι ένα δείγμα προς τις νεώτερες γενιές ότι τιμούμε τον Μακεδονικό αγώνα. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο. 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Η άποψη που εκφράσατε και εκφράζουν πολλοί «φτιάξτε ένα ακόμη μουσείο» ακούγεται απλή, αλλά η οργανωμένη πολιτεία δεν μπορεί να αντιμετωπίζει απλοϊκά αυτά τα σύνθετα ζητήματα. 
      Υπάρχει ένα σαφές θεσμικό πλαίσιο που ορίζει πώς ξεκινάει η διαδικασία υλοποίησης ενός μουσείου. Κατ’ αρχάς απαιτείται η ύπαρξη ενός φορέα, κάποιου νομικού προσώπου που θα έχει τη δυνατότητα επιστημονικής, διοικητικής και οικονομικής υποστήριξης καθώς και την ευθύνη για τη γενικότερη λειτουργία του μουσείου.
      Είναι σκόπιμη η ύπαρξη σ’ αυτές τις περιπτώσεις μιας μουσειολογικής, μουσειογραφικής μελέτης η οποία θα λάβει υπ’ όψιν της το υλικό προς έκθεση. Θα το αξιολογήσει και θα εξασφαλίσει την άρτια προβολή του.
      Εφόσον λοιπόν ρυθμισθούν τα βασικά ζητήματα του κτηρίου, όπως σας τα περιέγραψα στην πρωτολογία μου, είναι πράγματι, αγαπητέ συνάδελφε, στις προθέσεις του Υπουργείου Πολιτισμού να εξετάσει το ενδεχόμενο δημιουργίας αυτού του μουσείου, αφού προηγουμένως υπάρξει η απαιτούμενη συνεργασία με το Δήμο Κηφισιάς, που και αυτόν τον δήμο τον ενδιαφέρει ο οποίος παρακολουθεί συχνά και εκ του σύνεγγυς αυτό το θέμα και τους υπόλοιπους φορείς οι οποίοι έχουν εκδηλώσει ένα αντίστοιχο ενδιαφέρον.
      Για εμάς λοιπόν αυτό το θέμα, με την ευαισθησία, όπως την περιεγράψατε, της Μακεδονίας και του Μακεδονικού Αγώνα, ισχύει, το αξιολογούμε και πολύ πιθανά τους επόμενους μήνες να πάρουμε αντίστοιχες πρωτοβουλίες, αλλά πρέπει πρώτα, όπως σας είπα, να ολοκληρωθεί ο φάκελος, να έχουμε έναν άρτιο φάκελο. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε  Υπουργέ.
      Έχουμε πολλές εκκρεμότητες. Και με την ευκαιρία αυτή που συζητάμε θα μου επιτρέψετε και εμένα, ως Βουλευτή περισσότερο, να πω ότι καιρός είναι να στηθεί και μια προτομή του Μεγάλου Αλεξάνδρου στην Αθήνα. Δεν αφορά εσάς προσωπικά βέβαια, αλλά είναι κάτι που λείπει και μας λυπεί ιδιαίτερα αυτή η απουσία του Μεγάλου Αλεξάνδρου από την Αθήνα. Το λέω στο Μακεδόνα Λιάπη.
      ΜΙΧΑΗΛ ΛΙΑΠΗΣ (Υπουργός Πολιτισμού): Είναι μια ιδέα.
      ΠΡΟΕΔΡΕΥΩΝ (Γεώργιος Σούρλας): Προχωρούμε στη συζήτηση της πρώτης με αριθμό 110/30-10-2007 επίκαιρης ερώτησης του Βουλευτή του Πανελληνίου Σοσιαλιστικού Κινήματος κ. Δημητρίου Βαρβαρίγου προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση των προβλημάτων του σχολικού συγκροτήματος Αγίου Κήρυκα Ζακύνθου. 
      Η επίκαιρη ερώτηση του κυρίου συναδέλφου έχει ως εξής:
      «Το σχολικό συγκρότημα του Αγίου Κήρυκα, που στεγάζει την τεχνική εκπαίδευση της Ζακύνθου, έπαθε σοβαρές βλάβες από τους σεισμούς του Απρίλη του 2006.
      Το κτήριο Κ8 με δώδεκα σχολικές αίθουσες κρίθηκε ακατάλληλο για χρήση αλλά επισκευάσιμο. Το κτίριο Κ9 χιλίων τετραγωνικών μέτρων που στέγαζε το σχολικό εργαστηριακό κέντρο του νομού, κρίθηκε κατεδαφιστέο.
      Έθεσα το πρόβλημα στην Κυβέρνηση μέσω της Βουλής πολλές φορές- τέσσερις επίκαιρες ερωτήσεις και αλλεπάλληλες γραπτές ερωτήσεις και τοποθετήσεις μου στην Επιτροπή Μορφωτικών Υποθέσεων που συμμετέχω, αλλά και στην Ολομέλεια της Βουλής. 
      Έχουν περάσει δεκαεπτά μήνες και η Κυβέρνηση αδιαφόρησε, ούτε οι μελέτες αποκατάστασης δεν έχουν γίνει ακόμα. Η περσινή χρονιά ουσιαστικά χάθηκε για τα παιδιά. Η νέα χρονιά άρχισε με κατάληψη από τους μαθητές και συνεχίζεται. Αίθουσες κατάλληλες για να κάνουν μάθημα δεν έχουν. Εργαστήρια δεν έχουν. Στους καθηγητές και στα βιβλία υπάρχουν ελλείψεις.
      Επειδή κάθε περιγραφή του προβλήματος είναι ελλιπής και επειδή κάθε μακρινή υπόσχεση είναι χωρίς αντίκρισμα,
      Ερωτάται ο κύριος Υπουργός:
      Εάν προτίθεται άμεσα να επισκεφθεί το σχολικό συγκρότημα του Αγίου Κήρυκα και να δεσμευθεί με συγκεκριμένο χρονοδιάγραμμα στους μαθητές, καθηγητές και κηδεμόνες των παιδιών για επίλυση των προβλημάτων που αντιμετωπίζουν».
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Εθνικής Παιδείας και Θρησκευμάτων κ. Λυκουρέντζος.
      Ορίστε, κύριε Υπουργέ, έχετε το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε  συνάδελφε, σας ευχαριστώ και τιμώ το ενδιαφέρον το οποίο έχετε για τις υποθέσεις της παιδείας στην εκλογική σας περιφέρεια γιατί πράγματι έχετε υποβάλει όλες αυτές τις ερωτήσεις όπως αναφέρεται και στην ερώτησή σας. Η απάντησή μου θα μπορούσε να ήταν μονολεκτική. Ναι, αποδέχομαι την πρόσκληση – πρόκληση την οποία μου απευθύνετε και εντός του Νοεμβρίου θα είμαι στη Ζάκυνθο να επισκεφθούμε μαζί το συγκρότημα του Τεχνικού Επαγγελματικού Λυκείου και να συζητήσουμε από κοντά τα προβλήματα μετά και από την πρόσκληση που σας απευθύνω να είμαστε μαζί κατά τη διάρκεια αυτής της επίσκεψης. Όμως, για την απόδοση της ακρίβειας και για να παρουσιάσω το έργο της Κυβέρνησης, επιτρέψτε μου να προσθέσω ορισμένα στοιχεία.
      Η Κυβέρνηση όχι μόνο δεν αδιαφορεί αλλά και δεν φείδεται προσπαθειών, κόπων και δαπανών για την παιδεία και το ενδιαφέρον της είναι έμπρακτο και συγκεκριμένο.
      Μετά τον Απρίλιο του 2006, την περίοδο των σεισμών, υπήρξε έκτακτη επιχορήγηση 150.000 ευρώ προς τη Νομαρχιακή Αυτοδιοίκηση στις 2 Αυγούστου 2006, και η οποία διατέθηκε για τις επισκευές του κτηρίου Κ8 στο οποίο αναφέρεσθε.
Και από ό,τι πληροφορούμαι είναι θέμα ημερών για να παραδοθεί ανακαινισμένο το κτήριο. Τρεις αίθουσες προκάτ εγκαταστάθηκαν αμέσως εκεί από τον Ο.Σ.Κ.. 
      Στις 26 Οκτωβρίου 2006 εδόθησαν 60.000 ευρώ προς τη Νομαρχιακή Αυτοδιοίκηση για τη μελέτη της κατεδάφισης και την ανέγερση του νέου κτιρίου Κ9. Επίσης, εδόθησαν άλλες 60.000 ευρώ στις 29 Μαίου 2007 πάλι προς τη Νομαρχιακή Αυτοδιοίκηση διότι απαιτούντο περισσότερα χρήματα γι’ αυτή τη μελέτη.
      Επίσης, 400.000 ευρώ, η τακτική επιχορήγηση του 2006, η οποία εδόθη την 1η Αυγούστου του έτους αυτού. Επίσης, 250.000 ευρώ από την τακτική επιχορήγηση εδόθησαν την 1 Δεκεμβρίου 2006 –τακτική επιχορήγηση του 2007- και συμπληρώθηκαν τα υπόλοιπα 150.000 ευρώ στις 27 Αυγούστου 2007. Δηλαδή, η Κυβέρνηση έπραξε κάθε τι το οποίο οφείλει προς τη Νομαρχιακή Αυτοδιοίκηση για τη στήριξη των κτιριακών εγκαταστάσεων των σχολείων της Ζακύνθου.
      Επίσης, είχαμε 15.000 ευρώ έκτακτη επιχορήγηση για τη μετατροπή της αίθουσας πολλαπλών εκδηλώσεων σε εργαστήριο με την ταυτόχρονη αναβάθμιση των ηλεκτρολογικών εγκαταστάσεων. 
      Έχουμε, λοιπόν, συμπληρώσει τις υποχρεώσεις μας προς τη Νομαρχιακή Αυτοδιοίκηση για την εκπόνηση της μελέτης η οποία δεν τελεσφόρησε διότι δύο φορές είχε κηρυχθεί άγονος ο διαγωνισμός γιατί  υπήρχε μόνο ένας ενδιαφερόμενος. Και μετά την τρίτη διαγωνιστική διαδικασία βρισκόμαστε στο στάδιο της τελικής ολοκλήρωσης της μελέτης. 
      Τελειώνοντας, κύριε Πρόεδρε, να πω μόνο δύο λέξεις για τις προσλήψεις. Προσλήφθηκαν σαράντα μόνιμοι εκπαιδευτικοί μέσα στο 2006, δεκατέσσερις αναπληρωτές, τρεις μουσικοί για τα μουσικά σχολεία και διετέθησαν διακόσιες ώρες για πρόσληψη ωρομισθίων στα μουσικά σχολεία. 
      Είναι συνεχές, σταθερό και μόνιμο το ενδιαφέρον για τις υποθέσεις της παιδείας στην εκλογική σας περιφέρεια, στην όμορφη και φιλόξενη Ζάκυνθο, την οποία έχουμε επισκεφθεί πολλές φορές, Επίσης και για τα βιβλία, δεν νομίζω ότι αυτή τη στιγμή αντιμετωπίζουμε ελλείψεις, όπως πληροφορούμεθα από τον Οργανισμό Εκδόσεων Διδακτικών Βιβλίων.
      Σας ευχαριστώ.
      ΠΡΟΕΔΡΕΥΩΝ (ΓΕΩΡΓΙΟΣ ΣΟΥΡΛΑΣ): Ο ερωτών συνάδελφος, κ. Βαρβαρίγος, έχει το λόγο.
      ΔΗΜΗΤΡΙΟΣ ΒΑΡΒΑΡΙΓΟΣ : Ευχαριστώ πολύ, κύριε Πρόεδρε.
      Κύριε Υπουργέ, τα λόγια σας περί ενδιαφέροντος της Κυβέρνησης την οποία εκπροσωπείτε, φαντάζομαι αν θα τα ακούσουν τα παιδιά, να μην τους προκαλέσουν κατάπληξη και περισσότερη αγανάκτηση, γιατί μετά από δεκαοκτώ μήνες από τους σεισμούς ακόμα δεν έχει γίνει η μελέτη αποκατάστασης. 
      Από την πρώτη στιγμή, από τον Απρίλιο του 2006, έθεσα το ζήτημα  με επίκαιρη ερώτηση, με γραπτές ερωτήσεις. Το Νοέμβριο έκανα άλλη επίκαιρη ερώτηση, το Φεβρουάριο έκανα άλλη επίκαιρη ερώτηση, το Μάιο άλλη επίκαιρη ερώτηση. Υπήρχε μία διαρκής παράταση του προβλήματος και μία διαρκής αδιαφορία. 
      Θα διαβάσω μόνο κάποια αποσπάσματα από τα Πρακτικά της  Βουλής. Θα σας διαβάσω την απάντηση που μου είχε δώσει ο κ. Καλός στις 30 Νοεμβρίου του 2006, επτά μήνες μετά τους σεισμούς. Ζητούσα έστω τις μελέτες και μου έλεγε τότε ότι επιχορηγήθηκε η Νομαρχιακή Αυτοδιοίκηση –το είπατε πριν- με 60.000 ευρώ και η μελέτη είναι πλέον προς δημοπράτηση και υλοποιείται. Αυτό ήταν το Νοέμβριο του 2006, πριν από ένα χρόνο. Φθάσαμε στον Ιούλιο του 2007 και εδώ σας δίνω ένα δημοσίευμα του τοπικού Τύπου, όπου ο διευθυντής δευτεροβάθμιας εκπαίδευσης, τον οποίο εσείς έχετε διορίσει, άνθρωπος δικός σας είναι, λέει: «Κραυγή αγωνίας από τον προϊστάμενο εκπαίδευσης» -είναι τον Ιούλιο του 2007, πριν από λίγους μήνες- και λέει ότι «μετά τους σεισμούς του Απριλίου του 2006 που είχαν σαν αποτέλεσμα να χαρακτηριστούν, από το κλιμάκιο του Ο.Σ.Κ., τα εργαστήρια  του Τ.Ε.Ε. συγκροτήματος του Αγίου Κηρύκου κατεδαφιστέα, το ένα κτήριο κίτρινο κ.λπ., δεν έχει γίνει κάτι ουσιαστικό. Μετά από δεκαέξι μήνες είναι η ίδια κατάσταση. Επειδή προβλέπεται και ο άλλος Σεπτέμβριος να μας βρει στην ίδια κατάσταση, με απρόβλεπτες συνέπειες για την ομαλή λειτουργία των σχολείων του συγκροτήματος, διαμαρτύρομαι κ.λπ. και ζητάω λύση. Ο διευθυντής δευτεροβάθμιας εκπαίδευσης».
      Κάνω εγώ αναφορά με βάση αυτό το δημοσίευμα και τον Αύγουστο του 2007 μου απάντησε το Υπουργείο Παιδείας, ο κ. Καλός υπογράφει, ότι ακόμα δημοπρατούν τις μελέτες και είναι άγονες, γιατί δεν πάνε οι εργολάβοι και ότι εν πάση περιπτώσει κάποια στιγμή θα πάνε για να κάνουν τις μελέτες.
      Εγώ θέτω ένα ερώτημα, κύριε Υπουργέ. Ήταν φυσική καταστροφή, πρόκειται για ένα συγκρότημα που στεγάζει τετρακόσια παιδιά, όλη την τεχνική εκπαίδευση της Ζακύνθου και ακολουθείται η τυπική διαδικασία περί παραγωγής δημοσίων έργων και βγαίνουν άγονες οι δημοπρατήσεις και δεν πάνε οι εργολάβοι εκεί πέρα; 
      Εγώ ξέρω ότι η νομοθεσία προβλέπει ότι σε έκτακτες καταστροφές υπάρχουν αναθέσεις. Ήδη η Τοπική Αυτοδιοίκηση, το γνωρίζετε, το γνωρίζουμε όλοι, έχει συμπληρωματικές συμβάσεις εκατομμυρίων ευρώ που είναι με αναθέσεις. Και ξέρουμε τους λόγους γιατί κάνουν τις συμπληρωματικές συμβάσεις και τις αναθέσεις.
    Εδώ είχαμε μια φυσική καταστροφή. Και δεν μπορούσαν να κάνουν ανάθεση και λένε ότι δεν πήγαιναν οι εργολάβοι στις δημοπρασίες και περνούν δεκαοκτώ μήνες και δεν έχουμε τις μελέτες ακόμα; Κύριε Υπουργέ, εγώ ειλικρινά λυπάμαι και πολλές φορές αισθάνομαι την ανάγκη να πω σ’ αυτά τα παιδιά «συγγνώμη» ως εκπρόσωπος του Κοινοβουλίου στο νομό, γιατί υπάρχει μια απελπιστική κατάσταση.
    Γι’ αυτό έφτασα στην ερώτηση που κουβεντιάζουμε σήμερα να μη ζητώ τίποτε άλλο παρά να έρθετε και να δείτε με τα μάτια σας το πρόβλημα, να δείτε τα ταβάνια να κρέμονται, να δείτε το εργαστήριο που είναι σωρό μέσα στο γυμναστήριο, να δείτε τρεις προκάτ αίθουσες που είπατε που μπήκαν επτά μήνες μετά τους σεισμούς, μπήκαν το Νοέμβριο του 2007, για να αντικαταστήσουν δώδεκα κατεστραμμένες αίθουσες, επισκευάσιμες όμως. Είναι ένα εργαστήριο χίλια τετραγωνικά μέτρα, που είναι επικίνδυνο. Δεν έχει ούτε καν κατεδαφιστεί. Πέρασε τόσος καιρός, πέρασαν δύο καλοκαίρια και δύο περίοδοι διακοπών, κύριε Πρόεδρε, Πάσχα και Χριστούγεννα, πέντε μήνες σύνολο που είναι κλειστό το σχολείο και δεν κατεδαφίστηκε ούτε καν αυτό το κτήριο που είναι επικίνδυνο να παραμείνει στη θέση του. 
    Καταλαβαίνετε, λοιπόν, ότι το ενδιαφέρον της Κυβέρνησης, όσο και αν περιγράφεται με κάποια νούμερα, δεν έχει αντίκρισμα. Υπάρχει απελπισία και απόγνωση σ’ αυτά τα παιδιά και στη σχολική κοινότητα της Ζακύνθου. Γι’ αυτόν το λόγο εγώ τουλάχιστον θεωρώ πολύ χρήσιμο και θετικό αυτό που είπατε, ότι θα έρθετε να δείτε με τα μάτια σας και να δεσμευθείτε για χρονοδιάγραμμα να επιλυθούν αυτά τα προβλήματα. 
    Ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
    Κύριε Υπουργέ, έχετε το λόγο.
    ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, κατ’ αρχάς δεν διορίζουμε διευθυντές δευτεροβάθμιας εκπαίδευσης. Γνωρίζετε ότι  υπάρχουν διαδικασίες με τις οποίες επιλέγονται οι διευθυντές, διαδικασίες τις οποίες έχει καθιερώσει η εκπαιδευτική κοινότητα και μακριά από εμάς κάθε διάθεση κομματισμού και εμπλοκής στην επιλογή των λειτουργών της εκπαίδευσης.
    Δεύτερον, λυπάμαι πραγματικά για τις συνθήκες στις οποίες περιγράψατε ότι υλοποιείται η εκπαιδευτική διαδικασία στο τεχνολογικό συγκρότημα της Ζακύνθου, αλλά μας αδικείτε από το γεγονός ότι παραγνωρίζετε τον όγκο των χρηματοδοτήσεων -που σας ανέφερα με συγκεκριμένες ημερομηνίες- στις οποίες προέβη η Κυβέρνηση. Και τα δεύτερα 60.000 ευρώ είναι μετά από την απάντηση την οποία σας έδωσε τότε ο κ. Καλός στη Βουλή. Το γεγονός ότι προκαταβάλαμε τη χρηματοδότηση για το έτος 2007 εντός του 2006 αποδεικνύει το σταθερό και αμέριστο ενδιαφέρον της Κυβέρνησης. 
    Από εκεί και μετά εμείς δεν μπορούμε να απολογηθούμε για τις ενδεχομένως αδράνειες της Νομαρχιακής Αυτοδιοίκησης, η οποία όμως τηρεί το νόμο. Τηρεί τις νόμιμες διαδικασίες και απαντά εγγράφως για τους άγονους διαγωνισμούς, οι οποίοι κηρύχθηκαν άγονοι, γιατί εφαρμόζει το νόμο. Δεν υπάρχει Υφυπουργός ή Υπουργός της Κυβέρνησης αυτής, ο οποίος θα σας πει ότι θα προχωρήσουμε έξω από τις νόμιμες διαδικασίες, για να πετύχουμε έναν ευγενικό, συλλογικό, κοινωνικό στόχο. Εμείς θα τηρούμε πάντοτε τους νόμους και θα στηρίζουμε εκείνους οι οποίοι στηρίζουν τους νόμους στην περιφέρεια.
    ΔΗΜΗΤΡΙΟΣ ΒΑΡΒΑΡΙΓΟΣ: Υπάρχουν κι άλλες νόμιμες διαδικασίες.
    ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Βαρβαρίγο, μη διακόπτετε. Ακούστε τον Υπουργό. Θα είναι χρήσιμο.
    ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Επαναλαμβάνω ότι εμείς είμαστε κοντά. Θα έρθω στη Ζάκυνθο. Θα αντιμετωπίσουμε επί τόπου το ζήτημα. Ήδη κινούνται οι σχετικές διαδικασίες και η ενημέρωση, την οποία συγκεντρώνουμε στο Υπουργείο, είναι ότι θα παραδοθούν οι αίθουσες στο Κ8 κτήριο ανακαινισμένες και έτοιμες, για να χρησιμοποιηθούν από τους μαθητές. 
    Τέλος, σε ό,τι αφορά την υπόθεση ότι το κτήριο βρίσκεται υπό κατάληψη, θα κάνω ένα σχόλιο γενικότερης σημασίας. Η κατάληψη δεν έχει θέση σε μια ανοικτή, ελεύθερη κοινωνία, στην οποία οι δημοκρατικοί θεσμοί λειτουργούν, οι δίαυλοι επικοινωνίας υπάρχουν, οι διαδικασίες συνεργασίας υπάρχουν, πολύ δε περισσότερο όταν κοινό είναι το ενδιαφέρον όλων των πτερύγων της Βουλής να στηρίξουμε το δημόσιο χαρακτήρα της εκπαίδευσης. Διότι κάθε ημέρα κατάληψης αποτελεί ένα πλήγμα στο δημόσιο χαρακτήρα της εκπαίδευσης, πλήγμα στο κύρος, στην αξιοπιστία της, την οποία όλοι θέλουμε να στηρίξουμε, αφού, όπως πολλές φορές έχω επαναλάβει στην Αίθουσα της Βουλής, και τα δικά μας τα παιδιά σε δημόσια σχολεία φοιτούν. 
    Άρα, λοιπόν, η παιδεία είναι τόπος συναίνεσης, τόπος εθνικού στοχασμού, τόπος συνεργασίας και καλώ και εσάς και όλους τους συναδέλφους απ’ όλες τις πτέρυγες της Βουλής να συμπράξουμε, για να επιτύχουμε την αναβάθμιση της δημόσιας παιδείας, την αναβάθμιση της τεχνολογικής παιδείας, γιατί έτσι υπηρετούμε καλύτερα το μέλλον της νέας γενιάς της πατρίδος.
    Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Έχω την τιμή να ανακοινώσω στο Σώμα ότι οι Υπουργοί Εμπορικής Ναυτιλίας, Αιγαίου και Νησιωτικής Πολιτικής, Εσωτερικών, Οικονομίας και Οικονομικών, Δικαιοσύνης, Εξωτερικών, Εθνικής Άμυνας και Μεταφορών και Επικοινωνιών κατέθεσαν σχέδιο νόμου: «Ενίσχυση της ασφάλειας πλοίων, λιμενικών εγκαταστάσεων και λιμένων και άλλες διατάξεις». 
      Παραπέμπεται στην αρμόδια Διαρκή Επιτροπή. 
      Εισερχόμεθα στη συζήτηση της δεύτερης με αριθμό 129/30-10-2007 επίκαιρης ερώτησης του Βουλευτή του Κομμουνιστικού Κόμματος Ελλάδoς κ. Γεωργίου Μαυρίκου προς τον Υπουργό Απασχόλησης και Κοινωνικής Προστασίας, σχετικά με τα προβλήματα των εργαζομένων στο ξενοδοχειακό συγκρότημα «Αστέρας Βουλιαγμένης».
      Η επίκαιρη ερώτηση του κυρίου συναδέλφου έχει ως εξής:
      «Πεντακόσιοι εξήντα πέντε εργαζόμενοι στο ξενοδοχειακό συγκρότημα «Αστέρας Βουλιαγμένης» βρίσκονται αυτές τις μέρες σε απόλυτα δικαιολογημένες απεργιακές κινητοποιήσεις. 
      Η εργοδότρια εταιρεία «STARWOOD» προσπαθεί με μεθοδευμένο σχέδιο «οικειοθελών αποχωρήσεων» να αντικαταστήσει το σύνολο του προσωπικού με εργαζόμενους part-time, με συμβάσεις μιας μέρας και με εργαζόμενους ενοικιαζόμενους από εργολάβους. Ενώ τον Οκτώβρη του 2006 είχε «υποχρεώσει» σε αποχώρηση διακόσιους είκοσι εργαζόμενους, τώρα με νέο πρόγραμμα καλεί το σύνολο του προσωπικού να αποχωρήσει κατά τον ίδιο τρόπο. 
      Ταυτόχρονα, στο χώρο υπάρχουν σοβαρά προβλήματα μισθολογικά, εργασιακά και ασφαλιστικά για τους εργαζόμενους.
      Με δεδομένο ότι το Διοικητικό Συμβούλιο του «Αστέρα Βουλιαγμένης» το διορίζει η Εθνική Τράπεζα της Ελλάδος, προκύπτουν ευθύνες και για τη Διοίκηση της Τράπεζας, αφού στην ουσία είτε εγκρίνει είτε ανέχεται αντεργατικές μεθοδεύσεις, πετώντας στο δρόμο εργαζόμενους που έχουν προσφέρει στην επιχείρηση για πολλές δεκαετίες. 
      Ερωτάται, λοιπόν, ο κύριος Υπουργός τι προτίθεται να κάνει για να σταματήσει αυτή η σχεδιασμένη «αντικατάσταση» του προσωπικού και να μην πεταχτούν στο δρόμο εργαζόμενοι επί δεκαετίες στη συγκεκριμένη ξενοδοχειακή μονάδα».
      Στην επίκαιρη ερώτηση του κ. Μαυρίκου θα απαντήσει η Υφυπουργός Απασχόλησης και Κοινωνικής Προστασίας κ. Καλαντζάκου.
      Ορίστε, κυρία Υπουργέ, έχετε το λόγο. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε συνάδελφε, όπως βέβαια θα ξέρετε, η απεργία για την οποία καταθέσατε την επίκαιρη ερώτησή σας έχει ήδη σταματήσει. Έληξε μετά από γενική συνέλευση του σωματείου. 
      Παρά ταύτα, θα ήθελα να απαντήσω σε ερωτήματα που θέτετε. Όπως γνωρίζετε, η «ΑΣΤΗΡ ΠΑΛΑΣ ΒΟΥΛΙΑΓΜΕΝΗΣ Α.Ξ.Ε.» είναι εισηγμένη στο Χρηματιστήριο και ο μεγάλος, ο κύριος μέτοχος είναι όντως η Εθνική Τράπεζα και είναι εκείνη που αποφάσισε να δοθεί σε διεθνούς κύρους εταιρεία η διαχείριση από την 1η Ιουλίου του 2006. Αυτό έγινε μετά από διεθνή διαγωνισμό. Σκοπός δεν ήταν άλλος από το να μπορέσει το τουριστικό αυτό συγκρότημα να αναβαθμιστεί ακόμα περισσότερο, ιδιαίτερα μετά από την ανακαίνισή του, ώστε να ενταχθεί με επιτυχία στη διεθνή τουριστική αγορά. Η «ΑΣΤΗΡ ΠΑΛΑΣ ΒΟΥΛΙΑΓΜΕΝΗΣ Α.Ξ.Ε.» προ της ανάθεσης του μάνατζμεντ είχε προτείνει ένα πρόγραμμα εθελουσίας εξόδου από το Μάιο του 2006. Περίπου εκατόν ογδόντα εννέα άτομα, αν δεν απατώμαι, εκμεταλλευόμενοι τους ευνοϊκούς όρους, επέλεξαν να αποχωρήσουν. Στη συνέχεια ανέλαβε η καινούργια εταιρεία, η οποία, όπως είπαμε, είναι καταξιωμένη διεθνώς και διαχειρίζεται επτακόσια πενήντα οκτώ ξενοδοχεία ανά τον κόσμο. 
      Φέτος -το 2007- και με το τέλος της τουριστικής περιόδου, οπότε λήγουν και οι εποχικές συμβάσεις, προτάθηκε στους εργαζόμενους ένα δεύτερο πρόγραμμα εθελουσίας αποχώρησης επί τη βάσει ισχυρών οικονομικών κινήτρων. Μάλιστα, μετά από αίτημα πολλών εργαζομένων έγινε αυτό. Ογδόντα ένας εργαζόμενοι έχουν δηλώσει σε πρώτη φάση συμμετοχή στο πρόγραμμα. Η εθελουσία έξοδος, που είναι -όπως λέει και ο όρος- οικειοθελής, στόχο έχει πάντα την ανανέωση του προσωπικού, δίνοντας όμως τέτοια κίνητρα που να μη θίγονται θεσμικά και οικονομικά δικαιώματα των εργαζομένων. Είναι προφανές ότι οι εργαζόμενοι δεν υποχρεούνται να φύγουν. Μάλιστα, αυτοί που αποδέχθηκαν την καινούργια εθελουσία είχαν στη διάθεσή τους αρκετές επιπλέον μέρες να κάνουν και αιτήσεις ανάκλησης. 
      Παρά ταύτα, η Υπηρεσία Ειδικών Επιθεωρητών του Σ.Ε.Π.Ε., με αφορμή τις καταγγελίες του Σωματείου των εργαζομένων στην «ΑΣΤΗΡ ΠΑΛΑΣ ΒΟΥΛΙΑΓΜΕΝΗΣ Α.Ξ.Ε.» για απασχόληση έξτρα προσωπικού τη συγκεκριμένη μέρα που εξήγγειλε εικοσιτετράωρη απεργία, πραγματοποίησε έλεγχο στις 31-10-2007, παρουσία του Προέδρου και του Εφόρου του Σωματείου και της Προέδρου και της Εφόρου του ΣΥ.ΞΕ.Α.Π.. Διαπιστώθηκε πως τρεις εργαζόμενοι που ήταν εγγεγραμμένοι στο ειδικό Βιβλίο Καταχώρισης Νεοπροσλαμβανομένου Προσωπικού βρέθηκαν να εργάζονται έξτρα και επίσης, από έλεγχο στις μηχανογραφημένες κάρτες παρουσίας του προσωπικού, ο «groom» και ο «captain» εργάστηκαν χωρίς να τηρηθεί η δωδεκάωρη διακοπή. Στο στάδιο αυτό αναμένονται οι εξηγήσεις από τον προσωπάρχη του ξενοδοχείου και δυστυχώς οι έγγραφες εξηγήσεις βάσει της προθεσμίας θα δοθούν αύριο στους Ειδικούς Επιθεωρητές του Σ.Ε.Π.Ε., οπότε δεν μπορώ να σας ενημερώσω περισσότερο γι’ αυτό. 
      Υπάρχει μεταξύ μας μία φιλοσοφική διαφορά στις οικονομικές μας θεωρίες. Πιστεύουμε πως ο ιδιωτικός τομέας δίνει ανάπτυξη και δημιουργεί θέσεις εργασίας. 
      Παρά τις διαφορές μας στην οικονομική θεώρηση των πραγμάτων ουδείς επιθυμεί, ούτε είναι και νόμιμο να παραβιάζεται η ισχύουσα εργατική νομοθεσία. Η εθελουσία έξοδος δεν αποτελεί πέταγμα στο δρόμο. Αποτελεί ένα πακέτο κινήτρων ιδιαίτερα για εκείνους που είτε βρίσκονται κοντά στη σύνταξη είτε έχουν μεγάλη εμπιστοσύνη στις δυνατότητές τους και εκμεταλλευόμενοι ένα πακέτο παροχών νοιώθουν ότι με ασφάλεια μπορούν  να ενταχθούν ξανά στην αγορά εργασίας. 
      Το ξενοδοχείο και κάθε επιχείρηση για να λειτουργήσει χρειάζεται προσωπικό. Δεν θα θέλαμε να αποκλείονται οι νέοι εργαζόμενοι από το να έχουν πρόσβαση στην αγορά εργασίας, ιδιαίτερα σε μια εποχή άκρως ανταγωνιστική που εκ των πραγμάτων οι επιχειρήσεις ανεξάρτητα του μάνατζμεντ για να πετύχουν και να αναπτυχθούν χρειάζεται να βελτιώνουν συνεχώς τις  υπηρεσίες τους. 
      ΠΡΟΕΔΡΕΥΩΝ (Γεώργιος Σούρλας): Ο κ. Μαυρίκος έχει το λόγο.
      ΓΕΩΡΓΙΟΣ ΜΑΥΡΙΚΟΣ: Με αυτά που ακούσαμε, κύριε Πρόεδρε, από την κ. Καλαντζάκου, ανησυχούμε πολύ περισσότερο απ’ ό,τι ανησυχούσαμε μέχρι πριν από λίγο. Καταλαβαίνουμε δηλαδή ότι αυτή η αντίληψη της αλλαγής του προσωπικού όπως είπε μέσα από την αντίληψη των οικειοθελών αποχωρήσεων πιθανά να αποτελέσει πυξίδα για την Κυβέρνηση και για την πολιτική της. Έτσι υπάρχει ο μεγάλος κίνδυνος πολλές επιχειρήσεις να διώξουν τους ήδη εργαζόμενους, προκειμένου να τους αντικαταστήσουν με άλλους.
      Το ερώτημα όμως είναι γιατί επιχειρήσεις όπως η «STAR WOOD» προχωρούν σε τέτοιες διαδικασίες; Γιατί καλούν και προσκαλούν λέγοντας όλο το προσωπικό που απασχολείται στην εταιρεία να πάρει μπόνους προκειμένου να αποχωρήσει; Μήπως είναι παρίες αυτοί οι εργαζόμενοι; Μήπως είναι μιάσματα; Μήπως είναι ανεπιθύμητοι; Ποιο πρόβλημα έχουν άνθρωποι με δεκαπέντε ή είκοσι ή είκοσι επτά χρόνια υπηρεσίας στον Αστέρα Βουλιαγμένης, άνθρωποι που έχουν ιδρώσει για να αποκτήσει τη φήμη και το ρόλο του σαν ξενοδοχειακό συγκρότημα; Και έρχεται σήμερα η «STAR WOOD» και λέει να φύγουν. 
      Είναι απλό κυρία Υφυπουργέ. Επειδή έχουν ασφαλιστικά και εργασιακά δικαιώματα θέλει να τους αντικαταστήσει με εργαζόμενους «part time» ενοικιαζόμενους από εργολάβους, δηλαδή με ανθρώπους δούλους, χωρίς δικαιώματα. Και καλεί τώρα τους εργαζόμενους στον Αστέρα, τον άνθρωπο που είναι πενήντα πέντε και εξήντα ετών να φύγει, προκειμένου να τον αντικαταστήσει ένας νεότερος χωρίς δικαιώματα.
      Η άποψη που έχουμε είναι ότι αυτή η τακτική είναι απαράδεκτη. Σας καλούμε να δώσετε τη σύμβαση στη δημοσιότητα. Το αρνείστε παρ’ ότι και το Σωματείο το έχει ζητήσει από τις 18.4.2007. Το έχουν ζητήσει και άλλοι Βουλευτές. Το ζητάμε και εμείς επίμονα. Καταθέστε αυτήν τη σύμβαση στη Βουλή. Γιατί αρνείστε; Ποιο είναι το περιεχόμενο που θέλετε να κρύψετε; Ποιες είναι οι διατάξεις που δεν θέλετε να μάθουμε; 
      Εν τέλει υπάρχουν διατάξεις και άρθρα που αφορούν τους εργαζόμενους, γιατί η Εθνική Τράπεζα στη διαχείριση που παρεχώρησε στη «STAR WOOD» έδωσε και τους εργαζόμενους. Έχουν έννομο συμφέρον να μάθουν τι περικλείει αυτή η σύμβαση. Πιστεύουμε, ότι δεν είναι λογική, κυρία Υφυπουργέ, δεν είναι αντίληψη αυτή που έχει η Κυβέρνηση να αλλάζει τους παλιούς εργαζόμενους και να τους πετά στο δρόμο με απαράδεκτες πολιτικές.
      Και είπατε λίγο νωρίτερα κάτι που το θεωρώ προσβλητικό γι’ αυτούς τους ανθρώπους. Είπατε ότι μπορεί να πιστεύουν ότι έχουν τέτοια προσόντα και εφόδια για να βρουν καλύτερη δουλειά. Ένας άνθρωπος που είναι πενήντα πέντε χρονών, που έχει είκοσι πέντε χρόνια εκεί μέσα μπορεί να έχει τέτοια αντίληψη ή τέτοια οπτική όπως εσείς; 
      Θεωρούμε ότι η κατάσταση αυτή έχει επιπτώσεις και στο Τ.Α.Ξ.Υ. δηλαδή στο ταμείο τους επειδή ακριβώς αυτοί οι καινούργιοι κάτω από τους εργολάβους και κάτω από τη λογική του «part time» δεν ασφαλίζονται στο συγκεκριμένο ταμείο με αποτέλεσμα να δημιουργούνται πρόσθετα προβλήματα.
      Εμείς σαν Κ.Κ.Ε. υποστηρίζουμε ότι θα πρέπει να έχουν όλοι οι εργαζόμενοι σταθερή δουλειά, ότι πρέπει όλοι να μονιμοποιηθούν.
     Και ζητάμε έστω το κομμάτι της σύμβασης που αφορά τους εργαζόμενους να το καταθέσετε, για να ενημερωθούν οι ίδιοι οι εργαζόμενοι. Θεωρούμε για μια ακόμα φορά ότι έχει σοβαρή ευθύνη και ο κ. Αράπογλου και συνολικότερα το Διοικητικό Συμβούλιο της Εθνικής γι’ αυτήν την αποικιοκρατικού χαρακτήρα σύμβαση που υπέγραψε. 
     Κύριε Πρόεδρε, επιτρέψτε μου να καταθέσω στα Πρακτικά τις δύο ανακοινώσεις της Εταιρείας –με ημερομηνία Μάιο και Οκτώβριο του 2007- που  καλεί τους εργαζόμενους σε οικιοθελείς αποχωρήσεις. 
     (Στο σημείο αυτό ο Βουλευτής κ. Γεώργιος Μαυρίκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Κυρία Υπουργέ, έχετε το λόγο. 
     ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Επαναλαμβάνω πως καταλαβαίνω απόλυτα τη διαφορά της οικονομικής θεώρησης των πραγμάτων από την πλευρά του Κ.Κ.Ε. 
     Όμως, πρώτον, μην συγχέουμε την εθελουσία με την απόλυση. Αυτό είναι το πρώτο. Είναι δύο διαφορετικά πράγματα. Δεύτερον, είπαμε ότι εθελουσία σημαίνει οικιοθελής αποχώρηση από την εταιρεία  με ένα ισχυρό πακέτο κινήτρων. 
     Επιπλέον, επειδή νομίζω ότι προσπαθείτε να πάτε πέρα από αυτή τη συγκεκριμένη απάντηση στη συγκεκριμένη ερώτηση και να βγάλετε και άλλα συμπεράσματα για μία γενικότερη κυβερνητική πολιτική, νομίζω ότι δεν υπάρχει έδαφος για να βγάλετε τέτοια συμπεράσματα, γιατί στη συγκεκριμένη περίπτωση η Κυβέρνηση δεν είναι αυτή η οποία λέει στην εταιρεία πώς θα διαχειριστεί τη δική της περιουσία και πώς θα προχωρήσει στην ανάπτυξη. Αυτό είναι καθαρά θέμα του «Αστέρα Βουλιαγμένης» και της Εταιρείας που κάνει τη διαχείριση αυτή τη στιγμή. 
     Απολύσεις δεν έχουν γίνει. Και μου κάνει και εντύπωση πόσο πολύ επιμένετε, διότι το σωματείο και εγγράφως έχει αποδεχθεί τις διαπραγματεύσεις που έχουν κάνει με την εργοδοσία –από ό,τι αντιλαμβάνομαι- και έχει λήξει η απεργία και όσοι ήθελαν να κάνουν αίτηση, έκαναν. 
     ΓΕΩΡΓΙΟΣ ΜΑΥΡΙΚΟΣ: Η απεργία έληξε. Τα προβλήματα έμειναν. Τη σύμβαση θα τη δώσετε;
     ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε Μαυρίκο, να σας πω κάτι; Εγώ απαντώ σε αυτά που υπήρχαν μέσα στην ερώτησή σας. Εσείς θέλετε να θέσετε άλλα ερωτήματα. Να τα θέσετε σε μία καινούργια ερώτησή σας. 
     ΓΕΩΡΓΙΟΣ ΜΑΥΡΙΚΟΣ: Είναι απλό. Τη σύμβαση θα τη δώσετε; 
     ΠΡΟΕΔΡΕΥΩΝ (Γεώργιος Σούρλας): Κύριε Μαυρίκο, μη διακόπτετε. 
     ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Εγώ βλέπω τι έχετε γράψει και γι’ αυτά έρχομαι να σας απαντήσω. 
     Είπαμε, λοιπόν, ότι απολύσεις δεν έχουν γίνει. Ξέρετε πως σε ό,τι αφορά τις απολύσεις, που δεν έχουν γίνει, ισχύουν συγκεκριμένοι νόμοι για το πόσους μπορεί να απολύσει κάποιος. Σε ό,τι αφορά την ανανέωση των συμβάσεων, επίσης υπάρχουν αυστηροί νόμοι που προβλέπουν οικονομικές αποζημιώσεις εκείνων που έχουν αθροιστικά εργαστεί πολλά χρόνια στην επιχείρηση, αλλά ούτε και αυτό έχει προκύψει. 
     Ταυτόχρονα, να σας υπενθυμίσω πως μία τέτοια επιχείρηση βεβαίως έχει και πάρα πολλές διαφορετικές κλαδικές συμβάσεις και να σας πούμε και πάλι ότι ενώ εμείς βεβαίως δεν συμμετέχουμε στις εταιρικές αποφάσεις –γιατί δεν έχουμε τέτοιο θεσμικό ρόλο- μπορούμε να σας υπενθυμίσουμε όμως ότι υπάρχουν ξεκάθαροι νόμοι που θέτουν όρια και κανόνες στο τι μπορεί και στο τι δεν μπορεί να γίνει. 
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Υπουργέ. 
     Κυρίες και κύριοι συνάδελφοι, η με αριθμό 135/30.10.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Θεόδωρου Δρίτσα προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την ιδιωτικοποίηση των λιμανιών Πειραιά και Θεσσαλονίκης κ.λπ. διαγράφεται λόγω κωλύματος του κυρίου Υπουργού.
     Ολοκληρώθηκε η συζήτηση των επικαίρων ερωτήσεων.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 19.30΄ λύεται η συνεδρίαση για αύριο ημέρα Τρίτη 6 Νοεμβρίου 2007 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
