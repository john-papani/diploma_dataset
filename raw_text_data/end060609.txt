ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΝΓ΄

Παρασκευή 9 Ιουνίου 2006


ΘΕΜΑΤΑ 
Α.ΕΙΔΙΚΑ ΘΕΜΑΤΑ
1.Αδεια απουσίας του Βουλευτή κ.Κ. Γκιουλέκα.σελ.
2.Ανακοινώνεται ότι τη συνεδρίαση παρακολουθούν μαθητές, από το Β΄ Δημοτικό Σχολείο Λυκόβρυσης και το 2ο Δημοτικό Σχολείο Ψαχνών Ευβοίας.σελ.
3.Ανακοινώνεται ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις-αιτήσεις της εισαγγελικής αρχής για τη χορήγηση άδειας άσκησης ποινικής δίωξης κατά Βουλευτών.σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ

1.Κατάθεση αναφορών,σελ.
2.Απαντήσεις Υπουργών σε ερωτήσεις Βουλευτών,σελ.
3.Ανακοίνωση του δελτίου επικαίρων ερωτήσεων  της Τρίτης 13 Ιουνίου 2006,σελ.
4.Συζήτηση επικαίρων ερωτήσεων:
α)Προς τον Πρωθυπουργό, σχετικά με τη χάραξη και εφαρμογή αντιεγκληματικής πολιτικής και τη σωστή λειτουργία του σωφρονιστικού μας συστήματος.σελ.
β)Προς τον Υπουργό Απασχόλησης και Κοινωνικής Προστασίας, σχετικά με το πρόσφατο εργατικό ατύχημα στο εργοστάσιο της ΤΙΤΑΝ στην Ελευσίνα, τη λήψη μέτρων ασφάλειας για τους εργαζομένους στις επιχειρήσεις του Θριασίου Πεδίου κ.λπ.σελ.
γ)Συζήτηση Επερώτησης Βουλευτών του ΠΑ.ΣΟ.Κ. προς τον Υπουργό Πολιτισμού σχετικά με την πολιτική της Κυβέρνησης σε θέματα πολιτισμού.σελ.

Γ. ΝΟΜΟΘΕΤΙΚΗ ΕΡΓΑΣΙΑ

ΚΑΤΑΘΕΣΗ ΕΚΘΕΣΕΩΣ ΔΙΑΡΚΟΥΣ ΕΠΙΤΡΟΠΗΣ
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Δικαιοσύνης:<<Προστασία δεδομένων προσωπικού χαρακτήρα και της ιδιωτικής ζωής στον τομέα των ηλεκτρονικών επικοινωνιών και τροποποίηση του ν. 2472/97>>.σελ.


ΟΜΙΛΗΤΕΣ

Α)Επί των Επικαίρων ερωτήσεων:

ΓΙΑΚΟΥΜΑΤΟΣ Γ. σελ.
ΚΑΚΛΑΜΑΝΗΣ Α. σελ.
ΛΕΒΕΝΤΗΣ Α. σελ.
ΠΑΠΑΙΩΑΝΝΟΥ Μ.σελ.
ΠΑΠΑΛΗΓΟΥΡΑΣ Α. σελ.
ΤΣΙΟΓΚΑΣ Δ. σελ.

Β)Επί της Επερώτησης:

ΑΗΔΟΝΗΣ Χ. σελ.
ΒΟΥΛΓΑΡΑΚΗΣ Γ. σελ.
ΔΗΜΑΡΑΣ Ι. σελ.
ΛΙΑΝΗΣ Γ. σελ.
ΛΟΒΕΡΔΟΣ Α. σελ.
ΜΑΓΓΙΝΑΣ Β. σελ.
ΜΠΟΛΑΡΗΣ Μ. σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α. σελ.
ΟΡΦΑΝΟΣ Γ. σελ.
ΧΥΤΗΡΗΣ Τ. σελ.


      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΝΓ΄
      Παρασκευή 9 Ιουνίου 2006
      
      Αθήνα, σήμερα στις 9 Ιουνίου 2006, ημέρα Παρασκευή και ώρα 10.53΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Εγώ οφείλω να το λέω σε κάθε έναρξη συνεδρίασης, στην οποίαν προεδρεύω, ότι 10.30΄ μπήκα στην Αίθουσα. Στην Αίθουσα ήταν μόνο ο κ. Παυλόπουλος, ο κ. Παπαϊωάννου και ο κ. Γιακουμάτος, τον οποίον δεν είδα. Το λέω αυτό διότι μετά την παρατήρηση του Προέδρου του Συνασπισμού για την έγκαιρη έναρξη των εργασιών της Ολομέλειας, εγώ θα το εφαρμόζω συνεχώς. Θα έρχομαι ακριβώς την ώρα της έναρξης και μετά θα λέω ποιους βρήκα μέσα στην Αίθουσα. 
      ΔΗΜΗΤΡΙΟΣ ΤΣΙΟΓΚΑΣ: Εμείς δεν ήμασταν εδώ, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Ομολογουμένως δεν σας είδα. 
      ΔΗΜΗΤΡΙΟΣ ΤΣΙΟΓΚΑΣ: Από τον κ. Γιακουμάτο ήρθαμε πιο μπροστά. 
      ΠΡΟΕΔΡΕΥΩΝ (Ιωάννης Τραγάκης): Αν ήσασταν, εδώ θα ξεκινούσαμε και τη συνεδρίαση. 
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Δημήτριο Τσιόγκα, Βουλευτή Λάρισας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Εταιρεία Ευβοϊκών Σπουδών ζητεί οικονομική συνδρομή για τη συνέχιση του εκδοτικού της έργου.
2) Ο Βουλευτής Ν. Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Φιλοπρόοδος και Εξωραϊστικός Σύλλογος Παλλήνης «Η ΚΑΝΤΖΑ» ζητεί την κυκλοφοριακή αποσυμφόρηση της περιοχής Κάντζας και τη μη οικοδόμηση του Στρατοπέδου Λάμπρου.
3) Ο Βουλευτής Ν. Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Εξωραϊστικός Σύλλογος Οικιστών και Οικοπεδούχων Βίλιζας – Θέας – Παλαιοχωρίου Δήμου Μάνδρας Αττικής ζητεί την επίλυση ιδιοκτησιακών προβλημάτων των μελών του.
4) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Σύλλογος Εργαζομένων στη Δ.Υ.ΠΕ. Πελοποννήσου ζητεί τη διατήρηση της Διοίκησης Υγειονομικής Περιφέρειας Πελοποννήσου.
5) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Αριστείδης Νιαουστας, κάτοικος Αγρινίου, ζητεί την αναβολή κατάταξης στις Ένοπλες Δυνάμεις σπουδαστών της τριτοβάθμιας εκπαίδευσης.
6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Σοφία Σγουράκη, κάτοικος Ιεράπετρας, ζητεί να ενημερωθεί για τα αποτελέσματα διαγωνισμού του Α.Σ.Ε.Π..
7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι κ. Μαρίνου Γεωργία και Γεργεράκη Ευανθία, υπάλληλοι του ΕΛΚΕΔΕ, ζητούν την επίλυση εργασιακού τους προβλήματος.
8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πρόεδρος της Νομαρχιακής Επιτροπής Λασιθίου του Τ.Ε.Ε. – Τ.Α.Κ. επισημαίνει τα προβλήματα που προκύπτουν από την εφαρμογή του άρθρου 10 του Ν. 3212/2003 και ζητεί την αναστολή του.
9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πρόεδρος του Τ.Σ. του Δημοτικού Διαμερίσματος Βρουχά Δήμου Αγίου Νικολάου Κρήτης ζητεί να γίνουν τροποποιήσεις στην Ειδική Χωροταξική Μελέτη του Κόλπου της Ελούντας.
10) Ο Βουλευτής Ημαθίας κ. ΜΙΧΑΗΛ ΧΡΥΣΟΧΟΪΔΗΣ κατέθεσε αναφορά με την οποία ο Σύλλογος Πολυτέκνων με τρία παιδιά Νομού Ημαθίας ζητεί να συμπεριληφθούν στον πίνακα αναπληρωτών εκπαιδευτικών του σχολικού έτους 2006-2007, οι εκπαιδευτικοί γονείς με τρία παιδιά των κλάδων ΤΕΟ1 και ΔΕΟ1.
11) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία η Ομοσπονδία Πολυτέκνων Βορείου Ελλάδος ζητεί την κατάργηση του άρθρου 16 του Ν. 3454/2006 που αφορά σε παρακράτηση επί του επιδόματος της πολύτεκνης μητέρας.
12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Φολεγάνδρου ζητεί την πύκνωση των ακτοπλοϊκών δρομολογίων από Πειραιά προς τη νήσο Φολέγανδρο.
13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Ανάφης Κυκλάδων ζητεί τη δρομολόγηση πλοίου Παρασκευή ή Σάββατο από Πειραιά προς τη νήσο Ανάφη.
14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη βελτίωση και πύκνωση των ακτοπλοϊκών συγκοινωνιών των νησιών των Κυκλάδων.
15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί τη συνέχιση του έργου παροχής ψυχιατρικής κάλυψης στους κατοίκους των Κυκλάδων.
16) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία η κ. Πελαγία Αθανασιάδου, προϊσταμένη στη Δ/νση Νοσηλευτικής Υπηρεσίας του Νοσοκομείου Γρεβενών διαμαρτύρεται για την καθαίρεσή της από μέλος του Υπηρεσιακού Συμβουλίου του εν λόγω Νοσοκομείου.
17) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία οι Φιλοζωικές Ομάδες Αθήνας προτείνουν μέτρα πάταξης του παράνομου εμπορίου αδέσποτων ζώων.
18) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία οι Εργαζόμενοι στις Δασικές Υπηρεσίες της Περιφέρειας Κεντρικής Μακεδονίας ζητούν τη θεσμική αναγνώριση ως δασικών υπαλλήλων όλων των υπαλλήλων που υπηρετούν στις δασικές υπηρεσίες.
    Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 10328/3-5-06 ερώτηση των Βουλευτών κυρίων Εμμανουήλ Στρατάκη, Χαράλαμπου Τσιόκα και Αριστείδη Μουσιώνη δόθηκε με το υπ’ αριθμ. 1037/23-5-06 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης που αφορά στην «Απομάκρυνση του συμπλέγματος παράνομων κεραιών κινητής τηλεφωνίας της εταιρείας ΤΙΜ Ελλάς ΑΕΒΕ» και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τους κ. Βουλευτές για τα εξής:
     Όπως προκύπτει από το υπ' αριθμ. πρωτ. 56691/15-5-2006 έγγραφο της Εισαγγελίας Πρωτοδικών Αθηνών, κατόπιν σχετικής καταγγελίας της Επιτροπής Πρωτοβουλίας Κατοίκων του Ν. Κόσμου, σχηματίσθηκε αυτεπαγγέλτως κατά παντός υπευθύνου η με Αριθμό Βιβλίου Μηνύσεων Β2006/475 ποινική δικογραφία. Η δικογραφία αυτή εστάλη στο Αστυνομικό Τμήμα του Νέου Κόσμου για τη διενέργεια προκαταρκτικής εξέτασης για πλημμέλημα. Αφού περατώθηκε η προκαταρκτική εξέταση, η δικογραφία με ειδικό αριθμό ΕΓ74-06/130 χρεώθηκε στις 4-4-2006 σε Εισαγγελικό Λειτουργό για περαιτέρω εξέταση.
     Επισημαίνεται ότι αυτονόητα, κατά συνταγματική επιταγή, το Υπουργείο Δικαιοσύνης δεν παρεμβαίνει στο δικαιοδοτικό έργο της ανεξάρτητης Δικαιοσύνης.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     2. Στην με αριθμό 9522/4-4-06 ερώτηση του Βουλευτή κ. Κωνσταντίνου Τσιάρα δόθηκε με το υπ’ αριθμ. 1052/23-5-06 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης, παρακαλώ να ενημερώσετε τον κ. Βουλευτή για τα εξής:
     Δυνάμει της υπ' αριθ. 113847/11-11-2005 Απόφασής μου ως Υπουργού Δικαιοσύνης, έχει συσταθεί Ειδική Νομοπαρασκευαστική Επιτροπή για να καταρτίσει σχέδιο Προεδρικού Διατάγματος, σε εκτέλεση του άρθρου 65§1 του Νόμου 2447/1996 «Τροποποίηση Αστικού Κώδικα, Υιοθεσία, Επιτροπεία Συναφή, Δικονομικές διατάξεις». Με το σχέδιο αυτό θα ρυθμίζονται οι λεπτομέρειες για την οργάνωση και τη λειτουργία του θεσμού των ανάδοχων οικογενειών.
     Το αντικείμενο της ανωτέρω Επιτροπής διευρύνθηκε με την υπ' αριθμ. πρωτ. 41405/27-4-2006 Απόφασή μου ως Υπουργού Δικαιοσύνης, ώστε να εξετάσει και θέματα υιοθεσιών. Η διεύρυνση αποσκοπεί να καταστήσει τη νομοθεσία περί υιοθεσιών ευέλικτη και να συντομεύσει τις χρονοβόρες διαδικασίες των υιοθεσιών.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     3. Στην με αριθμό 10284/3-5-06 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 1040/23-5-06 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης, παρακαλώ να ενημερώσετε τον κ. Βουλευτή για τα εξής:
     Δυνάμει της υπ' αριθμ. 82922/16-7-2004 Απόφασής μου ως Υπουργού Δικαιοσύνης, έχει συσταθεί Ειδική Νομοπαρασκευαστική Επιτροπή για την εκπόνηση Πανελλαδικού Σχεδίου Χωροταξικής Κατανομής των Δικαστηρίων παντός βαθμού και δικαιοδοσίας. Το αντικείμενο της Επιτροπής αυτής διευρύνθηκε, ώστε επιπρόσθετα να εκπονήσει σχέδιο ανακατανομής των οργανικών θέσεων των δικαστικών λειτουργών οι οποίοι θα υπηρετούν στα Δικαστήρια αυτά.
     Περαιτέρω, με την υπ' αριθμ. 33710/27-3-2006 Απόφασή μου ως Υπουργού Δικαιοσύνης, έχει παραταθεί έως τις 30-6-2006 ο χρόνος λειτουργίας της Ειδικής Νομοπαρασκευαστικής Επιτροπής. Η παράταση κρίθηκε αναγκαία, καθώς απαιτείται επιπλέον χρόνος για να συνεκτιμηθούν εμπεριστατωμένα οι επιμέρους ανάγκες των δικαστικών υπηρεσιών σε όλη την Επικράτεια.
     Έως τότε, καμία απόφαση δεν πρόκειται να ληφθεί σχετικά με την ίδρυση ή την κατάργηση δικαστικών υπηρεσιών. Σε κάθε περίπτωση, η ερώτηση του κ. Βουλευτή έχει ήδη διαβιβαστεί στην παραπάνω Επιτροπή προκειμένου να λάβει γνώση των ζητημάτων που διατυπώνονται σε αυτήν.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     4. Στην με αριθμό 10283/3-5-06 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 1041/23-5-06 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης, παρακαλώ να πληροφορήσετε τον κ. Βουλευτή για τα εξής:
     Το έργο «Συντήρηση Δικαστικού Μεγάρου Καρδίτσας και Ανακατασκευή του παλαιού κτιρίου των Φυλακών Καρδίτσας» είχε ανατεθεί με την υπ' αριθ. 331/24-1-2002 Υπουργική Απόφαση στην εταιρεία «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.». Η νέα Διοίκηση της εταιρείας έκρινε την εκμετάλλευση του παλαιού κτιρίου των φυλακών ασύμφορη για δύο λόγους: 1) απαιτείται ενίσχυση της φέρουσας ικανότητας του κτιρίου και 2) το ύψος των πέντε ορόφων του κτιρίου σε συνδυασμό με την έλλειψη ανοιγμάτων προς την οδό της πρόσοψής του περιορίζουν το φυσικό φωτισμό και αερισμό των χώρων του Δικαστικού Μεγάρου.
     Ως συνέπεια των παραπάνω, η εταιρεία «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» πρότεινε την κατεδάφιση του παλαιού κτιρίου των φυλακών και την ανέγερση στη θέση του ενός νέου, φιλικότερου προς το περιβάλλον κτιρίου. Το νέο αυτό κτίριο θα ενσωματωθεί στο υφιστάμενο Δικαστικό Μέγαρο, ώστε να καλύπτει όλες τις ανάγκες των Υπηρεσιών του. Για το σκοπό αυτό, η εταιρεία «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» έχει απευθυνθεί στους αρμόδιους τοπικούς φορείς (Διεύθυνση Δικαστικού Μεγάρου Καρδίτσας, Νομαρχία, Δήμο, Δικηγορικό Σύλλογο κ.λπ.), προκειμένου να λάβει τη συγκατάθεσή τους για την κατεδάφιση του κτιρίου των παλαιών φυλακών και την ανέγερση της νέας πτέρυγας.
     Με την ολοκλήρωση της παραπάνω διαδικασίας θα ξεκινήσει η επόμενη φάση του έργου, που προβλέπει την εκπόνηση της Τεχνικής Μελέτης του και τη δημοπράτηση της εκτέλεσής του.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     5. Στην με αριθμό 10390/4-5-06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 1042/23-5-06 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή για τα εξής:
     Όπως προκύπτει από το υπ' αριθ. πρωτ. Γ443/19-5-2006 έγγραφο του Συμβουλίου της Επικρατείας, η υπ' αριθ. 1005000/534/0010/6-2-2003 Κοινή Υπουργική Απόφαση των Υπουργών Οικονομίας και Οικονομικών, ΠΕ.ΧΩ.Δ.Ε, Πολιτισμού και Γεωργίας που αφορά στην απαλλοτρίωση των σηράγγων της υπό κατασκευή Περιφερειακής Οδού Αιγάλεω, ακυρώθηκε με την υπ' αριθ. 3698/2003 απόφαση του ΣΤ΄ Τμήματος του Συμβουλίου της Επικρατείας.
     Η υπ' αριθ. 1050770/3615/0010/7-6-2005 Κοινή Υπουργική Απόφαση των Υπουργών Οικονομίας και Οικονομικών και ΠΕ.ΧΩ.Δ.Ε. που αφορά σε νέα απαλλοτρίωση για το. ίδιο έργο, έχει προσβληθεί με αίτηση ακύρωσης και έχει ήδη ανασταλεί η εκτέλεσή της μέχρι την έκδοση σχετικής απόφασης. Η εκδίκαση της αίτησης ακύρωσης έχει ορισθεί για τις 16 Οκτωβρίου 2006 ενώπιον του ΣΤ΄ Τμήματος του Συμβουλίου της Επικρατείας.
     Επισημαίνεται ότι αυτονόητα, κατά συνταγματική επιταγή, το Υπουργείο Δικαιοσύνης δεν παρεμβαίνει στο δικαιοδοτικό έργο της ανεξάρτητης Δικαιοσύνης.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      6. Στην με αριθμό 10382 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. Β13-247/24.5.06 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Ανδρέας Λοβέρδος, με θέμα «Χρήση φορμαλδεΰδης και αρσενικού στην κατασκευή επίπλων», σας γνωστοποιούμε τα ακόλουθα:
      Σύμφωνα με την Κ.Υ.Α 23/2810/2004, με την οποία μεταφέρθηκε στο εθνικό μας δίκαιο η Οδηγία του Ευρωπαϊκού Κοινοβουλίου και του Συμβουλίου 2001/95/ΕΚ της 3ης Δεκεμβρίου 2001 για τη Γενική Ασφάλεια των Προϊόντων, οι αρμόδιες αρχές που ορίζονται στο Άρθρο 6 αυτής, εξασφαλίζoυν, με την επιτήρηση της αγοράς και την εφαρμογή των διατάξεων της ΚΥΑ, ότι οι παραγωγοί και διανομείς τηρούν τις υποχρεώσεις τους, ώστε τα προϊόντα που διαθέτουν στην αγορά να είναι ασφαλή.
      Αρμόδια αρχή για την επιτήρηση της αγοράς ορίζεται η Γενική Γραμματεία Καταναλωτή του Υπουργείου Ανάπτυξης για όλα τα προϊόντα πλην των ειδικών προϊόντων, για τα οποία βάσει διατάξεων της κείμενης νομοθεσίας ορίζεται κατά περίπτωση άλλη αρμόδια αρχή, όπως είναι: οι Δ/νσεις Κλαδικής Βιομηχανικής Πολιτικής της Γενικής Γραμματείας Βιομηχανίας για τα βιομηχανικά είδη, το Υπ. Οικονομικών Γενικό Χημείο του Κράτους για τις επικίνδυνες ουσίες, οι Τελωνειακές αρχές για τις εισαγωγές προϊόντων, το Υπ. Υγείας-ΕΟΦ για φάρμακα και καλλυντικά κ.λ.π..
      Συγκεκριμένα η Διεύθυνση Τεχνικού ελέγχου της Γενικής Γραμματείας Καταναλωτή είναι αρμόδια για την επιτήρηση της αγοράς για τα προϊόντα που δεν καλύπτονται από κάποια οδηγία «νέας προσέγγισης» (ειδικότερη νομοθεσία), όπως για τον έλεγχο της αγοράς επίπλων. Η Δ/νση Τεχνικού ελέγχου της Γενικής Γραμματείας Καταναλωτή ενημερώνει και συντονίζει τις 52 περιφερειακές Νομαρχιακές Αυτοδιοικήσεις Εμπορίου της χώρας και συνεργάζεται με άλλες αρχές που έχουν αρμοδιότητα επίβλεψης της αγοράς.
      Σχετικά με προϊόντα που προορίζονται για τα παιδιά το Υπουργείο Ανάπτυξης δίνει ιδιαίτερη έμφαση στην εποπτεία αγοράς. Η Γενική Γραμματεία Καταναλωτή εκτέλεσε το προηγούμενο χρόνο σε συνεργασία με το ΕΛΚΕΔΕ ένα πρόγραμμα ελέγχων σε παιδικά κρεβάτια τα οποία εξετάστηκαν αν πληρούν τα πρότυπα ασφάλειας ως προς τις κατασκευαστικές και τις μηχανικές απαιτήσεις των προτύπων ασφαλείας. Στις περιπτώσεις που διαπιστώθηκαν αποκλίσεις από τις απαιτήσεις των προτύπων, τα κρεβάτια με Απόφαση της Γενικής Γραμματείας Καταναλωτή ανακλήθηκαν από την αγορά για να επιδιορθωθούν και ο κατασκευαστικός οίκος αποζημίωσε την καταναλώτρια, της οποίας το παιδί είχε πέσει από το κρεβάτι, επειδή το προστατευτικό κιγκλίδωμα δεν παρείχε την κατάλληλη προστασία.
      Σύμφωνα με την ισχύουσα κοινοτική νομοθεσία περί επικινδύνων χημικών ουσιών και παρασκευασμάτων έχουν θεσπισθεί όρια σχετικά με τη χρήση ορισμένων χημικών ουσιών κατά την επεξεργασία του ξύλου και την κατασκευή επίπλων, όπως των ενώσεων υδραργύρου, αρσενικού της πενταχλωροφαινόλης, του κρεοζώτου. Ειδικότερα, η απαγόρευση επεξεργασίας με ενώσεις αρσενικού σε προϊόντα ξυλείας που προορίζονται για χρήση από τους συνήθεις καταναλωτές, ισχύει πρόσφατα από το τέλος του 2004 με την ενσωμάτωση στην εθνική νομοθεσία της Οδηγίας 2I2003/EK.
      Για τη φορμαλδεΰδη, δεν προβλέπεται όριο ή απαγόρευση χρήσης της για την παρασκευή χημικών προϊόντων και για την κατασκευή επίπλων. Τίθενται όμως όρια ως προς την περιεκτικότητα της φορμαλδεΰδης στα ξύλα που χρησιμοποιούνται ως δομικά υλικά, βάσει των ευρωπαϊκών προτύπων που ισχύουν στα πλαίσια της νομοθεσίας για την ασφάλεια των δομικών υλικών αρμοδιότητας της Γενικής Γραμματείας Βιομηχανίας.
      Με βάση το παραπάνω νομικό πλαίσιο, η Γενική Γραμματεία Καταναλωτή σε συνεργασία με τη Γενική Γραμματεία Βιομηχανίας διενεργεί ένα πρόγραμμα ελέγχων σε έπιπλα, κυρίως σε παιδικά κρεβάτια, σε έπιπλα εξωτερικού χώρου και σε προϊόντα ξύλου που χρησιμοποιούνται ως δομικά υλικά. Τα δείγματα θα εξεταστούν από το Γενικό Χημείο του Κράτους ως προς την περιεκτικότητά τους σε αρσενικό με την ισχύουσα νομοθεσία περί επικινδύνων ουσιών και παρασκευασμάτων και από το ΕΛΚΕΔΕ για την περιεκτικότητά τους σε φορμαλδεΰδη σύμφωνα με τη μέθοδο του προτύπου ΕΝ 120, το οποίο θα χρησιμοποιηθεί σε ερευνητικό επίπεδο κατά αναλογία και στα έπιπλα.
      Σε περίπτωση που διαπιστωθούν παραβάσεις ως προς τη χρήση ενώσεων αρσενικού στα έπιπλα, από την ισχύουσα νομοθεσία του Γενικού Χημείου του Κράτους προβλέπεται η έκδοση απόφασης ανάκλησής τους καθώς και η επιβολή διοικητικών κυρώσεων. Επίσης, θα διαβιβαστούν από τις Υπηρεσίες Εμπορίου οι σχετικές αλληλογραφίες στον αρμόδιο Εισαγγελέα. Σε περίπτωση δε που διαπιστωθούν αυξημένες περιεκτικότητες φορμαλδεΰδης σε έπιπλα, πάνω από το όριο που ισχύει για τα δομικά υλικά, επειδή δεν υπάρχει θεσμοθετημένο όριο για τα έπιπλα στην Ελλάδα, όπως άλλωστε και σε άλλα Κράτη-Μέλη της Ευρωπαϊκής Ένωσης, με εξαίρεση τη Γερμανία, θα ζητήσουμε με τη συνεργασία της Ευρωπαϊκής Επιτροπής να υιοθετηθεί νομοθετική ρύθμιση του θέματος. Για προληπτικούς λόγους θα ζητηθεί η απόσυρση προϊόντων επίπλων με ανησυχητικά αυξημένες τιμές ως προς την εκλυόμενη φορμαλδεΰδη στο περιβάλλον και θα σταλούν δείγματα για εξέταση εκπεμπόμενης φορμαλδεΰδης σε εργαστήριο του εξωτερικού.
      Η Γενική Γραμματεία Καταναλωτή θα εκδώσει Δελτίο Τύπου προς ενημέρωση των καταναλωτών.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      7. Στην με αριθμό 2882/3.10.05 ερώτηση της Βουλευτού  κ. Ροδούλας Ζήση δόθηκε με το υπ’ αριθμ. Β-2230/27-10-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2882/3-10-2005 που κατέθεσε στη Βουλή η Βουλευτής κα Ροδούλα Ζήση , θέτουμε υπόψη σας τα εξής:
      1. Με το ν. 2167/1993, αναμορφώθηκε το καταστατικό του Ο.Τ.Ε. και αυτός υπήχθη στις διατάξεις του ν. 2190/1920, χωρίς να μεταβληθεί η νομική του προσωπικότητα και χωρίς να αλλοιώνεται ο χαρακτήρας του, ως ανώνυμης εταιρίας, που ασκεί επιχείρηση δημόσιας ωφέλειας.
      Σύμφωνα με το άρθρο δεύτερο παρ. 3γ΄ αυτού, από τη δημοσίευση του νόμου ο Ο.Τ.Ε., εξέρχεται ολικώς από τις διατάξεις, που αφορούν στο δημόσιο τομέα (με διατήρηση των δικαιωμάτων του Δημοσίου ως μετόχου και άσκησή τους από τον Υπουργό Οικονομικών).Ομοίως, με το ν.2257/1994 αναμορφώνεται το καταστατικό του Ο.Τ.Ε., χωρίς, όμως, να μεταβάλλεται η νομική του προσωπικότητα και να αλλοιώνεται ο χαρακτήρας του.
      Επίσης, η αποκρατικοποίηση, κατά το ν. 2000/1991 και άρθρο 22 ν. 2733/1999, δεν αποκόπτει το δεσμό των δημοσίων επιχειρήσεων κοινής ωφέλειας από την εποπτεία του κράτους, λόγω της αρχής της συνέχειας της λειτουργίας τους (βλ. και Α. Τάχου, Διοικ. Δίκ., 2000, παρ. 68, αριθμ. 10, όπου και νομολογία - Πρακτικά Επεξεργασίας Συμβουλίου Επικρατείας).
      Περαιτέρω, με τους νόμους 2246/1994 και 2867/2000, ρυθμίζεται η οργάνωση και λειτουργία στον τομέα των τηλεπικοινωνιών. Στους νόμους αυτούς υπάγεται, ως οργανισμός τηλεπικοινωνιών, και ο Ο.Τ.Ε., στον οποίο ανήκει η λειτουργία του δημόσιου τηλεπικοινωνιακού δικτύου.
      Οι τηλεπικοινωνιακές δραστηριότητες υπάγονται στην εποπτεία του Κράτους, η οποία ασκείτο αρχικά από τον Υπουργό Μεταφορών και Επικοινωνιών (Υπ.Μ.Ε.) (άρθρο πρώτο, παρ. 4., άρθρο δεύτερο παρ. 1., ν. 2246/1994) και στη συνέχεια από την Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.). Η αυτοτέλεια της αρχής αυτής δεν αποκλείει την εποπτεία του Υπουργού (πρβλ. άρθρο δωδέκατο παρ. 2 ν. 2932/2001 για την Ρ.Α.Θ.Ε. και άρθρο 4 παρ. 2 ν. 2773/1999 για την Ρ.Α.Ε.).
      Επίσης, με το άρθρο 1 του ν. 2867/2000 ορίζεται, ότι το ΥΠ.Μ.Ε. χαράζει τις κατευθυντήριες γραμμές της πολιτικής των τηλεπικοινωνιών και λαμβάνει τις απαιτούμενες νομοθετικές πρωτοβουλίες στον τομέα των τηλεπικοινωνιών (παρ. 5), ασκώντας εποπτεία και διοικητικό έλεγχο στους κρατικούς τηλεπικοινωνιακούς οργανισμούς, όπως ο ΟΤΕ, και ότι το Κράτος, δια των νομίμων οργάνων του, και η Ε.Ε.Τ.Τ. φροντίζουν, ώστε η άσκηση των τηλεπικοινωνιακών δραστηριοτήτων να γίνεται με βάση τις αρχές της αντικειμενικότητας, της διαφάνειας, της ίσης μεταχείρισης και της αποφυγής διακρίσεων μεταξύ τηλεπικοινωνιακών επιχειρήσεων.
      Εκ των παραπάνω, καθίσταται προφανής η αρμοδιότητα του ΥΠ.Μ.Ε., ως εποπτεύοντος Υπουργού, να παρέχει οδηγίες και κατευθύνσεις και να παρακολουθεί τη λειτουργία του Ο.Τ.Ε., είτε ως επιχειρήσεως δημόσιας ωφέλειας με το αποκλειστικό προνόμιο της εγκατάστασης, λειτουργίας και εκμετάλλευσης του δημόσιου τηλεπικοινωνιακού δικτύου (βλ. και Πρακτικό Επεξεργασίας Σ.Ε. 385/1995, «το Σύνταγμα» 1996, σελ. 285), είτε ως τηλεπικοινωνιακού οργανισμού, στο πλαίσιο του ν. 2867/2000, με μέτοχο και το Κράτος.
      Η εποπτεία αυτή που αφορά τον Ο.Τ.Ε. είναι ανεξάρτητη από την εσωτερική του λειτουργία, ως ανώνυμης εταιρείας, με βάση τις διατάξεις του ν. 2190/1920 και τη συμμετοχή του Δημοσίου ως μετόχου δια του Υπουργού Οικονομικών στη λειτουργία αυτή (βλ. και άρθρο 22 παρ. 2 ν. 2733/1999).
      2. Σημειώνεται ότι ο Ο.Τ.Ε. σύμφωνα με τις αποφάσεις της Ε.Ε.Τ.Τ.:
      . Α.Π.:255/83/14-6-2002 «Καθορισμός του Περιεχομένου της Καθολικής Υπηρεσίας» (ΦΕΚ 874/Β/12.07.2002).
      .Α.Π.:292/57/11-09-2003 «Ορισμός Υπόχρεων Παροχής Καθολικής Υπηρεσίας» (ΦΕΚ 1535/Β/17-10-2003).
      υπέχει υποχρέωση να παρέχει, οπουδήποτε στην Ελλάδα, σύνδεση στο σταθερό δημόσιο τηλεφωνικό δίκτυο σε σταθερή θέση και πρόσβαση σε υπηρεσία φωνητικής τηλεφωνίας, η οποία θα πρέπει να είναι τέτοια ώστε να εξασφαλίζεται ότι οι χρήστες πραγματοποιούν και δέχονται τοπικές, υπεραστικές και διεθνείς κλήσεις και κάνουν χρήση υπηρεσιών τηλεομοιοτυπίας και δεδομένων .
      3. Αναφορικά με την κατατεθείσα Ερώτηση και το θιγόμενο με αυτή θέμα, ο ΟΤΕ στο πλαίσιο των ως άνω υποχρεώσεων του , απέστειλε εγγράφως τα πιο κάτω στοιχεία :
      Οι εγκαταστάσεις του Αλιευτικού Συνεταιρισμού Αλοννήσου βρίσκονται στον οικισμό Πατητήρι και εξυπηρετούνται από το τοπικό κέντρο ΟΤΕ μέσω υπογείου δικτύου χαλκού.
      Στις εγκαταστάσεις του Συνεταιρισμού λειτουργούν 2 τηλεφωνικές (PSTN) συνδέσεις και ζητήθηκε η μετατροπή της μίας από τις δύο σε ISDN BRA. Υπήρξε μια μικρή καθυστέρηση στην ικανοποίηση του αιτήματος λόγω της μη ύπαρξης στο τοπικό κέντρο δυνατότητας χορήγησης επιπλέον συνδέσεων τύπου ISDN BRA.
      Παρ' όλα αυτά, το πρόβλημα αντιμετωπίσθηκε από τις Υπηρεσίες του, και η εν λόγω γραμμή ISDN έχει ήδη δοθεί, προς κάλυψη των αναφερομένων αναγκών.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
    8. Στις με αριθμό 10327/3-5-06 και 10341/4-5-06 ερωτήσεις των Βουλευτών κυρίων Εμμανουήλ Στρατάκη και Στυλιανού Ματζαπετάκη δόθηκε με το υπ’ αριθμ. 1554//24-5-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Μ. Στρατάκης, Σ. Ματζαπετάκης, σας πληροφορούμε τα εξής:
      α. Η χώρα μας με βασικό γνώμονα την προστασία της Δημόσιας Υγείας από την ασθένεια της βρουκέλλωσης, η οποία είναι κυρίως Επαγγελματική Ζωοανθρωπονόσος και μπορεί να μεταδοθεί από τα προσβεβλημένα (μολυσμένα) ζώα στον άνθρωπο (μελιταίος πυρετός) κάτω από συγκεκριμένες προϋποθέσεις (π.χ. άμεση επαφή με βιολογικά υγρά, εκκρίσεις και απεκκρίσεις ζώων, κατανάλωση γάλακτος, το οποίο δεν έχει παστεριωθεί, μη τήρηση των κανόνων υγιεινής και προφύλαξη ς σε επίπεδο αγροτικής κτηνοτροφικής εκμετάλλευσης, κατανάλωση ακατάλληλου και μη ασφαλούς τυριού, το οποίο δεν παρασκευάστηκε σύμφωνα με τις προβλεπόμενες προδιαγραφές, όπως ορίζονται από τις διατάξεις της ισχύουσας Κοινοτικής και Εθνικής Νομοθεσίας), εφαρμόζει συστηματικά εγκεκριμένα συγχρηματοδοτούμενα προγράμματα από την Ε.Ε. Ελέγχου και Εκρίζωσης της Βρουκέλλωσης. Συγκεκριμένα, με την αρ. πρωτ. 207404/02-01-2003 Υπουργική Απόφαση εφαρμόζεται υποχρεωτικά σ' ολόκληρη τη χώρα από τις κτηνιατρικές υπηρεσίες των Νομαρχιακών Αυτοδιοικήσεων Πρόγραμμα Ελέγχου (μαζικός εμβολιασμός νεαρών και ενηλίκων αιγών και προβάτων στην ηπειρωτική χώρα και στα νησιά Λέσβος και Λέρος) και Εκρίζωσης της Βρουκέλλωσης των αιγών και προβάτων (εργαστηριακός ορολογικός έλεγχος με σφαγή των θετικών - προσβεβλημένων ζώων στη νησιωτική χώρα).
      β. Τα αντιγόνα της Βρουκέλλωσης χρησιμοποιούνται μόνο ως αντιδραστήρια στα Κτηνιατρικά Εργαστήρια για διαγνωστικούς σκοπούς, στο πλαίσιο των προγραμμάτων ελέγχου και εκρίζωσης της νόσου.
      Η έλλειψή τους για μικρό χρονικό διάστημα οφείλετο σε διαδικασίες προμήθειας που δεν αποτελούν το μοναδικό παράγοντα αναστολής της εφαρμογής του προγράμματος. Για να εφαρμοστεί το πρόγραμμα θα πρέπει να γίνει καταγραφή των αιγών και προβάτων, συμπλήρωση των μητρώων και τοποθέτηση ενωτίων στα ζώα.
      Συγκεκριμένα, στους Νομούς της Κρήτης αν και από το 2003 δόθηκε έγκριση από τις Δ/νσεις Κτηνιατρικής για αγορά ενωτίων στους κτηνοτρόφους (έχει ανταποκριθεί το 80% των κτηνοτρόφων), εν τούτοις η ανάδοχος εταιρία που ανέλαβε το έργο δεν ανταποκρίθηκε στις υποχρεώσεις της και κηρύχθηκε έκπτωτη.
      Η υποχρέωση της τοποθέτησης των ενωτίων μεταβιβάσθηκε στους κτηνοτρόφους, οι οποίοι και δεν συμμορφώθηκαν, με αποτέλεσμα στο Νομό Χανίων η σήμανση να είναι μηδενική, στο Νομό Ηρακλείου να ανέρχεται στο 12% και στους Νομούς Ρεθύμνης και Λασιθίου στο 5%.
      Σήμερα, παρόλο που τα κτηνιατρικά εργαστήρια του Υπουργείου Αγροτικής Ανάπτυξης και Τροφίμων έχουν προμηθευτεί όλα τα απαιτούμενα υλικά, η υλοποίηση του προγράμματος δεν είναι η επιθυμητή.
      γ. Η έλλειψη μόνιμου προσωπικού στις κτηνιατρικές υπηρεσίες των Ν.Α. της χώρας αποτελεί αντικείμενο αρμοδιότητας του Υπουργείου Εσωτερικών Δημόσιας Διοίκησης και Αποκέντρωσης.
      Επισημαίνεται ότι παρόλο που τα τελευταία χρόνια οι δραστηριότητες των κτηνιατρικών υπηρεσιών των Ν.Α. έχουν πολλαπλασιαστεί εξαιτίας των αυξημένων απαιτήσεων της Ε.Ε. για την προστασία της Υγείας τόσο των καταναλωτών όσο και του ζωικού κεφαλαίου, η έλλειψη μόνιμου προσωπικού παραμένει ένα από τα σοβαρά προβλήματα για τη σωστή εφαρμογή των προγραμμάτων.
      Συμπληρωματικά αναφέρεται με την αριθμ. 18/13Κ/2004 Προκήρυξη για τη στελέχωση των υπηρεσιών του Υπουργείου Αγροτικής Ανάπτυξης και Τροφίμων, προκηρύχθηκαν 25 θέσεις υπαλλήλων του Κλάδου ΠΕ3 Κτην/κου. Μία από τις θέσεις της Προκήρυξης προοριζόταν για το Κτηνιατρικό Εργαστήριο Ηρακλείου, αλλά δεν πληρώθηκε διότι δεν υπήρξε υποψήφιος που να πληροί τις προϋποθέσεις της Προκήρυξης.
      Σημειώνεται ότι το Υπουργείο Αγροτικής Ανάπτυξης και Τροφίμων στον προγραμματισμό προσλήψεων για το έτος 2006, ζήτησε από το αρμόδιο ΥΠ.ΕΣ.Δ.Δ.Α. την έγκριση, μεταξύ των άλλων θέσεων και 90 θέσεων ΠΕ3 Κτην/κου, 30 θέσεων ΤΕ4 Τεχνολόγων Δημ. Υγείας & Κ.Ε. και 60 θέσεων ΔΕ2 Βοηθών Εργαστηρίων.
      Με την έγκριση των παραπάνω θέσεων και την ολοκλήρωση των διαδικασιών πρόσληψης, θα στελεχωθούν οι κενές θέσεις υπαλλήλων των υπηρεσιών του Υπουργείου Αγροτικής Ανάπτυξης και Τροφίμων.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
    9. Στην με αριθμό 10321/3-5-06 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 1552/24-5-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Μαγκριώτης, για τα θέματα της αρμοδιότητάς μας, σας πληροφορούμε τα εξής :
      Η πρόσφατη Απόφαση του Συμβουλίου Υπουργών για την Κ.Ο.Α. Ζάχαρης που ελήφθη μετά από μακροχρόνιες συζητήσεις, διαμορφώνει τα νέα δεδομένα για τον τομέα για τα επόμενα χρόνια συνδέεται δε και με τις συζητήσεις στα πλαίσια του Παγκόσμιου Οργανισμού Εμπορίου και τις γενικότερες δεσμεύσεις όσον αφορά ορισμένες τρίτες χώρες.
      Η χώρα μας από την αρχή είχε εκφράσει την αντίθεσή της στις δυσμενείς προτάσεις της Επιτροπής και είχε πρωταγωνιστικό ρόλο στην ομάδα των 11 χωρών που διαφωνούσαν και συγκρότησαν μία αναστέλλουσα μειοψηφία μέχρι την τελευταία ημέρα των διαπραγματεύσεων.
      Τις θέσεις αυτές η χώρα μας τις διατήρησε και μετά τις τελικές προτάσεις της Επιτροπής, τονίζοντας τις σοβαρές δυσκολίες προσαρμογής στις νέες συνθήκες, οι οποίες δημιουργούνται τόσο για τους παραγωγούς όσο και για την Ελληνική Βιομηχανία Ζάχαρης, καταψηφίζοντας τελικά τις προτάσεις.
      Η πίεση που ασκήθηκε βελτίωσε τις αρχικές προτάσεις της Επιτροπής, αφού οι νέες ρυθμίσεις - οι οποίες αναμένεται να αποσαφηνισθούν και αναλυθούν σε εφαρμοστικό επίπεδο-περιλαμβάνουν μεταξύ άλλων και
      . Μείωση της τιμής της ζάχαρης κατά 36% έναντι 39% αρχικά καθώς και μείωση της τιμής των τεύτλων κατά 40,2 % έναντι 43,1 % της αρχικής πρότασης εντός 4ετίας αντί της αρχικά προβλεπόμενης διετίας.
      . Εξασφάλιση αντιστάθμισης της απώλειας εισοδήματος των τευτλοπαραγωγών σε ποσοστό 64,2% (έναντι 60% της αρχικής πρότασης) με τη μορφή αποσυνδεδεμένης ενίσχυσης που στο τελικό στάδιο θα είναι της τάξεως των 60-70 €/στρέμμα (Η περίοδος αναφοράς που θα ληφθεί υπόψη από τη χώρα μας κατά τον υπολογισμό των δικαιωμάτων είναι η τετραετία 2000-2001-2002-2006).
      . Ποσά αναδιάρθρωσης ανά τόνο ποσόστωσης για όσες βιομηχανίες αποσύρουν μέρος της ποσόστωσής τους με ταυτόχρονη απαξίωση του εξοπλισμού τους ή διατηρήσουν μέρος της ποσόστωσής τους με μερική απαξίωση του εξοπλισμού τους ή επιλέξουν να συνεχίσουν τη λειτουργία του εργοστασίου τους για παραγωγή ενεργειακών προϊόντων όπως η βιοαιθανόλη.
      Η παραγωγή βιαιοθανόλης προβλέπεται στον Καν. (ΕΚ) 320/2006 (άρθρο 3) ο οποίος αφορά τη θέσπιση προσωρινού καθεστώτος αναδιάρθρωσης στον τομέα της ζάχαρης και δικαιούται σημαντικής ενίσχυσης από το Ταμείο Αναδιάρθρωσης.
      Αναδιαρθρωτικά ποσά για τους παραγωγούς τεύτλων και τους κατόχους μηχανημάτων εξειδικευμένων στην βαμβακοκαλλιέργεια που θίγονται λόγω της μείωσης των ποσοστώσεων ζάχαρης και του ενδεχόμενου κλεισίματος εργοστασίων. Το ποσό αυτό ανέρχεται στο 10% τουλάχιστον των προβλεπόμενων ποσών για την αναδιάρθρωση της βιομηχανίας.
      . Τα αναδιαρθρωτικά ποσά για τις περιοχές που θίγονται από την αναδιάρθρωση της βιομηχανίας προσαυξάνονται μέχρι και 100% στην περίπτωση που η μείωση των ποσοστώσεων παραγωγής της χώρας υπερβεί το 50%. Επίσης σε αυτή την περίπτωση προβλέπεται η χορήγηση και συνδεδεμένης ενίσχυσης στους παραγωγούς που θα παραμείνουν στην τευτλοκαλλιέργεια, το ύψος της οποίας μπορεί να ανέλθει σε 30-40 € το στρέμμα περίπου.
      Σημειώνεται ότι στην περίπτωση που μια επιχείρηση επιλέξει τελικά, όπως έχει φυσικά το δικαίωμα, να αποποιηθεί την ποσόστωσή της (μερικώς ή ολικώς) και προκειμένου να τύχει της αναδιαρθρωτικής χρηματοδότησης απαιτείται η υποβολή εκ μέρους της ολοκληρωμένου σχεδίου αναδιάρθρωσης για έγκριση από το Κράτος - Μέλος όπου η επιχείρηση λειτουργεί. Στο σχέδιο, μεταξύ των άλλων, θα πρέπει σαφώς να καταγράφονται και τα μέτρα αποκατάστασης (επανεκπαίδευση, ανακατανομή, πρόωρη συνταξιοδότηση) που θα ληφθούν για τους εργαζομένους που θίγονται από τη διαδικασία αυτή και μάλιστα αφού προηγηθούν διαβουλεύσεις της βιομηχανίας με τους συναλλασσόμενους με αυτή τευτλοπαραγωγούς [άρθρα 3 και 4 του Καν. (ΕΚ) 320/2006].
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ, κύριε συνάδελφε. 
      Κυρίες και κύριοι συνάδελφοι, έχω την τιμή να σας ανακοινώσω το δελτίο αναφορών και ερωτήσεων της Τρίτης 13 Ιουνίου 2006.
      Α. ΑNΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130, παράγραφος 5 του Κανονισμού της Βουλής).
      1. Η με αριθμό 10379/4-5-2006 ερώτηση του Βουλευτή του Πανελλήνιου Σοσιαλιστικού Κινήματος κυρίου Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τον ανασχεδιασμό της Παλαιάς Εθνικής οδού Ηρακλείου και τη δημιουργία κόμβου στο ύψος της Σταλίδας.
      2. Η με αριθμό 9813/11-4-2006 ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Περιβάλλοντος, Χωροταξίας και Δημοσίων Έργων, σχετικά με περιβαλλοντικές παραβάσεις από ρυπογόνα βιομηχανία στο Βόλο.
      Β. ΑΝΑΦΟΡΕΣ ΕΡΩΤΗΣΕΙΣ Δεύτερου Κύκλου (Άρθρο 130, παράγραφος 5 του Κανονισμού της Βουλής).
      1. Η με αριθμό 10013/14-4-2006 ερώτηση της Βουλευτού του Πανελληνίου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων στο Πανεπιστημιακό Γενικό Νοσοκομείο και στο Βενιζέλειο Νοσοκομείο στο Ηράκλειο.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 803/6-6-2006 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Υγείας και Κοινωνικής Αλληλεγγύης, σχετικά με την πρόσφατη έρευνα για την ποιότητα του πόσιμου ύδατος κ.λπ., διαγράφεται λόγω κωλύματος της κυρίας Βουλευτού.
      Δεύτερη είναι η με αριθμό 804/47/6-6-2006 επίκαιρη ερώτηση του τέως Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Πρωθυπουργό, σχετικά με τις εκκρεμείς προτάσεις εξεταστικών, προανακριτικών επιτροπών, την επικείμενη παραγραφή κ.λπ.
      (Θα απαντήσει ο Υπουργός Εσωτερικών, Δημόσιας Διοίκησης και Αποκέντρωσης).
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, δεν θα συζητηθεί η επίκαιρη ερώτηση.
      ΠΡΟΕΔΡΕΥΩΝ (Ιωάννης Τραγάκης): Εντάξει, θα τη διαβάσω, όμως.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι απαραίτητο.
      ΠΡΟΕΔΡΕΥΩΝ (Ιωάννης Τραγάκης): Απαραίτητο είναι, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Ένα λεπτό, κύριε Πρόεδρε, σας παρακαλώ πάρα πολύ.
      ΠΡΟΕΔΡΕΥΩΝ (Ιωάννης Τραγάκης): Η επίκαιρη ερώτηση του κ. Κακλαμάνη έχει ως εξής:
      «Κύριε Πρωθυπουργέ, κατά τη διάρκεια της θητείας μου ως Προέδρου της Βουλής και ιδίως μετά τις εκλογές του 2000, η Νέα Δημοκρατία κατέθεσε πολλές προτάσεις για σύσταση εξεταστικών ή προανακριτικών επιτροπών για «σκάνδαλα» του ΠΑΣΟΚ, τις οποίες η τότε πλειοψηφία της Βουλής (ΠΑΣΟΚ) αλλά τις πλείστες και οι Κοινοβουλευτικές Ομάδες των μικρότερων κομμάτων…
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, με συγχωρείτε που σας διακόπτω, αλλά σας είπα ότι δεν θα συζητηθεί η επίκαιρη ερώτηση και αναφέρω τους λόγους.
      ΠΡΟΕΔΡΕΥΩΝ (Ιωάννης Τραγάκης): Όταν λέτε ότι δεν θα συζητηθεί, κύριε Πρόεδρε, τι εννοείτε;
      ΑΠΟΣΤΟΛΟΣ ΚΑΚΛΑΜΑΝΗΣ: Μου επιτρέπετε να μιλήσω;
      ΠΡΟΕΔΡΕΥΩΝ (Ιωάννης Τραγάκης): Θα σας δώσω το λόγο και θα σας ακούσω.
      Ο κύριος Πρόεδρος έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Σας λέγω, λοιπόν, ότι η επίκαιρη ερώτηση δεν θα συζητηθεί και τους λόγους τους εκθέτω…
      ΠΡΟΕΔΡΕΥΩΝ (Ιωάννης Τραγάκης): Δεν επιθυμείτε εσείς να συζητηθεί;
      ΑΠΟΣΤΟΛΟΣ ΚΑΚΛΑΜΑΝΗΣ: Μη με διακόπτετε. Σε ό,τι θέλετε, ευχαρίστως θα σας απαντήσω στη συνέχεια.
      Τους λόγους τους εκθέτω σε επιστολή την οποία απευθύνω στην Πρόεδρο της Βουλής και θα την καταθέσω για τα Πρακτικά. Τη δε επίκαιρη ερώτηση αυτή θα την επανακαταθέσω, όπως αναφέρω στην επιστολή μου, εφόσον η κυρία Πρόεδρος κατορθώσει να εφαρμοστεί ο Κανονισμός. Επομένως δεν χρειάζεται να τη διαβάσετε.
      ΠΡΟΕΔΡΕΥΩΝ (Ιωάννης Τραγάκης): Ωραία, δεν επιθυμείτε να συζητηθεί η επίκαιρη ερώτηση.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν χρειάζεται να μπείτε καν στον κόπο να τη διαβάσετε. Επαναλαμβάνω ότι θα την καταθέσω και πάλι, εφόσον η κυρία Πρόεδρος είναι σε θέση να μου απαντήσει.
      ΠΡΟΕΔΡΕΥΩΝ (Ιωάννης Τραγάκης): Ωραία, δεν επιθυμείτε να συζητηθεί.
      Κύριε Υπουργέ, ο κύριος Πρόεδρος δεν επιθυμεί να συζητηθεί η επίκαιρη ερώτηση.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, όταν δεν γίνεται συζήτηση, τότε δεν δίνετε το λόγο σε κανένα.
      ΠΡΟΕΔΡΕΥΩΝ (Ιωάννης Τραγάκης): Εντάξει.
      Κύριε Υπουργέ, δεν επιθυμεί ο κύριος Πρόεδρος να συζητηθεί.
      ΑΠΟΣΤΟΛΟΣ ΚΑΚΛΑΜΑΝΗΣ: Κατά συνέπειατη διαγράφετε,  καταθέτω για τα Πρακτικά μία επιστολή που έστειλα στην κυρία Πρόεδρο και θα επανακαταθέσω την επίκαιρη ερώτησή μου στη Βουλή.
      (Στο σημείο αυτό ο τέως Πρόεδρος της Βουλής και Βουλευτής Β΄ Αθηνών κ. Απόστολος Κακλαμάνης καταθέτει για τα Πρακτικά την προαναφερθείσα επιστολή, η οποία έχει ως εξής:
      ( Να φωτογραφηθούν οι σελίδες 10-11)
      ΠΡΟΕΔΡΕΥΩΝ (Ιωάννης Τραγάκης): Ωραία. Ευχαριστούμε πάρα πολύ.
      Εισερχόμεθα στη συζήτηση της τρίτης με αριθμό 798/6-6-2006 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας, σχετικά με το πρόσφατο εργατικό ατύχημα στο εργοστάσιο της «ΤΙΤΑΝ» στην Ελευσίνα, τη λήψη μέτρων ασφαλείας για τους εργαζόμενους στις επιχειρήσεις του Θριάσιου Πεδίου κ.λπ..
      Του ιδίου περιεχομένου είναι και η τέταρτη με αριθμό 796/6-6-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Απασχόλησης και Κοινωνικής Προστασίας, σχετικά με το πρόσφατο εργατικό ατύχημα στο εργοστάσιο της «ΤΙΤΑΝ» στην Ελευσίνα, τη λήψη μέτρων για την υγιεινή και ασφάλεια των εργαζομένων στους χώρους εργασίας κ.λπ..
      Η επίκαιρη ερώτηση του κ. Τσιόγκα έχει ως εξής: 
      «Το τραγικό περιστατικό στο τσιμεντάδικο «ΤΙΤΑΝ», στην Ελευσίνα, με απολογισμό δύο νεκρούς και πέντε τραυματίες εργάτες κατά τη διάρκεια εργασιών μετασκευής ανέδειξε με τον πιο τραγικό τρόπο τις συνέπειες από την τεράστια έλλειψη μέτρων ασφάλειας στους χώρους εργασίας, την υπερεντατικοποίηση της δουλειάς αλλά και την ασυδοσία που έχει επιβληθεί με την εργολαβοποίηση τομέων της παραγωγής στις μεγάλες επιχειρήσεις. Είναι γεγονός ότι τα εργατικά ατυχήματα είναι σε υψηλά-επικίνδυνα επίπεδα κάθε χρόνο, οδηγώντας πολλούς εργαζόμενους στο θάνατο ή στην αναπηρία. 
      Η πολιτική της εταιρείας, η οποία, αντί να προσλαμβάνει και να ειδικεύει εργαζόμενους, παίρνει εργολάβους για να κάνουν τις εργασίες επισκευής και μετασκευής των γερανών και άλλων μηχανημάτων, σε συνδυασμό με την εντατικοποίηση και την πίεση, ιδιαίτερα στους εργολάβους, για γρήγορες εργασίες, ώστε να χρησιμοποιηθούν και πάλι γρήγορα τα μηχανήματα -όπως ο συγκεκριμένος γερανός- και να συνεχίσουν να παράγουν κέρδη δημιουργεί τις προϋποθέσεις για δυστυχήματα όπως αυτό. 
      Από την άλλη μεριά, φαίνεται η αδυναμία της κάλυψης των εργαζομένων από τις κατά τόπους Επιθεωρήσεις Εργασίας, αφού αυτές λειτουργούν με ελάχιστο προσωπικό, ενώ την ίδια ώρα χρειάζεται να καλύψουν τεράστιο αριθμό επιχειρήσεων, πόσο μάλλον σε μια καθαρά βιομηχανική περιοχή όπως αυτή του Θριασίου. Αναδεικνύεται, λοιπόν, η αναγκαιότητα δημιουργίας κρατικού σώματος τεχνικών ασφάλειας και γιατρών εργασίας, πλήρως στελεχωμένου, που θα λειτουργεί στο Κέντρο Υγείας κάθε περιοχής και θα συνεργάζεται με το εργατικό-λαϊκό κίνημα καθώς και η επιβολή εργοδοτικής εισφοράς για την ασφαλιστική κάλυψη του επαγγελματικού κινδύνου και φυσικά ο προσανατολισμός των Επιθεωρήσεων Εργασίας στον ουσιαστικό έλεγχο της εργοδοτικής ευθύνης και στη συνδυασμένη εφαρμογή του συνόλου της σχετικής νομοθεσίας. 
      Το μεγαλύτερο όμως βάρος της ευθύνης για τέτοιου είδους περιστατικά έχει η Κυβέρνηση, που συνεχίζει την πολιτική του ΠΑ.ΣΟ.Κ, με την οποία στο όνομα της ανταγωνιστικότητας της οικονομίας ευνοεί τη δημιουργία συνθηκών για ανάλογα ατυχήματα αλλά και την ατιμωρησία των επιχειρηματιών. 
      Ερωτάται ο κύριος Υπουργός:
      Τι μέτρα προτίθεται να πάρει η Κυβέρνηση για την εξασφάλιση των μέτρων ασφαλείας στις επιχειρήσεις του Θριάσιου Πεδίου;
      Τι σχεδιασμός υπάρχει, ώστε να λυθεί το πρόβλημα του προσωπικού της Επιθεώρησης Εργασίας στο Θριάσιο, ώστε να καλυφθούν οι ανάγκες για ελέγχους;»
      Η επίκαιρη ερώτηση του κ. Λεβέντη έχει ως εξής:
      «Το νέο εργατικό ατύχημα στη τσιμεντοβιομηχανία «ΤΙΤΑΝ», με δύο νεκρούς και πέντε τραυματίες, εκ των οποίων οι δύο σοβαρά, αυξάνει τραγικά τον αριθμό των εργατικών ατυχημάτων στη χώρα μας, το πρώτο εξάμηνο του 2006. Ήδη οι νεκροί ανέρχονται σε σαράντα έξι. 
      Τα στοιχεία αυτά αναδεικνύουν τις σοβαρές πολιτικές ευθύνες της προηγούμενης και της σημερινής Κυβέρνησης για τη μη εφαρμογή της κείμενης νομοθεσίας και τη μη υλοποίηση των οδηγιών της Ευρωπαϊκής Ένωσης για τη λήψη όλων των αναγκαίων μέτρων σε συνέργεια με το δημόσιο σύστημα υγείας για πρόληψη εργατικών ατυχημάτων και επαγγελματικών ασθενειών. 
      Για την αποφυγή πρόκλησης νέων θυμάτων είναι ανάγκη να δημιουργηθούν σε εργασιακούς χώρους δομές για την υγεία, υγιεινή και ασφάλεια των εργαζομένων, όπως ο νόμος προβλέπει, στελεχωμένες με εξειδικευμένο επιστημονικό προσωπικό και με απαραίτητο τεχνολογικό εξοπλισμό, για την καταγραφή των επαγγελματικών κινδύνων και πρόβλεψη των απαραίτητων μέτρων ασφαλείας, όπως επίσης επαρκώς στελεχωμένοι ελεγκτικοί μηχανισμοί και συμπλήρωση της νομοθεσίας για την κάλυψη των εργαζομένων σε υπεργολάβους.
      Με βάση τα παραπάνω, ερωτάται ο κύριος Υπουργός, τι μέτρα προτίθεται να πάρει ώστε:
      Να υποχρεωθούν στη λήψη όλων των αναγκαίων μέτρων όσες επιχειρήσεις από το νόμο προβλέπεται να προχωρήσουν σε λειτουργία δομών για την υγεία, υγιεινή και ασφάλεια στην εργασία, κατάλληλα στελεχωμένες και εξοπλισμένες.
      Να συμπληρωθεί η στελέχωση του Σώματος Επιθεωρητών Εργασίας με τον αναγκαίο αριθμό και να κατανεμηθεί ανάλογα με την επικινδυνότητα εργασιών της κάθε περιοχής, να αποδοθούν ευθύνες και να επιβληθούν οι ανάλογες ποινικές αλλά και οικονομικές κυρώσεις σε όσες επιχειρήσεις βαρύνονται με εργατικά ατυχήματα και μάλιστα θανατηφόρα για λήψη ουσιαστικών μέτρων ασφάλειας των εργαζομένων;»
      Στις επίκαιρες ερωτήσεις των κυρίων συναδέλφων θα απαντήσει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κατά πρώτον, για λογαριασμό του Υπουργείου Απασχόλησης και Κοινωνικής Προστασίας αλλά και εκ μέρους της Κυβέρνησης θα ήθελα να εκφράσω εδώ, στο Εθνικό Κοινοβούλιο, τη βαθιά μας λύπη και οδύνη για το χαμό των δύο εργαζομένων. Αυτό αποτελεί μια μεγάλη πληγή για τη χώρα μας, πέρα απ’ τα θανατηφόρα τροχαία δυστυχήματα, που ούτε να γινόταν πόλεμος. Μάλιστα, μια μελέτη που τώρα έγινε στο Λονδίνο αναδεικνύει ότι είναι περισσότεροι οι νεκροί το χρόνο από τα τροχαία και από άλλα ατυχήματα από το να γινόταν παγκόσμιος πόλεμος. Άρα, εδώ υπάρχει ένα μεγάλο πρόβλημα στην ελληνική κοινωνία, ένα πρόβλημα που λέγεται θανατηφόρα εργατικά δυστυχήματα αλλά και ατυχήματα ολικής ή μερικής αναπηρίας. 
      Για την ιστορία, θα θυμίσω μακάβριους αριθμούς, όπου το 2003 -εμείς παραλάβαμε τη διακυβέρνηση της χώρας το Μάρτιο του 2004- είχαμε εκατόν σαράντα τρεις –δυστυχώς- νεκρούς εργαζόμενους. Το 2004 εκατόν είκοσι επτά και το 2005 εκατόν έντεκα. 
      Κάνουμε μία προσπάθεια, κύριοι Βουλευτές, μία συνειδητή προσπάθεια, μια προσπάθεια με αποτέλεσμα για να μπορέσουμε να περιορίσουμε αυτή τη μεγάλη πληγή και αυτό το μεγάλο δράμα που ζουν σήμερα οι εργαζόμενοι. 
      Το Σ.ΕΠ.Ε. μετά από τις ταλαιπωρίες που πέρασε από τις προηγούμενες κυβερνήσεις, δηλαδή όταν είχαν μεταφερθεί οι αρμοδιότητες στην Τοπική Αυτοδιοίκηση και επανήλθαν στο Υπουργείο, όλες αυτές οι αναταραχές έφεραν πράγματι μια ανεπαρκή λειτουργία στο Σ.Ε.Π.Ε. 
      Στα δύο τελευταία χρόνια, δίνουμε μεγάλη, μα πάρα πολύ μεγάλη προσοχή, και είναι προς τιμήν του Ειδικού Γραμματέα κ. Κουρούση το γεγονός ότι καταβάλει άοκνες και συνεχείς προσπάθειες για να μπορέσουμε πράγματι να περιορίσουμε και τα ατυχήματα, αλλά και να κάνουμε και τον έλεγχο στο χώρο εργασίας. 
      Όσον αφορά το συγκεκριμένο περιστατικό, την προηγούμενη ημέρα –την προηγούμενη μέρα!- του ατυχήματος, η Τεχνική και Υγειονομική Επιθεώρηση Δυτικής Αττικής είχε διενεργήσει έλεγχο στην επιχείρηση «ΤΙΤΑΝ» τόσο στα ζητήματα της επιχείρησης, αλλά και στους τέσσερις εργολάβους οι οποίοι δραστηριοποιούντο εκείνη την ημέρα στην «ΤΙΤΑΝ». Ο εργολάβος της συγκεκριμένης εταιρείας, της επιχείρησης «ΜΕΣΚΑ», ανέλαβε τα καθήκοντα για πρώτη μέρα, την ημέρα του ατυχήματος. 
      Από πλευράς, λοιπόν, Σ.ΕΠ.Ε., έγινε ό,τι καλύτερο και είναι σπάνιο την ακριβώς προηγούμενη μέρα να ελεγχθεί μια επιχείρηση. Έχει ευθύνες η επιχείρηση, όταν την ημέρα που τοποθετήθηκε ο εργολάβος της «ΜΕΣΚΑ», έγινε αυτό το θανατηφόρο εργατικό ατύχημα. Και όσον αφορά αυτό, θα ληφθούν όλα εκείνα τα μέτρα που χρειάζονται και θα εξαντλήσουμε όλη την αυστηρότητα του νόμου ώστε τέτοιου είδους ατυχήματα να τα έχουμε παράδειγμα προς αποφυγή. 
      Κάνουμε καθημερινή προσπάθεια. Θα σας πω μόνο ότι στο ΚΕΠΕΚ Δυτικής Αττικής, κύριε Λεβέντη, που είναι και η εκλογική σας περιφέρεια, οι έλεγχοι του 2005 και 2006 είναι πολλοί περισσότεροι. Το 2005 έγιναν χίλιοι τετρακόσιοι ογδόντα οκτώ έλεγχοι, εκατόν δέκα μηνυτήριες αναφορές, διακοπές –που ήταν σπάνιο παλαιότερα- εκατόν είκοσι τρεις μόνο στη Δυτική Αθήνα και άλλες ποινές. 
      Δίνουμε μια μάχη καθημερινά, μια μάχη για να αντιμετωπίσουμε τα προβλήματα και για να έχει ο εργαζόμενος ποιότητα, ασφάλεια και υγεία στο χώρο της εργασίας του. 
      Όμως, όπως ξέρετε, ένα πρόβλημα των τριάντα τελευταίων ετών δεν αντιμετωπίζεται με μαγικό ραβδάκι, με λύσεις μαγικές και με θαύματα. Δίνουμε προτεραιότητα στο Εθνικό Ινστιτούτο Πρόληψης για την Υγεία και την Ασφάλεια των εργαζομένων. Εντός του 2006, θα είναι νόμος του κράτους το Εθνικό Ινστιτούτο και θα μπορούμε πράγματι μέσω αυτού, με ειδικούς επιστήμονες και εκπροσώπους όλων των Υπουργείων, να καταγράφονται όλα τα προβλήματα, να αναλύονται όλα τα αίτια και να έχουμε τις επαγγελματικές γνώσεις, την ασφάλεια και την υγεία για να μπορούμε να παίρνουμε τέτοια μέτρα, που θα προλαμβάνουν και όχι να αντιμετωπίζουν τέτοια μακάβρια, τέτοια δυστυχή περιστατικά.
      Αυτό το σχέδιο νόμου θα δοθεί και τα κόμματα και στους φορείς και στη Γ.Σ.Ε.Ε. και στη Γ.Σ.Ε.Β.Ε.Ε. και παντού, ώστε να γίνει διαβούλευση και να προσθέσετε και εσείς ένα λιθαράκι για να μπορέσουμε πράγματι να πούμε ότι σ’ αυτή την τετραετία, αυτή η Κυβέρνηση σέβεται απόλυτα την ποιότητα ζωής των εργαζομένων στο χώρο δουλειάς.
      Προς αυτή τη κατεύθυνση έχουμε κάνει πάρα πολλά, αλλά όσα και να κάνεις είναι λίγα, όταν υπάρχει έστω και ένας θάνατος. Προς αυτή την κατεύθυνση, κύριοι συνάδελφοι και του Κομμουνιστικού Κόμματος Ελλάδας και του Συνασπισμού, σας καλούμε να είστε κοντά, δίπλα στο ΣΕΠΕ, για να δώσουμε τη μάχη μαζί, ώστε να εξαλειφθούν αυτά τα αίτια τα οποία προκαλούν αυτά τα ατυχήματα.
      Όσον αφορά το προσωπικό αντιλαμβάνεστε ότι στο Α.Σ.Ε.Π. υπάρχει μεγάλη καθυστέρηση. Γι' αυτό, αφού κάναμε την ορθοκατανομή σε όλες τις οργανώσεις και του ΚΕ.Π.Ε. και του Κ.Ε.Τ.Ε.Κ. και του Σ.ΕΠ.Ε., την ερχόμενη εβδομάδα ξεκινάμε να διορίσουμε με STAGE προσωρινά, για να μπορέσουμε να αντιμετωπίσουμε τα μεγάλα προβλήματα προσωπικού. Διότι αν περιμένουμε το Α.Σ.Ε.Π., θα έχει τελειώσει η θητεία της Κυβέρνησης και ακόμη θα γίνεται διαγωνισμός. 
      Γι' αυτό λοιπόν, κύριε Πρόεδρε, για να λύσουμε άμεσα την επιτακτική ανάγκη  της αντιμετώπισης στο χώρο δουλειάς όλων των προβλημάτων και των κινδύνων για τους εργαζόμενους, θα έχουμε μέχρι τέλη Ιουνίου δέσμευση του Υπουργείου. Θα έχουμε τα άτομα που θα πλαισιώσουν το Σ.ΕΠ.Ε. και τα Κ.Ε.Τ.Ε.Κ. με STAGE και ανθρώπους που πραγματικά θα βοηθήσουν αυτήν την προσπάθεια, που είναι πάρα πολύ μεγάλη. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Κύριε Τσιόγκα, έχετε το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Από την πλευρά της Κυβέρνησης έχουμε μόνο ευχές και συλλυπητήρια προς την εργατική τάξη. Αυτό είναι: «Ευχόμαστε να μην ξαναγίνει. Συλλυπητήρια στις οικογένειες των νεκρών.» Ε, αυτό έχει καταντήσει γελοίο! Κάθε φορά ακούμε τα ίδια! 
      Και βέβαια είναι αποκαλυπτικό το γεγονός ότι την προηγούμενη έγινε έλεγχος. Αλήθεια, τι έλεγχος έγινε; Τι έλεγξαν; Και εσείς τους αθωώνετε όλους! Με την πολιτική σας «κάνετε πλάτες» στους βιομήχανους! Αυτή είναι η ουσία. 
      Δύο νεκροί και πέντε τραυματίες. Και το έγκλημα ήταν προμελετημένο από την εργοδοσία της «ΤΙΤΑΝ», για την οποία δεν λέτε κουβέντα. Κουβέντα δεν λέτε για τους εργοδότες της «ΤΙΤΑΝ», αλλά και τον εργολάβο της «ΜΕΣΚΑ»! Και οι δύο έστειλαν στο θάνατο άλλους δύο εργάτες και άλλους πέντε στο νοσοκομείο! Πλήρωσαν ακριβά το μεροκάματο! Μαζί με τους άλλους δεν γνωρίζουν αν θα ξαναγυρίσουν το βράδυ στο σπίτι τους. 
      Γιατί; Είναι αποτέλεσμα των νόμων που ψηφίζετε για να στηρίζετε την κερδοφορία των βιομηχάνων. Ψηφίζετε νόμους και τους εφαρμόζετε, για να νοικιάζουν εργάτες. Για να δίνουν τις δουλειές στους εργολάβους. Για να έχουν λιγότερο κόστος. Για να μην παίρνουν μέτρα ασφάλειας. Αυτή είναι η ουσία. 
      Και βέβαια με το θάνατο των δύο εργαζομένων και τον σοβαρό τραυματισμό των άλλων στην εταιρεία «ΤΙΤΑΝ» ένα ακόμα έγκλημα –εσείς το λέτε ατύχημα, ενώ είναι έγκλημα και μάλιστα προμελετημένο αυτό που έγινε!- έρχεται να προστεθεί στα εγκλήματα της εργοδοσίας και της Κυβέρνησης, σε βάρος της ζωής των εργαζομένων. 
      Αυτοί οι δύο νεκροί έρχονται να προστεθούν στους εκατόν πενήντα και πλέον νεκρούς του 2005. Υπάρχει σοβαρή έλλειψη μέτρων προστασίας των εργαζομένων. Υπάρχει εντατικοποίηση. Υπάρχει παραβίαση και καταπάτηση του ωραρίου. Δεν υπάρχει κανένας ουσιαστικός έλεγχος. Υπάρχει συστηματική ατιμωρησία των ενόχων. 
      Και βέβαια η ευθύνη βρίσκεται στην Κυβέρνηση -και στη σημερινή και στην προηγούμενη- στις συνδικαλιστικές ηγεσίες -στη Γ.Ε.Σ.Ε.Ε.- που γνωρίζουν τι γίνεται στους χώρους εργασίας και δεν φωνάζουν, δεν διαμαρτύρονται, δεν κάνουν τίποτα. Συμφωνούν με την ενοικίαση των εργαζομένων, με την εντατικοποίηση, με τις εργολαβίες και με όλα τα συναφή. 
      Και βέβαια πρέπει να πούμε ότι οι εργαζόμενοι πρέπει να βγάλουν συμπεράσματα, γιατί πληρώνουν με τη ζωή τους τα κέρδη των εργοδοτών και να δώσουν απάντηση και προς την Κυβέρνηση και προς τους εργοδότες και προς τις συνδικαλιστικές ηγεσίες. Αυτή είναι η ουσία και σε αυτά πρέπει να απαντήσετε. Δεν λέτε τίποτα για τους ιδιοκτήτες της «ΤΙΤΑΝ»! 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Τσιόγκα. 
      ΔΗΜΗΤΡΙΟΣ ΤΣΙΟΓΚΑΣ: Είπατε, κύριε Γιακουμάτο, ότι θα φτάσετε μέχρι το τέρμα και ότι θα τιμωρηθούν οι εργοδότες. Για να δούμε. Έχετε κότσια να πάτε έστω και έναν μέσα; Γιατί μέχρι τώρα δεν τολμήσατε να κάνετε απολύτως τίποτα! 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Κύριε Λεβέντη, έχετε το λόγο. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Βέβαια, βαθιά η θλίψη μας για το ότι χάθηκαν άλλοι δύο εργάτες στην «ΤΙΤΑΝ». Βαθιά η θλίψη μας και γιατί δυστυχώς δεν παίρνονται τα μέτρα που πρέπει.
      Και βέβαια, κύριε Υπουργέ, αν με παρακολουθείτε…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Παρά πολύ καλά, κύριε συνάδελφε.
      ΑΘΑΝΑΣΙΟΣ ΛΕΒΕΝΤΗΣ: … πριν από δεκαπέντε μέρες είχα φέρει πάλι εδώ θέμα για την έλλειψη ελεγκτικών μηχανισμών στο Θριάσιο και κατηγορήθηκα από σας γιατί κοιτάω μόνο την εκλογική μου περιφέρεια, δήθεν, και αδιαφορώ και δεν είμαι τόσο ανοιχτομάτης, σαν κι εσάς, που βλέπετε όλη την Ελλάδα και φροντίζετε για όλη την Ελλάδα.
      Και μάλιστα, όταν σας είπα ότι είναι το βασίλειο της ασυδοσίας εκεί κάτω, με κατηγορήσατε και μου είπατε να φέρω στοιχεία. Και δυστυχώς η σκληρή πραγματικότητα τα φέρνει τα στοιχεία. Δυο εργάτες νεκροί στην κουβέρτα και πέντε τραυματίες στα φορεία. Και τα στοιχεία, κύριε Υπουργέ, τα ξέρετε πάρα πολύ καλά. Σας είπα ότι κλείνουν εκεί κάτω τα στόματα, κλείνουν τα μάτια και δυστυχώς κλείνουν τα αυτιά και πρώτα και κύρια τα δικά σας μάτια και της Κυβέρνησης.
      Ερώτημα: γιατί στην «ΠΕΤΡΟΛΑ» κάηκαν δεκαπέντε άνθρωποι πριν από μερικά χρόνια;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πότε;
      ΑΘΑΝΑΣΙΟΣ ΛΕΒΕΝΤΗΣ: Το 1992, κύριε Υπουργέ. Τότε ποιος τιμωρήθηκε από τους υπεύθυνους; Ούτε ένας. Νομίζετε ότι θα τιμωρηθεί κανένας τώρα;
      Δυστυχώς είναι τεράστιες οι ευθύνες της βιομηχανίας «ΤΙΤΑΝ», η οποία αναθέτει σε εργολάβους αυτές τις εργασίες, οι οποίοι παίρνουν ανειδίκευτους εργάτες, γιατί αυτοί είναι οι τελευταίοι μειοδότες, αυτοί για τους οποίους πρέπει να πληρώσει τα λιγότερα η εταιρεία. Η συνέπεια είναι να παίρνει τους πιο ανειδίκευτους, να τους χρησιμοποιεί για πολύ περισσότερες ώρες, κυριολεκτικά να τους ξεζουμίζει και βέβαια να χρησιμοποιούν, αν θέλετε, και τα πιο σκάρτα υλικά.
      Και μας λέτε ότι την προηγούμενη μέρα έγινε έλεγχος και ευτυχώς –να διαβάσω πώς ακριβώς το είπατε- «το ΚΕ.Π.Ε.Κ. έκανε το καλύτερο που μπορούσε». Δηλαδή, αν δεν έκανε το καλύτερο, τι θα γινόταν, πόσοι θα σκοτωνόντουσαν; Κύριε Υπουργέ, ο ελληνικός λαός έχει χορτάσει από παχιά λόγια και από τις αμετροέπειες που εδώ, μέσα σε αυτήν την Αίθουσα τουλάχιστον, αναπτύσσονται. Και εσείς διαπρέπετε σε αυτόν τον τομέα. Πράξεις θέλει, έργα.
      Αυτήν τη στιγμή υπάρχουν δομές; Ξέρετε ότι υπάρχουν νόμοι, οι οποίοι δεν τηρούνται. Οι νόμοι λένε ότι για τον εργαζόμενο πρέπει να υπάρχει η Επιθεώρηση Εργασίας, πρέπει να υπάρχει ο γιατρός εργασίας, θα πρέπει οι εργάτες να είναι εξειδικευμένοι, να είναι κατατοπισμένοι για τους κινδύνους που διατρέχουν από το επάγγελμά τους. Πού γίνεται αυτό; Σε ποια επιχείρηση; Τα ήξεραν αυτά οι εργάτες αυτοί που έπεσαν νεκροί;
      Δυστυχώς δεν τα κάνετε αυτά, κύριε Υπουργέ. Και μέχρι σήμερα δεν υπάρχει τέτοια σύσταση δομών. Και υπάρχει, βέβαια, έντονο παρασκήνιο και απαξίωση και της υγιεινής και της ασφάλειας της εργασίας, αλλά και των ελεγκτικών μηχανισμών. Αν δεν φτιάξετε δομές και αν δεν φτιάξετε ελεγκτικούς μηχανισμούς, οι οποίοι να λειτουργούν και να μην κλείνουν τα μάτια τους, τα αυτιά τους και τα στόματά τους, αν δεν πηγαίνουν επί τον τύπον των ήλων να ψάξουν πραγματικά, τότε δυστυχώς αυτά τα φαινόμενα θα επαναλαμβάνονται.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΑΘΑΝΑΣΙΟΣ ΛΕΒΕΝΤΗΣ: Τελειώνω αμέσως, κύριε Πρόεδρε.
      Δυστυχώς, θα θρηνήσουμε και άλλα θύματα, όπως αυτά τα τραγικά θύματα που θρηνήσαμε. Και έχετε πρώτα και κύρια εσείς σαν Υπουργείο Εργασίας και η Κυβέρνηση την ευθύνη, έχουν οι εργοδότες και οι εργολάβοι βέβαια, οι οποίοι φορτώνουν τις ευθύνες μετά στους εργάτες.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ορίστε, κύριε Υπουργέ, έχετε το λόγο για τέσσερα λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η θεωρία για την ασφάλεια που δίνει η Αντιπολίτευση –που είναι μόνο θεωρία- είναι εντυπωσιακή, ειδικά από τις δύο πτέρυγες του Κοινοβουλίου. Και το λέω αυτό, γιατί μας κατηγορείτε για νεκρό. Και έχετε δίκιο, υπάρχει ευθύνη…
      ΑΘΑΝΑΣΙΟΣ ΛΕΒΕΝΤΗΣ: Για δύο νεκρούς, όχι για έναν!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): … και από τους δικούς μας και απ’ όλους. Εσείς όμως, κάνετε κομματική τυμβωρυχία και όταν δεν μας περιγράφετε πού υπάρχει ο υπαρκτός ή ο ανύπαρκτος παράδεισος, όπου δεν θα υπάρχει κανένας θάνατος. Ε, αυτήν την κοινωνία μόνον εσείς σοσιαλιστικά μπορείτε να την περιγράψετε. Εγώ την περιμένω να μου την υποδείξετε την υδρόγειο οπουδήποτε.
      ΑΘΑΝΑΣΙΟΣ ΛΕΒΕΝΤΗΣ: Μα σοβαρά μιλάτε; Τι πράγματα είναι αυτά;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πάντα θα υπάρχει, δυστυχώς, ατύχημα, είτε αυτό είναι σε μια κοινωνία ονειρική του υπαρκτού σοσιαλισμού ή του ανυπάρκτου.
      ΑΘΑΝΑΣΙΟΣ ΛΕΒΕΝΤΗΣ: Σκοτώθηκαν άνθρωποι εδώ!
      ΔΗΜΗΤΡΙΟΣ ΤΣΙΟΓΚΑΣ: Το ίδιο παραμύθι μια ζωή!
      ΠΡΟΕΔΡΕΥΩΝ (Ιωάννης Τραγάκης): Παρακαλώ! Παρακαλώ, δεν διακοπήκατε καθόλου και οι δύο και ειδικά εσείς, κύριε Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Να σέβεται τους νεκρούς!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και το θέμα, κύριε Πρόεδρε, είναι ότι έχουμε και υπερβολή. Πέρα από τις κραυγές που ακούω, έχουμε και υπερβολή, υπερβολή που φτάνει στα όρια του θράσους! Όταν λέτε, κύριε Τσιόγκα, ότι είναι εκατόν πενήντα και πλέον νεκροί το 2005…
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, παρακαλώ, λίγο πιο ήρεμα. Ας κατεβάσουμε λίγο τους τόνους, γιατί και ο κ. Τσιόγκας τους ανέβασε…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Με συγχωρείτε, κύριε Πρόεδρε, αυτή είναι η φωνή μου, τι να κάνω; 
      ΔΗΜΗΤΡΙΟΣ ΤΣΙΟΓΚΑΣ: Μαζί και τους πρώτους μήνες του 2006. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όταν, κύριε Τσιόγκα, η υπερβολή έχει και θράσος, είναι επικίνδυνη. Διότι είπατε –και είναι γραμμένο στα Πρακτικά- «πλέον των εκατόν πενήντα θανάτων το 2005». 
      ΔΗΜΗΤΡΙΟΣ ΤΣΙΟΓΚΑΣ: Μαζί και τους πρώτους μήνες του 2006. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αφήστε, κύριε Τσιόγκα, ισχύει ό,τι είπατε στα Πρακτικά. Είπατε: «Το 2005 πάνω από εκατόν πενήντα θανάτους». Θα καταθέσω τα Πρακτικά, κύριε Πρόεδρε, στη Βουλή. 
      Είχαμε εκατόν ογδόντα οκτώ θανάτους το 2001, εκατόν πενήντα τρεις το 2002,  εκατόν σαράντα πέντε το 2003 και -ω του θαύματος!- το 2004 και το 2005, που δεν κάναμε τίποτα, έχουμε εκατόν είκοσι επτά και εκατόν έντεκα νεκρούς. Αυτά είναι τα επίσημα στοιχεία και όχι υπερβολές και κραυγές από μέρους σας. Αυτό σημαίνει ότι κάτι γίνεται, ότι πρέπει να γίνει ακόμη περισσότερο και ακόμη αποτελεσματικότερο. Αυτό είναι μία άλλη ιστορία. Αλλά υπερβολές και κραυγές εδώ δεν βοηθούν κανέναν.  
      ΔΗΜΗΤΡΙΟΣ ΤΣΙΟΓΚΑΣ: Τώρα, αν από τους πέντε τραυματίες πεθάνει ο ένας, δεν θα είναι αποτέλεσμα του εγκλήματος; 
      ΠΡΟΕΔΡΕΥΩΝ (Ιωάννης Τραγάκης): Κύριε Τσιόγκα, παρακαλώ!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το δεύτερο είναι, τάχατες, τάχατες, το ψευτοδίλημμα ότι αυτή η Κυβέρνηση είναι δίπλα στους βιομηχάνους και στους εργοδότες. Αυτό είναι ένα καλό τρικ για εσάς να το λέτε στις κομματικές εκδηλώσεις και στο σπίτι του λαού, αλλά όχι στο σπίτι της δημοκρατίας, όπως είναι το Εθνικό Κοινοβούλιο. Αυτό είναι πέρα για πέρα ψέμα. 
      ΔΗΜΗΤΡΙΟΣ ΤΣΙΟΓΚΑΣ: Δεν έχετε τα κότσια να τα βάλετε με τους βιομηχάνους. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ειδικότερα για την επιχείρηση της «ΤΙΤΑΝ», στην οποία έλαβε χώρα το ατύχημα της 31-5-06, το ΚΕ.Π.Ε.Κ. Δυτικής Αττικής έχει πραγματοποιήσει έντεκα ελέγχους τόσο στην «ΤΙΤΑΝ», όσο και σε εργολάβους που εργάζονται εκεί το πρώτο τετράμηνο. Την τελευταία πενταετία έχει δηλωθεί μόνο ένα ατύχημα σε εργαζόμενο της «ΤΙΤΑΝ». Τι θέλετε, δηλαδή, να κάνουμε; Παρακολουθούμε, ελέγχουμε και προς πάσα κατεύθυνση εφαρμόζουμε το νόμο. 
      Και οι εκατόν δέκα μηνύσεις, κύριε Λεβέντη, που έχουν σταλεί στη δικαιοσύνη το 2005 είναι γεγονός στη δυτική Αθήνα. Πέραν των διοικητικών προστίμων, έχουμε και τα ποινικά. Σας ερωτώ: Αυτή η Κυβέρνηση με το ν. 3385/2005 δεν  τριπλασίασε τις διοικητικές και ποινικές ποινές; Εμείς δεν φέραμε το νόμο τον Αύγουστο του 2005; Άρα, λοιπόν, πώς μας εγκαλείτε, όταν κάναμε εκατόν δέκα μηνύσεις; 
      Και τώρα, εάν πήγε φυλακή, κύριε Λεβέντη...
      ΔΗΜΗΤΡΙΟΣ ΤΣΙΟΓΚΑΣ: Με το ν. 3385/2005 καταργείται και το οκτάωρο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Τσιόγκα, τις φωνές, τα λάβαρα και αυτά, εκεί που σας χωράει, όχι σε εμένα και όχι εδώ. 
      Κύριε Πρόεδρε, να τον μαζέψετε, δεν μαζεύεται. Τι είναι εδώ πέρα; 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι λάθος. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Συμφωνώ, ανακαλώ. 
      ΠΡΟΕΔΡΕΥΩΝ (Ιωάννης Τραγάκης): Κύριε Τσιόγκα, θα σας παρακαλέσω να μη διακόπτετε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Λεβέντη, εάν πήγε κάποιος φυλακή ή όχι, λαμπρό πεδίο, ιδού ο Υπουργός Δικαιοσύνης. Εμείς κάναμε τις μηνύσεις, παραπέμψαμε στη δικαιοσύνη τους εκατόν δέκα το τελευταίο τετράμηνο, αλλά δεν είμαι εγώ αρμόδιος να κρίνω. Η δικαιοσύνη κρίνει βάσει των νόμων. Εάν θέλετε βελτίωση του νόμου και πιο σκληρό πλαίσιο, να το κάνουμε. Κι εμείς δεν παρακολουθούμε ως Πουαρό ή πράκτορες ποιος πάει και ποιος δεν πάει,  παραπέμπουμε και εμπιστευόμαστε τη δικαιοσύνη. Άρα, κάνουμε αυτό που πρέπει, όσο μπορούμε καλύτερα και χρειάζεται ακόμη καλύτερα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υπουργό. 
      ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, να ανακαλέσει ο κύριος Υπουργός. 
      ΠΡΟΕΔΡΕΥΩΝ (Ιωάννης Τραγάκης): Το ανακάλεσε. 
      Εισερχόμαστε στις επίκαιρες ερωτήσεις δευτέρου κύκλου. 
      Πρώτη είναι η με αριθμό 794/45/5-6-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μιλτιάδη Παπαϊωάννου προς τον Πρωθυπουργό, σχετικά με τη χάραξη και εφαρμογή αποτελεσματικής αντιεγκληματικής πολιτικής και τη σωστή λειτουργία του σωφρονιστικού μας συστήματος. 
       Το περιεχόμενο της επίκαιρης ερώτησης του κ. Παπαϊωάννου έχει ως εξής:
      «Η χθεσινή πρωτοφανής απόδραση βαρυποινιτών από τις φυλακές Κορυδαλλού ως εικόνα εξευτελίζει το κράτος, κυρίως όμως πιστοποιεί την πλήρη παράλυσή του σε πολλούς τομείς και δραστηριότητές του. Το αίσθημα ανασφάλειας των πολιτών ενισχύεται και γενικεύεται, αφού:
      Παρατηρείται δραματική αύξηση της εγκληματικότητας. Οι ληστείες, οι ανθρωποκτονίες, οι κλοπές και τα συναφή εγκλήματα είναι πλέον καθημερινό γεγονός, γίνονται πολύ απλά, με πρωτόγνωρη ευκολία, μέρα μεσημέρι. 
      Δραπέτες των φυλακών δολοφονούν αθώους πολίτες, κρατούμενοι καίγονται στις φυλακές. 
      Το έγκλημα των υποκλοπών αναδεικνύει ότι στη χώρα μας γίνεται ωμή παραβίαση των ανθρωπίνων δικαιωμάτων και ότι η Κυβέρνησή σας δεν μπορεί να εγγυηθεί την ασφάλεια της χώρας. Παρόμοια είναι και η υπόθεση της σύλληψης και της παράνομης κατακράτησης και ανάκρισης αλλοδαπών πολιτών που ζουν και εργάζονται νόμιμα στη χώρα μας. 
      Για όλα αυτά οι κυβερνητικές ευθύνες είναι τεράστιες και αποκλειστικές, αφού αναδεικνύουν μια πρωτοφανή ανικανότητα στη χάραξη και εφαρμογή μιας αποτελεσματικής αντεγκληματικής πολιτικής, αλλά και στην όλη λειτουργία του σωφρονιστικού μας συστήματος. Οι αρμόδιοι όμως Υπουργοί εξαντλούνται σε δηλώσεις μετάθεσης των δικών τους ευθυνών σε άλλους και εσείς σε έκφραση «ανησυχίας» ή «δυσφορίας» για όσα συμβαίνουν, χωρίς να καταλογίζετε σε κανέναν πολιτικές ευθύνες. 
      Ερωτάται ο κύριος Πρωθυπουργός: 
      1. Για όλα αυτά τα μεγάλα εγκλήματα, για το γενικευμένο αίσθημα ανασφάλειας των πολιτών, οι ευθύνες μέχρι που φθάνουν; Εξαντλούνται στα πορίσματα των Ένορκων Διοικητικών Εξετάσεων (Ε.Δ.Ε.) ή στη στερεότυπη πλέον φράση «το θέμα εκκρεμεί στη Δικαιοσύνη»;
      2. Υπάρχουν πολιτικοί υπεύθυνοι και υπόλογοι σε αυτήν τη χώρα; Και αν ναι, ποιοι είναι»;
      Κύριε Υπουργέ, έχετε το λόγο για τρία λεπτά. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Η πρόσφατη απόδραση από τον Κορυδαλλό, καταδεικνύει αν μη τι άλλο ότι το οργανωμένο  έγκλημα, μετερχόμενο τα πιο σύγχρονα μέσα, έχει πια καταστεί πιο αδίστακτο και πιο επικίνδυνο από ποτέ. 
      Όχι μόνο μεμονωμένες, αλλά και ομαδικές αποδράσεις, που αναδείκνυαν με τον οξύτερο τρόπο τα προβλήματα στο σύστημα φύλαξης των Καταστημάτων Κράτησης της χώρας, έχουν σημειωθεί πολλές φορές στο παρελθόν και μάλιστα χωρίς τη βοήθεια ελικοπτέρου. Την περασμένη Κυριακή για πρώτη φορά φυλακή υπέστη επίθεση από τον αέρα. Το οργανωμένο έγκλημα σχεδίασε την απόδραση δύο βαρυποινιτών κρατουμένων, αιφνιδιάζοντας πλήρως τους φύλακες. 
      Διέταξα από την πρώτη στιγμή έρευνα για την επιβολή και ποινικών, αλλά και πειθαρχικών κυρώσεων και επέβαλα διοικητικές ποινές στους καθ’ ύλην υπεύθυνους. Ενήργησα όπως επιβαλόταν, άμεσα και παραδειγματικά. Εκείνο όμως που ουσιαστικά επιβάλλεται, κύριοι συνάδελφοι, είναι η εντατικοποίηση της προσπάθειας, της προσπάθειας που καταβάλλουμε για να αντιμετωπίσουμε τα χρόνια τώρα συσσωρευμένα προβλήματα στο σωφρονιστικό μας σύστημα. Σας θυμίζω ότι, εις πείσμα της ραγδαίας ανόδου της εγκληματικότητας κατά την διάρκεια των τελευταίων χρόνων, κατασκευάστηκε μόλις μία φυλακή τα τελευταία δεκαπέντε χρόνια. 
      Εμείς αντίθετα υλοποιούμε, παρά τη δύσκολη δημοσιονομική συγκυρία, ένα ταχύρυθμο πρόγραμμα κατασκευής τριών νέων φυλακών. Αυτές παραδίδονται μέσα στο 2006, όπως και άλλες δύο που παραδίδονται τους πρώτους μήνες του 2007. Προχωρούμε δηλαδή στην αποσυμφόρηση των φυλακών και άρα στην αναβάθμιση και των συνθηκών διαβίωσης, αλλά και των συνθηκών ασφάλειας.
      Σε δεκαπέντε μέρες παραδίδεται η νέα φυλακή στα Τρίκαλα, αρχές φθινοπώρου η νέα φυλακή στο Δομοκό, στο τέλος του έτους στα Γρεβενά. Θα ακολουθήσουν στις αρχές του 2007 η νέα φυλακή στη Δράμα και η γυναικεία φυλακή στον Ελαιώνα Θηβών. Έτσι, στη φυλακή Κορυδαλλού θα απομείνουν πλέον μόνο υπόδικοι, όχι κατάδικοι κρατούμενοι.
      Επιπλέον, αυξήσαμε τον αριθμό των σωφρονιστικών υπαλλήλων και των εξωτερικών φρουρών. Το 2005 διορίστηκαν διακόσιοι δεκατρείς νέοι σωφρονιστικοί υπάλληλοι και εντός του μηνός ολοκληρώνεται ο διαγωνισμός για άλλους ενενήντα ένα, ενώ έχουν εγκριθεί και άλλες τριακόσιες δεκαπέντε θέσεις σωφρονιστικών υπαλλήλων προς πλήρωση. Εξάλλου, έχει εκδοθεί προκήρυξη για διακόσιους είκοσι πέντε υπαλλήλους εξωτερικής φρούρησης και επιπλέον εγκρίθηκε και νέα πρόσληψη διακοσίων ογδόντα σωφρονιστικών υπαλλήλων και εξωτερικών φρουρών.
      Σχεδιάζουμε ακόμα συγκεκριμένα μέτρα για την αναβάθμιση των συστημάτων ασφάλειας και στο Κορυδαλλό, αλλά και στις άλλες φυλακές της χώρας, έτσι ώστε να μπορούν εφεξής να αντιμετωπίσουν όλα τα ενδεχόμενα, όπως η επίθεση από τον αέρα, με αποτελεσματικότερο τρόπο. 
      Η πολιτική ευθύνη μιας κυβέρνησης, κυρίες και κύριοι συνάδελφοι, και ενός Υπουργού συνίσταται στη μεθοδική, ιεραρχημένη και αποφασιστική αντιμετώπιση των αναγκών και των προβλημάτων.
Αυτήν την πολιτική ευθύνη αποδεχόμαστε, με αυτήν μας έχει επιφορτίσει η λαϊκή εντολή και αυτή διέπει τη συμπεριφορά, τις επιλογές και τις πράξεις μας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Ορίστε, κύριε Παπαϊωάννου, έχετε το λόγο για δύο λεπτά.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, δεν θα απαντήσω σε όσα είπε ο κύριος Υπουργός. Την επόμενη βδομάδα θα καταθέσουμε επίκαιρη επερώτηση για τα θέματα του σωφρονιστικού συστήματος και θα αποδείξουμε κι εκεί τη γύμνια της πολιτικής της Κυβέρνησης και σ’ αυτό τον τομέα. 
      Κατέθεσα μια ερώτηση στον Πρωθυπουργό της χώρας και αυτήν τη στιγμή ερωτώ: Πού είναι ο Πρωθυπουργός; Γιατί απουσιάζει από τη Βουλή; Γιατί περιφρονεί την Εθνική Αντιπροσωπεία και τους εκπροσώπους του λαού; Ερωτώ, κύριε Πρόεδρε: Πού είναι  ο Πρωθυπουργός;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, με συγχωρείτε. Θα συζητήσετε την επίκαιρη ερώτηση;
      ΜΙΛΤΙΑΔΗΣ ΠΑΠΑΪΩΑΝΝΟΥ: Συνεχίζω. Ερωτώ: Πού είναι ο Πρωθυπουργός;
      ΠΡΟΕΔΡΕΥΩΝ (Ιωάννης Τραγάκης): Θα τη συζητήσετε;
      ΜΙΛΤΙΑΔΗΣ ΠΑΠΑΪΩΑΝΝΟΥ: Γιατί απουσιάζει; Γιατί κρύβεται;
      ΠΡΟΕΔΡΕΥΩΝ (Ιωάννης Τραγάκης): Κύριε Παπαϊωάννου, ένα λεπτό.
      ΜΙΛΤΙΑΔΗΣ ΠΑΠΑΪΩΑΝΝΟΥ: Σας παρακαλώ!
      ΠΡΟΕΔΡΕΥΩΝ (Ιωάννης Τραγάκης): Θα κρατήσω το χρόνο σας.
      ΜΙΛΤΙΑΔΗΣ ΠΑΠΑΪΩΑΝΝΟΥ: Σας παρακαλώ! Γιατί με διακόπτετε; Σ’ ένα λεπτό θα σας έχω απαντήσει.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Όπως γνωρίζετε καλύτερα από μένα, ο Κανονισμός σε ό,τι αφορά τη διαδικασία…
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν είναι καλό αυτό που κάνετε. 
      ΠΡΟΕΔΡΕΥΩΝ (Ιωάννης Τραγάκης):…των επικαίρων ερωτήσεων λέει ότι η συζήτηση αποκλειστικά και μόνο γίνεται μεταξύ του Υπουργού και του ερωτώντος Βουλευτή και αποκλειστικά στο αντικείμενο της ερώτησης. Άρα τη συζητάτε την ερώτηση. Αυτό θέλω να ακούσω. 
      ΑΠΟΣΤΟΛΟΣ ΚΑΚΛΑΜΑΝΗΣ: Μα, την ερώτηση την απευθύνει στον Πρωθυπουργό. 
      ΠΡΟΕΔΡΕΥΩΝ (Ιωάννης Τραγάκης): Τη συζητάτε, κύριε Παπαϊωάννου. Εντάξει.
      ΜΙΛΤΙΑΔΗΣ ΠΑΠΑΪΩΑΝΝΟΥ: Συνεχίζω, κύριε Πρόεδρε. 
      Ερωτώ: Πού είναι ο Πρωθυπουργός; Γιατί απουσιάζει; Γιατί κρύβεται σε όσα μεγάλα και δυσάρεστα συμβαίνουν σ’ αυτήν τη χώρα, που έχουν προφανείς και έντονες πολιτικές διαστάσεις; Σήμερα, μετά την κωμικοτραγική απόδραση των  βαρυποινιτών από τον Κορυδαλλό, μιλήσαμε  για πολιτικές ευθύνες του Υπουργού Δικαιοσύνης. Και ενώ έπρεπε ο ίδιος να έρθει να απαντήσει, έστειλε τον κατεξοχήν υπεύθυνο και υπόλογο Υπουργό για να απαντήσει. Έτσι αντιλαμβάνεται τη λειτουργία της Δημοκρατίας; Είναι, δυστυχώς, μια στάση του Πρωθυπουργού που εκπέμπει…
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, γιατί ακούγονται ορισμένες εκφράσεις…Τι εννοείτε όταν λέτε: «υπόλογος Υπουργός»; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, τελείωσα. Με διακόψατε. 
      Είναι μια στάση του Πρωθυπουργού που εκπέμπει αυταρχισμό, αλαζονεία, περιφρόνηση στους θεσμούς.
      Ο κ. Κακλαμάνης έστειλε μια επιστολή. Συμφωνώ απόλυτα με όσα γράφει. Διαμαρτύρομαι για το γεγονός ότι ο Πρωθυπουργός δεν είναι εδώ και περιφρονεί τους θεσμούς. Θα καταθέτω ερωτήσεις, αλλά δεν θα τις συζητώ εφεξής, αν δεν έρχεται ο Πρωθυπουργός…
      ΠΡΟΕΔΡΕΥΩΝ (Ιωάννης Τραγάκης): Εσείς σήμερα τη συζητήσατε την ερώτησή σας. 
      ΜΙΛΤΙΑΔΗΣ ΠΑΠΑΪΩΑΝΝΟΥ:…και αποχωρώ από τη Βουλή μαζί με τον κ. Κακλαμάνη. 
      Σας ευχαριστώ πολύ.
(Στο σημείο αυτό οι Βουλευτές κ.κ. Μιλτιάδης Παπαϊωάννου και Απόστολος Κακλαμάνης αποχωρούν από την Αίθουσα)
      ΠΡΟΕΔΡΕΥΩΝ (Ιωάννης Τραγάκης): Εσείς τη συζητήσατε, κύριε Παπαϊωάννου, την ερώτησή σας. Ο κ. Κακλαμάνης δεν δέχθηκε να τη συζητήσει. Εσείς τη συζητήσατε, μπήκατε επί της ουσίας. Ωραία, να φύγετε. Καλώς να πάτε.
      Ορίστε, κύριε Υπουργέ, έχετε το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Πρόεδρε, δεν θα απαντήσω βέβαια επί της ουσίας, γιατί δεν υπήρξε απάντηση από πλευράς του κ. Παπαϊωάννου. Θα θυμίσω μόνο στην Αίθουσα ότι είναι απολύτως μέσα στα πλαίσια που προβλέπει ο Κανονισμός, η δυνατότητα του Πρωθυπουργού να αναθέσει σε Υπουργό της Κυβέρνησής του να απαντήσει αντ’ αυτού. Είναι συνηθέστατο, έχει κατά το παρελθόν εκατοντάδες –χιλιάδες, ενδεχομένως,- φορές συμβεί από όλες τις κυβερνήσεις και δεν βλέπω γιατί είναι σε θέση σήμερα ο κ. Παπαϊωάννου, τόσο αμετροεπώς, να μέμφεται τον Πρωθυπουργό για το γεγονός ότι άσκησε, όπως εδικαιούτο, δικαίωμα που προβλέπεται από τον Κανονισμό.
      Μ’ αυτά και μ’ αυτά, έχω την εντύπωση ότι διολισθαίνουμε σε πρακτικές αντικοινοβουλευτικές, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Η με αριθμό 799/6-6-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Εμπορικής Ναυτιλίας, σχετικά με την απελευθέρωση των ακτοπλοϊκών συγκοινωνιών, τις αυξήσεις στις τιμές των εισιτηρίων κ.λπ., διαγράφεται λόγω κωλύματος του κυρίου Υπουργού. 
      Επίσης, η με αριθμό 802/6-6-2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Δημόσιας Τάξης και Εσωτερικών, Δημόσιας Διοίκησης και Αποκέντρωσης, σχετικά με την πρόσληψη των επιτυχόντων αγροφυλάκων του διαγωνισμού του 1993 κ.λπ., διαγράφεται λόγω κωλύματος του κυρίου Υπουργού.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 52/30/7-3-2006 επερώτηση είκοσι ενός Βουλευτών του ΠΑ.ΣΟ.Κ., κ.κ. Μαρίας Δαμανάκη, Ανδρέα Λοβέρδου, Ευαγγελίας Σχοιναράκη-Ηλιάκη, Γεωργίου Λιάνη, Χρήστου Αηδόνη, Αθανασίου Αλευρά, Ευάγγελου Βενιζέλου, Μιλτιάδη Βέρρα, Αγγελικής Γκερέκου, Ιωάννη Δημαρά, Ιωάννη Διαμαντίδη, Ελένης Κούρκουλα, Δημητρίου Λιντζέρη, Λάζαρου Λωτίδη, Χρύσας Μανωλιά, Μάρκου Μπόλαρη, Μιχαήλ Παντούλα, Αναστασίας-Συλβάνας Ράπτη, Εμμανουήλ Στρατάκη, Ανδρέα Φούρα και Τηλέμαχου Χυτήρη, προς τον Υπουργό Πολιτισμού, σχετικά με την πολιτική της Κυβέρνησης σε θέματα πολιτισμού. 
      Από τον Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτριο Ρέππα λάβαμε επιστολή, με την οποία ορίζεται ως Κοινοβουλευτικός Εκπρόσωπος του ΠΑ.ΣΟ.Κ., για την παρούσα επερώτηση, ο συνάδελφος κ. Λοβέρδος. 
      Επίσης, από τον Πρόεδρο του Συνασπισμού της Ριζοσπαστικής Αριστεράς κ. Αλέξανδρο Αλαβάνο λάβαμε επιστολή με την οποία ορίζεται ως Κοινοβουλευτική Εκπρόσωπος η Βουλευτής κ. Ασημίνα Ξηροτύρη-Αικατερινάρη.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Πρόεδρε, αν μου επιτρέπετε μισό λεπτό, θα ήθελα να κάνω μια παρέμβαση. 
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Θα ήθελα απλώς να ενημερώσω το Σώμα ότι επειδή η επερώτηση αναφέρεται και σε ζητήματα του Υφυπουργείου Αθλητισμού, για τα θέματα αυτά στη διάρκεια της δευτερολογίας μου να πάρει λίγο χρόνο ο κ. Ορφανός για να είναι πιο ουσιώδεις οι απαντήσεις.
      ΠΡΟΕΔΡΕΥΩΝ (Ιωάννης Τραγάκης): Μάλιστα, κύριε Υπουργέ, αυτό είναι σύνηθες.
      Έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Δικαιοσύνης «Προστασία δεδομένων προσωπικού χαρακτήρα και της ιδιωτικής ζωής στον τομέα των ηλεκτρονικών επικοινωνιών και τροποποίηση του ν. 2472/97».
      Επίσης, η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις-αιτήσεις της εισαγγελικής αρχής για τη χορήγηση άδειας άσκησης ποινικής δίωξης κατά Βουλευτών.
      Ο Βουλευτής κ. Κωνσταντίνος Γκιουλέκας ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Ο κ. Λιάνης έχει το λόγο για δεκαπέντε λεπτά.
      ΓΕΩΡΓΙΟΣ ΛΙΑΝΗΣ: Κύριε Υπουργέ, αφού σας εκφράσω τη βαθύτατη λύπη μου για τη μεγάλη περιπέτεια που περάσατε και αφού σας εκφράσω το αίσθημα χαράς που με διακατέχει καθώς σας βλέπω ολοζώντανο απέναντί μου, έτοιμο να υπερασπιστείτε τα ζητήματα πολιτισμού μετά την ειρηνική επίθεση που θα δεχθείτε από τους συναδέλφους και από μένα, θα σας πω ευθύς εξαρχής τον πρόλογο και τον επίλογο της ομιλίας μου για να μην υπάρχουν παρεξηγήσεις ως προς το ποιον «στοχοποιούμε».
      Θεωρώ κύριο υπεύθυνο για το ότι η Ελλάδα διάγει στα θέματα πολιτισμού τη χειρότερη περίοδο της ιστορίας της –και λυπάμαι που το λέω, έχω πάντα πολύ χαμηλούς τόνους στη Βουλή- τον ίδιο τον Πρωθυπουργό που από μόνος του θέλησε και ανέλαβε το Υπουργείο Πολιτισμού. Ανέβασε τον πήχη πάρα πολύ ψηλά, σκόρπισε μεγάλες προσδοκίες σε όλους και όπως πομπωδώς εισήλθε στο Υπουργείο, έτσι ακροποδητί εξήλθε. Δεν πήρε χαμπάρι κανένας ούτε για ποιο λόγο μπήκε, ούτε για ποιο λόγο έφυγε. Ο ίδιος προσπάθησε να τα συνδέσει όλα αυτά με τους Ολυμπιακούς Αγώνες, αλλά εκ των πραγμάτων αποδείχθηκε ότι ουδεμία σχέση υπήρχε. Έτσι δεν γράφεται, κύριε Υπουργέ, έτσι ξεγράφεται η ιστορία. Μοιραία, λοιπόν, θεωρώ υπεύθυνο αμέσως μετά –και κατά συνέπεια αυτός έπρεπε να είναι σήμερα εδώ και να τα ακούει- τον κ. Πέτρο Τατούλη, που είχε αναλάβει το ρόλο του Υφυπουργού Πολιτισμού. 
      Ωστόσο, ο Πρωθυπουργός με σπάνια πολιτική οξυδέρκεια ομολογουμένως αντιλήφθηκε ποιοι είναι οι δύο βασικοί υπεύθυνοι για την κατάντια στον πολιτισμό και τους καθαίρεσε. Έτσι βρεθήκατε εσείς «στο μάτι του κυκλώνα», μεταξύ του «τριγώνου των Βερμούδων», του τριγώνου των υποκλοπών και του πακιστανικού «μουσώνα», από σπόντα, όπως λέμε, από καραμπόλα δηλαδή. Σας εύχομαι ωστόσο ολόψυχα καλή επιτυχία, αν και τη βλέπω πάρα πολύ δύσκολη. 
      Σπεύδω να σας πω ως προοίμιο της καλής μου διαθέσεως ότι ο βασικός πυρήνας της προχθεσινής σας τοποθέτησης δείχνει μία απόλυτη στροφή της Νέας Δημοκρατίας, δείχνει ότι εγκαταλείπει το δόγμα Τατούλη-Ορφανού περί μη κρατικοδίαιτου πολιτισμού και μη κρατικοδίαιτου αθλητισμού. Σώφρων αφετηρία, σώφρων ενέργεια, σώφρον ξεκίνημα. Πρέπει να σας το αναγνωρίσω. 
      Είπατε ότι ο πολιτισμός απαιτεί να ξοδέψει κανείς πολλά χρήματα. Έχετε απόλυτο δίκιο. Η παγκόσμια αερολογία περί μη κρατικοδίαιτου πολιτισμού ναυάγησε, κύριε Υπουργέ, μεταξύ των επιχορηγήσεων στο «θέατρο Οξ» και στο θέατρο «Πράσσειν Άλογα». Ήταν αναμενόμενο. Φίλτατος ο Πέτρος, φιλτάτη όμως η Ελλάδα. 
      Η Νέα Δημοκρατία ήλθε, λοιπόν, μ’ αυτήν την ιδεολογική αρλούμπα για δύο χρόνια και απέδειξε ότι όχι απλώς δεν είχε κανένα σχέδιο για τον πολιτισμό, αλλά μάλλον τον πήρε στο ψιλό στην καλύτερή του ώρα, δηλαδή λίγο μετά τους Ολυμπιακούς Αγώνες.
      Προχθές άκουσα και στην ομιλία του κυρίου Πρωθυπουργού στην επέτειο των είκοσι χρόνων του Μουσείου Κυκλαδικής Τέχνης πάλι τα ίδια: γενικολογίες, υποσχέσεις και «ψαλμούς» για ανύπαρκτα μεγαλεία. Μέσα σε είκοσι επτά μήνες βιώσαμε τη συνεχή έκπτωση του νεοελληνικού πολιτισμού, την κυνική απαξίωση των ανθρώπων του νεοελληνικού πολιτισμού και των ανθρώπων του λαϊκού μας πολιτισμού. Μήτε θέατρο υπάρχει, μήτε Λυρική Σκηνή άξια, μήτε πρόγραμμα για τα ΔΗ.ΠΕ.ΘΕ., μήτε κρατικές ορχήστρες, μήτε κινηματογράφος, κύριε Υπουργέ. Το προσφιλές σας ρήμα είναι το ρήμα «χρωστάω» -όχι το δικό σας, της παράταξης- και στον πολιτισμό. Χρωστάνε παντού, η κρατική ορχήστρα δεν έχει πόρους, η «Ορχήστρα των Χρωμάτων» είναι απλήρωτη για πολλά χρόνια. Τα κόκαλα του Χατζιδάκη θα τρίζουν δυστυχώς…
      Επί τη ευκαιρία, τολμώ να πω και κάτι προσωπικό. Άνοιξε το Φεστιβάλ Αθηνών με ένα μεγάλο αφιέρωμα στο Μάνο Χατζιδάκη. Παρέστην τη δεύτερη μέρα. Είχα την τιμή να είμαι κοντά στο Μίκη Θεοδωράκη. Έκανε μεγάλη εντύπωση η απουσία της παράταξης -την πρώτη μέρα ήταν επίσης ελάχιστοι- η οποία τιμήθηκε απ’ αυτόν το μεγάλο καλλιτέχνη και η οποία ήταν σύσσωμη σχεδόν απούσα. 
      Η Λυρική Σκηνή ζει στο νοίκι. Η πολιτική της Μελίνας για το ελεύθερο θέατρο πάει περίπατο. Αντ’ αυτών, ένα όνομα: Λούκος, αλλά ένας Λούκος δεν φέρνει την άνοιξη, πόσω μάλλον που κι αυτός μετά τις πρώτες εξετάσεις υφίσταται τώρα σκληρή κριτική. 
      Όλα τελειώνουν στην Αθήνα τον Αύγουστο. Κατά τη γνώμη σας ο Αύγουστος και ο Σεπτέμβριος είναι μήνες μόνο για τα μπάνια και τη Διεθνή Έκθεση Θεσσαλονίκης; Δεν μπορούμε να χαρούμε ορισμένα γεγονότα πολιτισμού, όπως γινόταν όλα τα χρόνια;
      Ο κύριος Πρωθυπουργός εμφανίστηκε, όπως το συνηθίζει άλλωστε, σαν ο αριστερός Ιησούς της Δεξιάς, εκμετάλλευση των χώρων λαϊκής ιστορικής μνήμης και πολιτισμού: Μακρόνησος, Καισαριανή. Καλά, αλλά στα καθημερινά, στα απλά, στα συνήθη; Τίποτα!
      Η Ελλάδα, όπως ξέρετε, κύριε Υπουργέ, είναι μια χώρα μικρή σε έκταση χώρου, αλλά τεράστια σε έκταση χρόνου και τεράστια σε έκταση πολιτισμού. Με το παρελθόν σας δείχνετε μια μεγάλη συνέπεια ότι αυτούς τους χώρους συχνά τους προσβάλλετε, για να μην πω μια βαρύτερη έκφραση. 
      Ενθυμείστε, όταν ήταν υπουργός Πολιτισμού ο αείμνηστος Τσάτσος, άκμαζε όσο ποτέ η ελληνική γελοιογραφία. Ήταν το αγαπημένο θέμα του Φωκίωνα Δημητριάδη, του Τσιφόρου, του Ψαθά. Τα ίδια και σήμερα! 
      Εσείς, όπως σε όλα τα θέματα, έχετε την εντύπωση ότι πολιτισμός είναι μόνο θέμα επικοινωνίας –και τι επικοινωνίας, Θεέ μου!- Γιουροβίζιον, Άννα Βίσση ως Μαρία Αντουανέτα και ο λαός να είναι ευχαριστημένος με το παντεσπάνι της, χορτασμένος απ’ αυτήν την μπαγιάτικη βασιλόπιτα, για την οποία η Ε.Ρ.Τ. ξόδεψε μεγάλα ποσά.
      Κύριε Υπουργέ, «εν πλήρει συγχύσει αθώος», αλλά έχοντας υπηρετήσει και μέσα από τις εφημερίδες, κυρίως όμως μέσα από τις εκδηλώσεις των Πρεσπών, μιας ακριτικής περιοχής όπου «δεν τελειώνει, αλλά αρχίζει η Ελλάδα», μια άλλη πολιτιστική αντίληψη, μια Ελλάδα που ανεβαίνει μια Ελλάδα την οποία μόνο στα λόγια ο κ. Καραμανλής είχε δει όταν έλεγε ότι ο πολιτισμός είναι η πρώτη προτεραιότητα αυτής της χώρας δεν μπορώ να παρακολουθήσω στην κυριολεξία τι σχέση μπορεί να έχετε με αυτό που υπήρξε η Ελλάδα στον πολιτισμό. Για να είμαι ειλικρινής δεν μπορώ γενικότερα να παρακολουθήσω την πολιτιστική σας πραγματικότητα. 
      Από πού να αρχίσω; Από την αξιοποίηση των ολυμπιακών εγκαταστάσεων; Πήγα, κύριε Υπουργέ, προχθές στο μπιτς-βόλεϋ, για να δω αυτά που θέλουν να δουν όλοι, αυτούς τους υπέροχους κορίτσαρους από όλα τα μέρη της γης. Δεν μπόρεσα να φθάσω ο δυστυχής καν στο γήπεδο! Οι ταμπέλες και τα τόξα, αντί του μπιτς-βόλεϋ, με οδήγησαν σε υπερπολυτελείς νέες κατασκευές απίστευτης χλιδής, που όλες είχαν επάνω τους μία στάμπα: «Ολυμπιακά Ακίνητα». Τι φως, τι λούσο! Πού όμως; Στην πρώτη ζώνη της παραλίας, που έπρεπε να είναι η ελευθέρα ζώνη των Αθηναίων προς τη θάλασσα, τα «μακρά τείχη» της ψυχαγωγίας του λαού.
      Δίπλα από το μπιτς-βόλεϋ προσπάθησα να πάω κάποιο βράδυ με το γιο της Κοραλίας, της γυναίκας μου, τον Έντο, στο «Holiday on ice» που στεγάζεται στο Κλειστό του τάε-κβο-ντο. Βρέθηκα στο Στάδιο Ειρήνης και Φιλίας! Ούτε τις ταμπέλες των ολυμπιακών εγκαταστάσεων δεν έχετε αφήσει, κύριε Υπουργέ. Δεν οδηγούν πουθενά! Και τις ήξερα τις εγκαταστάσεις που είναι. Άνθρωπος που ασχολήθηκα με αυτά τα θέματα είμαι. 
      Πολιτιστική κληρονομιά. Για να υπάρχει πολιτιστική κληρονομιά, πρέπει να υπάρχει σεβασμός στην παράδοση και εσείς, η μόνη σχέση που έχετε με την παράδοση, είναι να τα παραδίδετε όλα σε «ημέτερους».
      Θέλετε άλλο παράδειγμα; Με ποιο δικαίωμα, αφού σέβεστε την παράδοση, κύριε Υπουργέ και τη νεότερη παράδοση του ελληνισμού –γιατί και ο αθλητισμός παράδοση πολιτιστική είναι- εκμηδενίζετε την εποποιία που έγραψε η άρση βαρών εδώ και δεκαπέντε χρόνια; Με ποιο δικαίωμα εξαφανίζετε τους άθλους του Πύρου, του Κάχι, του Βαλέριου, του Ιακώβου, που αφού τους στύψατε, τώρα τους πετάτε σαν λεμονόκουπες; 
      Και τι βαρύγδουπα λόγια είπατε! Πού είναι τα βαρύγδουπα λόγια της κ. Πετραλιά ότι θα τιμούσε την άρση βαρών; Τα χαρίζετε, λες και είναι δική σας περιουσία, στο Πανεπιστήμιο του Πειραιά. Ωραίος σκοπός, αλλά βαριά, βαρυτάτη προσβολή, αφόρητος λαϊκισμός, άγνοια της ιστορίας, άγνοια της εποποιίας που έγραψε η άρση βαρών!
      Σύγχρονη πολιτιστική δημιουργία. Το έχω ξαναπεί, είναι αυτό που φωνάζουν οι λαχειοπώλες της Ομονοίας: «ολόκληρο το μηδέν». Εσείς νομίζετε ότι αρκεί η συμπαθής, η συμπαθεστάτη, κ. Ντόρα Βυζοβίτου ως σύμβουλος του Πρωθυπουργού στα πολιτιστικά, για να αποκτήσει η ιστορική μας χώρα όραμα στη σύγχρονη πολιτιστική της δημιουργία; Αρκεί η εκμετάλλευση μεγάλων ονομάτων, όπως ας πούμε του Δημήτρη Παπαϊωάννου –αν θέλετε να το χρησιμοποιήσετε- για να φανεί ότι έχουμε μεγάλο πολιτισμό; Αρκεί η εξαγγελία ηχηρών έργων, όπως η Ακαδημία Χορού; Ποιος να χορέψει, από ποιον να διδαχθεί, σε ποια αίθουσα, δεν σας ενδιαφέρει!
      Για να θυμηθώ το μεγάλο Αλεξανδρινό, τον Κωνσταντίνο Καβάφη και το υπέροχο ποίημά του για τη μεγάλη «ελληνική αποικία», στην προκειμένη περίπτωση για την Αθήνα, θα έλεγα πως «τα πράγματα στην αποικία δεν βαίνουν κατ’ ευχήν. Ίσως να έφθασε ο καιρός» -όπως γράφει στο ποίημα- «να φέρουμε πολιτικό αναμορφωτή. Ευτύχημα θα ήταν αν δεν τους χρειαζόμασταν», όπως λέει ο ποιητής. Και συμπληρώνει: «Έχει άτοπα πολλά η αποικία, αλλά εσείς παρηγορείστε, όπως και οι κάτοικοί της». Υπάρχει τι το ανθρώπινο χωρίς ατέλεια; Και τέλος πάντων, μπρος να τραβούμε και όπου να ’ναι. 
      Ερασιτεχνικός και επαγγελματικός αθλητισμός. 
      Είπατε ότι θα αναφερθεί ο κ. Ορφανός. Οφείλω όμως να πω κάτι, κύριε Υπουργέ, γιατί σας το είχα πει σ’ αυτή την Αίθουσα πριν από δεκαπέντε ημέρες, με πολύ καλοπιστία προς το πρόσωπό σας. Σας είπα ότι θα υπάρξει «Τιτανικός» στη σύγκρουση με τη FIFA, διεθνής εξευτελισμός από τη FIFA. Θα υπάρξει υποτέλεια. 
      Είναι υποτέλεια να κάθεται η Ελλάδα να νομοθετεί μαζί με έναν ξένο, όποιος κι αν είναι αυτός, επικεφαλής μιας διεθνούς Ομοσπονδίας. Και αυτό θα γίνει σε δεκαπέντε ημέρες και θα αποσυρθεί για μια ακόμα φορά ο ελληνικός νόμος, γιατί είχε την ξεροκεφαλιά ο κύριος Υπουργός να μην προβληματίζεται από τις δικές μας αρνητικές εμπειρίες. Πρώτος το υπέστην. Το είπα δέκα φορές. Το άκουσε και ο κ. Μαγγίνας. Τόν γλίτωσε την άλλη φορά ο κ. Πολύδωρας. Σας γλίτωσε από τη σύγκρουση με το παγόβουνο. Τώρα η δεύτερη σύγκρουση; 
      Ακούω το καταπληκτικό: «Αν θέλει» –λέει- «η Ε.Π.Ο., ας μην ακολουθήσει το νόμο». Ακούστε προτροπή Έλληνα Υπουργού! Μία ελληνική Ομοσπονδία να μην ακολουθήσει έναν ελληνικό  νόμο! Πού είναι οι παλληκαρισμοί ότι εμείς δεν αναγνωρίζουμε καμία FIFA, μόλις βγήκε από του Μαξίμου; Ποια FIFA; «Το Ελληνικό Κοινοβούλιο, οι ελληνικοί νόμοι είναι υπεράνω όλων αυτών». Την ουρά κάτω από τα σκέλια και οπισθοχώρηση πλήρης. Άτακτος φυγή.
      Έρχομαι τώρα σε μερικά άλλα ερωτήματα. 
      Δεν υπάρχει Έλληνας αθλητής να βαθμολογηθεί διεθνώς εδώ και έξι μήνες, πλην της κ. Δεβετζή. Πού, επιτέλους, στον αθλητισμό είχατε μία επιτυχία, αφού θέλετε ένα νέο μοντέλο, όπως έλεγε ο κύριος Υπουργός; Πού φέρατε μία διάκριση; Ποια ψηφοφορία διεθνώς κερδίσατε; Ποια διεθνή μεγάλη οργάνωση αναλάβατε; Σε μία ψηφοφορία η Ελλάδα δεν πήρε ούτε την ψήφο της! Το ψάξατε να δείτε γιατί έγινε αυτό; 
      Πώς θα οδεύσετε προς το Πεκίνο, κύριε Υπουργέ; Γιατί μαγαρίσατε τους αθλητές και τα μετάλλιά τους με βαριές προσβολές στην Επιτροπή Μορφωτικών Υποθέσεων, λέγοντας ότι πολλά μετάλλια δεν είναι καθαρά; Ποιο μετάλλιο δεν ήταν καθαρό, κύριε Υπουργέ, σε αυτή τη χώρα; 
      Η Ελλάδα επί ΠΑ.ΣΟ.Κ. ήταν έκτη στον κόσμο στον αθλητισμό. Δεν ξέρω καν πού βρίσκεται σήμερα. Τι γίνεται με το έργο του Καλατράβα; Γιατί δεν μπορεί να το επισκεφθεί κανένας ακόμα; Γιατί θέλετε ξενοδοχεία πέντε αστέρων εκεί όπου θα έπρεπε να υπάρχουν μόνο χώροι αναψυχής για το λαό; Γιατί τιμωρείτε αυτούς που σήκωσαν ψηλά την Ελλάδα; Δεν είναι εξήγηση η ζηλοφθονία σας. 
      Ο Φρανσουά Μιτεράν έλεγε, κύριε Βουλγαράκη: «αν ήμουνα Πρωθυπουργός της Ελλάδας δεν θα έκανα τίποτα που να μην περνάει από τον πολιτισμό». Οι προκάτοχοί σας ο Κωνσταντίνος Καραμανλής, η κ. Φάνη Πάλλη-Πετραλιά, ο κ. Πέτρος Τατούλης είκοσι επτά ολόκληρους μήνες δεν έκαναν τίποτα για τον πολιτισμό αυτής της χώρας, πέρα από τα μεγάλα λόγια. Λυπάμαι. «Τα ψεύτικα τα λόγια τα μεγάλα!» 
      Εσείς πιστεύετε –φαίνεται- μόνο στον τηλε-πολιτισμό. Ο τηλε-πολιτισμός είναι η σύγχρονη βαρβαρότητα. Όλα τα χρησιμοποιείτε. Όλα τα εκμεταλλεύεσθε. Μιλάτε για κουλτούρα, αλλά η χώρα σήμερα δεν έχει κουλτούρα. Από το 1804 που ο Κοραής επαναπρότεινε τον όρο «πολιτισμός», ποτέ δεν ξαναβρεθήκαμε σε τέτοια παρακμή. Όλα είναι άδεια και οι καλλιτέχνες –σας το επισημαίνω γιατί τώρα αναλάβατε και το ξέρω ότι αγαπάτε τους ανθρώπους και του αθλητισμού και τους καλλιτέχνες- είναι απελπισμένοι. 
      Η αλήθεια είναι μία και αυτή την είπε ο Γιώργος Παπανδρέου, ο Πρόεδρός μας. «Η Νέα Δημοκρατία δεν ήθελε ποτέ τον πολιτισμό, δεν τον χώνεψε. Τον κυνήγησε ...»
      ΙΩΑΝΝΗΣ ΙΩΑΝΝΙΔΗΣ: Όχι δα!
      ΓΕΩΡΓΙΟΣ ΛΙΑΝΗΣ: Διαβάζω μια φράση του Προέδρου μας, κύριε συνάδελφε. Μπορείτε να την ακούσετε. 
      «… γιατί είναι χώρος  προοδευτικός, ανατρεπτικός και αντιεξουσιαστικός». Διαρκώς σουσουδίζετε. Μεγάλα λόγια περί Σχολών και Ακαδημιών Πολιτισμού: χορού, κινηματογράφου, θεάτρου, μουσικής. Παντού ανωτατοποιήσεις και με τα καθημερινά ουδείς ασχολείται.
      Φάγατε και ήπιατε τη δόξα των Ολυμπιακών Αγώνων και τώρα δεν θέλετε να έχετε καμία σχέση με αυτούς. Μόνο μουσεία ιδρύετε. Μουσείο Ελληνικών Ολυμπιακών Αγώνων. Τι παγκόσμια εφεύρεση είναι αυτή; Ταυτοχρόνως Μουσείο Παγκόσμιου Κλασικού Αθλητισμού. Περιττό. Όλα στους δικούς σας. Αλλά οι δικοί σας διέπονται από μία βλαχογκλαμουριά. Το φέρσιμό τους είναι το φέρσιμο των παλαιών Ελληνοαμερικανών στις παλιές ελληνικές ταινίες. Άγνοια, μετριότητα, αρχοντοχωριατιά. 
      Εν τέλει, για να κλείνω, ο νεοελληνικός πολιτισμός είναι ένα υποβρύχιο που δεν θα αναδυθεί ποτέ στην επιφάνεια. 
      Και θα θυμηθώ τον Μάριο Πλωρίτη σε πρόσφατο άρθρο του: «Η Νέα Δημοκρατία στον πολιτισμό κακολογεί, ψευδολογεί, περιαυτολογεί και δοξολογεί και ενίοτε νταβαντζολογεί. Νυν και αεί δεξιολογεί». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά, κύριε Πρόεδρε.
      Πάντως, κύριε Υπουργέ, για να μην θεωρηθεί το Υπουργείο και επί των ημερών σας το χειρότερο της Κυβέρνησης –έτσι θεωρείται τώρα- θα πρέπει να ταράξετε τα νερά, γιατί ο χώρος του πολιτισμού βρίσκεται σ’ ένα τέλμα. 
      Πέρα από την καλοδεχούμενη δήλωσή σας ότι ο πολιτισμός θέλει χρήματα, τα άλλα που είπατε περί ευταξίας, περί συμβουλίων πολιτισμού και τα συνήθη περί επιτροπών και υποεπιτροπών, αυτή η «επιτροπολαγνεία» της Νέας Δημοκρατίας, δεν αφήνουν περιθώρια αμφιβολίας. Ποτέ δεν απαντήσατε πού θα βρείτε τους ανάλογους πόρους.
      Την ώρα που σπέρνετε αισιοδοξία, οι φίλιες εφημερίδες, όπως η «ΚΑΘΗΜΕΡΙΝΗ», σας εξαπολύουν σφοδρά πυρά. Η σημερινή «ΚΑΘΗΜΕΡΙΝΗ» γράφει ότι δεν τιμάτε και προσβάλλετε το Μάνο Χατζηδάκη, κλείνοντας την Ορχήστρα των Χρωμάτων. Ξέρω την προσωπική σας ευαισθησία, αλλά δεν αρκεί. Και θα σας πω γιατί. Είναι αμετάκλητα καταδικασμένη σε διάλυση λόγω χρεών. Ο «ΤΗΛΕΦΩΣ» μιλά για τόνους αδιαφορίας. Και εγώ σας λέω ότι αυτή η Ορχήστρα που έχει μεγάλο έργο, είναι η μόνη που τιμά αυτούς που πρέπει να τιμηθούν στο χώρο του πολιτισμού. Ο κ. Κουρουπός, στενός φίλος και συνεργάτης του Χατζηδάκη, μιλά για μεγάλο άδικο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, ζήτησα ένα λεπτό. 
      ΠΡΟΕΔΡΕΥΩΝ (Ιωάννης Τραγάκης):  Το έχετε. Το κουδούνι κτυπά από μόνο του. 
      ΓΕΩΡΓΙΟΣ ΛΙΑΝΗΣ: Ναι, εσείς, όμως, είστε πάρα πολύ ευγενής και θα τα σταματήσετε τα κουδούνια.
      Λέει ότι εξαντλήθηκε από την πλευρά τους και ο τελευταίος κόκκος υπομονής. Μιλάει για ευνουχισμό της δημιουργικότητας. Και ξέρετε ότι αυτός που μιλάει ήταν δώδεκα χρόνια στο τιμόνι της «Ορχήστρας των Χρωμάτων». 
      Εμείς, αυτή την Ορχήστρα την τιμήσαμε πολύ περισσότερο από εσάς. Ο Θάνος Μικρούτσικος, ως Υπουργός Πολιτισμού, δεν έδωσε απλώς το «φιλί της ζωής» στην Ορχήστρα, αλλά εξασφάλισε την επιβίωσή της, με σχήμα αποτελούμενο από τον πρόεδρο Γεώργιο Στεφανάκη, από τον καλλιτεχνικό διευθυντή Κουρουπό και από το μόνιμο διευθυντή της κ. Λογιάδη. 
      Άκουσα ότι θα δώσετε –και έχετε υπογράψει- περίπου 258.000 ευρώ –πιθανόν, θα μας πείτε- αλλά τα χρέη είναι 2.200.000 ευρώ!!! Όπως καταλαβαίνετε, άβυσσος είναι η διαφορά. 
      Το δεύτερο που θα ήθελα να πω αφορά στον κινηματογράφο, αυτό το μεγάλο πολιτιστικό όπλο. Δεν φαίνεται να έχετε μεγάλη αγάπη –μιλάω για σας σαν παράταξη- γιατί φερθήκατε με έλλειψη ευαισθησίας στο μέγιστο Θεόδωρο Αγγελόπουλο. Με ανάλογη έλλειψη ευαισθησίας φερθήκατε και στην επιλογή που είχατε και αφορά στον άλλο μεγάλο, τον Παντελή Βούλγαρη. 
      Νομοσχέδιο των σινεμά δεν φαίνεται στον ορίζοντα. Ο κ. Τατούλης είχε ένα νομοσχέδιο «μαγική εικόνα» και καλά κάνατε και το αποσύρατε. Το 1,5% της προεκλογικής σας εξαγγελίας για την επιστροφή από τους τηλεοπτικούς σταθμούς στους κινηματογράφους, δεν είναι ορατό, δεν είναι πραγματικότητα. 
      Το χειρότερο όλων, όμως, είναι ότι εσείς «σκοτώνετε» τους νέους συγγραφείς στην Ελλάδα –δεν αποσύρω τη λέξη- αφού δεν έχετε εκδώσει ακόμα το προεδρικό διάταγμα που προβλέπεται από το ν. 3332/2004. Ακούστε τα ονόματα –και δεν είστε μισογύνης, το ξέρω πολύ καλά- η Μάρω Δούκα, η Ιωάννα Καρυστιάνη, η Ρέα Γαλανάκη, η Ευγενία Φακίνου, η Ζυράννα Ζατέλη, είναι ανασφάλιστες. Έλεος! Έλεος, κύριε Υπουργέ! Έχετε στοιχειώδη ευθιξία να το κάνετε σήμερα κιόλας και να τελειώνει. Μιλάμε για πολύ σοβαρά πρόσωπα που έχουν προσφέρει τεράστιες υπηρεσίες στο νεοελληνικό αθλητισμό. 
      ΒΑΣΙΛΕΙΟΣ ΜΑΓΓΙΝΑΣ:  Στον πολιτισμό εννοείτε. 
      ΓΕΩΡΓΙΟΣ ΛΙΑΝΗΣ: Στον πολιτισμό, με συγχωρείτε. 
      ΠΡΟΕΔΡΕΥΩΝ (Ιωάννης Τραγάκης):  Και ο πολιτισμός, αθλητισμός είναι. 
      ΓΕΩΡΓΙΟΣ ΛΙΑΝΗΣ: Ο Ασλανίδης έλεγε «κάθε πόλη και ένα γυμναστήριο». Χουντικό, λαϊκίστικο όνειρο. Εσείς, χωρίς να θέλω να παραλληλίσω –προς Θεού!- λέτε «κάθε σχολείο και μια βιβλιοθήκη». Το διάβασα. Λέτε «κάθε περιοχή και ένα περιφερειακό κέντρο πολιτισμού», το διάβασα. Επίσης, λέτε, «κάθε ιστορικός τόπος και ένα θεματικό πάρκο», Ολυμπία, Δελφοί. 
      Τι πραγματοποιήσατε, κύριε Υπουργέ, από όλα αυτά; Σας είπα ξανά, ολόκληρο το μηδέν. 
      Ακούσαμε για την περίφημη Ακαδημία Τεχνών. Αν είναι σαν την άλλη Ακαδημία που είχατε, όπου δεν μπήκε ποτέ μέσα ο Παλαμάς, ο Σικελιανός, ο Καζαντζάκης, ο Βάρναλης, καλύτερα να μην την ανοίξετε. Αν είναι να έχετε βάλει μυαλό, σε ποια βαθμίδα εκπαίδευσης θα την εντάξετε; Πώς θα επιλεγούν οι δάσκαλοι, πώς οι φοιτητές; 
      Η «μαύρη τρύπα» που έχετε ανοίξει στον πολιτισμό, καταστρέφει το περίφημο όζον του πολιτισμού, με απίστευτες συνέπειες, κύριε Υπουργέ, για την ψυχική υγεία και για την πνευματική ακμή Αθηναίων και των λοιπών Ελλήνων πολιτών.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. Μην ανησυχείτε, ο χρόνος σας θα κρατηθεί από τη δευτερολογία σας. Είχατε όση άνεση θέλατε. 
      Ο συνάδελφος κ. Χυτήρης έχει το λόγο.
      ΤΗΛΕΜΑΧΟΣ ΧΥΤΗΡΗΣ: Κύριε Πρόεδρε, η επερώτησή μας φαίνεται σαν να είναι ετεροχρονισμένη, γιατί είναι αλήθεια ότι όταν κατετέθη, υπήρχε άλλη πολιτική ηγεσία στο Υπουργείο Πολιτισμού. Βεβαίως, ανανεώθηκε η επερώτηση με τη νέα ηγεσία πλέον. 
      Είναι αλήθεια ότι ο Υπουργός κ. Βουλγαράκης είναι μόνο τέσσερις μήνες στο Υπουργείο Πολιτισμού και αυτό λαμβάνεται υπ’ όψιν από εμάς, χωρίς καμία αμφιβολία. Εξάλλου και ο ίδιος δέχεται μία κριτική ετεροχρονισμένη για την πολιτεία του στο προηγούμενο Υπουργείο το οποίο κατείχε.


      Εμείς είμαστε εδώ σήμερα πάντως για να μιλήσουμε για τα προβλήματα του πολιτισμού. 
      Κύριε Βουλγαράκη, η στοχοποίησή μας είναι ακριβώς αυτή: τα προβλήματα του Υπουργείου Πολιτισμού, του νέου Υπουργείου που έχετε αναλάβει εδώ και τέσσερις μήνες. Και δεν μπορούμε παρά να θυμηθούμε την αρχή, την πρώτη μέρα που το αναλάβατε. Τότε θα θυμάστε –το θυμόμαστε όλοι μας- ότι στην τελετή ανάληψης του Υπουργείου από τον προηγούμενο Υπουργό που τυχαίνει να είναι και Πρωθυπουργός της χώρας, τον κ. Καραμανλή, μιλήσατε με έμφαση για το έργο που επετελέσθη τα δύο τελευταία χρόνια στο Υπουργείο Πολιτισμού. 
      Ποιο έργο; Ουδείς κατάλαβε για ποιο έργο μιλούσατε. Είμαι σίγουρος ότι δεν κατάλαβε και ο ίδιος ο Πρωθυπουργός, διότι δεν ασχολήθηκε με το Υπουργείο Πολιτισμού προσωπικά. Είναι γνωστό αυτό. 
      Είμαι σίγουρος επίσης ότι ούτε εσείς ο ίδιος καταλάβατε ακριβώς ποιο έργο έγινε. Το καταλάβατε, όμως, αμέσως μετά, όταν αναλάβατε. Τι κάνατε; Αρχίσατε να ξηλώνετε, που σημαίνει ότι το όποιο έργο έγινε ήταν ατυχές και προσπαθήσατε εσείς, από την πρώτη μέρα, να το φτιάξετε από την αρχή –και καλά κάνατε- και αλλάξατε και πρόσωπα. Αλλάξατε, παραδείγματος χάρη, επιλογές προκατόχων σας στο Κέντρο Κινηματογράφου, στο Ίδρυμα Πολιτισμού και αλλού και έχετε δρόμο ακόμα. Και έχετε και δίκιο. Δείξατε τις καλές προθέσεις σας. 
      Μετά, όμως, από δύο χρόνια χαμένα, τώρα καλούμεθα εμείς να κρίνουμε τις προθέσεις; Δεν είναι αστείο αυτό; Θα έλεγα, αν το γενίκευα, ότι η Κυβέρνηση γενικώς είναι μία Κυβέρνηση προθέσεων, διότι συνεχώς μιλάει γι’ αυτό που θα ήθελε να κάνει, κάνει εξαγγελίες γι’ αυτό που πρέπει να κάνει, γι’ αυτό που σκοπεύει να κάνει στο μέλλον. 
      Παρ’ όλα αυτά, τώρα το ξέρετε πολύ καλά ότι είστε αντιμέτωπος με πολλά προβλήματα. Ο συνάδελφός μου κ. Λιάνης ανέφερε διεξοδικώς πολλά απ’ αυτά. Εγώ θα σας πω –και θα το έχετε ζήσει και το βλέπετε κάθε μέρα- ότι οι φορείς του Υπουργείου Πολιτισμού κατάντησαν να είναι επαίτες των λειτουργικών δαπανών. Το ξέρετε. Η Εθνική Πινακοθήκη είναι στα δικαστήρια, γιατί χρωστάει χρήματα σε ξένα μουσεία -ωραία εικόνα αυτή!- το Ελληνικό Λογοτεχνικό Ιστορικό Αρχείο χρειάζεται χρήματα για να μπορεί να λειτουργήσει, το Μακεδονικό Μουσείο Σύγχρονης Τέχνης, το Θεατρικό Μουσείο, το Πελοποννησιακό Λαογραφικό Ίδρυμα, η Ιστορική Εθνολογική Εταιρεία, η Εταιρεία Μικρασιατικών Μελετών, το Εθνικό Κέντρο Βιβλίου και άλλα. Η αλήθεια είναι ότι κάτι παίρνουν την τελευταία στιγμή έναντι και «θα δούμε». Φυτοζωούν όλοι αυτοί οι φορείς, κύριε Υπουργέ, και το ξέρετε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν έχω το χρόνο, απ’ ό,τι φαίνεται, να πιάσω ένα-ένα όλα αυτά τα προβλήματα. Επαναλαμβάνω ότι δεν μπορούμε εδώ να κάνουμε δίκη προθέσεων, όμως, η Πάτρα που είναι Πολιτιστική Πρωτεύουσα χρειάζεται τάχιστα χρήματα και το ξέρετε αυτό. Έχει στεγνώσει και δεν πρέπει να μη συνεχίσει το πρόγραμμά της ή να εκτεθούμε διεθνώς. 
      Θα ρωτήσω για κάποια άλλα θέματα, γιατί δεν έχω χρόνο. Τι γίνεται με το θέμα των χιλίων τετρακοσίων συμβασιούχων του Υπουργείου Πολιτισμού; Έχετε τα κονδύλια αυτά; Τι γίνεται με τον αθλητισμό; Το αφήνω, αυτό, το είπε ο κ. Λιάνης. Τι γίνεται με τη σύγχρονη πολιτιστική παραγωγή γενικότερα; Οι πάντες περιμένουν από σας και το ξέρετε. Τα σωματεία των σκηνοθετών, των εικαστικών, του κινηματογράφου, του θεάτρου, οι συγγραφείς, οι  μουσικοί, περιμένουν. Πού βρίσκεται το θέμα της ασφάλισης των συγγραφέων; Είχε γίνει μία διευθέτηση από την πλευρά της κυβέρνησης του ΠΑ.ΣΟ.Κ., η οποία περιμένει την υπογραφή σας που ποτέ δεν μπαίνει.
      Είναι δυνατόν να είμαστε μία πολιτισμένη χώρα, να κομπάζουμε συνέχεια για τον πολιτισμό μας και να αφήνουμε τους δημιουργούς, τους καλλιτέχνες, στην τύχη τους; Και ας μη μιλήσω για την αξιοποίηση της ολυμπιακής περιουσίας που καρκινοβατεί και αυτή, όπως γνωρίζετε, και έχετε πολλά ακόμη να κάνετε, αν και είναι αλήθεια ότι έχετε αρχίσει.
      Επειδή δεν έχω άλλο χρόνο, κλείνοντας, θέλω να σας πω ότι εμείς ευχόμαστε να έχετε καλύτερη τύχη στο Υπουργείο Πολιτισμού απ’ αυτήν που είχατε στο Υπουργείο Δημόσιας Τάξης. Θέλετε να σας πω κάτι; Θα σας βοηθήσουμε, όταν βλέπουμε ότι κάτι καλό επιχειρείτε. Να είστε σίγουρος γι’ αυτό. Διότι, ο πολιτισμός –το ξέρουμε και το λέμε όλοι μας, όμως δεν πρέπει μόνο να το λέμε αλλά και να το εφαρμόζουμε- δεν είναι μόνο σχεδιασμός, αλλά είναι μία πραγματικότητα. Ο σύγχρονος και ο αρχαίος πολιτισμός είναι η εικόνα της χώρας μας, το πρόσωπο της χώρας μας. Είναι η ύπαρξή μας, η ψυχή μας και αυτό αξίζει τον κόπο και περισσότερη χρηματοδότηση να υπάρχει και καλύτερη φροντίδα προς όλους τους τομείς του Υπουργείου Πολιτισμού. Εάν μας είχατε ακούσει και εάν μας είχαν ακούσει, όταν μιλούσαμε στην αρχή για τα θέματα του Υπουργείου Πολιτισμού, τότε δεν θα περνούσαμε δύο χρόνια ανυπαρξίας, τα οποία παρατηρήσαμε και εμείς, αλλά τα παρατηρήσατε και εσείς, διότι διά των πράξεών σας σήμερα αυτό αποδεικνύετε.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Χυτήρη, και πρέπει να γνωρίζετε ότι πήρατε μέρος της δευτερολογίας σας.
      Ο συνάδελφος κ. Δημαράς έχει το λόγο.
      ΙΩΑΝΝΗΣ ΔΗΜΑΡΑΣ: Ευχαριστώ πολύ, κύριε Πρόεδρε.
      Κύριε Υπουργέ, ξεκινώντας αυτήν την παρέμβασή μου στην επερώτησή μας, θέλω να σας δηλώσω την πλήρη συμπαράσταση των Βουλευτών του ΠΑ.ΣΟ.Κ. στη δοκιμασία που περάσατε και εσείς και η οικογένειά σας και να συμφωνήσω απολύτως με την παρατήρησή σας ότι κάθε προσπάθεια να πληγεί η πολιτεία ή ένα πολιτικό πρόσωπο είναι επίθεση εναντίον της δημοκρατίας. Αυτό, βέβαια, θα μου επιτρέψετε να σας πω ότι δεν αναιρεί το θεσμικό ρόλο που έτσι και αλλιώς είμαστε επιφορτισμένοι και έχουμε καθήκον να διεκπεραιώσουμε στη Βουλή και να σας ασκήσουμε την κριτική που, κατά τη γνώμη μας, θεωρούμε ότι αρμόζει όλα αυτά τα χρόνια, όλο αυτόν τον καιρό που διαπιστώνουμε ότι υπάρχει παντελής απουσία του Υπουργείου Πολιτισμού από τα δρώμενα στη νεοελληνική κοινωνία.
      Και ξέρετε ποια είναι η νεοελληνική κοινωνία; Το έχετε διαπιστώσει και εσείς. Ας δούμε γύρω μας τι συμβαίνει. Διαφυγή κρατούμενου από τις φυλακές Κορυδαλλού με ελικόπτερο. Κουκουλοφόροι να δρουν στους δρόμους, χωρίς ποτέ να μπορεί η Αστυνομία και το Υπουργείο Δημόσιας Τάξης να τους εντοπίσουν και να γίνει κατανοητό σε όλη την ελληνική κοινωνία, πρώτον, αν είναι αυτοί πράκτορες ή δεν είναι και, δεύτερον, τι ρόλο παίζουν στα πολιτικά και κοινωνικά δρώμενα της χώρας.
      Τι συμβαίνει στα σχολεία; Τι συμβαίνει στον αθλητισμό; Ξέρετε πάρα πολύ καλά ότι προχθές σε ένα πολύ σπουδαίο αθλητικό δρώμενο για το Πρωτάθλημα του basket ball υπήρξε άνθρωπος, ο οποίος είχε αεροβόλο μέσα στον αθλητικό χώρο και πυροβόλησε παίκτες της άλλης ομάδας. Επειδή εδώ είναι και ο κ. Ιωαννίδης και έχουμε συναντηθεί και σε αθλητικά πεδία μαζί, εκτιμώ ότι θα νιώθει οργισμένος γι’ αυτό που βλέπει να συμβαίνει. 
      Όλα αυτά, λοιπόν, τα κοινωνικά φαινόμενα που προσβάλλουν την κοινωνία μας αναρωτιέμαι κάθε στιγμή -όπως και εσείς, υποθέτω, και όλοι μας- πώς μπορούν να αντιμετωπιστούν. Μία είναι η αντιμετώπιση: η παιδεία, η διαπαιδαγώγηση και ο αθλητισμός. Όταν αυτά δεν συνυπάρχουν, τότε δεν μπορεί να γίνει τίποτα. 
      Θυμίζω, απλώς, σε όλους μας ότι ο Ευριπίδης δεν ήταν περήφανος για τις τραγωδίες που είχε γράψει αλλά για το ότι υπήρξε μεγάλος αθλητής. Αλήθεια, τι έχει κάνει γι’ αυτά το Υπουργείο Πολιτισμού; Πώς έχει αναδείξει το ολυμπιακό πνεύμα, το αθλητικό πνεύμα, την ανάγκη της κοινωνίας να διαπαιδαγωγηθεί; Ποια είναι τα πρότυπα και οι ήρωες που έχουμε αναδείξει τα τελευταία χρόνια;
      Η μόνιμη επωδός είναι πώς θα βελτιώσουμε τα οικονομικά, που έτσι και αλλιώς είναι ένα μεγάλο θέμα, γιατί υποφέρουν πολλά κοινωνικά στρώματα. Τα πρότυπα, τα οποία βλέπουμε στη νεοελληνική κοινωνία να αναδύονται και να αναδεικνύονται από τους παράνομους τηλεοπτικούς σταθμούς, είναι ποιος θα καταναλώσει τι και περισσότερο. Ποιος είναι περισσότερο σέξι ή δεν είναι. Ποιος έκανε παρέα με ποια ή με ποιον. Όλα αυτά αποτελούν, λοιπόν, ευθύνη -κατά τη γνώμη μου- του Υπουργείου Πολιτισμού. Να μπορέσει να προετοιμάσει και να αναδείξει εκείνα τα κίνητρα που θα εμπνεύσουν τα νέα παιδιά, κάτι το οποίο δεν γίνεται.
      Είχα σημειώσει αρκετά να σας πω και για το θέμα της αρχαιοκαπηλίας, το οποίο, κύριε Υπουργέ, πρέπει να το δείτε με μεγάλη προσοχή. Υπάρχουν πολλά αρχαία αντικείμενα, απόδειξη του παλαιού και μεγάλου ελληνικού πολιτισμού, τα οποία έχουν κλαπεί από τα μουσεία, τα οποία βρίσκονται σε ξένα μουσεία και τα οποία αναζητάμε και δε βρίσκουμε. Δέκα όλοι και όλοι είναι οι φύλακες, που υπηρετούν στα μουσεία. Τι θα κάνουμε γι’ αυτό; Πώς θα προστατεύσουμε τον αρχαιοελληνικό θησαυρό; Τι θα πούμε στα νέα παιδιά; 
      Κύριε Υπουργέ, θα μου επιτρέψετε να καταλήξω με έναν ορισμό. Αναρωτιέμαι και νομίζω και σεις και όλοι μας, τι άραγε είναι πολιτισμός; Τι σημαίνει αυτό;
       Θα επιχειρήσω μία περιγραφή, την οποία άντλησα από αρχαιοελληνικά κείμενα και την οποία περιγραφή νομίζω ότι έτσι και αλλιώς δεν θα την αρνηθείτε και δεν θα την αντιμετωπίσετε με αρνητικό τρόπο. Δεν θέλω να κάνω μάθημα. Απλά, είναι φοβερό να υπενθυμίζει κανείς τα αυτονόητα. 
      Πολιτισμός, λοιπόν, είναι το σύνολο των πνευματικών, ηθικών και υλικών επιτευγμάτων που δημιουργήθηκαν από τον άνθρωπο και εκφράζουν τη συλλογική ζωή μιας ανθρώπινης ομάδας. Ανακύπτει ευλόγως το ερώτημα: ποιοι υπερασπίζονται και πώς τις αναλλοίωτες αξίες του πολιτισμού; Μα, ασφαλώς οι πολιτικοί. Αυτοί, δηλαδή, που εκφράζουν το κράτος, την εξουσία, το πολίτευμα, το δίκαιο. 
      Σήμερα, εσείς έχετε τα ηνία και την ευθύνη της διακυβέρνησης της χώρας. Είσαστε ικανοποιημένοι από αυτό που έχει συμβεί; Κατά τη γνώμη μου –επιτρέψτε μου να το πω, όσο σκληρό και αν το εκτιμήσετε και το συνυπολογίσετε- η διάρκεια της διακυβέρνησης της χώρας, είτε ήταν Υπουργός Πολιτισμού ο κ. Καραμανλής είτε τώρα που είστε εσείς, δεν είναι τίποτε άλλο παρά μια μαύρη τρύπα στον πολιτισμό και στα πολιτιστικά δρώμενα στον τόπο μας. 
      Θα ολοκληρώσω κάνοντάς σας μια πρόταση. Αύριο το πρωί –και πολύ σωστά ο κ. Χυτήρης το είπε λίγο πριν και πολύ σωστά ο Γιώργος ο Λιάνης περιέγραψε όλο το πρόβλημα που υπάρχει σήμερα στον πολιτισμό-  προκηρύξτε τους πανελλήνιους μαθητικούς πνευματικούς και αθλητικούς αγώνες, για να τιμηθεί η νεολαία και να αποκτήσει τα νέα πρότυπα που έτσι και αλλιώς της αξίζουν.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
      Ο συνάδελφος κ. Αηδόνης έχει το λόγο.
      ΧΡΗΣΤΟΣ ΑΗΔΟΝΗΣ:  Ευχαριστώ, κύριε Πρόεδρε.
      Θα μου επιτρέψετε να ξεκινήσω στην αρχή της ομιλίας μου με μία αναφορά, την οποία κάνει ο κ. Καραμανλής στο έκτο τακτικό συνέδριο της Νέας Δημοκρατίας. 
      ΠΡΟΕΔΡΕΥΩΝ (Ιωάννης Τραγάκης):  Ο κύριος Πρωθυπουργός εννοείτε;
      ΧΡΗΣΤΟΣ ΑΗΔΟΝΗΣ:  Ο κύριος Πρωθυπουργός. 
      ΙΩΑΝΝΗΣ ΙΩΑΝΝΙΔΗΣ: Μη φοβάστε, πείτε το. 
      ΧΡΗΣΤΟΣ ΑΗΔΟΝΗΣ:  Δεν έχω κανένα πρόβλημα, κύριε Ιωαννίδη, αλλά δεν καταλαβαίνω την παρέμβαση και την ανησυχία που βάζετε, μήπως δεν ξαναγίνει; 
      ΠΡΟΕΔΡΕΥΩΝ (Ιωάννης Τραγάκης):  Βλέπω μια συγχορδία επίθεσης.
      ΧΡΗΣΤΟΣ ΑΗΔΟΝΗΣ:  Μην ανησυχείτε, γι’ αυτό θα αποφασίσει ο ελληνικός λαός. 
      Σε ό,τι αφορά, λοιπόν, την ενότητα περί επένδυσης στην παιδεία και τον πολιτισμό, αναφέρει ο σημερινός κύριος Πρωθυπουργός και λέει ότι επενδύουμε στον πολιτισμό γιατί είναι κεφάλαιο για την ανάπτυξη, συνεκτικός ιστός της κοινωνίας, εφόδιο ποιότητας στη ζωή. Είναι το πιο πολύτιμο προϊόν της πατρίδας μας.
       Εργαζόμαστε για να κεφαλαιοποιήσουμε τα πολιτιστικά αγαθά που κληρονομήσαμε, να αξιοποιήσουμε τον πλούτο του λαϊκού πολιτισμού μας, να στηρίξουμε την παραγωγή σύγχρονων πολιτιστικών προϊόντων. Εργαζόμαστε για ουσιαστική αναβάθμιση του δημόσιου βίου, ενίσχυση της ουσίας και της ποιότητας της δημοκρατίας για ένα νέο κοινωνικό πολιτισμό. Επενδύουμε στον πολιτισμό με την πιο διευρυμένη έννοιά του. Μένω, λοιπόν, στον κοινωνικό πολιτισμό και τη διευρυμένη του έννοια.
      Τα χθεσινά επεισόδια, λοιπόν, στο κέντρο της Αθήνας, έχουν να κάνουν μάλλον με τη διευρυμένη έννοια. Ήταν ένα μέρος της πρακτικής άσκησης της Κυβέρνησης για την εμπέδωση στον κοινωνικό και πολιτικό πολιτισμό. Η περιοχή του Συντάγματος, λοιπόν, μετατράπηκε σε «Far West», για να συνειδητοποιήσουν οι Έλληνες πολίτες ότι μπορούν να συμμετέχουν ζωντανά στο γύρισμα της κινηματογραφικής ταινίας «Συμπλοκή στο κέντρο της Αθήνας» και να πάρουν βέβαια και δωρεάν μαθήματα κινηματογράφου. Φυσικά με την αποχώρηση από το σπουδαίο αυτό σεμινάριο πολιτισμού, οι οδηγίες που δόθηκαν ήταν σαφείς. Μην ξαναπατήσετε στο κέντρο της Αθήνας, ο  πολιτισμός μας παραμονεύει.
      Είναι ο ίδιος πολιτισμός, λοιπόν, που ανέδειξε το θέμα της απαγωγής των Πακιστανών, που οδηγεί αόρατα κέντρα στην πολιτισμική πράξη των υποκλοπών, που αναγκάζει τους Υπουργούς της Νέας Δημοκρατίας να καταφεύγουν σε ασύστολα ψεύδη και κατά συρροή, είναι ο ίδιος πολιτισμός που επιτρέπει σε Υπουργούς, μετά από αποδράσεις τύπου Παλαιοκώστα, να παραμένουν στις θέσεις τους, είναι ο ίδιος πολιτισμός που αναγκάζει τον Κυβερνητικό Εκπρόσωπο και τα στελέχη της Νέας Δημοκρατίας να αναφέρουν συνεχώς ότι για όλα φταίει το ΠΑ.ΣΟ.Κ. Είναι δε τόσο υψηλός ο πολιτισμός που παράγει η χώρα επί των ημερών της Νέας Δημοκρατίας, που ο κ. Καραμανλής αναδόμησε τον εαυτό του, γιατί πραγματικά δεν προλάβαινε να ανταποκριθεί.
      Σε αυτό το σημείο επιτρέψτε μου να θυμίσω, κύριοι της Νέας Δημοκρατίας, ότι ένα μέρος από πολιτισμό είναι, να έχω τη δύναμη να αναγνωρίσω τι είναι σωστό και τι είναι λάθος, όπως επίσης να έχω και τη δύναμη να αναλάβω τις ευθύνες μου, όπου μου αναλογούν. Από αυτό το μάθημα, δυστυχώς, όλη η Νέα Δημοκρατία, όταν δινόταν, απουσίαζε. 
      Κυρίες και κύριοι συνάδελφοι, αν υπήρχε ένας τίτλος να συνοψίσει κάποιος μέχρι τώρα την πολιτική στον πολιτισμό, θα ήταν σίγουρα «Πολιτισμός ώρα μηδέν». Τρία χαμένα χρόνια για τον πολιτισμό από μια πολιτική ηγεσία που χαρακτηρίστηκε από ανυπαρξία πολιτικής. Αποδείξεις δεν χρειάζονται πολλές. Είναι αρκετή η σημερινή στάση της ηγεσίας του Υπουργείου. Με τις αποστάσεις που κρατάει από την προηγούμενη, η απόρριψη στην ουσία του σχεδίου Τατούλη για οργανόγραμμα του Υπουργείου και η εφαρμογή του οργανισμού του 2003, είναι μια πρώτη απτή απόδειξη, όπως επίσης και η απόσυρση του σχεδίου νόμου για τον κινηματογράφο και ο σχεδιασμός μιας νέας πολιτικής έρχεται να συνηγορήσει στην επιχειρηματολογία περί ανυπαρξίας.
      Μας ικανοποιεί ακόμα, κύριε Υπουργέ, που δεν υιοθετήσατε και την κεντρική κατεύθυνση του προκατόχου σας, για την πάταξη του κρατικοδίαιτου πολιτισμού και στη συνέντευξη Τύπου, την οποία δώσατε, δηλώσατε ότι ο πολιτισμός πρέπει να χρηματοδοτείται. Αυτή η άλλη στάση θέλουμε να πιστεύουμε ότι σηματοδοτεί και μια νέα κατεύθυνση στην πολιτική για τον πολιτισμό. 
      Βέβαια, τα μηνύματα δεν είναι ακόμα ορατά. Είναι γεγονός ότι περιμένουμε. Περιμένουμε από εσάς για να μπορούμε με ασφαλή τρόπο να σας κρίνουμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Θα πάρω λίγο χρόνο από τη δευτερολογία μου, κύριε Πρόεδρε, γιατί είσαστε πολύ αυστηρός σήμερα.
      ΠΡΟΕΔΡΕΥΩΝ (Ιωάννης Τραγάκης): Να πάρετε.
      ΧΡΗΣΤΟΣ ΑΗΔΟΝΗΣ: Είναι γεγονός ότι δηλώσεις που έχουν να κάνουν με υποσχέσεις για τα ζητήματα ευταξίας, για τα διάφορα συμβούλια πολιτισμού, για τις διάφορες άλλες επιτροπές, υποεπιτροπές, οι οποίες όμως δεν εξασφαλίζουν τους αναγκαίους πόρους, ουσιαστικά δεν μπορούν να αποτελέσουν ένα πρώτο σαφές και σίγουρο δείγμα για μια νέα άλλη πολιτική, όπως επίσης δεν μπορεί να αποτελέσει και δείγμα, τη στιγμή που δίνετε τη συνέντευξή σας, η ορχήστρα που δημιούργησε ο κ. Χατζηδάκις, η «Ορχήστρα των Χρωμάτων»…
      ΒΑΣΙΛΕΙΟΣ ΜΑΓΓΙΝΑΣ: Δεν ζει ο Χατζηδάκις και δεν τον προσφωνούμε «κύριο».
      ΧΡΗΣΤΟΣ ΑΗΔΟΝΗΣ: Εντάξει, για εμάς όμως ζει. 
      Βλέπω ότι σας ενοχλούν πολύ μείζονα θέματα πάντως και αυτό με εντυπωσιάζει. 
      ΠΡΟΕΔΡΕΥΩΝ (Ιωάννης Τραγάκης): Δεν υπάρχει λόγος να τσακώνεστε.
      ΧΡΗΣΤΟΣ ΑΗΔΟΝΗΣ: Εκείνο το οποίο θέλω να πω είναι ότι τη στιγμή που δίνατε εκείνη τη συνέντευξη, βλέπουμε αυτήν την ορχήστρα να κινδυνεύει, γιατί η χρηματοδότηση, την οποία τουλάχιστον ανακοινώσατε, είναι απόλυτα ελλιπής, με αποτέλεσμα τουλάχιστον έξι μήνες, αυτοί οι οποίοι τη συγκροτούν να είναι απλήρωτοι.
     Θα ήθελα να πω δεκάδες πράγματα. Θα κρατήσω για τη δευτερολογία μου κάποια, αφού ακούσω τον Υπουργό. 
     ΠΡΟΕΔΡΕΥΩΝ (Ιωάννης Τραγάκης): Ποια δευτερολογία. Είπατε ότι θα πάρετε και το χρόνο της δευτερολογίας σας. 
     ΧΡΗΣΤΟΣ ΑΗΔΟΝΗΣ: Όχι, είπα ότι θα πάρω δύο λεπτά, κύριε Πρόεδρε. Πήρα το ενάμισι. 
     ΠΡΟΕΔΡΕΥΩΝ (Ιωάννης Τραγάκης): Δεν υπάρχουν δύο λεπτά. Άρα τελειώνετε τώρα  και μένουν και δύο λεπτά για τη δευτερολογία σας. 
     Ευχαριστούμε πολύ.
     ΧΡΗΣΤΟΣ ΑΗΔΟΝΗΣ: Να είστε καλά. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση αφού πρώτα ξεναγήθηκαν στην έκθεση με θέμα «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, δεκαεπτά μαθητές και μαθήτριες και ένας συνοδός-δάσκαλος από το 2ο Δημοτικό Σχολείο Λυκόβρυσης.
     Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
     Ο κ. Μπόλαρης έχει το λόγο. 
     ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
     Κύριε Πρόεδρε, ο Διευθυντής της «Ορχήστρας των Χρωμάτων» για την οποία έγινε πολύς λόγος σήμερα στη συνέντευξη που έδωσε είπε πως «εμείς αυτήν τη στιγμή δεν θέλουμε να κάνουμε κάτι επιθετικό σ’ ένα νέο Υπουργό». Και εμείς, οι Βουλευτές που καταθέσαμε την επερώτηση, συνυπογράφουμε αυτή τη δήλωση, γιατί πραγματικά η σημερινή μας κριτική δεν αφορά προσωπικά τον Υπουργό, αφορά την πολιτική της Κυβέρνησης. Είναι μια Κυβέρνηση η οποία προεκλογικά, με το πρόγραμμά της, κατήγγειλε την προηγούμενη κυβέρνηση ότι υποχρηματοδοτεί τον πολιτισμό και ότι υπάρχουν τεράστια κονδύλια που δεν αξιοποιούνται από τις διαδικασίες κ.λπ.. 
     Η πολιτική, λοιπόν, την οποία θα ακολουθούσε η Νέα Δημοκρατία –διαβάζω το πρόγραμμά της- ήταν μια πολιτική, η οποία θα καθιστά την Ελλάδα πρωτοπόρο στον τομέα του πολιτισμού. Καταλαβαίνετε πόσο κενά ακούγονται όλα αυτά, μετά από δυόμισι χρόνια. Και η Νέα Δημοκρατία με την πολιτική της υποσχόταν ότι θα δημιουργήσει τις υποδομές και θα θέσει το πλαίσιο για την ανάπτυξη του πολιτισμού. Αν είδε κάποιος ενέργειες, οι οποίες είχαν τη φιλοδοξία να καταστήσουν την Ελλάδα πρωτοπόρο στον τομέα του πολιτισμού στα δυόμισι αυτά χρόνια ή είδε δημιουργία υποδομών, μάλλον δεν ζει σ’ αυτόν τον τόπο. 
     Ο Υπουργός Πολιτισμού κ. Βουλγαράκης έδωσε μια συνέντευξη πριν λίγες μέρες και αναφέρθηκε στη μαύρη τρύπα, η οποία υπάρχει στο Υπουργείο Πολιτισμού. Μια μαύρη τρύπα την οποία την ζουν όλοι όσοι υπηρετούν το χώρο του πολιτισμού. Μόνο που δεν μας είπε πού οφείλεται. Παρά τις επανειλημμένες ερωτήσεις των δημοσιογράφων δεν είπε σε ποιο ποσό ανέρχεται αυτή η μαύρη τρύπα. Έκανε, όμως, αναφορά, λέγοντας πως αυτή η μαύρη τρύπα οφείλεται σε προγραμματικές συμβάσεις με δήμους και φορείς, σε επιχορηγήσεις φορέων, σε χρέη από απαλλοτριώσεις κ.λπ.. 
     Όμως, κύριε Πρόεδρε, η Νέα Δημοκρατία, στο πρόγραμμά της υποσχόταν αποκέντρωση πόρων και αρμοδιοτήτων στην Τοπική Αυτοδιοίκηση για τις δράσεις του πολιτισμού και  υποσχόταν ιδιαίτερη χρηματοδότηση της Τοπικής Αυτοδιοίκησης επί συγκεκριμένων προγραμμάτων μέσω υπογραφής προγραμματικών συμβάσεων. Καταλαβαίνετε την απόλυτη διάσταση των όσων προεκλογικά έλεγε η Νέα Δημοκρατία και των όσων σήμερα διαπιστώνουμε. 
     Και εμείς, από πλευράς ΠΑ.ΣΟ.Κ., κύριε Πρόεδρε, σαφώς συμφωνούμε με την όποια διεκδικητική πολιτική μπορεί να έχει το Υπουργείο Πολιτισμού απέναντι στο Υπουργείο Οικονομικών για τη χρηματοδότηση, γιατί αυτή είναι η θέση του ΠΑ.ΣΟ.Κ.. Θέλουμε, όμως, να επισημάνουμε ότι μέχρι σήμερα, 9 Ιουνίου -και αυτό νομίζω πως είναι ευθύνη του Υπουργού- δεν έχει  γίνει καμιά εκταμίευση από το πρόγραμμα δημοσίων επενδύσεων, με αποτέλεσμα όλα τα έργα του Υπουργείου Πολιτισμού να βρίσκονται στάσιμα. 
     Νομίζω πως είναι χαρακτηριστική η δήλωση του κυρίου Υπουργού, που διέρρευσε στον Τύπο «θέλω να βοηθήσω, αλλά δεν μπορώ», με επιστολή του προς την «Ορχήστρα των Χρωμάτων». 
     Κύριε Πρόεδρε, κύριοι συνάδελφοι, είναι σαφές ότι υπάρχει μια έλλειψη βασικού σχεδιασμού στον τομέα του πολιτισμού. Οι συνάδελφοί μου αναφέρθηκαν στην  Εθνική Λυρική Σκηνή και στις εξαγγελίες, που είναι κενό γράμμα. Το ίδιο ισχύει για την Εθνική Πινακοθήκη. Μεταφέρω την εμπειρία από την περιφέρεια. Τα ΔΗ.ΠΕ.ΘΕ. λιμνάζουν, βρίσκονται σε εγκατάλειψη. Δεν χρηματοδοτούνται. Και φυσικά δεν μπορώ να ξεπεράσω το γεγονός ότι υπάρχει μια υπόσχεση για δημιουργούς αξιοπρεπείς και ελεύθερους. Ο  εισηγητής μας κ. Λιάνης αναφέρθηκε στο προεδρικό διάταγμα, το οποίο δεν εκδίδετε και που έχει ακόμα και αυτήν τη στιγμή ανασφάλιστους μια σειρά από εξαιρετικούς δημιουργούς, οι οποίοι πάντως δεν μπορεί να είναι αξιοπρεπείς, όπως τους υποσχέθηκε η Νέα Δημοκρατία και ανασφάλιστοι ταυτόχρονα. 
     Κύριε Υπουργέ, ήθελα να σας επισημάνω το εξής. Απασχόλησαν τον Τύπο, τον τελευταίο καιρό, τα γεγονότα της αρχαιοκαπηλίας, σημαντικά γεγονότα, που αφορούν τη Σχοινούσα, την Πάρο, το Ψυχικό, τους έφορους του Μουσείου Γκετύ κ.λπ.. 
     Νομίζω πως επειδή τα ζητήματα αυτά είναι σημαντικά, είναι σκόπιμο να ζητήσετε να υπάρξει μια ενημέρωση στην Επιτροπή Μορφωτικών Υποθέσεων. Τα ζητήματα αυτά εκτός από τη δική τους αξία, την τεράστια αξία των ευρημάτων, την τεράστια συμβολική αξία, που έχει η υπόθεση με τις κλοπές των αρχαιοτήτων…
     (Θόρυβος στην Αίθουσα)
     ΠΡΟΕΔΡΕΥΩΝ (Ιωάννης Τραγάκης): Έχει άνεση ο κ. Μπόλαρης για άλλους λόγους. Οφείλουμε όλοι να τον ευχαριστήσουμε δημόσια, γιατί έχει έξι παιδιά. Επομένως του δίνεται πρόσθετος χρόνος!
     Συνεχίστε, κύριε Μπόλαρη.
     ΜΑΡΚΟΣ ΜΠΟΛΑΡΗΣ: Ευχαριστώ πολύ! 
     Ήθελα, λοιπόν, κύριε Υπουργέ, να πω πως η ιστορία του Μουσείου Γκετύ έχει ιδιαίτερο συμβολισμό. Δεν είναι μόνο η ιστορία αυτή, το ξέρετε πολύ καλά. Και νομίζω πως χρειάζεται μια ενημέρωση. Πρέπει να ζητήσετε να συγκληθεί η Επιτροπή Μορφωτικών Υποθέσεων για να έχουμε μια ενημέρωση, γι’ αυτά τα οποία γίνονται. 
     Ξέρουμε για τους χειρισμούς, παρακολουθούμε τους χειρισμούς, ξέρουμε τις συναντήσεις που είχατε, αλλά είναι σκόπιμο η Βουλή να το γνωρίζει από την υπεύθυνη πολιτική ηγεσία και όχι απλά και μόνο από τις εφημερίδες. Θα μου επιτρέψετε στο σημείο αυτό να πω πως γίνεται πολύς λόγος για ένα στεφάνι μακεδονικού τάφου. Θέλω να υπογραμμίσω ότι είναι ένα στεφάνι τεράστιας αξίας από την Αμφίπολη. Σας λέγω ότι υπάρχει ένα τεράστιο ενδιαφέρον από όλους της περιοχής, για να δούμε πού θα καταλήξει αυτό το στεφάνι. Νομίζω ότι υπάρχει υπόσχεση για επιστροφή. 
     Είχε γράψει η «ΕΛΕΥΘΕΡΟΤΥΠΙΑ» στο «ΕΨΙΛΟΝ», πολλές λεπτομέρειες σχετικά με το που στάλθηκαν τα κονδύλια, πόσα κονδύλια ήταν, 1.150.000 δολάρια κ.λπ. Υπάρχει ένα έντονο ενδιαφέρον, φαντάζομαι ότι θα επιστραφεί στο εξαιρετικό μουσείο του τόπου. Στην Αμφίπολη υπάρχει ένα μουσείο, το οποίο βραβεύθηκε από την Ευρωπαϊκή Ένωση ως το καλύτερο μουσείο της χρονιάς, είναι ένα εξαιρετικό μουσείο. 
     Κύριε Υπουργέ, θα μου επιτρέψετε να κλείσω με μια πρόταση. Έχετε μια συνάντηση στις 24-25 αυτού του μήνα στη Βουλγαρία μαζί με τους ομολόγους σας της Νοτιανατολικής Ευρώπης για την πολιτιστική κληρονομιά. Θα ήθελα να τονίσω, επειδή είδα ότι κάνατε ενημέρωση στον κύριο Πρωθυπουργό για την προσπάθεια επιστροφής των αρχαιοτήτων στην Ελλάδα. Φαντάζομαι ότι ήταν αυτά που έχουν σχέση με το Μουσείο Γκετύ. 
     Θα ήθελα να σας πω, πως υπάρχει ένα τεράστιο θέμα σε εκκρεμότητα, εδώ και ογδόντα χρόνια. Έγινε μια συντεταγμένη ενέργεια του βουλγαρικού στρατού στα χρόνια του παγκοσμίου πολέμου και αφαιρέθηκαν από τα μοναστήρια της βόρειας Ελλάδας από πατριαρχικά σταυροπηγιακά μοναστήρια, από τον Πρόδρομο Σερρών, από την Εικοσσυφίνισσα Παγγαίου και από την Παναγία Αρχαγγελιώτισσα της Ξάνθης εξαιρετικά χειρόγραφα, χαρτώα και περγαμηνά, στα οποία είναι καταγεγραμμένη η ιστορία του τόπου. Αυτά τα χειρόγραφα, μετά από ογδόντα χρόνια, τα οποία ήταν καταχωνιασμένα σε κάποια αρχεία της Βουλγαρίας, μετά από μια διαπανεπιστημιακή συμφωνία ταυτοποιήθηκαν από Έλληνες επιστήμονες του Αριστοτελείου Πανεπιστημίου Θεσσαλονίκης. 
     Πρόσφατα έγινε και μια εκπομπή από το MEGA, από την εκπομπή «ΟΙ ΦΑΚΕΛΟΙ» των κυρίων Παπαχελά, Τέλογλου, Παπαϊωάννου, η οποία ανέδειξε το ζήτημα. Είναι ένα πολύ σημαντικό ζήτημα, που αφορά την καταγραφή της ιστορίας. Εδώ, όπως καταλαβαίνετε, δεν έχουμε απλά κειμήλια, έχουμε χειρόγραφα, τα οποία πρέπει να δοθούν για μελέτη, να επιστραφούν στους τόπους, από τους οποίους αφαιρέθηκαν. Εκεί δεν έγινε κλοπή, έγινε συντεταγμένη ενέργεια του βουλγαρικού κράτους. Δηλαδή το βουλγαρικό κράτος τα αφήρεσε παράνομα από τα πατριαρχικά μοναστήρια; Και νομίζω πως στη συνάντηση που θα έχετε στη Βουλγαρία, θα πρέπει να τεθεί αυτό το ζήτημα. Υπάρχουν ερωτήσεις, που έχουν κατατεθεί στο Υπουργείο Πολιτισμού. Είναι γνωστό το ζήτημα με τον κ. Τατούλη, το είχαμε συζητήσει και με την ευκαιρία άλλων συναντήσεων. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ. 
     ΜΑΡΚΟΣ ΜΠΟΛΑΡΗΣ: Και εγώ σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κυρίες και κύριοι συνάδελφοι, θέλω κατ’ αρχάς να σας ευχαριστήσω για τη συμπαράσταση στη δύσκολη στιγμή που έζησα, εγώ και η οικογένειά μου, όπως επίσης με την ευκαιρία αυτή θέλω να ευχαριστήσω όλους όσοι, με τον έναν ή τον άλλον τρόπο, εξέφρασαν τη συμπαράστασή τους και η αλήθεια είναι ότι ήταν πάρα πολλοί αυτοί. Νομίζω ότι ήταν σχεδόν όλοι. 
      Θέλω για άλλη μια φορά να πω ότι ο αγώνας υπέρ της δημοκρατίας πρέπει να είναι διαρκής και ο αγώνας εναντίον της τρομοκρατίας πρέπει επίσης να είναι διαρκής, γιατί το τρομοκρατικό φαινόμενο στις σύγχρονες κοινωνίες δυστυχώς, με τον έναν ή τον άλλον τρόπο, είναι πάντα παρόν. Συνεπώς όλος ο πολιτικός κόσμος, που εξέφρασε και διετράνωσε αυτήν την πεποίθησή του, νομίζω ότι συντεταγμένα αγωνίζεται προς αυτήν την κατεύθυνση. 
      Κυρίες και κύριοι συνάδελφοι, η συζήτηση για θέματα πολιτισμού, ιδιαίτερα σε κοινοβουλευτικό επίπεδο, αποτελούσε και αποτελεί πάντα μία ευκαιρία για μία ουσιαστική και εποικοδομητική ανταλλαγή απόψεων, γιατί συνδέεται άμεσα με την ποιότητα ζωής των πολιτών. Και στο πλαίσιο αυτό, ως Υπουργός Πολιτισμού, θα ήμουν ιδιαίτερα ευτυχής, αν στο τέλος αυτής της συζήτησης διαμορφωνόταν ένα consensus, κατά κάποιον τρόπο, στους βασικούς άξονες της στρατηγικής και της εθνικής πολιτιστικής πολιτικής. Αυτό άλλωστε είναι και κάτι που κατά γενική ομολογία επιζητούν οι πολίτες απ’ όλους μας και ιδιαίτερα οι άνθρωποι της δημιουργίας, οι άνθρωποι του πολιτισμού. 
      Αυτό βεβαίως σε καμία περίπτωση δεν σημαίνει απουσία κριτικής. Η κριτική, σε μια κοινοβουλευτική δημοκρατία, γίνεται και πρέπει να γίνεται, γιατί έτσι λειτουργεί η κοινοβουλευτική δημοκρατία. Είναι και επιθυμητή και επιβεβλημένη. Σημαίνει, όμως, υπεύθυνη και ψύχραιμη στάση, κάτι που, κατά την άποψή μου, επιτρέψτε μου να πω ότι δεν συνάδει με το ύφος της επερώτησης, που απευθύνεται προς εμάς. Εξάλλου ο μηδενισμός και η προσπάθεια απαξίωσης του κυβερνητικού έργου με χαρακτηρισμούς, όπως «το χειρότερο Υπουργείο της Κυβέρνησης», «πλήρης αποτυχία στο χειρισμό σημαντικοτέρων θεμάτων», «παντελής απουσία σχεδιασμού», «ανυπαρξία του Πρωθυπουργού, ως Υπουργού Πολιτισμού», εάν δεν εντάσσονται σε μία αγωνιώδη προσπάθεια αντιπολίτευσης, τότε επιτρέψτε μου να πω ότι φανερώνουν έλλειψη γνώσης των συγκεκριμένων περιστατικών και της συγκεκριμένης πολιτικής, η οποία είχε ακολουθηθεί τα τελευταία δυο χρόνια και για την οποία θα σας μιλήσω αμέσως μετά.
      Άλλωστε πίστευα και πιστεύω ότι ο μαξιμαλισμός στην πολιτική μπορεί να ήταν χρήσιμος ειδικά στις αντιπολιτεύσεις της περιόδου του 1970 και του 1980, νομίζω, όμως, ότι στις μέρες μας, εκτός του ότι δεν προφέρει τίποτε, τελικώς σημειώνεται και με τρόπο δεικτικό από τους πολίτες, κάτι το οποίο μπορείτε εύκολα να διαπιστώσετε στις μετρήσεις που επαναλαμβανόμενα έρχονται στο φως της δημοσιότητας.
      Είπαμε, λοιπόν, εξαρχής ότι για τη νέα διακυβέρνηση ο πολιτισμός είναι πρώτη προτεραιότητα. Το είπαμε και το εννοούμε. Και θα αποδείξω στη συνέχεια γιατί αυτό που είπαμε και εννοούμε αποδεικνύεται και με πρακτικά μέτρα, τα οποία έχουν κατά καιρούς ληφθεί. 
      Θα ήθελα να αναφερθώ αμέσως στην πρώτη ενότητα της επερώτησης, την οποία έχετε καταθέσει, αυτήν που πραγματεύεται, δηλαδή την αξιοποίηση της ολυμπιακής περιουσίας. Εκτιμώ ότι η τελευταία συζήτηση, που κάναμε στην Εθνική Αντιπροσωπεία, σχετικά με την επερώτηση, την οποία οι συνάδελφοι του ΠΑ.ΣΟ.Κ. μού είχαν απευθύνει για τα Ολυμπιακά Ακίνητα, υπήρξε από πλευράς μας πάρα πολύ διαφωτιστική, διότι εξηγήσαμε με πολύ μεγάλη σαφήνεια τι κάναμε από την πρώτη στιγμή, τι νόμους ψηφίσαμε, πώς ξεκαθαρίσαμε το ιδιοκτησιακό καθεστώς, πώς μεταφέραμε τα Ολυμπιακά ακίνητα στο κράτος και πώς στη συνέχεια προχώρησε αυτή η διαδικασία, πώς φτιάχνονται οι διάφορες προγραμματικές συμβάσεις, πώς έγιναν οι διάφοροι διαγωνισμοί, ποια ήταν η πορεία τους και τελικά ποια είναι η κατάληξή τους. Δεν θα ήθελα, λοιπόν, σήμερα να επαναλάβω με λεπτομέρεια αυτά τα οποία συζητήσαμε στην επερώτηση πριν από κάποιες ημέρες. Θέλω μόνο να σημειώσω ότι αυτήν τη στιγμή μέσα στους χρόνους που εξαρχής είχαν προγραμματιστεί, τα πράγματα είναι εξαιρετικά αισιόδοξα.
    Θέλω να αναφερθώ πιο συγκεκριμένα:
    Το oλυμπιακό ακίνητο του μπάντμιγκτον περνάει για τα επόμενα είκοσι χρόνια στην Ένωση Φυσικών Προσώπων και στην εταιρεία, η οποία τελικώς πήρε το έργο, μέσα από το μεγάλο διαγωνισμό, που έγινε. Η αρένα του μπάντμιγκτον θα μετατραπεί σ’ ένα υπερσύγχρονο κλειστό θέατρο δυόμισι χιλιάδων θέσεων, ικανό να φιλοξενήσει μεγάλες θεατρικές παραγωγές υψηλών προδιαγραφών και αισθητικής, καθώς και λοιπές εκδηλώσεις. Αυτό τελείωσε, έγινε.
    Υπογράφηκε, επίσης, η οριστική σύμβαση με την οποία το Ολυμπιακό Κέντρο Γαλατσίου ενοικιάζεται για περίοδο σαράντα ετών σε μία εταιρεία, η οποία κέρδισε το διαγωνισμό. Με πλήρη σεβασμό στην αρχιτεκτονική και στο περιβάλλον, το Ολυμπιακό Κέντρο Γαλατσίου θα μετατραπεί σ’ ένα εμπορικό, ψυχαγωγικό και αθλητικό κέντρο πολλαπλών χρήσεων.
    Τρίτον, ολοκληρώθηκε, επίσης, ο διαγωνισμός για την εγκατάσταση του IBC, που παραχωρείται για τα επόμενα σαράντα χρόνια σε εταιρεία, η οποία κέρδισε το διαγωνισμό, με ετήσιο μίσθωμα 7.250.000 ευρώ. Αναμένεται τις επόμενες ημέρες να υπογραφεί η τελική σύμβαση.
    Τέταρτον, το Ολυμπιακό Κέντρο της Νίκαιας παραχωρήθηκε στο Πανεπιστήμιο Πειραιά, με κύριο στόχο την αναβάθμιση των υποδομών του σημαντικού αυτού ακαδημαϊκού ιδρύματος, αλλά και την ευρύτερη ανάπτυξη μιας από τις πλέον αδικημένες και παραμελημένες περιοχές της πρωτεύουσας.
    Πέμπτον, αποφασίστηκε ήδη η δημιουργία μητροπολιτικού συνεδριακού κέντρου στις εγκαταστάσεις τους tae kwon do μέσω των Σ.Δ.Ι.Τ., δηλαδή των Συμπράξεων Δημοσίου – Ιδιωτικού Τομέα.
    Έκτον, υπογράφεται στις 19 του μηνός η προγραμματική σύμβαση παραχώρησης του Παγκρητίου Σταδίου στο Δήμο Ηρακλείου με όλα τα παρεπόμενα. 
    Επίσης, δημιουργείται –ο διαγωνισμός είναι σε εξέλιξη- το Μουσείο Ολυμπιακών Αγώνων, το Μουσείο Παγκόσμιου Κλασικού Αθλητισμού στο IBC. 
    Στο Ολυμπιακό Σκοπευτήριο του Μαρκόπουλου η εταιρεία «Ολυμπιακά Ακίνητα έχει ήδη συμφωνήσει με αρμόδιους φορείς, δηλαδή με την Κυνηγετική Ομοσπονδία Αττικής, με τη Σ.Κ.Ο.Α., κλπ. και θα υπάρξει σύντομα ανάλογη σύμβαση για την αξιοποίησή του.
    Στην εγκατάσταση του Αγίου Κοσμά ολοκληρώνεται η προεπιλογή των υποψηφίων αναδόχων σχημάτων και εντός των επομένων ημερών θα ανακοινωθούν τα σχήματα, τα οποία θα συμμετέχουν στην τελική φάση.
    Στην εγκατάσταση canoe & kayak, μετά το πέρας της προεπιλογής, μετέχουν στην τελική φάση τέσσερα ανάδοχα σχήματα. Η υπογραφή της σχετικής σύμβασης αναμένεται να ολοκληρωθεί το αμέσως επόμενο διάστημα.
    Στην εγκατάσταση του beach volley μετέχουν στην τελική φάση πέντε ανάδοχα σχήματα. Η υπογραφή της σχετικής σύμβασης αναμένεται, επίσης, να ολοκληρωθεί το επόμενο διάστημα.
    Η βαθμολόγηση, λοιπόν, κυρίες και κύριοι συνάδελφοι, με «μηδέν» για τα Ολυμπιακά Ακίνητα, κατά τη γνώμη μου μάλλον καταδεικνύει το βαθμό της σοβαρότητας και όχι της αυστηρότητας των βαθμολογητών. Και νομίζω ότι κάποιος πρέπει να προσεγγίζει τα θέματα αυτά με βάση αυτά τα οποία γίνονται, τουλάχιστον από τα δελτία Τύπου, που ανακοινώνουμε. Διότι τους τέσσερις τελευταίους μήνες, που έχω την πολιτική ευθύνη του Υπουργείου, αν δει κάποιος συστηματικά τα δελτία Τύπου, που εκδίδονται από τα Ολυμπιακά Ακίνητα, νομίζω πως μπορεί να διαπιστώσει ότι η μία μετά την άλλη οι ολυμπιακές εγκαταστάσεις δίδονται στους αναδόχους. Και νομίζω ότι μέσα στους χρόνους, που έχουμε υποσχεθεί, θα έχουμε τελειώσει με όλες σχεδόν τις ολυμπιακές εγκαταστάσεις, με εξαίρεση ίσως του Σχοινιά -όπου γνωρίζετε το μεγάλο πρόβλημα των περιβαλλοντικών επιπτώσεων- όπου η επιβολή περιβαλλοντικών όρων ουσιαστικά είναι απαγορευτική για οποιαδήποτε άλλου είδους εμπορική αξιοποίηση ή χρήση. Αυτό, όμως, είναι αντικειμενικό και θα δούμε πώς θα αντιμετωπιστεί.
    Θα ήθελα, λοιπόν, το θέμα αυτό να μην απασχολήσει ξανά την Εθνική Αντιπροσωπεία. Διότι όταν επαναλαμβανόμενα τίθεται το θέμα αυτό, ενώ υπάρχουν ήδη κατοχυρωμένες αποφάσεις, τελεσίδικες, νομίζω ότι χάνει και την αξία της η συζήτηση στην Εθνική Αντιπροσωπεία.
    Κυρίες και κύριοι συνάδελφοι, διαβάζοντας το κείμενο της επερώτησης για τα οικονομικά και τα θεσμικά θέματα των φορέων του Υπουργείου Πολιτισμού, καθώς και για τη σύγχρονη πολιτιστική δημιουργία, αναρωτήθηκα αν αυτές τις κατηγορίες μπορούν να τις κάνουν άνθρωποι που είχαν την τύχη της διακυβέρνησης της χώρας για τα τελευταία είκοσι χρόνια ή εάν πρέπει κάποιος να τις ερμηνεύσει με άλλον τρόπο. Μπορεί, δηλαδή, να έχουμε να κάνουμε με κάποιου είδους πολιτικό σκουός, όπου τελικά στοχεύεται μεν η Κυβέρνηση, αλλά ο πραγματικός στόχος είναι κάποια στελέχη της ίδιας της Αντιπολίτευσης. Διότι μόνο έτσι μπορεί να ερμηνευτεί η οικονομική προσέγγιση των ζητημάτων του Υπουργείου Πολιτισμού. Και εξηγούμαι: 
    Κυρίες και κύριοι συνάδελφοι, υπήρχε ένα ορθολογικό και αξιόπιστο σύστημα υπογραφής προγραμματικών συμβάσεων στο Υπουργείο Πολιτισμού που οδηγούσε κάπου; Έχετε αυτήν την αίσθηση; Ξέρετε πως στο Υπουργείο Πολιτισμού είναι άγνωστος ο αριθμός των προγραμματικών συμβάσεων, που έχουν υπογραφεί τα τελευταία δεκαπέντε χρόνια; Ξέρετε ότι δεν υπάρχει λογική στην υπογραφή των προγραμματικών συμβάσεων; Ξέρετε ότι ενώ υπάρχουν δήμοι, που έχουν τρεις και τέσσερις προγραμματικές συμβάσεις, γιατί έτσι βόλευε τους Υπουργούς, ο Δήμος Αθηναίων, για παράδειγμα, δεν έχει; Ξέρετε πως υπάρχουν δράσεις, οι οποίες δεν χρηματοδοτούνται καθόλου, διότι έχουν περάσει κάτω από τα κομματικά ραντάρ, ενώ άλλες, οι οποίες ήταν ανθυπολεπτομέρειες του Πολιτισμού –μα, ανθυπολεπτομέρειες του Πολιτισμού- είχαν δύο και τρεις και τέσσερις προγραμματικές συμβάσεις, που τις υποστήριζαν οικονομικά; Ξάνθη, Κορινθία, Κιλκίς και πολλοί άλλοι νομοί δεν έχουν ιδέα τι σημαίνει προγραμματική σύμβαση, ενώ υπάρχουν άλλοι νομοί, που έχουν πάρα πολλές συμβάσεις. 
      Μόνο για τον τομέα του σύγχρονου πολιτισμού θέλω να σας πω ότι οι συσσωρευμένες οφειλές, λόγω αδυναμίας κάλυψης των συμβατικών υποχρεώσεων, που έχουν την καταγωγή τους από την εποχή της διακυβέρνησης του ΠΑ.ΣΟ.Κ., είναι περίπου 8.643.269 ευρώ. Αυτήn την κληρονομιά αφήσατε στο Υπουργείο Πολιτισμού. Και δεν θέλω να συνεχίσω τώρα για τους εποπτευόμενους φορείς. 
      Είπατε για την κρατική «Ορχήστρα των Χρωμάτων». Γνωρίζετε, κύριοι συνάδελφοι, ότι υπεγράφη δάνειο από την πολιτική ηγεσία επί των ημερών σας, μέσω του οποίου οι τόκοι που χρεώθηκαν στην κρατική «Ορχήστρα των Χρωμάτων» είναι δυσβάσταχτοι και σήμερα φτάνουμε σε αδιέξοδο και δεν μπορούμε να πληρώσουμε τους τόκους και τα χρεολύσια του δανείου, που υπεγράφη επί των ημερών σας; 
      ΓΕΩΡΓΙΟΣ ΛΙΑΝΗΣ: Το δέχθηκε το δάνειο...
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Με συγχωρείτε, κύριε Λιάνη. Υπήρξε δάνειο υπογεγραμμένο από τον κ. Βενιζέλο, που ανέλαβε τα χρέη, έδωσε ένα χαρτί στην «Ορχήστρα των Χρωμάτων» και είπε ότι αναλαμβάνει τα χρέη...
      ΑΝΔΡΕΑΣ ΛΟΒΕΡΔΟΣ: Είναι κακό αυτό;
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): ... Η Ορχήστρα και δανείστηκε και τα λεφτά δεν της δόθηκαν ποτέ. Και σήμερα πληρώνουμε τους τόκους, τους τόκους των τόκων και μας ζητούν και τους τόκους των τόκων, των τόκων οι τράπεζες! Αυτό εσείς το θεωρείτε σωστή διαχείριση; 
      ΑΝΔΡΕΑΣ ΛΟΒΕΡΔΟΣ: Είναι επιχείρημα αυτό, κύριε Υπουργέ; 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Με συγχωρείτε, κύριε Λοβέρδο. Αν αυτό δεν το θεωρείτε επιχείρημα, τότε έχουμε άλλη προσέγγιση στα οικονομικά. 
      ΓΕΩΡΓΙΟΣ ΛΙΑΝΗΣ: Το ίδιο γινόταν και πριν με τους τόκους των τόκων...
      ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Διότι αν η λογική είναι να δανειζόμαστε και να μεταφέρουμε στις επόμενες γενιές τα χρέη μας, για να θεωρούμε ότι αυτή η διαχείριση είναι η ορθή, τότε έχουμε άλλη άποψη. Φαίνεται, όμως, πως και ο ελληνικός λαός έχει άλλη άποψη, γιατί τελικώς αν είχε την ίδια άποψη με αυτή, θα παραμένατε στην εξουσία και δεν θα γινόταν καμία κυβερνητική αλλαγή. Εν πάση περιπτώσει. 
      ΓΕΩΡΓΙΟΣ ΛΙΑΝΗΣ: Εσείς δίνετε κάτι στην «Ορχήστρα των Χρωμάτων», κύριε Υπουργέ;
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Βεβαίως. Κατ’ αρχάς, δίνουμε την κρατική επιχορήγηση, έχουμε ρυθμίσει σε πολύ μεγάλο βαθμό τα χρέη των προγραμματικών συμβάσεων, έχουμε δεσμευθεί ότι αυτά θα αποπληρωθούν σε μία λογική πενταετίας, διότι διαφορετικά τα λεφτά που το Υπουργείο Πολιτισμού πρέπει να απορροφήσει είναι δυσβάσταχτα για τον κρατικό προϋπολογισμό και προσπαθούμε να βάλουμε μία τάξη στα οικονομικά όλων των εποπτευομένων φορέων.
      ΓΕΩΡΓΙΟΣ ΛΙΑΝΗΣ: Γιατί αυτοί οι λογικοί άνθρωποι λένε ότι θα κλείσουν; 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Θα δείτε αν θα κλείσουν.
      ΓΕΩΡΓΙΟΣ ΛΙΑΝΗΣ: Θα δούμε. Χθες το είπε ο κ. Κουρουπός. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Να αναφέρουμε ενδεικτικά ορισμένους τομείς. 
      Τομέας θεάτρου-χορού: Η χρηματοδότηση των φορέων έγινε κανονικά για το 2005. Ενδεικτικά: Λειτούργησαν και χρηματοδοτήθηκαν το Εθνικό Θέατρο, το Κρατικό Θέατρο Βορείου Ελλάδος, η Κρατική Σχολή Ορχηστρικής Τέχνης, τα ΔΗ.ΠΕ.ΘΕ., το Διεθνές Φεστιβάλ Χορού Καλαμάτας, η Δημοτική Σχολή των Μπαλέτων Λάρισας, το Κέντρο Αρχαίου Δράματος «ΔΕΣΜΙΟΙ» και το Θεατρικό Μουσείο.
      Στον τομέα των εικαστικών: Οι φορείς επίσης λειτούργησαν και χρηματοδοτήθηκαν κανονικά για το 2005. Ειδικά, η Εθνική Πινακοθήκη χρηματοδοτήθηκε για το 2005 με το ποσό του 1.640.000 ευρώ. 
      Στον τομέα της μουσικής: Η ροή των χρηματοδοτήσεων ήταν επίσης κανονική προς όλους τους φορείς, με μοναδική εξαίρεση την Ορχήστρα Ελληνικής Μουσικής, η οποία έλαβε 1.055.000 ευρώ και υπολείπονται ακόμα 705.000 ευρώ. 
      Στον τομέα των γραμμάτων το Εθνικό Κέντρο Βιβλίου παρέλαβε το 2004 χρέος 2.700.000 ευρώ, το οποίο σήμερα μειώθηκε στο 1.500.000 ευρώ. Οι οικονομικές απαιτήσεις στο πρόγραμμα μετάφρασης Ελλήνων Λογοτεχνών ήταν 130.000 ευρώ, ενώ σήμερα ανέρχονται σε 60.000 ευρώ. Στον κινηματογράφο, για τον οποίο τόσο πολύ μιλήσατε, διατέθηκαν το 2005 15.600.000 ευρώ το πρώτο εξάμηνο και 6.272.000 ευρώ το 2006. 
      Αυτά είναι τα πραγματικά στοιχεία, κυρίες και κύριοι συνάδελφοι. Και είναι βέβαιον ότι τα προβλήματα των φορέων του πολιτισμού δεν είναι μόνον οικονομικά. Είναι, φυσικά, και οικονομικά, δεν είναι, όμως, μόνον οικονομικά. Έχουν άμεση σχέση με τη φιλοσοφία, την ποιότητα και το όραμα των ανθρώπων, που αναλαμβάνουν τις τύχες τους. Στο πλαίσιο αυτό προχωρήσαμε σε σημαντικές αλλαγές στους εποπτευόμενους φορείς, στους οποίους αναφερθήκατε κι εσείς: Στο Ελληνικό Κέντρο Κινηματογράφου, στην Εθνική Λυρική Σκηνή, στο Εθνικό Θέατρο, στο Ελληνικό Ίδρυμα Πολιτισμού. Προχωρήσαμε, επίσης, στην αντικατάσταση μελών του Διοικητικού Συμβουλίου της Εθνικής Πινακοθήκης και ακολουθούν και άλλοι φορείς, στους οποίους η θητεία κάποιων μελών έχει λήξει ή τα συμβούλια πρέπει να αντικατασταθούν, με βάση το νόμο που ψηφίστηκε πρόσφατα από τη νέα διακυβέρνηση. Νομίζω, όμως, ότι προσωπικότητες, όπως ο κ. Παπαλιός, ο κ. Βορίδης, ο κ. Μπαμπινιώτης, είναι η καλύτερη εγγύηση για το αύριο στον πολιτισμό. Ειδικά από κ. Μπαμπινιώτη,  του οποίου την τοποθέτηση στο Ελληνικό Ιδρυμα Πολιτισμού ενέκρινε πρόσφατα η Επιτροπή –που και το ΠΑ.ΣΟ.Κ. ψήφισε- νομίζω, ότι αντικειμενικά, μπορούμε να περιμένουμε πάρα πολλά, αφού θα υποστηριχθεί με τον καλύτερο δυνατό τρόπο.
      Κυρίες και κύριοι συνάδελφοι, οι κατηγορίες περί ανυπαρξίας έργου στον τομέα της πολιτιστικής κληρονομιάς, νομίζω ότι είναι εξαιρετικά υπερβολικές. Για παράδειγμα, το έργο της κατασκευής του νέου Μουσείου της Ακρόπολης εξελίσσεται απρόσκοπτα και σύμφωνα με το συμβατικό χρονοδιάγραμμα. 
      Επίσης να σημειώσω, χωρίς να θέλω να μειώσω τη συνεισφορά κανενός –αυτό πρέπει να είναι σαφές- ότι επί νέας διακυβέρνησης, προετοιμάστηκε η ένταξη του έργου στο Γ΄ Κοινοτικό Πλαίσιο Στήριξης, συνολικού ύψους δαπάνης 85.000.000 ευρώ, ενώ παράλληλα προωθήθηκαν και οι διαδικασίες στην Ευρωπαϊκή Επιτροπή, οι οποίες προβλέπονται για τη χρηματοδότηση των μεγάλων έργων.
      Επιπροσθέτως, συνεχίζονται τα έργα για τη συντήρηση των μνημείων της Ακρόπολης. Το τεχνικό δελτίο του έργου τροποποιήθηκε το Νοέμβριο του 2004 και εξασφαλίστηκαν επιπλέον πιστώσεις ύψους 11.000.000 ευρώ από το Επιχειρησιακό Πρόγραμμα «ΠΟΛΙΤΙΣΜΟΣ».Παρεμβάσεις, επίσης, υλοποιούνται σε μια σειρά από χώρους υψηλού συμβολισμού, όπως είναι οι Δελφοί, οι Αιγές, η Πέλλα. 
      Επιπλέον, εκσυγχρονίστηκε μια σειρά από μουσεία, όπως το Εθνικό Αρχαιολογικό Μουσείο, ενώ βρισκόμαστε στη φάση ολοκλήρωσης των εργασιών του Αρχαιολογικού Μουσείου Θεσσαλονίκης. Παράλληλα, κατασκευάζεται το Μουσείο Δημοκρατίας στον Άγιο Ευστράτιο, το Μνημείο Μνήμης και Ομόνοιας των Ελλήνων.
      Και συνεχίζω: Κατασκευάζεται, ανακαινίζεται και επεκτείνεται σειρά μουσείων, ενώ γίνονται επανεκθέσεις σε πάρα πολλές περιοχές της Ελλάδος, όπως στην Πάτρα, στη Σπάρτη, στη Νεάπολη, στη Νεάπολη Βοιών, στη Θήβα, στο Ηράκλειο, στην Ικαρία, στο Διδυμότειχο, στους Φιλίππους, στην Πέλλα. Προωθούνται νέες εκθέσεις στα μουσεία, Πυθαγόρειο Σάμου, Πύργος, Καλαμάτα, Άρτα, Νικόπολη, Ηγουμενίτσα. Σήμερα, μάλιστα, για ορισμένες από αυτές υπάρχει δημοσίευση στις εφημερίδες.
      Έγιναν, επίσης, βήματα για την ίδρυση της Ελληνικής Αρχαιολογικής Σχολής στην Ιταλία. Ήδη λειτουργεί γραφείο της ελληνικής αποστολής εντός του ιταλικού Υπουργείου Πολιτισμού, ενώ υπάρχει κτήριο ελληνικής ιδιοκτησίας, το οποίο μπορεί να στεγάσει το εγχείρημα. Ο σχεδιασμός περιλαμβάνει τη δημιουργία αρχαιολογικών σχολών ή κέντρων πολιτισμού στη Νοτιοανατολική Ευρώπη, στη Μέση Ανατολή, σε χώρους με διαχρονική παρουσία του ελληνισμού, όπως η Οδησσός, το Βουκουρέστι, η Αλβανία, η Κύπρος και η Αλεξάνδρεια.
      Σχετικά με το στέγαστρο του ακρωτηρίου στη Σαντορίνη, στο οποίο επίσης αναφερθήκατε, θέλω να σας υπενθυμίσω ότι η επανέναρξη της λειτουργίας του αρχαιολογικού χώρου βασίστηκε σε αυτοψία κλιμακίου του Υπουργείου Πολιτισμού. Σύμφωνα με εισήγηση της αρμόδιας εφορείας, ο αρχαιολογικός χώρος θα λειτουργούσε για περιορισμένο χρονικό διάστημα και με το απαιτούμενο προσωπικό φύλαξης.
      Επίσης, κυρίες και κύριοι συνάδελφοι, θέλω να ανακαλέσω στη μνήμη σας το γεγονός ότι σε έλεγχο που πραγματοποιήθηκε από το Υπουργείο Οικονομικών το 2003, διαπιστώθηκε ότι το έργο δεν πληρούσε τις προϋποθέσεις ένταξης στο Γ΄ Κοινοτικό Πλαίσιο Στήριξης, καθώς δεν είχε ληφθεί καμία πρόνοια από τη δική σας κυβέρνηση, ώστε το έργο να εγκριθεί ως έργο γέφυρα ανάμεσα στο Β΄ Κοινοτικό Πλαίσιο Στήριξης και στο Γ΄ Κοινοτικό Πλαίσιο Στήριξης. Έτσι, το έργο πάγωσε και θα παρέμενε παγωμένο, εάν εμείς δεν αποφασίζαμε να διαθέσουμε 10.000.000 ευρώ από τους εθνικούς πόρους. Αυτή είναι η αλήθεια για τη συγκεκριμένη δράση.
      Κυρίες και κύριοι, οι κατηγορίες περί ασαφών αρμοδιοτήτων του Οργανισμού Προώθησης Ελληνικού Πολιτισμού, νομίζω ότι μπορούν να αποδοθούν μόνο σε ετεροχρονισμένη προσπάθεια αυτοκριτικής. Και αυτό, διότι οι ασαφείς αρμοδιότητες του Ο.Π.Ε.Π., στις οποίες αναφερθήκατε και η σχέση του με το Τ.Α.Π.Α., διέπονται από τον ιδρυτικό νόμο, το καταστατικό και τον οργανισμό λειτουργίας που καθορίστηκαν επί κυβερνήσεων ΠΑ.ΣΟ.Κ.. 
      Εάν, συνεπώς, υπάρχουν αντίθετες ή αντικρουόμενες αρμοδιότητες, πρέπει να αναζητηθούν σ’ αυτήν την προσέγγιση, η οποία είχε γίνει εκείνη την περίοδο. Προς ενημέρωσή σας, όμως, πρέπει να σας πω ότι το αντικείμενο του Ο.Π.Ε.Π. είναι σαφώς διακριτό από αυτό του Ελληνικού Ιδρύματος Πολιτισμού. Ο Ο.Π.Ε.Π. υλοποιεί σειρά δράσεων ανάδειξης της πολιτιστικής κληρονομιάς και της σύγχρονης πολιτιστικής δημιουργίας, στοχεύοντας στην προβολή της, στη διευκόλυνση των επισκεπτών σε αρχαιολογικούς χώρους και μουσεία και στη δημιουργία εσόδων μέσα από δίκτυο καταστημάτων στους ίδιους χώρους και με σειρές προϊόντων που παράγει. Στο πλαίσιο αυτό, υλοποιεί ένα εκτεταμένο πρόγραμμα ψηφιακών δράσεων, εντεταγμένο στην «Κοινωνία της Πληροφορίας» και λειτουργεί οκτώ πωλητήρια και έξι αναψυκτήρια σε ισάριθμους αρχαιολογικούς χώρους και μουσεία.
      Όσον αφορά στις αιτιάσεις για την Πάτρα-Πολιτιστική Πρωτεύουσα, θέλω κατ’ αρχήν να σας ενημερώσω ότι το πρόγραμμα έχει βελτιωθεί και εξελίσσεται πάρα πολύ καλά. Μάλιστα, προσωπικά, είχα τη δυνατότητα, σε πρόσφατες επισκέψεις μου, να το διαπιστώσω και, επίσης, να διαπιστώσω ότι η ανανέωση του προγράμματος που έχει γίνει, έχει βοηθήσει πάρα πολύ την Πολιτιστική Πρωτεύουσα.
      Η ίδρυση του Οργανισμού Πολιτιστικής Πρωτεύουσας ουσιαστικά έγινε με πρόταση του Δημοτικού Συμβουλίου του Δήμου Πατρέων στις 15.12.2004. Συνεπώς, η ίδρυση του Οργανισμού είναι αποτέλεσμα ικανοποίησης της απαίτησης του Δήμου Πατρέων και της τοπικής κοινωνίας της Πάτρας και όχι μικροκομματικών σκοπιμοτήτων του Υπουργείου, όπως αναφέρετε. 
      Επίσης, οι κατηγορίες περί διορισμού ανθρώπων άσχετων με το αντικείμενο στον Οργανισμό, επιτρέψτε μου να πω ότι είναι τουλάχιστον έωλες. Ο καλλιτεχνικός διευθυντής κ. Μικρούτσικος υποστηριζόταν από μια ομάδα της δικής του επιλογής, όπως τον κ. Αλάτση, τον κ. Βουζελάκο και άλλους.
Προφανώς δεν θεωρείτε τον κ. Μικρούτσικο άσχετο όσον αφορά το να επιλέξει αυτούς τους ανθρώπους. 
      Η αποχώρηση, λοιπόν, του κ. Μικρούτσικου, που συνδέθηκε με την αντικατάστασή του από τον κ. Αλάτση -τον οποίο ο ίδιος επέλεξε- πώς μπορεί να θεωρηθεί ότι είναι μία άσχετη επιλογή, όταν ο ίδιος ο κ. Αλάτσης έχει επιλεγεί από τον κ. Μικρούτσικο προηγουμένως; 
      Θέλω, συνεπώς, με λίγα λόγια να πω ότι θα ήταν καλύτερο να βλέπαμε τα πράγματα λίγο πιο προσεκτικά όταν αναφερόμαστε σε πρόσωπα και αξιολογούμε καταστάσεις. 
      Όσον αφορά τη ροή χρηματοδότησης του θεσμού της Πολιτιστικής Πρωτεύουσας στην Πάτρα το 2006 από το Υπουργείο Πολιτισμού, επιτρέψτε μου να σας πω ότι είναι  απόλυτα κανονική και ακολουθεί τις εξαγγελίες και τα συμφωνηθέντα τόσο προς το Δήμο Πατρέων, ο οποίος είναι υπεύθυνος για τα έργα και τις υποδομές, όσο και σε ό,τι αφορά τον Οργανισμό, ο οποίος είναι υπεύθυνος για τη διαμόρφωση και την υλοποίηση του προγράμματος των εκδηλώσεων, την υποστήριξη, την επικοινωνία και την προβολή του θεσμού. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Για του λόγου το αληθές, σας παραπέμπω στις δημόσιες δηλώσεις του Δημάρχου Πατρέων κ. Ανδρέα Καράβολα, ο οποίος κατ’ επανάληψη έχει επιβεβαιώσει την απρόσκοπτη ροή της χρηματοδότησης, σύμφωνα με τις εξαγγελίες του Υπουργείου Πολιτισμού και τα συμφωνηθέντα. Συνεπώς, νομίζω ότι όσον αφορά στην Πολιτιστική Πρωτεύουσα, τα πράγματα εξελίσσονται με αρκετά ικανοποιητικό τρόπο.
      Όσον αφορά στην παραίτηση του κ. Μικρούτσικου, θέλω να επισημάνω ότι, παρά την εκ μέρους του καθυστερημένη εισήγηση για το καλλιτεχνικό πρόγραμμα, οι εισηγήσεις του γίνονταν απόλυτα αποδεκτές μέχρι και τη στιγμή της αποχώρησής του. 
      Το Υπουργείο Πολιτισμού και η διοίκηση του Οργανισμού συνέχισαν να τον περιβάλλουν με εμπιστοσύνη και να τον ενθαρρύνουν για την ολοκλήρωση του έργου του. Από τα αιτήματα που προέβαλε προ της παραιτήσεως του, δεν ικανοποιήθηκαν μόνο όσα αντικειμενικά δεν μπορούσαν να ικανοποιηθούν. Συνεπώς, η φυγή του καταγράφει μια προσωπική του επιλογή και, πάντως, δεν περιγράφει μια ηρωική αντίδραση σε κωφεύουσα Κυβέρνηση, όπως η επερώτησή σας αναφέρει. 
      Παρά την παραίτηση του στη μέση του εγχειρήματος, η βούληση του Υπουργείου Πολιτισμού, αλλά και του λαού των Πατρών και της δημοτικής αρχής, εγγυάται την επιτυχημένη διεξαγωγή του θεσμού, την πραγματοποίηση σημαντικών καλλιτεχνικών δρώμενων και την υλοποίηση σημαντικών έργων πολιτιστικής υποδομής όπως, παραδείγματος χάριν, το νέο Μουσείο των Πατρών. 
      Σε κάθε περίπτωση, είμαστε αποφασισμένοι να προχωρήσουμε με διαφάνεια, έτσι όπως έχουμε επιλέξει και έχουμε εξαγγείλει από την αρχή σαν νέα διακυβέρνηση. Λάβαμε κάθε μέτρο ώστε η Πάτρα να μη καταλήξει σε νέα Θεσσαλονίκη. Η διαχείριση της Πολιτιστικής Πρωτεύουσας το 1997, θυμίζω ότι κατέληξε σε εκτίναξη των δαπανών του προϋπολογισμού και σε υπερχρέωση του Έλληνα φορολογούμενου, με αποτέλεσμα, ακόμη και σήμερα, μετά από εννέα χρόνια, να μην μπορεί να κλείσει η εκκαθάριση της. Μπορεί να ακούγεται σκληρό, αλλά, κυρίες και κύριοι συνάδελφοι, «στο σπίτι του κρεμασμένου δεν πρέπει να μιλάτε για σκοινί». 
      Προχθές, στη συνέντευξη Τύπου, ανακοίνωσα μια σειρά από δράσεις θεσμικού και οργανωτικού κυρίως χαρακτήρα, που βάζουν τα πράγματα σε μία τάξη στο Υπουργείο Πολιτισμού. Θα έχω τη δυνατότητα το σκεπτικό να σας το εξηγήσω στη συνέχεια στη δευτερολογία μου. 
      Θα ήθελα, όμως, να πω ότι αυτό που ουσιαστικά επιχειρείται στο Υπουργείο Πολιτισμού, είναι τα πράγματα να κατευθυνθούν με τέτοιο τρόπο, ώστε να μπορέσουμε να χαράξουμε μια πολιτιστική πολιτική, στην οποία να συμφωνούμε όλοι σ’ αυτόν τον τόπο. 
      Κυρίες και κύριοι συνάδελφοι, στην επερώτησή σας αναφέρετε και μία σειρά άλλων πραγμάτων, όπως παραδείγματος χάριν της Κυβερνητική Επιτροπή Παιδείας και Πολιτισμού, με Πρόεδρο τον Πρωθυπουργό. Η Επιτροπή αυτή, γνωρίζετε ότι λειτουργεί κατά τα πρότυπα του Υπουργικού Συμβουλίου, δηλαδή έχει δημιουργηθεί μία γραμματεία για τη διοικητική και επιστημονική υποστήριξη ειδικών δράσεων. Οι κατηγορίες περί ανενεργούς Επιτροπής, προσκρούουν για άλλη μια φορά στην αδιάψευστη πραγματικότητα. 
      Η διασύνδεση των δύο τομέων παιδείας και πολιτισμού, υλοποιείται μέσα από έργα δράσης, εντεταγμένα στο Επιχειρησιακό Πρόγραμμα «ΠΟΛΙΤΙΣΜΟΣ». Στις 13.2.2006 βγήκε τέταρτη πρόσκληση για υποβολή προτάσεων για το Επιχειρησιακό Πρόγραμμα «ΠΟΛΙΤΙΣΜΟΣ», που αφορά το Υπουργείο Πολιτισμού, τους εποπτευόμενους φορείς από το Υπουργείο Πολιτισμού και το Υπουργείο Εθνικής Παιδείας και Θρησκευμάτων. Υπάρχει μία μακρά λίστα με τις προτάσεις, το περιεχόμενο των οποίων αναζητείται να υποβληθεί, η οποία νομίζω ότι είναι πολύ διαφωτιστική και θα σας συστήσω να την παρακολουθήσετε. Μπορώ, εν πάση περιπτώσει, να σας τη στείλω, εφόσον δεν σας είναι εύκολο να τη βρείτε μόνοι σας.
      Να πω ότι είναι εξαιρετικά παρήγορο ότι υπάρχει ένας τομέας δράσης του Υπουργείου Πολιτισμού που αναγνωρίζετε ακόμη και εσείς ότι είναι πετυχημένος:  η εκμετάλλευση των ευρωπαϊκών προγραμμάτων. Θέλω μάλιστα να σας εξομολογηθώ ότι δεν με ενοχλεί καθόλου η προσπάθεια σας να αποδώσετε αυτήν την καλή πορεία στη δική σας πολιτική. Είναι, όμως, ακόμη καλύτερο για την ουσία και την ποιότητα του δημοσίου διαλόγου να σας ενημερώσω για την πορεία του Επιχειρησιακού Προγράμματος «ΠΟΛΙΤΙΣΜΟΣ» του Γ’ Κοινοτικού Πλαισίου Στήριξης κατά τη διάρκεια της νέας διακυβέρνησης, μία πορεία ιδιαίτερα θετική, όπως αναγνωρίστηκε ομόφωνα από την Επιτροπή Παρακολούθησης του Επιχειρησιακού Προγράμματος «ΠΟΛΙΤΙΣΜΟΣ», στις 18 Νοεμβρίου του 2005, με τη συμμετοχή και των κοινωνικών εταίρων, δηλαδή της ομοσπονδίας των εργαζομένων του Συλλόγου των Ελλήνων Αρχαιολόγων.  
      Συγκεκριμένα, ενώ το Μάρτιο του 2004 η δημόσια δαπάνη που τελούσε κάτω από τη διαχείριση του ΥΠ.ΠΟ. ήταν 590,4 εκατομμύρια ευρώ, σήμερα ανέρχεται σε 880,4 εκατομμύρια ευρώ, υπήρξε δηλαδή μία αύξηση κατά 49,1%. Στο ίδιο χρονικό διάστημα επιταχύνθηκε εντυπωσιακά ο ρυθμός απορρόφησης του Επιχειρησιακού Προγράμματος «ΠΟΛΙΤΙΣΜΟΣ». Το Μάρτιο του 2004 οι δαπάνες του προγράμματος ήταν περί τα 143.000.000 ευρώ και σήμερα υπερβαίνουν τα 294.000.000, δηλαδή η απορρόφηση είναι της τάξεως του 42%.
      Συμπερασματικά, κύριε Πρόεδρε, σε λιγότερο από δύο χρόνια δαπανήθηκαν όσα την τετραετία 2000-2004, δηλαδή ο μέσος όρος απορρόφησης διπλασιάστηκε. Αυτό το αντικειμενικό στοιχείο δείχνει ότι το Επιχειρησιακό Πρόγραμμα «ΠΟΛΙΤΙΣΜΟΣ» δεν κινείται βάσει κεκτημένης ταχύτητας, αλλά έχει αναπτύξει μια νέα δυναμική, που θα του επιτρέψει να ολοκληρωθεί πλήρως μέχρι το 2008. Ακόμη και αν δεχόμουν το συλλογισμό σας, πως ό,τι συμβαίνει εδώ οφείλεται σε μια θετική «ουρά» από το παρελθόν, τότε τι νόμος της Φυσικής είναι αυτός που λειτουργεί επιλεκτικά; Σε άλλους τομείς δηλαδή, όταν παράγονται θετικά αποτελέσματα, υπάρχει μια «ουρά» η οποία ακολουθεί, ενώ εκεί που δεν υπήρχε τίποτα, τα πράγματα έπρεπε να αλλάξουν μέσα σε μια νύχτα. 
      Κυρίες και κύριοι συνάδελφοι, θα μπορούσα να συνεχίσω πάρα πολλή ώρα να αναφέρομαι σε σειρά δράσεων γι’ αυτά τα δύο χρόνια στο Υπουργείο Πολιτισμού. Πίστευα και πιστεύω –το είπα και στην αρχή της τοποθέτησής μου και θα έχω τη δυνατότητα και στη δευτερολογία μου να μιλήσω περισσότερο γι’ αυτό- ότι ο πολιτισμός ενώνει και πράγματι ενώνει. Θεωρώ ότι έχουμε τη μεγάλη ευκαιρία να βρούμε έναν ελάχιστο κοινό παρονομαστή, στον οποίο θα οικοδομήσουμε αυτό που με μία κουβέντα μπορεί να ονομαστεί «πολιτιστική πολιτική». Επιτρέψτε μου να πω ότι το πρόβλημα του Υπουργείου Πολιτισμού είναι ακριβώς αυτό, ότι δηλαδή σαν χώρα δεν είχαμε ποτέ συζητήσει σοβαρά ποια κατεύθυνση θέλει να πάρει το Υπουργείο Πολιτισμού προς το μέλλον. 
      Βεβαίως, στο Υπουργείο Πολιτισμού υπήρξαν φωτεινές προσωπικότητες, εξαιρετικά σημαντικές προσωπικότητες, προσωπικότητες οι οποίες κοσμούσαν και την πολιτική ζωή, αλλά και πάρα πολλές φορές το χώρο του πολιτισμού αυτόν  καθαυτόν. Νομίζω ότι σήμερα, όταν έχουμε συμπληρώσει μία πολύ μεγάλη διαδρομή τόσων ετών, μπορούμε, απαλλαγμένοι από μικροκομματικές σκοπιμότητες, αλλά και από κομματικές και πολιτικές ιδιοτέλειες, να χαράξουμε μία κοινή πορεία, η οποία να αποσκοπεί σ’ ένα καλύτερο πολιτιστικό αύριο και έχω την αίσθηση ότι μαζί μπορούμε να το καταφέρουμε.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Ανδρέας Λοβέρδος.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, είπε ο Υπουργός, ο κ. Βουλγαράκης, ότι πιθανόν και ο κ. Ορφανός να τοποθετηθεί στα θέματα αυτά και μετά…
      ΠΡΟΕΔΡΕΥΩΝ (Σωτήρης Χατζηγάκης): Όπως γνωρίζετε καλύτερα από εμένα, οι Υπουργοί παρεμβάλλονται, όταν κρίνουν ότι είναι η κατάλληλη στιγμή. Ο κ. Ορφανός θα παρέμβει, αν θέλει, όταν πρέπει.
      Ορίστε, κύριε Λοβέρδο, έχετε το λόγο.
      ΑΝΔΡΕΑΣ ΛΟΒΕΡΔΟΣ: Κύριε Υπουργέ του Πολιτισμού, όταν μάθαμε ότι θα συζητηθεί αυτή η επίκαιρη επερώτηση και κάναμε τη σύσκεψή μας, όπως γίνεται στα κόμματα, κομπιάσαμε γιατί, όπως οι συνάδελφοί μου είπαν πριν, η συμπάθειά μας στο πρόσωπό σας είναι δεδομένη. Εγώ προσωπικά είχα και την ατυχία να εκφράσω την ίδια συμπάθεια εκ μέρους του ΠΑ.ΣΟ.Κ. και της κυβέρνησης, τότε, στην προηγούμενη πολύ κακιά στιγμή για εσάς και την οικογένειά σας. Στεκόμασταν, λοιπόν, κάπως περίεργα απέναντι στην υποχρέωσή μας να ασκήσουμε την κριτική μας και τον κοινοβουλευτικό μας έλεγχο και ταυτόχρονα η συμπάθεια στο πρόσωπό σας να είναι και δεδομένη και μεγάλη. Συνεπώς, θα ήθελα εκ μέρους όλων των συναδέλφων μου να κατανοήσετε ότι σήμερα, κατά τα κοινοβουλευτικά ήθη και κατά τον Κανονισμό, συνεχίζουμε να ασκούμε τα καθήκοντά μας, ως το Σύνταγμα επιβάλλει και μη θεωρήσετε ότι  η κριτική μας έχει το παραμικρό προσωπικό στοιχείο. 
      Κυρίες και κύριοι Βουλευτές, η επίκαιρη επερώτησή μας, που σήμερα συζητείται, ξεκινά με τη διαπίστωση ότι το χειρότερο Υπουργείο της Κυβέρνησης Καραμανλή είναι το Υπουργείο Πολιτισμού. Δεν αλλάζουμε κριτική, δεν αλλάζουμε γνώμη, παρ’ ότι ένας νέος Υπουργός ηγείται αυτού του Υπουργείου -ο κ. Καραμανλής και ο κ. Τατούλης δεν είναι πια εκεί- και παρά το γεγονός ότι σ’ αυτούς τους τέσσερις μήνες, όπως οι συνάδελφοί μου -πιο συγκεκριμένα ο κ. Χυτήρης έκανε αναφορά - επεσήμαναν, έγιναν ορισμένες καλές κινήσεις εκ μέρους της πολιτικής ηγεσίας.
      Το ζητούμενο για έναν πολιτικώς προϊστάμενο δεν είναι τι ισχυρίζεται. Ζητούμενο για τη Βουλή των Ελλήνων περί των ισχυρισμών εκάστου Υπουργού, υπάρχει μόνο επί των προγραμματικών δηλώσεων, ενώ το ζητούμενο κάθε Υπουργείου, κάθε πολιτικής ηγεσίας είναι τι πράττει και νομίζω ότι στο κομμάτι της πράξης, ο απολογισμός είναι μηδενικός. 
      Δεν πρόκειται μόνο για μια χαμένη διετία, αλλά δυστυχώς εκτιμούμε ότι έχει χαθεί η τετραετία. Έχει χαθεί η θητεία αυτής της Βουλής, διότι εσείς ενημερωθήκατε και σχεδιάσατε, αλλά μπροστά σας δεν έχετε άλλο χρόνο υλοποίησης, τουλάχιστον για τα μείζονα και σοβαρά θέματα. 
      Η ευθύνη των προκατόχων σας καθίσταται ευθύνη σας, κύριε Υπουργέ -η συνέχεια της ελληνικής πολιτείας έτσι επιβάλλει- και δεν μπορεί κανείς να πει το αντίθετο περί αυτού. Έχετε τις χειρότερες δυνατές επιδόσεις, παρά το γεγονός ότι εδώ κάνετε ένα γραφειοκρατικό απολογισμό θεμάτων, την κίνηση των οποίων απλώς διαχειρίζεται το Υπουργείο, αλλά δεν γεννά πολιτικές, δεν στοχεύει σε σημαντικά πράγματα και δεν υλοποιεί τίποτα από αυτά που είχατε υποσχεθεί.
      Για να είμαστε πιο συγκεκριμένοι, θα ήθελα να σημειώσω ότι ένα από τα αρχικά προτάγματα της Κυβέρνησής σας –και ορθώς- ήταν η σύνδεση της παιδείας με τον πολιτισμό. Δημιουργήθηκε μια σχετική κυβερνητική επιτροπή υπό τον Πρωθυπουργό, η οποία -αν δεν έχει γίνει κάτι τις τελευταίες μέρες, το οποίο αγνοούμε- συνεδρίασε μία και μοναδική φορά, στις 28 Απριλίου 2005, Μεγάλη Πέμπτη, για διαδικαστικά θέματα και έκτοτε δεν λειτούργησε άλλη φορά. 
      Υποτίθεται ότι στις 8 Νοεμβρίου 2004, σ’ αυτήν την Αίθουσα, ο Πρωθυπουργός της χώρας εμπιστευόταν αυτήν την προοπτική, αναλάμβανε τις σχετικές ευθύνες στη συζήτηση περί παιδείας μεταξύ Αρχηγών και έλεγε ότι μ’ αυτό το κυβερνητικό σχήμα, μ’ αυτήν την καινούργια κυβερνητική επιτροπή που θα ιδρυόταν τότε –σε λίγους μήνες- θα μπορούσε να δημιουργήσει τον αρμό ανάμεσα σ’ αυτές τις δύο μεγάλες προτεραιότητες κάθε ελληνικής κυβέρνησης, την παιδεία και τον πολιτισμό. Όμως, δεν έκανε τίποτα.
      Το Υπουργείο Παιδείας έχει εμπλακεί σε περιπέτειες που προκύπτουν από την αλαζονεία της ηγεσίας του, η οποία εδώ και έναν ολόκληρο χρόνο, αγαπητοί συνάδελφοι, αφήνει να διαρρεύσουν στον Τύπο συκοφαντίες για την τριτοβάθμια εκπαίδευση, για τα πανεπιστήμια και τα Τ.Ε.Ι.. Πρόκειται για διαρροές περί επικείμενων αλλαγών εδώ και έξι,  επτά μήνες σε πρωτοσέλιδα στις εφημερίδες –του συμπολιτευόμενου και αντιπολιτευόμενου Τύπου- του στυλ «Τέρμα οι αιώνιοι φοιτητές» ή του στυλ «Τέρμα η νομοθεσία περί ασύλου» ή του στυλ «Αλλάζει ο τρόπος διοίκησης στα πανεπιστήμια».  Η ηγεσία του Υπουργείου, χωρίς να κάνει κάτι και μ’ αυτήν την τακτική, την παράδοξη, την αλλοπρόσαλλη και την αλαζονική, έχει όλα τα πανεπιστήμια και όλα τα Τ.Ε.Ι. απέναντί της και στο πεζοδρόμιο, να τα εκλαμβάνει ως εχθρούς της Κυβέρνησης και γίνονται αυτά τα οποία γίνονται τις τελευταίες μέρες. Το Υπουργείο Παιδείας, ως προς την Τριτοβάθμια Εκπαίδευση με τη νυν πολιτική του ηγεσία, έχει «τελειώσει». Δεν θα κάνει τίποτα! Η ίδια κατάσταση υπάρχει και στη διασύνδεση μαζί σας! 
      Ελπίζω να λειτουργήσει αυτή η μικτή επιτροπή ή ελπίζω να την έχετε κάνει by-pass, να δουλεύετε χωρίς αυτήν, αλλά, πάντως, να δουλεύετε για τους στόχους σας και σας παρακαλώ να μας το πείτε με την αγόρευσή σας στη δευτερολογία σας.
      Θέλω να αντιμετωπίσω αυτά που είπατε, αλλά και να στηρίξω την επίκαιρη επερώτηση που έχουμε καταθέσει, όχι καταφεύγοντας σε δικούς μου λογικούς ισχυρισμούς, αλλά παίρνοντας υπόψη το πρόγραμμά σας και την αντίληψή σας για τον πολιτισμό  -όπως προεκλογικώς τα καταθέσατε-  να δούμε ένα προς ένα τα σημεία τα οποία υποσχεθήκατε και να τα κρίνουμε με βάση το τι πράξατε επί δυόμισι περίπου έτη. 
      Λέτε ότι ως κόμμα, στην πρώτη σας επαφή με το θέμα, θέλετε τους δημιουργούς ελεύθερους, αξιοπρεπείς και δημιουργικά αμφισβητίες. Παραλάβατε το ν. 3232/2004 σχετικά με την ασφάλιση των λογοτεχνών. Ο κ. Λιάνης αναφέρθηκε σε κορυφαία ονόματα της ελληνικής λογοτεχνίας, στο γεγονός ότι δεν έχετε εκδώσει τα προεδρικά διατάγματα και στο ότι παραμένουν οι άνθρωποι ανασφάλιστοι. 
      Δεν ισχύει αυτή η σκέψη περί σεβασμού των ανθρώπων του πολιτισμού. Είχατε σαφές παράδειγμα για να αποδείξετε ότι εννοείτε τα λεγόμενά σας και δεν το κάνατε. Η συμπεριφορά της πολιτικής ηγεσίας του Υπουργείου Πολιτισμού στους ανθρώπους του πολιτισμού με τις αλλεπάλληλες παραιτήσεις -το έχω πει πολλές φορές αυτό και δεν με κατανοείτε- είτε ανθρώπων που βρήκατε είτε ανθρώπων που διορίσατε, αλλά «σας παραιτήθηκαν»  και οι μεν και οι δε, δείχνει ότι στους ανθρώπους του πολιτισμού, σεβασμό στην πράξη δεν δείχνετε. 
      Μπορεί να θέλετε τη φωτογραφία μαζί τους. Καλός ο κ. Βούλγαρης για μια φωτογραφία, αλλά οδυνηρή και η παραίτησή του λίγους μήνες μετά το διορισμό του από τη δική σας Κυβέρνηση. Δεν είναι καλό. Δεν είναι καθόλου καλό. Είναι ή χουντικής έμπνευσης ή παλιομοδίτικης πολιτικής έμπνευσης να θεωρούμε ότι θα αντλήσουμε κύρος από το κύρος ενός καλλιτέχνη με τη φωτογραφία μαζί του. Αυτό είναι κακή στάση. Υποτιμά και τον πολιτικό κόσμο. Ή εννοείς αυτά που λες και τα διεκπεραιώνεις με αποτελεσματικότητα ή δεν τα εννοείς και η φωτογραφία τελικά σου δίνει κάποια καλή εντύπωση την πρώτη στιγμή, αλλά μετά, όταν τα σπας με αυτούς τους ανθρώπους λόγω δικών σου ανεπαρκειών, νομίζω πως τελικώς σε εκθέτει. 
      Ένα πάρα πολύ μεγάλο θέμα είναι τα οικονομικά του πολιτισμού. Αναφέρομαι στην πρώτη επί της ουσίας προγραμματική σας δήλωση, ότι θα σταματήσετε τις εξαρτήσεις από κρατικοδίαιτα επιχειρηματικά συμφέροντα. 
      Ο κ. Τατούλης, αγαπητοί συνάδελφοι, δεν τα έλεγε από  μόνος του αυτά. Τα βρήκε στο πρόγραμμα της Νέας Δημοκρατίας. Πήγε να τα  κάνει με τον τρόπο που τα έκανε. Δεν είναι πια στη θέση του. Ο νέος Υπουργός με τη προχθεσινή του συνέντευξη παίρνει αποστάσεις από αυτή την πολιτική, μιλώντας για επιχορηγήσεις. Ενώ όμως παίρνει αποστάσεις σε πολιτικό επίπεδο στα λόγια, στην πράξη νομίζω πως και με αυτά που είπε σήμερα εδώ στην πρωτολογία του, αγαπητοί συνάδελφοι, μας λέει ότι κατ’ ουσίαν δεν αλλάζει τακτική .
      Κύριοι Βουλευτές, ακούσατε όσα είπε για την «Ορχήστρα των Χρωμάτων». Κατ’ αρχάς, το βασικό που θέλω να του πω είναι πως είχε υποσχεθεί για το 2006 850.000 ευρώ. Οι άνθρωποι έχουν πάρει, όπως διαβάζω από το πληροφοριακό δελτίο που έχω, 258.000 ευρώ. Επομένως είστε ανακόλουθοι. Σήμερα η κ. Μπίστικα στην «ΚΑΘΗΜΕΡΝΗ» σας μέμφεται, διότι κλείνετε την «Ορχήστρα των Χρωμάτων». Τα άλλα λόγια νομίζω πως είναι φτώχεια. 
      Αναφέρεστε σε δάνειο. Αναφερθήκατε στον κ. Βενιζέλο. Σας φώναξα από κάτω με ευγένεια -δεν  είχα σκοπό να διακόψω τον ειρμό των σκέψεών σας- και σας είπα πως αυτά δεν είναι επιχειρήματα. Τώρα που έχω το λόγο θέλω να το τεκμηριώσω. 
      Ξέρετε πώς λειτουργεί ο ελληνικός προϋπολογισμός και πώς λειτουργούν οι ειδικοί λογαριασμοί. Δεν είστε πρώτη φορά -αλλά δυόμισι χρόνια- Υπουργός. Έχετε διατελέσει για άλλα τέσσερα χρόνια –νομίζω- στο παρελθόν και μάλιστα σε κρίσιμο Υπουργείο τότε. Ξέρετε, λοιπόν, πως το ελληνικό δημόσιο λογιστικό έχει πολλά προβλήματα που ταλαιπωρούν τις πολιτικές ηγεσίες. Χάριν διαφάνειας έχει θεσπιστεί ένα δημόσιο λογιστικό που ταλαιπωρεί και το δημόσιο και τα νομικά πρόσωπα. Κάθε Υπουργός αγωνίζεται να τακτοποιήσει τα οικονομικά του Υπουργείου του και σπαταλά τα περισσότερα χρήματα που έχει όχι σε πολιτικές, αλλά σε λειτουργικές δαπάνες. Το έχετε και σεις. Το είχαν και οι προκάτοχοί σας. Θα το έχουν και οι επόμενοι, όσο δεν αλλάζουν ρότα. 
      Εν προκειμένω, ένα ανεξάρτητο νομικό πρόσωπο ιδιωτικού δικαίου, κύριοι Βουλευτές, με Πρόεδρο τον κ. Στεφανάκη –δεν νομίζω πως ο κ. Στεφανάκης είναι του ΠΑ.ΣΟ.Κ., αλλά είναι δικηγόρος, γνωστός σε όλους τους ανθρώπους του νομικού κόσμου της χώρας και όχι μόνο- και με άλλα πολύ σημαντικά πρόσωπα στην ηγεσία του –δεν ξέρω εάν είναι ακόμα, αλλά με ενδιαφέρει πολύ να αναφέρω τον κ. Φυντανίδη- έκανε διαχείριση και συνήψε και δάνειο. Το 2003 συνήφθη το δάνειο στο οποίο αναφέρεται ο κύριος Υπουργός; Ε, λοιπόν, τι να γίνει; Επειδή έχει συναφθεί ένα δάνειο, θα κρυβόμαστε πίσω από αυτό, κάνοντας έτσι αναφορές που δεν έχουν και κανένα νόημα στο επιτόκιό του; 
      Και φυσικά οι φορείς συνάπτουν δάνεια υπολογίζοντας και τις χρηματοδοτήσεις του Υπουργείου. Γιατί μη επιχορηγούμενος από το κράτος πολιτισμός δεν νοείται σε σοβαρές χώρες του δυτικού κόσμου. Σε αυτή η oποιαδήποτε διαχειριστική κίνηση, μέσα στο άγχος της γενικότερης διαχείρισης, δεν μπορεί να είναι επιχείρημά σας ότι επειδή εκείνο το δάνειο είχε ακριβό επιτόκιο, εγώ τώρα δεν θα πράξω. Αυτά δεν είναι σοβαρά πράγματα.
      Και δεν μπορεί να εμφανίζονται σε τελευταία ανάλυση –και για όλα τα θέματα- αυτά που πρέπει κάθε Υπουργός να κάνει για να διαχειριστεί ως υποκατάστατα πολιτικής τα προβλήματα που του παρέδωσαν οι προηγούμενοι καθώς και τα δικά του κατορθώματα και να έρχεται στη Βουλή ο Υπουργός και αντί να μιλάει για πολιτικές, να μιλάει για απόπειρες ισοσκέλισης προϋπολογισμών.
      Ουδείς άνθρωπος περιμένει ότι ο Υπουργός Πολιτισμού θα αναλάβει, για να κάνει ισοσκέλιση προϋπολογισμού. Αυτά ούτε οι αρχιερείς του νεοφιλελευθερισμού μπορούν να τα ισχυριστούν, όταν πρόκειται για τον πολιτισμό. Αυτά μας έλεγε και ο κ. Τατούλης, αλλά αυτά δεν είναι σοβαρά πράγματα. Το θέμα είναι οι στοχεύσεις, ποιες είναι και πώς πάτε. Και αντί να μας ρωτάτε «ξέρετε, ξέρετε;», σας ρωτάμε εμείς. Ξέρετε ότι το Πρόγραμμα Δημοσίων Επενδύσεων του 2006 κλείνει το πρώτο εξάμηνο και δεν το έχετε καταθέσει;
      Άρα, ας πούμε τα σοβαρά και ας αφήσουμε τα διαχειριστικά, που είναι υποχρέωσή σας. Βαριά η καλογερική. Γιατί οι Υπουργοί στην Ελλάδα αναλώνονται –λόγω δημοσίου λογιστικού, επαναλαμβάνω- κατά 80% σε αυτά. Κι εσείς το κάνατε. Πήγατε και είδατε τον Υπουργό Οικονομίας και Οικονομικών –και το κάνατε και ανακοίνωση- για να δείτε τα τρέχοντα από τον προϋπολογισμό έσοδά σας και τον ειδικό λογαριασμό, που σας πονάει.
      Και ξέρετε ότι όλα αυτά, δυστυχώς, κι εσείς και οι επόμενοι δεν θα τα χρησιμοποιήσετε κατά βάση για πολιτικές –να το μαράζι του ελληνικού κράτους επί όλων των κυβερνήσεων- θα τα χρησιμοποιήσετε για λειτουργικές δαπάνες. Δεν είναι, λοιπόν, θέματα αυτά για να τα συζητάμε εδώ. Εμείς πρέπει ως Εθνική Αντιπροσωπεία να δούμε τα βασικότερα, αυτά που αφορούν τον ίδιο τον πολιτισμό, τον κρίσιμο για τη χώρα μας πολιτισμό.
      Δεύτερον –δεν θα προλάβω, θα χρησιμοποιήσω στη δευτερολογία μου τα υπόλοιπα επιχειρήματά μου- είναι οι βιβλιοθήκες. Σας το είπαν και οι συνάδελφοι. Είχατε υποσχεθεί πάρα πολλά. Με τον κύριο γενικό γραμματέα είχαμε βρεθεί και σε μια συνάντηση του εκδοτικού χώρου. Ξέρουμε τα θέματά τους, τα παράπονά τους. Δεν έχουμε προχωρήσει και ειδικά στα θέματα των βιβλιοθηκών των σχολείων δεν έχετε κάνει τα απαραίτητα βήματα.
      Τρίτον, είχατε μιλήσει για αποκέντρωση και είχατε αναφερθεί στην Τοπική Αυτοδιοίκηση. Δεν το είδαμε. Με καθαρά λόγια, σας παρακαλώ, κύριε Υπουργέ, στη δευτερολογία σας να πείτε ποιες είναι οι εξειδικεύσεις και οι εφαρμογές της αποκέντρωσης στο χώρο του πολιτισμού. Μέχρι στιγμής, τα διατάγματα εφαρμογής του οργανισμού που είχαμε ψηφίσει εμείς, δεν τα έχετε εκδώσει. Αυτά θα υλοποιούσαν μια αποκέντρωση. Νομίζω ότι οφείλετε μια απάντηση σε αυτό.
      Τέταρτον, σε ό,τι αφορά την ιστορία του οργανισμού του ΥΠ.ΠΟ., εδώ είχατε μιλήσει για αλλαγές μεγάλες και φοβερές στο πρόγραμμά σας. Έκανε ο κύριος Υπουργός –ο προηγούμενος Υπουργός- μια απόπειρα νέου οργανισμού, την είχαν καταγγείλει όλοι, κυρίως οι αρχαιολόγοι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα χρησιμοποιήσω ακόμη δύο λεπτά, να αναπτύξω δυο επιχειρήματα και θα κατέβω, κύριε Πρόεδρε, από το Βήμα. Θα πω, λοιπόν, ακόμα δύο επιχειρήματα, το σκορ μου θα φτάσει στο 5-0 και θα συνεχίσω στη δευτερολογία μου.
      Είχατε υποσχεθεί, λοιπόν, αναδιάταξη των δυνάμεων του Υπουργείου Πολιτισμού. Ήρθε ο κ. Καραμανλής, ο κ. Τατούλης, κατέθεσαν έναν οργανισμό. Είχα πάει στο Βυζαντινό Μουσείο, για να ακούσω τους αρχαιολόγους, οι οποίοι αντιμετώπισαν τον οργανισμό αυτό με πάρα πολύ επικριτικό πνεύμα. Και ήταν όλα τα κόμματα εκεί, είχε έρθει ο κ. Κωνσταντόπουλος από το Συνασπισμό, εμείς από το ΠΑ.ΣΟ.Κ. Είχαμε μιλήσει πάρα πολύ επικριτικά.
      Και προσωπικώς νομίζω ότι δεν είναι δυνατόν οι σύγχρονοι άνθρωποι να θεωρούμε ότι τα προβλήματα ενός χώρου αντιμετωπίζονται με διοικητισμό: πόσα θέματα έχω, τόσες υπηρεσίες, τόσες μονάδες, γενικές διευθύνσεις, υποδιευθύνσεις κ.λπ.. Για να καταφύγει κανείς σε πολυπρόσωπη και πολυδαίδαλη διοικητική δομή, πρέπει τα προβλήματα να είναι τέτοια. Κατά βάση, απλουστεύουμε, μειώνουμε τις μονάδες. Μακάρι να είχαμε μικρότερο κράτος, για να μην έχουμε και βαρίδια.
      Ο οργανισμός όμως εκείνος ήταν ένα απίστευτο γραφειοκρατικό τερατούργημα. Αύξανε, πολλαπλασίαζε τις υπηρεσιακές μονάδες του Υπουργείου. Το είχαμε καταγγείλει, είναι και μια βασική μας αναφορά-κριτική στην επερώτησή μας. Και δικαιωθήκαμε, γιατί ξέρουμε ότι τον αποσύρατε. Και κάνατε άριστα. Σας εγκωμιάζει ο χώρος του Υπουργείου, γιατί ένα ανοσιούργημα το πήρατε πίσω. Η επερώτησή μας και κατά τούτο δικαιώνεται.
      Και δικαιώνεται τέλος -για να τελειώσω με το χρόνο μου, θα συνεχίσω τα επιχειρήματά μου μετά- και με το γεγονός ότι αποσύρεται το σχέδιο νόμου για τον κινηματογράφο. Είχαμε παρευρεθεί με την κ. Δαμανάκη και την κ. Ράπτη σε μία συνάντηση των ανθρώπων του κινηματογράφου, από παραγωγούς μέχρι διανομείς, και είχαμε πραγματικά ζήσει απίστευτες στιγμές αρνητικής κριτικής στη Νέα Δημοκρατία. Και λέγαμε ότι, εν πάση περιπτώσει, θα πιέσουμε και εμείς να αποσυρθεί αυτό. Δεν καταλάβαινε τίποτε ο προκάτοχός σας, προχωρούσε απτόητος. Αυτό θα ήταν. Ευτυχώς το αποσύρατε, υποσχεθήκατε το συνέδριο και ελπίζω να υπάρξει μια δημιουργική αντιμετώπιση του θέματος. Μιλάμε, βέβαια, για την περίοδο μετά τη λήξη αυτής της θητείας της Βουλής. 
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Λοβέρδο, θα τα πείτε στη δευτερολογία σας.
      ΑΝΔΡΕΑΣ  ΛΟΒΕΡΔΟΣ: Κλείνω με το εξής. Αυτό που σας είπε ο κ. Μπόλαρης, δεν είναι μόνο προσωπική του γνώμη. Σας ζητούμε να έρθετε στην Διαρκή Επιτροπή Μορφωτικών Υποθέσεων να μας κάνετε μια ενημέρωση. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού):  Κύριε Πρόεδρε...
      ΠΡΟΕΔΡΕΥΩΝ (Σωτήρης Χατζηγάκης):  Μισό λεπτό, κύριε Υπουργέ.
      Τελειώσατε, κύριε Λοβέρδο;
      ΑΝΔΡΕΑΣ  ΛΟΒΕΡΔΟΣ: Θα κλείσω την τελευταία φράση μου.
      ΠΡΟΕΔΡΕΥΩΝ (Σωτήρης Χατζηγάκης):  Θα κλείσετε; Είπατε δύο λεπτά και κάνατε...
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού):  Θέλω να συνεννοηθούμε σε κάτι. Δεν είναι κακό.
      ΠΡΟΕΔΡΕΥΩΝ (Σωτήρης Χατζηγάκης):  Ορίστε, κύριε Υπουργέ.  
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Άκουσα την πρόταση του κ. Μπόλαρη. Σκοπίμως δεν απάντησα και θα πω γιατί. 
      Αυτές οι διαπραγματεύσεις είναι εξαιρετικά λεπτές. Για να σας δώσω να καταλάβετε, μέρος της συμφωνίας στη διάρκεια της συζήτησης με τους εκπροσώπους του Μουσείου Γκετί -τους είδα στο γραφείο μου και ο κύριος γενικός προηγουμένως, εν πάση περιπτώσει ασχοληθήκαμε πάρα πολύ-,  ήταν να μη δημοσιοποιηθεί τίποτε ενδιαμέσως μέχρις ότου καταλήξουμε σ' αυτό το οποίο  είναι να καταλήξουμε. Και αν καταλήξουμε έτσι ώστε και τα δύο μέρη να είναι ικανοποιημένα, να υπάρξουν ανακοινώσεις. Αν δεν είμαστε, να υπάρξουν ξεχωριστές, ενδεχομένως, ανακοινώσεις. 
      Γιατί το λέω αυτό: Διότι υπάρχει ένας αγώνας δρόμου, ο οποίος γίνεται, για να αποδειχθεί η κυριότητα των διαφόρων αντικειμένων που υπάρχουν σε μουσεία ανά τον κόσμο, όχι μόνο στο Γκετί, και το ελληνικό κράτος διεκδικεί οτιδήποτε θεωρεί ότι είναι δικό του. Αυτές, όμως, οι διαδικασίες είναι εξαιρετικά λεπτές και επιτρέψτε μου να πω, αν θέλετε, δεν είναι ανακοινώσιμες. 
      Θα ήθελα με πολύ μεγάλη χαρά να σας τις εξηγήσω στο γραφείο μου, όποτε θέλετε, αλλά θέλω να σας ζητήσω να αποφύγουμε την ενημέρωση δημόσια στην επιτροπή της Βουλής για πολύ λεπτούς άλλους λόγους. Όποτε όμως θέλετε, είμαι στη διάθεσή σας στο Υπουργείο. 
      ΠΡΟΕΔΡΕΥΩΝ (Σωτήρης Χατζηγάκης):   Ευχαριστώ, κύριε Υπουργέ.
      ΑΝΔΡΕΑΣ ΛΟΒΕΡΔΟΣ: Σέβομαι αυτό που λέτε. 
      ΠΡΟΕΔΡΕΥΩΝ (Σωτήρης Χατζηγάκης):  Κύριε Λοβέρδο, σας παρακαλώ να κλείσετε την ομιλία σας.
      ΑΝΔΡΕΑΣ  ΛΟΒΕΡΔΟΣ: Μπορείτε, όταν ολοκληρωθεί η διαδικασία, να κάνετε γενικά για το θέμα της αρχαιοκαπηλίας -η χώρα υποφέρει απ’ αυτό-  μια συζήτηση μαζί μας.
      Άρα, λοιπόν, παρότι, όπως κακώς συνηθίζουμε στη Βουλή αυτή ετεροχρονισμένα συζητάμε τον κοινοβουλευτικό έλεγχο, παρότι νέος Υπουργός, νέες σκέψεις, τέσσερις μήνες μετά, η επίκαιρη επερώτησή μας παραμένει πραγματικά επίκαιρη. Κατά το ήμισύ της δικαιώνεται από τις νυν επιλογές του Υπουργείου Πολιτισμού και κατά το υπόλοιπο, κύριοι συνάδελφοι -και μ’ αυτό σταματώ- είμαστε απολύτως βέβαιοι ότι κάνουμε αξιόπιστη κοινοβουλευτική κριτική στο βαθμό που τελειώνει η θητεία αυτής της Βουλής σε λίγο και ακόμα ούτε ένα συγκεκριμένο θέμα να διεκπεραιώνεται δεν έχουμε δει από το Υπουργείο Πολιτισμού. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Λοβέρδο. 
      Ο  Κοινοβουλευτικός Εκπρόσωπος της Νέας Δημοκρατίας κ. Μαγγίνας έχει το λόγο. 
      ΒΑΣΙΛΕΙΟΣ ΜΑΓΓΙΝΑΣ: Θέλω ξεκινώντας να εκφράσω την ευχή η πεποίθηση του αγαπητού συναδέλφου κ. Λοβέρδου ότι επιδίδεται σε αξιόπιστη κριτική η Αξιωματική Αντιπολίτευση να αποδειχθεί πραγματική, αλλά φοβάμαι πως δεν είναι. 
      Κυρίες και κύριοι συνάδελφοι, ο πολιτισμός είναι μεγάλο θέμα και θα έπρεπε στην Αίθουσα αυτή όλες οι συζητήσεις που κάνουμε να είναι πέρα και πάνω από κόμματα. Ωστόσο, λυπούμαι, γιατί παρά τους χαμηλούς τόνους οι οποίοι επικράτησαν, υπάρχει σε πολλά σημεία κομματική προσέγγιση. 
      Ο πολιτισμός είναι ασφαλώς χρήμα -δεν δώσατε περισσότερες πιστώσεις οποτεδήποτε μέσα σε είκοσι και πλέον χρόνια διακυβέρνησης της χώρας από κυβερνήσεις του ΠΑ.ΣΟ.Κ.- αλλά κυρίως κλίμα και ατμόσφαιρα. 
Είναι παιδεία, πάει μαζί με την παιδεία, συχνά είναι απότοκος της παιδείας. Στο σημείο αυτό φοβάμαι ότι δεν κάνατε πολλά ή πάντως δεν κάνατε περισσότερα απ’ όσα επιχειρείται να γίνουν με τη νέα διακυβέρνηση τα τελευταία δυόμισι χρόνια. 
      Ελέχθησαν πολλά περί κρατικοδίαιτου πολιτισμού. Αν με τη λέξη κρατικοδίαιτος, κυρίες και κύριοι συνάδελφοι, εννοούμε ενίσχυση από το κράτος, ενίσχυση από τον προϋπολογισμό, τότε είμαστε σύμφωνοι και αυτό γίνεται συστηματικά, αλλά όχι μόνο αυτό και όχι κυρίως αυτό και προπαντός όχι αυτό για υπηρέτηση κομματικών στόχων. 
      Είχα την ευκαιρία, αγαπητέ κύριε Λιάνη, με αιτία και δικές σας αναφορές σε προηγούμενη επερώτησή σας για τον πολιτισμό, να πω και θέλω να το επαναλάβω ότι τα δύο Νόμπελ που κερδίσαμε και το ένα Λένιν που κερδίσαμε, για το οποίο όλες οι Ελληνίδες και όλοι οι Έλληνες είμαστε υπερήφανοι, δεν υπήρξαν απότοκα και αποτελέσματα κρατικοδίαιτης ενίσχυσης, όπως επίσης ό,τι σημαντικό έχει γίνει στο θέατρο και στον κινηματογράφο και αυτό δεν έχει υπάρξει προϊόν κρατικοδίαιτου πολιτισμού. 
      Άρα, λοιπόν, ναι στην οικονομική ενίσχυση του χώρου του πολιτισμού στο μεγαλύτερο δυνατό βαθμό, ανάλογα με την οικονομική δυνατότητα που έχει η χώρα, αλλά όχι σε αποκλειστικά κρατικοδίαιτες και πολύ περισσότερο όταν υπηρετούν κομματικές σκοπιμότητες. 
      Κυρίες και κύριοι συνάδελφοι, κανείς δεν αρνείται προσφορά στον πολιτισμό απ’ όλους. Εγώ έχω στο παρελθόν -και θα το κάνω και τώρα- επαινέσει την πορεία της Μελίνας Μερκούρη εκείνα τα χρόνια που ηγείτο του Υπουργείου Πολιτισμού. 
      Ορισμένοι, όμως, εξ υμών με πολύ ευκολία μονοπωλήσατε, επιχειρήσατε να μονοπωλήσετε με τα λόγια σας πως οτιδήποτε έχει συμβεί και συμβαίνει σε αυτή τη χώρα γύρω από τον πολιτισμό είναι έργο και προϊόν δικό σας. Κάνετε λάθος. Αυτό ξέρετε δεν είναι μόνο υπερφίαλο και εγωπαθές, είναι απολύτως ανακριβές και καταντάει γραφικό. Δεν πείθετε κανέναν. 
      Τι να σας πω; Να σας πω ότι τα δύο πολύ σημαντικά Μέγαρα -το Μέγαρο Μουσικής Αθηνών και το Μέγαρο Θεσσαλονίκης- κατάγονται από σχεδιασμούς, στους οποίους και εσείς έχετε συμβάλει, αλλά έχουν πραγματοποιηθεί και υλοποιηθεί επί κυβερνήσεων Νέας Δημοκρατίας; 
      Να πάμε σε παλαιότερους θεσμούς του Φεστιβάλ Αθηνών, του Ηρωδείου, να πάμε στις αρχαίες παραστάσεις της Επιδαύρου και σε πολλά άλλα, τα οποία είναι έργα ανθρώπων- ηγετών: δηλαδή, του Κωνσταντίνου Καραμανλή που ήταν επικεφαλής αυτής της παράταξης τότε; Μη λέτε, λοιπόν, υπερβολές. Κανείς δεν αρνήθηκε την προσφορά σας, αλλά δεν έχετε, νομίζω, κανένα δικαίωμα να απαξιώνετε και να μηδενίζετε και την προσφορά του παρελθόντος από την παράταξη της Νέας Δημοκρατίας και ιδίως όσα συμβαίνουν τα τελευταία δυόμισι χρόνια. 
      Μιλήσατε πολύ απαξιωτικά για τη Γιουροβίζιον. Εγώ δεν θα υπερασπιστώ το θεσμό. Κάνετε, όμως, λάθος εάν νομίζετε ότι του αποδώσαμε μεγαλύτερη σημασία απ’ αυτή που έχει. Θυμίζω ότι πέρυσι μας χάρισε μία πρώτη θέση και φέτος πήγε επίσης πολύ καλά. Ξέρουμε ποια είναι η διάσταση του θεσμού και δεν δίνουμε καθόλου μεγαλύτερη σημασία απ’ αυτή που έχει. 
      Με αναγκάζετε, όμως, εδώ να σας πω ότι κάποτε, στις αρχές της διακυβέρνησης του ΠΑ.ΣΟ.Κ., τα πρώτα χρόνια της δεκαετίας του 1980, παίρνατε το Στρίνμπεργκ και τον Κάφκα και τους περιφέρατε σε πλατείες των χωριών, με το ρομαντισμό ή την ψευδαίσθηση –γιατί δεν θέλω να πω με την αφέλεια- ότι θα μπορέσετε ξαφνικά ανθρώπους που δεν είχαν τη δυνατότητα να τους περάσετε σ’ αυτό το υψηλό επίπεδο θεατρικής λογοτεχνίας και θεάτρου. Και βεβαίως το σταματήσατε και καλά κάνατε. Διότι μια κοινωνία έχει ανάγκη από όλα.
	ΓΕΩΡΓΙΟΣ ΛΙΑΝΗΣ: Τι εννοείτε; Δεν το κατάλαβα αυτό.
	ΒΑΣΙΛΕΙΟΣ ΜΑΓΓΙΝΑΣ: Έχει ανάγκη από όλα. Έχει ανάγκη και από τη Γιουροβίζιον, έχει ανάγκη και από το απλό θέατρο και τον απλό κινηματογράφο και από το υψηλού επιπέδου θέατρο και κινηματογράφο. 
	Είπατε μάλιστα και ένα νεολογισμό, το «βλαχογκλαμουριά». Δεν κάνει. Τι να σας πω, ας πούμε, «βλαχομπαρόκ»; Να αρχίσουμε να ανταλλάσσουμε απόψεις με βάση τέτοια επίπεδα; Νομίζω πως δεν είναι σωστό.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Πάντως, το τραγούδι που προκρίθηκε δεν έχει χαρακτηρισμό.
	ΒΑΣΙΛΕΙΟΣ ΜΑΓΓΙΝΑΣ: Ένας νέος συνάδελφος, εκ Δράμας νομίζω, δυσανασχέτησε γιατί τον διόρθωσα όταν αναφέρθηκε στο σπουδαίο συνθέτη, αδικημένο ίσως στην Ελλάδα, αλλά πολύ σπουδαίο διεθνώς, -θυμίζω ότι είναι ο μόνος μουσικοσυνθέτης που έχει πάρει Όσκαρ, όπως ξέρετε, για τη μουσική- με την προσαγόρευση «κύριος». 
	ΑΝΔΡΕΑΣ ΛΟΒΕΡΔΟΣ: Εκ παραδρομής. 
	ΒΑΣΙΛΕΙΟΣ ΜΑΓΓΙΝΑΣ: Δεν είχα καμία διάθεση να τον μαλώσω, αλλά η καλή χρήση και καλή γνώση της ελληνικής γλώσσας νομίζω ότι είναι πολύ μεγάλος σεβασμός, ιδίως σε ανθρώπους που δεν ζουν. 
	Θα κλείσω, κύριε Πρόεδρε, με τους κουκουλοφόρους, στους οποίους αναφέρθηκαν δύο συνάδελφοι και ο Κοινοβουλευτικός Εκπρόσωπος κ. Λοβέρδος, με αιτία τα χθεσινά επεισόδια που είχαμε στην Αθήνα. 
	Κυρίες και κύριοι συνάδελφοι, λυπούμαι που το λέω αλλά είναι αντιφατική η συμπεριφορά και κάποιων μέσων επικοινωνίας και δυστυχώς και ενός μέρους της ελληνικής κοινωνίας. Η δε στάση του ΠΑ.ΣΟ.Κ. –άκουσα δηλώσεις της κ. Βάσως Παπανδρέου- είναι τραγελαφική. Τι θέλετε, επιτέλους; Όταν υπάρχει μια χαλαρότητα και μια επιείκεια, με αποτέλεσμα να καταστρέφονται περιουσίες, να ταλαιπωρούνται εκατοντάδες χιλιάδες πολίτες, έχετε έτοιμη την κριτική: «Τι κάνει η Αστυνομία;»
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μα, δεν πιάσατε κανέναν απ’ αυτούς.
	ΒΑΣΙΛΕΙΟΣ ΜΑΓΓΙΝΑΣ: Όταν επιχειρεί η Αστυνομία να περιφρουρήσει, να περιορίσει, να αντιμετωπίσει καθ’ οιονδήποτε τρόπο αυτή την εξέλιξη, την πολύ αρνητική εξέλιξη των επεισοδίων, πάλι έτοιμη η κριτική! Κάπου, λοιπόν, πρέπει να αποφασίσουμε: Είμαστε μια ευνομούμενη πολιτεία ή ο καθένας αδιακρίτως και χωρίς καμία ευθύνη καταστρέφει την περιουσία του άλλου; Νομίζω ότι δεν υπάρχει πολιτική δύναμη στην Αίθουσα αυτή, η οποία να υποστηρίζει κάτι τέτοιο. Άλλο αν υπάρχουν κάποιες ακραίες συμπεριφορές, προερχόμενες από οπουδήποτε και ιδίως αν αυτό συμβαίνει- που δεν πιστεύω, σε καμία περίπτωση ότι συνέβη χθες- από όργανα της Ελληνικής Αστυνομίας, που μπορούν να ερευνηθούν και να αξιολογηθούν καταλλήλως. Αλλά να μην έχουμε αυτή την αντιφατική και διπρόσωπη στάση: Και με χαλαρότητα και επιείκεια, επίκριση στην Κυβέρνηση και με προσπάθεια περιορισμού αυτών των φαινομένων, πάλι επίκριση στην Κυβέρνηση. 
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μαγγίνα.
	Η κ. Ξηροτύρη έχει το λόγο.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
	Εγώ θα ήθελα από το Βήμα αυτό να διαμαρτυρηθώ για την πρωτοφανή επίθεση σ’ αυτή τη μεγαλειώδη, την πολυάριθμη πορεία της εκπαιδευτικής κοινότητας της χώρας μας. Τα θέματα είναι πολύ σοβαρά, τα προβλήματα είναι πάρα πολύ σοβαρά στην παιδεία, οι καταλήψεις είναι πολυάριθμες, επομένως εδώ πρέπει να σταθούμε με περισυλλογή, πρέπει η Κυβέρνηση να κάνει διάλογο με την εκπαιδευτική κοινότητα και όχι να επιτίθεται με τα Μ.Α.Τ..
	Και μάλιστα, κύριε Μαγγίνα, θα ήθελα να πω σ’ αυτό, ότι αν δείτε, οι συλλήψεις που έγιναν δεν αφορούν αυτούς τους πάντα «γνωστούς άγνωστους», που πραγματικά διαλύουν τα πάντα και δεν έχουν καμία σχέση με τους διαδηλωτές. 
	ΒΑΣΙΛΕΙΟΣ ΜΑΓΓΙΝΑΣ: Μου επιτρέπετε μια διακοπή, κυρία συνάδελφε;
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Το λέω από τα στοιχεία που άκουσα σήμερα. 
	ΒΑΣΙΛΕΙΟΣ ΜΑΓΓΙΝΑΣ: Αυτό το οποίο είπατε σε καμία περίπτωση δεν μας βρίσκει αντίθετους. 
      Ο σεβασμός μας για την πανεπιστημιακή κοινότητα, για τους διδάσκοντες, για τους φοιτητές, είναι απεριόριστος. Και αν νομίζετε ότι η δράση της Αστυνομίας αφορούσε σε αυτούς, λυπάμαι πολύ, αλλά κάνετε λάθος. Και δεν πιστεύω ότι κατέστρεφαν περιουσίες, καταστήματα, αυτοκίνητα, οι πανεπιστημιακοί ή οι φοιτητές. ‘Άλλο το ένα, άλλο το άλλο. Εγώ κατεφέρθην εναντίον αυτών που κατέστρεφαν και δυστυχώς συστηματικά καταστρέφουν. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, συνεχίστε, κυρία Ξηροτύρη. Σας κράτησα το χρόνο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τώρα για την επερώτηση. Είναι γεγονός ότι όλα τα κόμματα αλλά και τα δύο μεγάλα κόμματα που κυβέρνησαν μέχρι τώρα τη χώρα θεωρούν πράγματι, όπως θεωρούμε και εμείς, ότι ο πολιτισμός είναι στις άμεσες προτεραιότητες της χώρας. Παρ’ όλα αυτά, το καθ’ ύλην αρμόδιο Υπουργείο, αυτό που σχεδιάζει και αυτό που υλοποιεί τα πολιτιστικά δρώμενα και τις δράσεις, συνεχώς, μα συνεχώς, είναι τελευταίο και αντιμετωπίζει μεγάλα προβλήματα. Τόσο μεγάλα προβλήματα, που μερικές φορές ή τις περισσότερες φορές, δεν μπορεί να διαχειριστεί την ίδια του την καθημερινότητα.
      Από την άλλη πλευρά έχει δύο μεγάλα σοβαρά προβλήματα, το οικονομικό πρόβλημα και το θεσμικό πρόβλημα, της διοίκησής του δηλαδή, του οργανισμού, που θα τα πούμε αναλυτικότερα. Είναι εμφανής η έλλειψη των χρημάτων και παλαιότερα αλλά και τώρα. Το ποσόν 0,60% στον κρατικό προϋπολογισμό που αναλογεί στο Υπουργείο Πολιτισμού δεν έχει  καμία σχέση με τις εξαγγελίες και της σημερινής Κυβέρνησης και ιδιαίτερα του ίδιου του κυρίου Πρωθυπουργού, που μέχρι πρότινος ήταν και Υπουργός Πολιτισμού που διαβεβαίωνε ότι, πράγματι, ο πολιτισμός είναι στις άμεσες προτεραιότητες. Μα για να είναι στις άμεσες προτεραιότητες, πρέπει να είναι και στον προϋπολογισμό σε κάποια θέση όχι τελευταίος, όσον αφορά τις δαπάνες. Τελικά αν δει κανείς, ουσιαστικά, το Υπουργείο συντηρείται είτε από τα κοινοτικά προγράμματα, είτε από την επιχορήγηση από τον Ε.Ο.Τ. που και εκεί πρέπει να αυξηθεί το ποσοστό επιχορήγησης. 
      Το πρόγραμμα δημοσίων επενδύσεων ήταν και είναι δραματικά μειωμένο γιατί, τελικά, οι φορείς, τα μουσεία και όλα αυτά, δεν μπορούν να καλυφθούν μέσω των κοινοτικών προγραμμάτων. Δεν μπορεί, δηλαδή, το Υπουργείο τις ανελαστικές του δαπάνες, τα βασικά του έξοδα, να τα καλύψει από άλλα κονδύλια. Θα τα καλύψει από τον κρατικό προϋπολογισμό. Θα καλύψει τις βασικές υποδομές που χρειάζονται από το πρόγραμμα δημοσίων επενδύσεων.
      Δημιουργήθηκε επί ΠΑ.ΣΟ.Κ. και συνεχίζεται και επί Νέας Δημοκρατίας, προκειμένου να υπάρξει μια ευελιξία όσον αφορά τη διαχείριση των προγραμμάτων, την κατασκευή των έργων κ.λπ. το Ταμείο Διαχείρισης των Πιστώσεων Αρχαιολογικών Έργων. Έχει γίνει, τελικά, αυτό το ταμείο ένα παραϋπουργείο. Διότι, τελικά, κύριε Υπουργέ, είναι μια αποδεκτή θα έλεγε κανείς διαδικασία, μεγάλα έργα να μπορούν να γίνονται με πιο ευέλικτες διαδικασίες. Μα εδώ εντάσσονται ακόμη και μικρά και τοπικά έργα που καμιά φορά είναι και ρουσφετολογικού χαρακτήρα έργα. Εδώ είναι ένα μεγάλο θέμα. Τα προβλήματα της διαχείρισης που αντιμετωπίστηκαν από τα κοινοτικά προγράμματα του Γ’ Κοινοτικού Πλαισίου Στήριξης και τα οποία προσπαθείτε να καλύψετε αυτήν τη στιγμή και πράγματι προέκυψαν προβλήματα όπως είναι το θέμα των κονδυλίων της Ακρόπολης κ.λπ. είναι διότι υπάρχει αυτό το ασαφές σχήμα διαχείρισης των έργων. Εμείς, επιμένουμε ότι μέσα από τις τεχνικές υπηρεσίες, μέσα από το οργανόγραμμα, τις υπηρεσίες του Υπουργείου Πολιτισμού, θα εκτελούνται και τα μικρά και τα μεγάλα έργα. Δόξα τω Θεώ το θεσμικό πλαίσιο της χώρας είναι πολύ καλό το προσωπικό άριστο για να μπορέσει να ανταπεξέλθει γρήγορα και σωστά σ’ αυτές τις καταστάσεις. Βέβαια, το ανθρώπινο δυναμικό είναι άριστο, αλλά το μόνιμο ανθρώπινο δυναμικό δεν επαρκεί να καλύψει τις ανάγκες γιατί, τελικά, το Υπουργείο Πολιτισμού έχει ένα τεράστιο αριθμό συμβασιούχων που φθάνει τους πεντέμισι χιλιάδες περίπου. Απ’ αυτούς οι τρεις χιλιάδες συνταξιούχοι βρίσκονται σε δικαστική διαμάχη για μετατροπή των συμβάσεων σε αορίστου χρόνου ενώ, συνεχώς, δημιουργείται στρατιά έκτακτου προσωπικού με τρίμηνες συμβάσεις.
      Οι εφορείες αρχαιοτήτων λόγω της μεγάλης συρρίκνωσης του προϋπολογισμού τους και της έλλειψης προσωπικού, αδυνατούν να εκτελέσουν ακόμα και το τρέχον έργο, σωστικές ανασκαφές, καθαρισμό αρχαιολογικών χώρων κ.λπ. Αυτό έχει άμεσες αρνητικές επιπτώσεις τόσο στην προστασία και ανάδειξη των αρχαιολογικών χώρων όσο και στη διεκπεραίωση των υποθέσεων οι οποίες υπάρχουν προκειμένου να κλείσουν αυτά τα μεγάλα θέματα. Και ενώ υπάρχουν αυτές οι εκκρεμότητες, μέχρι πρότινος η πολιτική ηγεσία του Υπουργείου είχε αποφασίσει την αλλαγή του οργανισμού. Ποιου οργανισμού βέβαια; Του οργανισμού που μετά από τεράστια καθυστέρηση το 2003 έφτιαξε το ΠΑ.ΣΟ.Κ.. Και αυτό ευθύνεται. Υπήρξε μεγάλη καθυστέρηση και από το 1977 έφτιαξε τον οργανισμό, όταν οι ανάγκες ήταν τεράστιες, ιδιαίτερα για τις περιφερειακές υπηρεσίες του Υπουργείου που δεν μπορούσαν να λειτουργήσουν με τον παλιό οργανισμό, το 2003, ο οποίος δεν υλοποιήθηκε επί ΠΑ.ΣΟ.Κ. και αυτήν τη στιγμή επί Νέας Δημοκρατίας υπάρχουν μόνο οι διευθυντές και τα περισσότερα τμήματα και οι υπηρεσίες που προβλέπονται από αυτόν τον οργανισμό δεν λειτουργούν, δεν έχουν συσταθεί. Και βέβαια είχαμε και την οπισθοδρόμηση με το ότι ο πρώην Υπουργός μιλούσε περί κατάργησης αυτού του οργανισμού, όπως και του αρχαιολογικού χώρου κ.ο.κ.
      Μεγάλα προβλήματα με την κατάσταση των μουσείων, μεγάλα προβλήματα με τη χρηματοδότηση. Μιλήσαμε για τη χρηματοδότηση της Ορχήστρας των Χρωμάτων. Υπάρχουν διαμαρτυρίες, δεν έχει μπει σε σειρά. Δικαιούνται για το πρώτο εξάμηνο 800.000 ευρώ και δεν έχουν ούτε 250.000 ευρώ. 
      Τα θέματα των φορέων, Εθνική Βιβλιοθήκη, των μουσείων, Ε.Κ.ΕΒΙ., Εθνική Λυρική Σκηνή, το ΔΗ.ΠΕ.ΘΕ., το Μακεδονικό Μουσείο Σύγχρονης Τέχνης, άλλα πολιτιστικά δίκτυα, φορείς κ.λπ. δεν έχουν χρήματα, δεν έχει εξασφαλιστεί η χρηματοδότησή τους. Δεν μου φθάνει ο χρόνος να αναφερθώ σε πολύ σημαντικά θέματα τα οποία έχουν ανοίξει και στη Θεσσαλονίκη και ευρύτερα και στην περιοχή της Θεσσαλονίκης.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Δύο λεπτά, κύριε Πρόεδρε, ακόμα. Θα τα χρησιμοποιήσω από τη δευτερολογία μου.
      ΠΡΟΕΔΡΕΥΩΝ (Σωτήρης Χατζηγάκης): Δεν έχετε δευτερολογία. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τότε, κύριε Πρόεδρε, δώστε μου δύο λεπτά. 
      ΠΡΟΕΔΡΕΥΩΝ (Σωτήρης Χατζηγάκης): Εντάξει, σας τα δίνει το Προεδρείο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Σας ευχαριστώ πολύ. 
      Έχουμε τα θέματα που σχετίζονται με τα μουσεία σύγχρονης τέχνης και τη συνεργασία μεταξύ τους, για το πώς θα διενεργηθεί η Μπιενάλε –και εμείς πιστεύουμε ότι θα πρέπει να υπάρχει συνεργασία των αρμόδιων μουσείων- για το μεγάλο θέμα της  «ΥΦΑΝΕΤ» που δεν προωθείται και, συνεχώς, παραπέμπεται στις απαιτήσεις της Εθνικής Τράπεζας κ.ο.κ. Τώρα, αν θέλαμε να μιλήσουμε αυτό που βάζει η επερώτηση για σχέσεις του Υπουργείου Πολιτισμού με το Υπουργείο Τουρισμού θα είχαμε να κάνουμε με ένα τεράστιο πρόβλημα. Δεν υπήρξε ούτε επί ΠΑ.ΣΟ.Κ. αλλά ούτε και τώρα υπάρχει μία αντίληψη ότι πρέπει να υπάρξει εμπλουτισμός του τουριστικού προϊόντος με τα στοιχεία του πολιτισμού και τα σύγχρονα στοιχεία του πολιτισμού και η διαμόρφωση αυτόνομων προϊόντων πολιτιστικού τουρισμού. Δεν έχουμε καμία πολιτική, κανένα σχέδιο πάνω σε αυτά. Θα ήθελα πάρα πολλά να προτείνω πάνω σε αυτά τα θέματα, αλλά δεν μου φθάνει ο χρόνος.
      Η αξιοποίηση της ολυμπιακής περιουσίας. Είχαμε διαφωνήσει και με τα νομοσχέδια τα σχετικά, τους νόμους που είχε φέρει το ΠΑ.ΣΟ.Κ., τα οποία τα είχατε κατηγορήσει και εσείς, συνεχίσατε όμως με την  «Ολυμπιακά Ακίνητα», με την πλήρη ιδιωτικοποίησή της. Και νομίζω ότι αντιμετωπίζετε και θα αντιμετωπίζετε προβλήματα και  εάν δεν επανέλθετε στην τήρηση, τουλάχιστον, από την εταιρεία αυτή του θεσμικού πλαισίου της χώρας στο σχεδιασμό και στην εκτέλεση των έργων, τα προβλήματα θα είναι πάρα πολύ μεγάλα.
      Όσον αφορά για τον αθλητισμό, το Υπουργείο ασχολείται –και είναι βέβαια μεγάλα τα προβλήματα- με τον επαγγελματικό αθλητισμό και τα προβλήματά του στην Ελλάδα, όμως τα προβλήματα του αθλητισμού στο σχολείο, του ερασιτεχνικού αθλητισμού, παραμένουν ακόμα στα αζήτητα και εκεί είναι το μεγάλο πρόβλημα και από εκεί θα δημιουργηθεί η σωστή συνείδηση για τους νέους ανθρώπους απέναντι στον αθλητισμό.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Λιάνης έχει το λόγο.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, νομίζω πως η συζήτηση εξελίχθηκε πάρα πολύ σοβαρά και ταυτόχρονα θα έλεγα και πάρα πολύ χαμηλότονα, όπως άρμοζε, καθώς ο κ. Υπουργός έχει αναλάβει πρόσφατα τα καθήκοντά του. 
      Εμείς επικεντρώσαμε την κριτική μας στο γεγονός ότι επί είκοσι επτά μήνες μία Κυβέρνηση που έχει τον ίδιο Πρωθυπουργό, να έχει αναλάβει το Υπουργείο Πολιτισμού δεν έκανε τίποτε σημαντικό για τον πολιτισμό. 
      Κατά την ταπεινή μου γνώμη, μία χώρα πεθαίνει σαν χώρα, εάν πεθαίνει ο πολιτισμός της. Σας άκουσα κι εσάς, κύριε Μαγγίνα, που έχετε πάντα άλλη άποψη, ότι τα Νόμπελ και τα Λένιν δεν είναι κρατικοδίαιτα. Συμφωνώ απόλυτα, αλλά εσείς πρώτος μιλήσατε για κλίμα. Θα έλεγα ότι τα Νόμπελ και τα Λένιν τα είχατε σε ένα κλίμα τέτοιο που μόνο να κάνουν αυτό που έκαναν δεν ωθούσε. Ιδιαίτερα δε σ’ ό,τι αφορά τα Λένιν, τα είχατε συνήθως και σε ένα κλίμα εκτοπισμού. Σας το έχω ξαναπεί, μην αναφέρετε αυτά τα πράγματα γιατί είμαι αναγκασμένος να σας θυμίζω πώς φερθήκατε σ’ αυτούς τους ανθρώπους. Τους εξορίζατε, όχι εσείς φυσικά, αλλά παλαιότερα η παράταξη.
      Επίσης δεν θεωρώ ως πολιτισμό, κύριε Πρόεδρε, να δέρνει μία χώρα τους φοιτητές της. Πολιτισμός είναι να ανέχεται μία χώρα το προνόμιο των φοιτητών της να διαδηλώνουν ακόμα και όταν εκφράζονται με άκομψο τρόπο. Αυτό είναι πολιτισμός και δεν είναι πολιτισμός κάτω από την Ακρόπολη και κάτω από την Πνύκα να πνίγεται μία πόλη με τη σημασία των Αθηνών μέσα στα δακρυγόνα και θα έλεγα –δεν πνίγηκε βεβαίως- να υπάρχει και αίμα στη διαδήλωση. Τα είχαμε ξεχάσει αυτά τα πράγματα στην Αθήνα. Όλοι συνδέουν τη συμπεριφορά των αστυνομικών οργάνων με τα τραγελαφικά γεγονότα του προηγούμενου σαρανταοκτάωρου. 
      Δεύτερον, γιατί μέμφεστε το χώρο του ΠΑ.ΣΟ.Κ. για τα θέματα του πολιτισμού; Τα ΔΗ.ΠΕ.ΘΕ., τα επιτεύγματα στον κινηματογράφο, αυτό που είπατε ειρωνικά Σαίξπηρ και Κάφκα στα χωριά τα θεωρείτε κατώτερα του γεγονότος της Γιουροβίζιον; Είναι πιο προσαρμοστικό, δηλαδή, να ακούμε για ακόμη μία φορά αυτά τα σαχλοτράγουδα και όχι να κάνουμε μία προσπάθεια στα χωριά –που δεν καταλαβαίνω γιατί τα υποτιμάτε- να πηγαίνουν μεγάλα ΔΗ.ΠΕ.ΘΕ. και να παίζουν Σαίξπηρ και Κάφκα και άλλους μεγάλους συγγραφείς;
      Για μένα πολιτισμός είναι να γιορτάζουμε και τα μεγάλα γεγονότα της χώρας. Είπε ο κ. Βουλγαράκης προ ολίγου κάτι με το οποίο συμφωνώ, να βρούμε κάποια πράγματα στα οποία να συμφωνούμε στα θέματα πολιτισμού. Έχουν περάσει δέκα χρόνια από το θάνατο του Οδυσσέα Ελύτη. Έχουν περάσει δέκα χρόνια από το θάνατο του Ανδρέα Παπανδρέου. Έχουν περάσει δώδεκα χρόνια από το θάνατο του Μάνου Χατζιδάκι. Εγώ θεωρώ ότι αυτές -με τον τρόπο που τις βλέπω- είναι εθνικές επέτειοι. Δεν έχει σημασία αν πρόκειται για θανάτους. Γιορτάζουμε καμία φορά τα γεγονότα αυτά όπου θα μπορούσαμε δραματικά να συγκλίνουμε. 
      Θα ήμουν πολύ περήφανος αν έβλεπα κάποτε και τη δική μας παράταξη να τιμά τον αείμνηστο ιδρυτή σας και τη δική σας παράταξη να σπεύσει να τιμήσει τη δεκαετία από το θάνατο του Ανδρέα Παπανδρέου. Δεν καταλαβαίνω γιατί ενοχλείστε όταν λέμε αυτά τα πράγματα για το Χατζιδάκι. Απείχατε από τις εκδηλώσεις που έγιναν φέτος στο Ηρώδειο σε μεγάλο βαθμό. 
      Λυπάμαι που έφυγε η κ. Καρύδη από την Αίθουσα, μία εξαίρετη συνάδελφος, γιατί αδικήθηκε. Τη μέμφθηκαν κάποιοι συνάδελφοι. Το αφιέρωμα που κάνατε εσείς, κύριε Υπουργέ -και ήταν προς τιμήν σας που το κάνατε από το Υπουργείο Πολιτισμού- για τον Οδυσσέα Ελύτη έγινε προς πλουτισμό. Δεν θέλω να το διανοηθώ. Ξέρω πολύ καλά και έχω την ιστορία του «Ίκαρου» στο μυαλό μου. Τον πατέρα της το γνώρισα, ήταν ένας εξαιρετικός άνθρωπος. Δεν θα μπορούσε ο Ελύτης να είχε κάνει όλο αυτό το έργο χωρίς τη βοήθεια και του «Ίκαρου». Αυτά να τα λέμε και οι ίδιες οι κυρίες αυτές διακονούν την τέχνη, θα έλεγα, με τον αξιότερο τρόπο. Δεν σπεύδω να είμαι συνήγορος, αλλά έτσι νιώθω. 
      Δεν απαντήσατε όμως σε πολύ σημαντικά ερωτήματα, κύριε Υπουργέ. Τα λέω τηλεγραφικά. Άρση βαρών: Αλλάξατε ρότα. Η κ. Πετραλιά άλλα έλεγε. Είναι μομφή –σας το λέω- στους ολυμπιονίκες ουσιαστικά, Πύρρο, Κάχι, Βαλέριο, στον Ιακώβου να παρθεί αυτός ο χώρος και να γίνει χώρος –άξιον είναι το γεγονός- του Πανεπιστημίου Πειραιά. Δηλαδή γιατί δεν θα πρέπει να τιμηθεί η άρση βαρών που επί δεκαπενταετία έδινε ζωογόνες ανάσες στους Έλληνες και γιατί είναι σημαντικότερο το Πανεπιστήμιο Πειραιά που έχει χώρους, ώστε να πάρει και το χώρο της άρσης βαρών; Δεν το καταλαβαίνω και είναι μομφή στον αθλητισμό. 
      Επίσης δεν απαντήσατε στο εξής: Γιατί δύο μουσεία, Μουσείο Ελληνικών Ολυμπιακών Αγώνων και Μουσείο Παγκόσμιου Κλασικού Αθλητισμού; Δεν έχουν μεγάλη διαφορά με την έννοια ότι οι Ολυμπιακοί Αγώνες όλου του κόσμου είναι ελληνικοί Ολυμπιακοί Αγώνες. Για  πρώτη φορά τους κάναμε στη νεότερη ιστορία μας το 1896 και για δεύτερη φορά τώρα. Γιατί αυτή η πολυτέλεια;
      Τρίτον, δεν απαντήσατε για την έκδοση του π. δ. 3332/2004 που αφήνει ανασφάλιστες αυτές τις κορυφαίες Ελληνίδες λογοτέχνιδες. Σήμερα πρέπει να το κοιτάξετε αυτό, κύριε Υπουργέ. Είσθε ευαίσθητος και δεν θεωρώ ότι είναι σωστό να ακούω τώρα ότι η κ. Καριστιάνη –βασανισμένη κιόλας επί χούντας, τεράστια η προσφορά της στη δημοκρατία, δεν χρειάζεται να πω λεπτομέρειες, τα ξέρετε καλύτερα από μένα- η κ. Γαλανάκη, η κ. Φακίνου και άλλες τέτοιες κυρίες παραμένουν ανασφάλιστες. 
      Αναφερθήκατε στις προγραμματικές συμβάσεις. Εγώ υπέγραψα με τη Δήμαρχο Αθηναίων προγραμματική σύμβαση και δεν είχα κανένα πρόβλημα. Την ξέρει και ο κ. Ορφανός. Ευρεία προγραμματική σύμβαση, της οποίας ένα κομμάτι μπορεί να έχει υλοποιηθεί και άλλα όχι.  Το «Σαράφειο» κολυμβητήριο περιλαμβάνεται μέσα. Δεν έχουμε τέτοια προβλήματα.
      Επίσης είπατε κάτι που δεν είναι αληθές. Είπατε για την Επιτροπή Παιδείας και Πολιτισμού, ότι έχει συνεδριάσει. Σας θυμίζω ότι συνεδρίασε μόνο μια φορά με τον κύριο Πρωθυπουργό και ήταν Μεγάλη Πέμπτη 28 Απριλίου 2005. Έκτοτε κρεμάται επί ξύλου. Λάβετέ το υπ’ όψιν σας. Δεν μπορεί να παράγει έργο μία επιτροπή που συνεδρίασε μία φορά.
      Τέλος, όπως γνωρίζετε δεν υπάρχει μεγάλος τόπος, χωρίς μεγάλη τέχνη. Σήμερα εμφανιστήκατε με περιορισμένες ιστορίες που ακούγαμε παλιά από τον κ. Τατούλη. Η πολιτική σας στο βιβλίο δεν είναι κατά τη γνώμη μου σοβαρή. Θα έλεγα ότι ορισμένοι δεν θέλουν να διαβάζουν οι Έλληνες βιβλία. Θέλουν να παρακολουθούν μόνο τηλεόραση. Σας το είπα και πριν, επισημαίνω έναν κίνδυνο σχετικά με τα βιβλία. Υπάρχει πολύ-πολύ μικρή, ας την πω, αγάπη για το βιβλίο στη χώρα και είναι και δική μας ευθύνη αυτό. 
      Ο Νίκος Καρούζος, υψιπετής ποιητής που πέθανε στην ψάθα έλεγε: «Δεν ξέρω ποιο μπορεί να είναι το αύριο και το μεθαύριο της γραφής, το μέλλον του βιβλίου στην ανθρωπότητα, πάντως εκείνο που φαίνεται στον ορίζοντα είναι, πως οι λεγόμενες οπτικοακουστικές προοπτικές της κουλτούρας έχουν ανοίξει κιόλας το πελώριο στόμα τους, για να ξεσκίσουν τα κακόμοιρα τα βιβλία. Κάτι τέτοιο σημαίνει την πλήρη μας αποβαρβάρωση και τύφλωση».
      Εγώ θα έλεγα, κύριε Υπουργέ, ότι η παράταξή σας –και αυτό είναι η μόνη πολιτική εκτίμηση που κάνω- έχει ακόμα το στερητικό σύνδρομο της αντιπολίτευσης. Έχετε την αίσθηση ακόμη και σήμερα, ότι ουσιαστικά υποδύεστε την αντιπολίτευση. Ο κ. Καραμανλής συχνά υποδύεται τον Ανδρέα Παπανδρέου. Άλλα σας στελέχη υποδύονται κεντρώα στελέχη. Το θέατρο που παίζετε με αυτόν τον τρόπο είναι κακό. Η παράσταση αυτή θα κατέβει σύντομα, γιατί η τέχνη είναι το σπίτι της αλήθειας και δεν μπορεί να κοροϊδεύουμε τον κόσμο επ’ άπειρο. Είκοσι επτά μήνες –μόνος σας σχεδόν το είπατε, δεν το εξομολογηθήκατε- δεν έχει γίνει τίποτα στον πολιτισμό. Γιατί θα γίνει στους υπόλοιπους, αφού έχουμε διανύσει πλέον του μισού;
      Ο κόσμος δεν σας έχει πάρει σοβαρά στον τομέα του πολιτισμού, αλλά και γενικότερα με τις υπογραφές, τους βασικούς μετόχους, την αβάστακτη ελαφρότητα του να πανηγυρίζετε στη Eurovision, την αποστασιοποίησή σας από τα μεγάλα γεγονότα. Πέφτει το ελικόπτερο που ήταν ο Πατριάρχης και το μαθαίνει τελευταίος ο Πρωθυπουργός. Γίνονται απαγωγές με Πακιστανούς και ισχυρίζονται κάποιοι από σας, ότι ο ένας Πακιστανός απήγαγε τον άλλον. Ένας Τούρκος πιλότος βάζει πιστόλι στον κρόταφο και αλλάζει το καθεστώς διάσωσης στο Αιγαίο. Ε, δε νομίζω ότι ο κόσμος μπορεί να πάρει πολύ σοβαρά αυτά. Ελικόπτερο προσγειώνεται στις Φυλακές Κορυδαλλού. Κάποια μέρα κάποιο ελικόπτερο θα παραλάβει και όλη την Κυβέρνηση μαζί του, χαριτολογώντας βέβαια.
      Τη λέξη Πεκίνο -την αναφέρω τώρα, μια και ήλθε και ο κ. Ορφανός εδώ- δεν τολμάω να σας την πω. Ακούω κάτι ηχηρά για πολιτιστική Ολυμπιάδα. Μην τολμήσουμε τέτοια πράγματα, γιατί οι Κινέζοι έχουν τις χιλιετηρίδες με το μέλλον τους και έχουν δώσει τεράστια βαρύτητα στο κομμάτι του πολιτισμού σε ό,τι αφορά τους Ολυμπιακούς Αγώνες. Εμείς πετύχαμε, εύχομαι να κάνουμε κάτι σημαντικό και εκεί, αλλά δεν το βλέπω εύκολο. 
      Τέλος, σας κρούω τον κώδωνα του κινδύνου, γιατί πιστεύω ότι είσθε ένας ευαίσθητος άνθρωπος. Χθες διαδήλωναν στην Αθήνα οι φοιτητές, χέρι με χέρι με τους καθηγητές τους. Μήπως καταλάβαμε αυτό το νόημα της εξέγερσης; Οι φοιτητές, ουσιαστικά, ζητούν την παραδοσιακή διατήρηση της δωρεάν παιδείας σε ελεύθερα κρατικά πανεπιστήμια. Ο έχων ώτα ακούειν ακουέτω. 
      Και μια δήλωση τελευταία. Ο Πρωθυπουργός  κ. Κώστας Καραμανλής, πρόσωπο που εκτιμώ, είχε πει: «Κυρίες και κύριοι συνάδελφοι, για μας οι δρόμοι του μέλλοντος ξεκινούν από την παιδεία και τον πολιτισμό.» Από τον πολιτισμό, όμως, παραιτήθηκε, δίχως να κάνει ένα έργο. 
      Αν αυτό που είδατε χθες στους δρόμους της Αθήνας από τα νιάτα μας, είναι η αντίληψή σας για την παιδεία, τότε, πραγματικά, θα αξίζει τον κόπο να σας πει κανείς σηκωθείτε να φύγετε μια ώρα αρχύτερα, δεν είναι τρόπος να περνάνε στη χώρα και να «θερίζουν χιλιάδες άρματα δρεπανηφόρα», όπως έλεγε ο Σεφέρης. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λιάνη.
      Ο κ. Αηδόνης έχει το λόγο.
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, αν επιτρέπεται, με την ανοχή του Σώματος, θα ήθελα ένα λεπτό.
      ΠΡΟΕΔΡΕΥΩΝ (Σωτήρης Χατζηγάκης):  Καθίστε, κύριε Μαγγίνα. Αφήστε, γιατί θα μπλέξουμε σε αντιπαράθεση.
      ΒΑΣΙΛΕΙΟΣ ΜΑΓΓΙΝΑΣ: Να διευκρινίσω κάτι, το οποίο είπε ο κ. Λιάνης, στρεβλώνοντας –νομίζω- αυτό το οποίο είπα περί Γιουροβίζιον.
      Εγώ, κύριε Λιάνη, δεν υποστήριξα –πέρα από τις πραγματικές του διαστάσεις- κανένα θεσμό. Απλώς σας είπα ότι η ελληνική κοινωνία και κάθε κοινωνία έχει ανάγκη από όλα. 
      ΓΕΩΡΓΙΟΣ ΛΙΑΝΗΣ: Ασφαλώς.
      ΒΑΣΙΛΕΙΟΣ ΜΑΓΓΙΝΑΣ: Μη φέρετε, λοιπόν, εις το στόμα moy το ότι υποστήριξα το ένα και επέκρινα το Στρίμπεργκ ή τοn Λόρκα ή τον Κάφκα.
      ΓΕΩΡΓΙΟΣ ΛΙΑΝΗΣ: Μεμφθήκατε τα θέατρα που πηγαίνουν στα χωριά και παίζουν Μπρεχτ!
      ΒΑΣΙΛΕΙΟΣ ΜΑΓΓΙΝΑΣ: Ναι, διότι αυτό ήταν υπερβολικό. Άλλο το ένα, άλλο το άλλο. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ! 
      Ο κ. Αηδόνης έχει το λόγο.
      ΓΕΩΡΓΙΟΣ ΛΙΑΝΗΣ: Προτιμότερο Μπρεχτ στα χωριά παρά Γιουροβίζιον στην Αθήνα, αφού το θέτετε έτσι. Η σύγκριση είναι πολύ απλή. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Αηδόνης έχει το λόγο.
      ΧΡΗΣΤΟΣ ΑΗΔΟΝΗΣ:  Ευχαριστώ, κύριε Πρόεδρε.
      Στον επίλογο της πρωτομιλίας μου είπα ότι, ουσιαστικά, υπάρχει μια νέα σηματοδότηση από την ηγεσία του Υπουργείου Πολιτισμού που έχει να κάνει με την απόρριψη βασικών πολιτικών από την προηγούμενη ηγεσία και μάλιστα αναφερθήκαμε σε τρία σημεία.
      Το πρώτο σημείο είχε να κάνει με τις αποστάσεις που κράτησε η ηγεσία από το οργανόγραμμα του Υπουργείου, όπου, ουσιαστικά, επανέρχεται σ’ αυτό το οποίο ίσχυε το 2003. Το δεύτερο θέμα ήταν οι αποστάσεις που πήρε από το σχέδιο νόμου για τον κινηματογράφο και το τρίτο φυσικά ζήτημα είχε να κάνει με τις αναφορές του Υπουργού περί χρηματοδοτήσεων για τον πολιτισμό. 
      Αυτά, ουσιαστικά, είναι τρία σημεία που έρχονται εκ των πραγμάτων να συνηγορήσουν σε μια κριτική που γινόταν επί καιρώ προς την προηγούμενη πολιτική ηγεσία και που σήμερα η νέα πολιτική ηγεσία αποδεχόμενη αυτές τις αλλαγές πιστεύω ότι αποδέχεται και την ποιότητα και την ουσία της κριτικής μας. 
      Βέβαια, δεν αρκεί μόνο η αρχή. Χρειάζεται και η συνέχεια, κύριε Υπουργέ. Εδώ θα ήθελα να πω ότι δεν αρκεί μόνο να απορρίψεις ένα σχέδιο νόμο για τον κινηματογράφο, πρέπει να προχωρήσεις σε ένα καινούργιο σχέδιο, το οποίο, ουσιαστικά, θα υλοποιεί τη βασική προεκλογική εξαγγελία σας για την επιστροφή του 1,5% για το σινεμά από τους τηλεοπτικούς σταθμούς.
      Επίσης, για να είμαστε ικανοποιημένοι και για να μπορούμε να πούμε ότι αυτή η αρχή θα έχει και ένα αίσιο τέλος, πρέπει να συνεχίσουν να υπάρχουν οι χρηματοδοτήσεις στα ΔΗ.ΠΕ.ΘΕ.. Πρέπει να κλείσει το θέμα της ασφάλειας των συγγραφέων. Πρέπει να υλοποιηθούν οι εξαγγελίες σας για τη δημιουργία νέου κτηρίου της Λυρικής Σκηνής. Πρέπει να υλοποιηθεί η εξαγγελία ότι σε κάθε ελληνικό σχολείο θα ανοίξει και μια βιβλιοθήκη. 
      Πρέπει να υλοποιηθεί η εξαγγελία για τα περίφημα Περιφερειακά Κέντρα Πολιτισμού και για τα ιστορικά θεματικά πάρκα. Πρέπει να δούμε επιτέλους το περιεχόμενο της περίφημης Ακαδημίας Τεχνών. Πρέπει να προχωρήσετε τη διαδικασία που έχει να κάνει με το Πρόγραμμα Δημοσίων Επενδύσεων. Πρέπει να κλείσετε τα ζητήματα που έχουν να κάνουν με την υποχρηματοδότηση που σήμερα ισχύει στους διάφορους πολιτιστικούς φορείς και στους επιχορηγούμενους. Πρέπει να δώσετε περιεχόμενο στους διευθυντές, οι οποίοι τοποθετήθηκαν πρόσφατα στις περιφερειακές υπηρεσίες του Υπουργείου Πολιτισμού και παραμένουν χωρίς στέγη και χωρίς προϋπολογισμό. 
      Πρέπει να κλείσει το θέμα των τεχνικών υπηρεσιών που παραμένουν ακέφαλες, γιατί ακόμη εδώ και δυο μήνες δεν υπάρχουν τοποθετήσεις προϊσταμένων, όπως επίσης πρέπει να κλείσει και το θέμα που εκκρεμεί και έχει να κάνει με τη μετατροπή των συμβάσεων αορίστου χρόνου οκτακοσίων πενήντα υπαλλήλων. 
      Ακόμη, πρέπει να σταματήσει να λειτουργεί κάτω από κομματική ανάγκη για εξυπηρέτηση ο Οργανισμός Προβολής Ελληνικού Πολιτισμού, όπως επίσης πρέπει να υπάρξει και μια πολιτική που έχει να κάνει με τα έσοδα του Ταμείου Αρχαιολογικών Πόρων. Επίσης, πρέπει να δούμε και το έργο της πολυδιαφημιζόμενης επιτροπής Παιδείας και Πολιτισμού η οποία, όπως είπε και ο κ. Λοβέρδος, συνεδρίασε μόνο μία φορά. 
      Όταν τα δούμε όλα αυτά, τότε θα σταματήσουμε να κάνουμε κριτική και θα πούμε, πραγματικά, ότι στο Υπουργείο Πολιτισμού έγινε κάτι σημαντικό.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε πολύ.
      Ο κ. Μπόλαρης έχει το λόγο. 
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
      Κύριε Πρόεδρε, ο κύριος Υπουργός αναφέρθηκε σε μία μακρά σειρά έργων και σε κατασκευές υποδομών που είναι σε εξέλιξη. Το κρίσιμο όμως είναι αν μπορεί να μας πει πόσα απ’ αυτά ξεκίνησαν από την Κυβέρνηση της Νέας Δημοκρατίας και πόσα είναι συνεχιζόμενα από σχεδιασμό και προγραμματισμό της προηγούμενης κυβέρνησης; Διότι δεν είναι δυνατόν να μας ακούει ο ελληνικός λαός να μιλάμε για μία σειρά από έργα, τα οποία ξεκίνησε η προηγούμενη κυβέρνηση, η κυβέρνηση του ΠΑ.ΣΟ.Κ. και ταυτόχρονα να ερχόμαστε και να λέμε ότι ξέρετε έχουμε και 8.000.000 ευρώ χρέος από την προηγούμενη πολιτική ηγεσία, όταν γνωρίζει πολύ καλά ο κύριος Υπουργός πόσες εκατοντάδες είναι αυτά τα έργα, τα οποία είναι σε εκτέλεση.
      Τον άκουσα να επαίρεται για το ότι συνεχίζονται κανονικά οι εργασίες στο Μουσείο της Ακρόπολης, όταν ξέρει πολύ καλά και ο τελευταίος Έλληνας πολίτης πώς αντιμετώπισε αυτό το θέμα η Νέα Δημοκρατία σαν αντιπολίτευση, με αποκορύφωμα την υποβολή μηνύσεων από τον κ. Τατούλη κ.λπ.
      Αναφέρθηκε ο κύριος Υπουργός στις χρηματοδοτήσεις φορέων του Υπουργείου Πολιτισμού. Εμείς, βέβαια, στην ερώτηση λέμε επί λέξει ότι οι φορείς παραμένουν επαίτες των λειτουργικών τους δαπανών. Αν ο κύριος Υπουργός όταν λέει «χρηματοδοτήσεις» εννοεί αυτό που γίνεται με το Κρατικό Θέατρο Βορείου Ελλάδος ή με τις ανασκαφές στην Βεργίνα, για τις οποίες σήμερα υπάρχει ειδικό άρθρο στην «ΕΛΕΥΘΕΡΟΤΥΠΙΑ» που λέει ότι το Υπουργείο Πολιτισμού δεν ενισχύει τη συνέχιση των ανασκαφών στην Βεργίνα και το ίδιο το Κρατικό Θέατρο Βορείου Ελλάδος το οποίο τιμά σήμερα τον Μανώλη Ανδρόνικο, δεν έχει χρηματοδότηση για να πληρώσει τους ηθοποιούς, αλλά περιμένει από τις εισπράξεις των θερινών παραστάσεων να αντιμετωπίσει τα έξοδα αυτά, τότε φαντάζομαι πως ο κύριος Υπουργός του Πολιτισμού δεν μπορεί να είναι ιδιαίτερα υπερήφανος. Πάντως, αν είναι ευχαριστημένος, νομίζω ότι κρίνεται ανάλογα όχι μόνο από τους ανθρώπους του πολιτισμού, αλλά από τον κάθε πολίτη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο ακόμα σημεία πάρα πολύ σύντομα, κύριε Πρόεδρε …
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε, γιατί ήδη έχετε υπερβεί τον χρόνο και στην πρωτολογία σας.
      ΜΑΡΚΟΣ ΜΠΟΛΑΡΗΣ: Κλείνω σ’ ένα λεπτό, κύριε Πρόεδρε.
      Υπάρχει μία κρίσιμη και σημαντική εκκρεμότητα στα νομικά πρόσωπα ιδιωτικού δικαίου του Υπουργείου Πολιτισμού –δηλαδή, Λυρική Σκηνή, Εθνικό Θέατρο, Κρατικό Θέατρο, Οργανισμός Ανέγερσης του Νέου Μουσείου- όπου υπάρχουν περίπου χίλιοι τετρακόσιοι εργαζόμενοι που ενώ οι συμβάσεις τους έχουν εγκριθεί από το Α.Σ.Ε.Π., είναι σε εκκρεμότητα με αποτέλεσμα αυτοί οι άνθρωποι εδώ και κάποιους μήνες να μην πληρώνονται. Αυτό είναι ιδιαίτερα σημαντικό, είναι ένα κοινωνικό ζήτημα.
      Κύριε Υπουργέ, κλείνω με το εξής. Η φωτογραφία είναι τέχνη. Σήμερα οι εφημερίδες δημοσιεύουν μία εξαιρετική φωτογραφία, η οποία, φοβούμαι ότι θα πάρει βραβεία σε διαγωνισμούς φωτογραφίας, διότι είναι πραγματική εξαίρετη σαν έργο τέχνης, αλλά το περιεχόμενό της δεν μας τιμά καθόλου.
      Αναφέρομαι στη φωτογραφία που είναι στα πρωτοσέλιδα της «ΕΛΕΥΘΕΡΟΤΥΠΙΑΣ», των «ΝΕΩΝ» και άλλων εφημερίδων όπου είναι πεσμένος και αιμόφυρτος ο φοιτητής, τρέχει δίπλα του ένα αυλάκι αίματος και δίπλα είναι οι μπότες του praetor urbanis. Αυτό δεν νομίζω ότι τιμά τον ελληνικό πολιτισμό.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Θα δώσω τον λόγο στον Υφυπουργό Πολιτισμού και Αθλητισμού, τον κ. Ορφανό.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, η αλήθεια είναι ότι τα ήθη του πολιτισμού επεκράτησαν σήμερα. Η διαδικασία δεν εξελίχθηκε, όπως συνήθως εξελίσσονται οι επερωτήσεις στο κομμάτι του αθλητισμού που περιέχουν και ένα κομμάτι γηπέδων μέσα.
      Θα παραμείνω στο πνεύμα το οποίο κράτησαν οι κύριοι συνάδελφοι σήμερα. Θα πω όμως ότι τα θέματα που αφορούν το κομμάτι του πολιτισμού τα έχει απαντήσει ήδη ο κύριος Υπουργός και στη συνέχεια θα προσθέσει ακόμα ό,τι χρειαστεί, ώστε να καλυφθούν και οι τελευταίες αιτιάσεις των επερωτώντων. Αυτό  θα γίνει από τον ίδιο.
      Επιτρέψτε μου να πω ότι όταν έγινε η επερώτηση, το κομμάτι αυτό που αφορά τον αθλητισμό ενδεχομένως μπήκε για να υπάρχει μία συνολική κριτική. Στη συνέχεια, εμείς έχουμε βρεθεί με επερωτήσεις πολύ πιο λεπτομερείς για να συζητήσουμε όλα τα θέματα του αθλητισμού. Είχαμε την ευκαιρία σε δύο συναντήσεις στην Επιτροπή Μορφωτικών Υποθέσεων να πούμε και πρόσθετα στοιχεία. Θα έχουμε όμως και την ευκαιρία καθώς την επόμενη εβδομάδα κατατίθεται και το νομοσχέδιο …
      ΑΝΔΡΕΑΣ ΛΟΒΕΡΔΟΣ: Και συζητείται;
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Θα συζητηθεί την μεθεπόμενη εβδομάδα λογικά με τον πορεία που έχει η Βουλή.
      ΓΕΩΡΓΙΟΣ ΛΙΑΝΗΣ: Σε αυτή την περίοδο;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Σε αυτή την περίοδο, τώρα. Αυτά είναι τα στοιχεία που έχω και από τις επιτροπές της Βουλής.
      Θα μπω στο πνεύμα αυτό, όπως αναφέρεται στην ερώτηση  από τα τέσσερα – πέντε θέματα. Αφορούν τη βία, την πορεία του επαγγελματικού αθλητισμού, το μαζικό αθλητισμό και το μονοπώλιο που θίχτηκε, όσον αφορά τον Ο.Π.Α.Π Α.Ε.. 
      Σ’ αυτούς τους εικοσιεπτά μήνες ψηφίσαμε δύο βασικούς νόμους, τον 3262 και τον 3372/2005 προκειμένου να αντιμετωπιστούν τα άμεσα προβλήματα του αθλητισμού. Είναι σαφώς δε κατανοητό ότι αποδείχθηκαν πάρα πολύ χρήσιμοι αυτοί οι νόμοι. 
      Από πλευράς κυβερνητικής δράσης, το Υπουργείο Πολιτισμού στο κομμάτι του αθλητισμού έχει προχωρήσει στην έκδοση όλων των απαραίτητων για την εφαρμογή αυτών των νόμων κανονιστικών πράξεων και βρίσκεται σε διαδικασία υλοποίησης αυτών των δράσεων.
      Θα υπενθυμίσω ότι ο ν. 3262 καθιέρωσε το θεσμό των αριθμημένων και ονομαστικών εισιτηρίων για όλους τους αγώνες των εθνικών πρωταθλημάτων και του κυπέλλου Ελλάδος, όπου μετέχουν αθλητικές Α.Ε. και τμήματα αμειβομένων αθλητών. Θεσπίστηκε ο θεσμός, του υπεύθυνου ασφαλείας αγώνων, αρμόδιου, για τα θέματα αντιμετώπισης της βίας στα γήπεδα. Υποχρεώθηκαν οι ομάδες να προσλαμβάνουν ικανό προσωπικό ασφαλείας για κάθε αγώνα, το οποίο συνεργάζεται και συνεπικουρεί την αστυνομική αρχή επιτήρησης της ευταξίας στο χώρο των αθλητικών εγκαταστάσεων.
      Απαγορεύθηκε η μετατροπή της στερητικής της ελευθερίας ποινής σε χρηματική σε περίπτωση καταδίκης για αδικήματα, που αφορούν πράξεις βίας στους αγωνιστικούς χώρους. Οι υποθέσεις εκδικάζονται εντός τριάντα ημερών με υποχρεωτική εφαρμογή της αυτόφωρης διαδικασίας των άρθρων 418 και επόμενα, του Κώδικα Ποινικής Δικονομίας.
      Αυξήθηκε το ύψος των επιβαλλομένων πειθαρχικών ποινών στις εταιρείες, στα σωματεία, στους αθλητές και τους προπονητές. Καταργήθηκε η πειθαρχική ποινή του αποκλεισμού της έδρας και αντικαταστάθηκε με τη διεξαγωγή του αγώνα χωρίς θεατές. 
      Καθιερώθηκε ως αποδεικτικό μέσο, κατά την εκδίκαση των πειθαρχικών παραβάσεων, η χρήση της μαγνητοσκόπησης. 
      Εφεξής διώκεται ποινικά –το «εφεξής» πιάνει από το Σεπτέμβριο του 2004- όποιος παροτρύνει, υποκινεί, ενθαρρύνει ή διευκολύνει με οποιονδήποτε τρόπο και ιδίως δημόσια ή δια του έντυπου ή ηλεκτρονικού Τύπου ή του διαδικτύου μεμονωμένα άτομα ή οργανωμένες ομάδες προσώπων να διαπράττουν αδικήματα που αφορούν πράξεις βίας στους αγωνιστικούς χώρους.
      Με τον επόμενο νόμο τον 3372 κάναμε ένα βήμα καθιερώνοντας την εφαρμογή ηλεκτρονικού συστήματος για την έκδοση, διάθεση και γενικά τον έλεγχο των ονομαστικών εισιτηρίων. 
      Έχει εκδοθεί η υπουργική απόφαση 62038/30.12.2005 η οποία έχει την έγκριση της Aρχής Προστασίας Προσωπικών Δεδομένων. Σήμερα βρισκόμαστε στο στάδιο της τεχνικής εφαρμογής των διατάξεων. Μπορώ να ενημερώσω τη Βουλή ότι μέχρι το τέλος του μηνός που διανύουμε θα βγει στον αέρα ο διαγωνισμός που αφορά την ηλεκτρονική εποπτεία, όπου εκεί χρειάστηκε να τροποποιήσουμε την αρχική Κ.Υ.Α. και βγαίνει στον αέρα και ο διαγωνισμός που αφορά το δίκτυο, το οποίο είναι απαραίτητο για να εφαρμοστούν αυτά που προβλέπουν οι νόμοι. 
      Κατηγοριοποιήθηκαν οι ποινές που επιβάλλονται για τα επεισόδια. Και βέβαια υπήρξε και η Κ.Υ.Α. των Υπουργών Οικονομίας, Οικονομικών, Εσωτερικών, Δημόσιας Διοίκησης και Αποκέντρωσης, Δημόσιας Τάξης και Πολιτισμού, η οποία ρύθμισε θέματα που αφορούν τη χορήγηση των αδειών λειτουργίας αθλητικών εγκαταστάσεων και εκτελέσεως αγώνων. 
      Σε συνεργασία με το Υπουργείο Δημόσιας Τάξης ελήφθησαν όλα τα υπόλοιπα θεσμικά μέτρα, που αφορούν το συγκεκριμένο πρόβλημα. Προχθές η επιτροπή η οποία έχει ως στόχο το διαρκή έλεγχο αυτών των μέτρων, κατέληξε και σε κάποια πρόσθετα στοιχεία, τα οποία αφορούν τη θεσμοθέτηση του αθλητικού αστυνομικού συνδέσμου. Αυτό γίνεται με την προώθηση του σχετικού προεδρικού διατάγματος. Θα αποτελεί τον κρίκο μεταξύ των αθλητικών σωματείων και της Ελληνικής Αστυνομίας και θα επιλέγεται από το προσωπικό της υπηρεσίας φυσικής αγωγής. Ιδρύονται γραφεία πρόληψης οργανωμένης αθλητικής βίας στις διευθύνσεις ασφαλείας Αττικής και Θεσσαλονίκης. Έχει προωθηθεί σχέδιο προεδρικού διατάγματος. Το προσωπικό των γραφείων θα έχει ως αποστολή τη συλλογή, αξιοποίηση, διασταύρωση πληροφοριών, γενικά για την πρόληψη της αθλητικής βίας. 
     Αναβάθμιση του Εθνικού Γραφείου Πληροφοριών Ποδοσφαίρου. Το Εθνικό Γραφείο Πληροφοριών Ποδοσφαίρου θα έχει επί πλέον αρμοδιότητες σε θέματα ποδοσφαίρου και λοιπών αθλητικών εκδηλώσεων σε εθνικό επίπεδο, πέραν των αρμοδιοτήτων που έχει για αγώνες ποδοσφαίρου με διεθνή διάσταση.
     Απαγόρευση διάθεσης αλκοολούχων ποτών στις αθλητικές εγκαταστάσεις. Το αίτημα το επεξεργάζεται τη Γενική Γραμματεία Εμπορίου του Υπουργείου Ανάπτυξης και ο αστυνομικός σύνδεσμος με τους υπευθύνους των αρμοδίων ερασιτεχνικών κατηγοριών, καθώς ξέρετε, ότι υπάρχει από παλαιότερα, από την εποχή που Υπουργός ήταν και ο προκάτοχος, είχαν καταλήξει ότι στις ερασιτεχνικές κατηγορίες δεν είναι υποχρεωτική η παρουσία της αστυνομίας. Παρά ταύτα, για να αποφεύγουμε επεισόδια, θα υπάρχει ένας αξιωματικός σύνδεσμος στον οποίο θα απευθύνονται οι τοπικές ποδοσφαιρικές ενώσεις, για να αξιολογούν την κρισιμότητα των αγώνων για λήψη αστυνομικών μέτρων. 
     Με έκδοση κοινής υπουργικής απόφασης για το ιδιωτικό προσωπικό ασφαλείας που προσλαμβάνεται από τις υπόχρεες αθλητικές ανώνυμες εταιρείες για τη λήψη μέτρων στις αθλητικές εγκαταστάσεις. Αναμένεται η έκδοση απόφασης η οποία θα ρυθμίζει τα καθήκοντα του ιδιωτικού προσωπικού ασφαλείας και το πλαίσιο συνεργασίας με τις αθλητικές αστυνομικές αρχές. 
     Τα στοιχεία τα οποία δόθηκαν στη δημοσιότητα ουσιαστικά λένε ότι έχουμε λιγότερα επεισόδια –μείωση κατά 45% στην Α΄ Εθνική Κατηγορία και κατά 35% στη Β΄ Εθνική Κατηγορία- και ενώ έχουμε λιγότερα επεισόδια, έχουμε περισσότερες συλλήψεις, που σημαίνει ότι πλέον έχει εντατικοποιηθεί η δουλειά που γίνεται από την πλευρά της αστυνομίας. Έχω και τα στοιχεία που αφορούν εκείνους που καταδικάστηκαν, είτε με παρεπόμενες ποινές είτε απ’ ευθείας και τις υποθέσεις οι οποίες εκκρεμούν. 
     Εκτιμούμε ότι με τα πρόσθετα μέτρα τα οποία έχουν εξαγγελθεί, το θέμα της βίας, του οποίου η πορεία εξ άλλου βρίσκεται σε πολύ καλή κατεύθυνση, σύντομα θα μας δώσει και τα τελικά αποτελέσματα. 
     Στη σύνθεση των δικαιοδοτικών οργάνων όλων των βαθμών που απονέμουν αθλητική δικαιοσύνη, μετέχουν πλέον τακτικοί δικαστές. Είναι σαφέστατο ότι έχουμε υψηλότερη εμπιστοσύνη όλοι και κυρίως, εκείνοι που οι αποφάσεις τους τους αφορούν, οι εμπλεκόμενοι στα αθλητικά.
     Έρχομαι στο δεύτερο κομμάτι της επερώτησης, όσον αφορά τα οικονομικά του επαγγελματικού αθλητισμού. Κατ’ αρχήν, με το ν. 3259 ψηφίστηκε μια διάταξη που αφορούσε το καθεστώς των ομάδων που μετέχουν στη Γ΄ εθνική κατηγορία και στην Α2 εθνική κατηγορία της καλαθοσφαίρισης και με τους δύο πρόσθετους νόμους, τους ν. 3262 και 3372, δόθηκε η δυνατότητα της ρύθμισης των οφειλών στο δημόσιο σε εκατόν είκοσι δόσεις και για το Ι.Κ.Α. σε ογδόντα μηνιαίες δόσεις. 
     Εκείνο το οποίο θα ήθελα να πω είναι ότι αυτές οι δόσεις έχουν συνδεθεί με τα χρήματα που εισπράττουν από την Ο.Π.Α.Π. Α.Ε., άρα δεν μπορούν να διαφύγουν οι πληρωμές. Το καλό είναι, όμως, ότι μέχρι σήμερα όσοι έχουν υπαχθεί στο νόμο πληρώνουν κανονικά, οπότε δεν χρειάστηκαν οι εφαρμογές των υπολοίπων διατάξεων για την αναγκαστική είσπραξη. 
     Ορίστηκε ότι σε περίπτωση κατάπτωσης της εγγυητικής επιστολής που αφορά την καλή εκτέλεση των υποχρεώσεων των αθλητικών ανωνύμων εταιρειών, αυτή πηγαίνει κατά σειρά απαιτήσεων στους αθλητές, προπονητές ή τρίτους, όπως προκύπτει από τελεσίδικες αποφάσεις. Μέχρι στιγμής, τα χρήματα τα οποία έχουν δοθεί στους δικαιούχους ξεπερνούν τα 3.000.000 ευρώ, με στοιχεία στα οποία θα προστεθούν και οι τελευταίες αποφάσεις.
     Καταργήθηκε η δυνατότητα των αθλητικών ανωνύμων εταιρειών να μπορούν να προσφεύγουν στις διατάξεις 44, 45, 46 και 46α του ν. 1892/1990 και αυτό βοηθά στο να μη δημιουργούνται εκκρεμότητες, όπως έγινε με το καθεστώς ειδικής εκκαθάρισης του παρελθόντος. 
     Όσον αφορά στο κομμάτι της επερώτησης που αναφέρεται στο μονοπώλιο του Ο.Π.Α.Π., είχαμε την ευκαιρία να τα πούμε πάρα πολύ αναλυτικά. Εκείνο το οποίο αυτή τη στιγμή μπορώ να σας πω είναι ότι το κρίσιμο σημείο σε όλες τις αποφάσεις είναι ο δημοσίου συμφέροντος χαρακτήρας της Ο.Π.Α.Π. Α.Ε., το ότι η διοίκηση σύμφωνα με το νόμο ορίζεται από το κράτος κατά την πλειοψηφία που αναφέρεται στο συγκεκριμένο νόμο. Άρα, λοιπόν, απ’ αυτήν την οπτική, το μονοπώλιο δεν κινδυνεύει.
      Είχαμε και τις πρόσφατες εξελίξεις που αφορούν την oδηγία υπηρεσιών, όπου μετά την απόφαση της άτυπης επιτροπής των αρμόδιων Υπουργών για θέματα αθλητισμού, είχαμε την ίδια απόφαση στο Ευρωπαϊκό Κοινοβούλιο με συντριπτική πλειοψηφία και ευελπιστούμε ότι αυτή θα είναι η τελική κατάληξη, με εξαίρεση των εταιρειών που διεξάγουν τυχερά παιχνίδια από την oδηγία υπηρεσιών.
      Κλείνοντας, θα αναφερθώ και στο μαζικό αθλητισμό. Γνωρίζετε πάρα πολύ καλά ότι εμείς, από τη δική μας πλευρά, έχουμε φροντίσει να εφαρμόζουμε οκτώμισι χιλιάδες προγράμματα αυτή τη στιγμή. Πληρώνουμε κανονικά και έχουμε εξοφλήσει ένα μέρος των παλαιοτέρων υποχρεώσεων. Ο βασικός μας στόχος είναι σύντομα να μη χρωστάμε από το παρελθόν και να προχωρήσουμε στη συγκεκριμένη διαδικασία. Χρηματοδοτούνται τα προγράμματα που αφορούν το σχολικό και πανεπιστημιακό αθλητισμό. Το ίδιο γίνεται στον εργασιακό. 
      Θα κάνω και μια αναφορά για τις μεγάλες διοργανώσεις που έχουν αναληφθεί. Επιγραμματικά είναι, το Παγκόσμιο Κύπελλο Στίβου, το Ευρωπαϊκό Πρωτάθλημα Στίβου στη Θεσσαλονίκη, το World League ανδρών και γυναικών στο Πόλο, το Παγκόσμιο Σλάλομ στο Kanoe Kayak η Γυμνασιάδα σε Αθήνα και Θεσσαλονίκη και οι διεθνείς πρωτοβουλίες τις οποίες έχουμε αναλάβει, τη Συνδιάσκεψη της UNESCO στην Αθήνα, στη Βουλιαγμένη, το Ευρωπαϊκό Συμβούλιο Αθλητισμού στη Θεσσαλονίκη, τη συνάντηση των χωρών της νοτιοανατολικής Ευρώπης στη Θεσσαλονίκη και στην Αθήνα και τη διεθνή συνάντηση αντιντόπινγκ που έγινε πριν από δεκαπέντε ημέρες, που αποδεικνύουν ότι με συγκροτημένη πολιτική, το Υπουργείο Πολιτισμού χειρίζεται τα θέματα του αθλητισμού, φροντίζοντας να συνεχίσει την καλή εικόνα που έχει η χώρα μας, μετά την επιτυχημένη διοργάνωση των Ολυμπιακών Αγώνων και αποφέροντας όλα εκείνα τα οφέλη που βοηθούν, ώστε αυτή η εικόνα να φέρει αποτελέσματα και για το θέμα του τουρισμού, αλλά και για τον κεντρικό ρόλο τον οποίον επιδιώκουμε να έχουμε στα θέματα αθλητισμού. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ.
      Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία της Βουλής τη συνεδρίασή μας παρακολουθούν, αφού πρώτα ξεναγήθηκαν στην έκθεση με θέμα:«30 Χρόνια από το Σύνταγμα του 1975», καθώς και τους λοιπούς χώρους του Μεγάρου της Βουλής των Ελλήνων, τριάντα ένας μαθητές και μαθήτριες και τρεις συνοδοί - καθηγητές από το 2ο Δημοτικό Σχολείο Ψαχνών Ευβοίας.
      Τους καλωσορίζουμε στο Κοινοβούλιο.
      (Χειροκροτήματα από όλες τις πτέρυγες της Βουλής)
       Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Ανδρέας Λοβέρδος.
      ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε.
      Πριν μπω στην ουσία των θεμάτων μου, θέλω να απαντήσω στον αγαπητό συνάδελφο, τον Κοινοβουλευτικό Εκπρόσωπο της Νέας Δημοκρατίας.
      Κύριε Πρόεδρε, δεν θα προλάβω σε πέντε λεπτά. Σας το λέω εκ των προτέρων. 
      ΠΡΟΕΔΡΕΥΩΝ (Σωτήρης Χατζηγάκης): Κοιτάξτε. Πάντοτε παίζουμε με αυτό το θέμα του χρόνου. Έρχεστε με την πρόθεση να περιγράψετε τον Κανονισμό στο θέμα του χρόνου. Γίνεται μονίμως αυτό το πράγμα. Εγώ θα σας δώσω άλλο ένα λεπτό.
      ΑΝΔΡΕΑΣ ΛΟΒΕΡΔΟΣ: Εφαρμόζω τον Κανονισμό στο μέτρο του δυνατού. Επιτρέψτε το διάλογο.
      ΠΡΟΕΔΡΕΥΩΝ (Σωτήρης Χατζηγάκης): Εφαρμόζετε τον Κανονισμό, στο θέμα του χρόνου, όμως, έχετε ορισμένες παρεκκλίσεις. 
      ΑΝΔΡΕΑΣ ΛΟΒΕΡΔΟΣ: Δεν χάσαμε ποτέ από το διάλογο. Επιτρέψτε το διάλογο, ειδικά όταν η Βουλή έχει την πολυτέλεια ο διάλογος να γίνεται σ’ αυτό το καλό ύφος.
      ΠΡΟΕΔΡΕΥΩΝ (Σωτήρης Χατζηγάκης): Ακούστε με, κύριε Λοβέρδο. Δεν θα με ενοχλούσε στη ρύμη του λόγου σας να φύγετε από το χρόνο και να σας τον δώσω. Αλλά έρχεστε επί τούτου, ξέροντας και υπολογίζοντας στην ανοχή του Προεδρείου ότι θα σας δώσει χρόνο. Ε, αυτό δεν είναι σωστό.
      Εν πάση περιπτώσει, θα σας δώσω ένα λεπτό ακόμη. Ξεκινήστε και μηδενίζω το χρόνο.
      ΑΝΔΡΕΑΣ ΛΟΒΕΡΔΟΣ: Με συγχωρείτε ένα λεπτό, πριν μηδενίσετε. 
      Μπαίνοντας για λίγο στη θέση σας, έχετε δίκιο. Δείτε και εσείς ότι ο διάλογος σήμερα είναι ιδιαιτέρως δημιουργικός. Επιτρέψτε μου. Δεν παθαίνετε τίποτα. 
      ΠΡΟΕΔΡΕΥΩΝ (Σωτήρης Χατζηγάκης): Κοιτάξτε. Είμαστε έμπειροι άνθρωποι όλοι εδώ -και κοινοβουλευτικά έμπειροι- και ξέρουμε ότι τα ίδια πράγματα τα οποία μπορεί να πει κάποιος σε οκτώ λεπτά, μπορεί να τα πει και σε πέντε και ίσως και πιο σημαντικά, πιο συνεκτικά και  πιο αποτελεσματικά. 
      Σας δίνω ένα λεπτό παραπάνω. Ξεκινήστε.
      ΑΝΔΡΕΑΣ ΛΟΒΕΡΔΟΣ: Ο Κανονισμός είναι για να διευκολύνει και ο χρονικός περιορισμός μπήκε για να μην υπάρχουν κωλυσιεργίες. 
      ΠΡΟΕΔΡΕΥΩΝ (Σωτήρης Χατζηγάκης): Τότε δεν θα υπήρχε Κανονισμός, κύριε Λοβέρδο. Είστε έγκριτος νομικός. Σας παρακαλώ, ξεκινήστε επί της ουσίας. 
      ΑΝΔΡΕΑΣ ΛΟΒΕΡΔΟΣ: Ο Κανονισμός είναι για να διευκολύνει, για την αποφυγή κωλυσιεργιών, όχι για να μη μας αφήνετε να μιλάμε. Αφήστε μας. 
      ΠΡΟΕΔΡΕΥΩΝ (Σωτήρης Χατζηγάκης): Για ποιες κωλυσιεργίες λέτε; Μα τι λέτε τώρα; 
      ΑΝΔΡΕΑΣ ΛΟΒΕΡΔΟΣ: Δεν με καταλάβατε. Οι χρονικοί περιορισμοί στις αγορεύσεις των Βουλευτών σε όλα τα κοινοβούλια του κόσμου, κύριε Πρόεδρε, μπήκαν προκειμένου να μην υπάρχουν κωλυσιεργίες. Δεν μπήκαν για να μη γίνεται διάλογος.
      ΠΡΟΕΔΡΕΥΩΝ (Σωτήρης Χατζηγάκης): Υπάρχουν πάντοτε κανονισμοί, οι οποίοι ορίζουν, πώς πρέπει να γίνεται μία συζήτηση. Οι χρόνοι δίνονται για την ισότητα των όπλων μεταξύ των Βουλευτών και των κομμάτων και για να μπορεί να γίνεται η συνεδρίαση μέσα σε ορισμένα πλαίσια.
      Εν πάση περιπτώσει, η ανοχή του Προεδρείου είναι δεδομένη. Το ξέρετε πολύ καλά και ξέρετε ότι έχω πολύ καλή διάθεση να σας δώσω το χρόνο. Αλλά όχι να τον υπερβούμε και πολύ.
      Ξεκινήστε τώρα. 
      ΑΝΔΡΕΑΣ ΛΟΒΕΡΔΟΣ: Όλα αυτά γίνονται για να κάνουμε τη συζήτησή μας καλύτερη, κύριε Πρόεδρε.
      Θέλω, λοιπόν, πριν μπω στην ουσία και το κυρίως θέμα μου ν’ αναφερθώ στον Κοινοβουλευτικό Εκπρόσωπο της Νέας Δημοκρατίας, ο οποίος, κακώς έκανε και αναφέρθηκε στην κ. Παπανδρέου, κάκιστα έκανε που κάλυψε τα πραγματικά χθεσινά περιστατικά, διότι τον αδικούν τα γεγονότα, τον ανατρέπουν τα γεγονότα και εκτίθεται. 
      Εκείνο που έγινε χθες είναι η αναίτια βίαιη συμπεριφορά. Αυτόπτες μάρτυρες -ο διευθυντής του γραφείου μου και η κ.Παπανδρέου ήταν εκεί- περιγράφουν τα γεγονότα με απόλυτη ακρίβεια. Ξύλο, τραυματισμοί, νοσοκομεία. Πάλι η γνωστή κατακλείδα των πολιτικών μίας δεξιάς κυβέρνησης. Δεν είναι καλά πράγματα αυτά. Κανέναν δεν θα βοηθήσουν. Εγώ δεν μίλησα έτσι στην πρωτολογία μου. Ο κ. Μαγγίνας δεν ήταν ακριβής και σωστός. Εγώ στην πρωτολογία μου είπα ότι το Υπουργείο Παιδείας ετελεύτησεν τον βίον του. Τελείωσε. Έχει απέναντί του το πανεπιστήμιο, διότι το Υπουργείο Παιδείας εκφράστηκε ως εχθρός και αντίπαλος του πανεπιστημίου. Όλα τα υπόλοιπα, που αφορούν πραγματικά περιστατικά, καλό θα είναι ο κύριος εκπρόσωπος της Νέας Δημοκρατίας να τα αφήσει στην άκρη.
      Σε ό,τι αφορά την ουσία των θεμάτων, κύριε Υπουργέ, μου ήρθε ένα fax σχετικά με τις δηλώσεις του Δημάρχου Πατρέων, κ. Καράβολα, ο οποίος είπε κάποια πράγματα. Το fax αφορά έγγραφο του Δημάρχου της 8ης Ιουνίου δηλαδή είναι χθεσινό. Λέει τα εξής: «Αποτέλεσμα της παντελούς έλλειψης ρευστότητας είναι ο άμεσος κίνδυνος ακύρωσης προγραμματισμένων καλλιτεχνικών εκδηλώσεων από το μέσον της προσεχούς εβδομάδας». Δεν νομίζω ότι σας δικαιώνει η χθεσινή αναφορά του δημάρχου σε όσα τουλάχιστον εδώ είπατε. Καταθέτω το έγγραφο με αυτά τα λεχθέντα από το Δήμαρχο Πατρέων και σας καλώ να δείτε το πρόβλημα. 
      (Στο σημείο αυτό  ο κ. Ανδρέας Λοβέρδος καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Σε ό,τι αφορά τη συνέχιση των επιχειρημάτων που ανέπτυξα στην πρωτολογία μου, είχα φθάσει σε πέντε θέματα και έχω ακόμη κάποια, τα οποία δεν προλαβαίνω να αναπτύξω, αφού και ο Πρόεδρος είναι αυστηρός, και έτσι απλώς θα αναφερθώ σε αυτά. 
      ΠΡΟΕΔΡΕΥΩΝ (Σωτήρης Χατζηγάκης): Δεν θα σας απαντήσω, εκτός εάν θέλετε να γίνω αυστηρός.
      ΑΝΔΡΕΑΣ ΛΟΒΕΡΔΟΣ: Όχι, είπα αυτό που έπρεπε να πω, κύριε Πρόεδρε.
      Δεν μίλησα για τους πόρους. Σε σχέση με τους πόρους που στο πρόγραμμά σας υπόσχεσθε, τα πράγματα είναι αυτά που είπαμε σε σχέση με την τέχνη συνολικότερα και εκφράζονται και στον κινηματογράφο. Οι δε υποσχέσεις για το 1,5% κ.λπ. αυτές πήγαν περίπατο. Το αυτό και για την κινηματογραφική παιδεία. 
      Σε ό,τι αφορά στα ΔΗ.ΠΕ.ΘΕ., νομίζω ότι η κατάστασή τους να λιμνάζουν δεν είναι λόγος επαίνου για την ηγεσία του Υπουργείου Πολιτισμού. 
      Σε σχέση με ό,τι αφορά τη μουσική και το χορό, η κατάσταση δεν έχει πάει καθόλου καλά. Υπάρχει η παραίτηση της κ. Μελετοπούλου, μίας πολύ αξιόλογης κυρίας στο χώρο του χορού. Σας την έχω αναφέρει και σε έγγραφες ανακοινώσεις μου. Δεν πάνε καθόλου καλά τα πράγματα στο χορό και η υπόσχεσή σας για το κτήριο της Λυρικής Σκηνής έχει μείνει μία υπόσχεση που και αυτή έμεινε στα λόγια.
      Το ίδιο συμβαίνει και με τη φωτογραφία, για την οποία είχατε ειδική αναφορά στο προεκλογικό σας πρόγραμμα.
      Σε ό,τι δε αφορά τις ακαδημίες, σας είπαν και ο κ. Λιάνης και ο κ. Αηδόνης και άλλοι συνάδελφοι το γεγονός ότι ακόμη δεν γνωρίζουμε τίποτα γι’ αυτές. Δεν γνωρίζουμε που θα επικεντρωθείτε. Υπάρχει, ως γνωστόν, η τριτοβάθμια εκπαίδευση στο χώρο των τεχνών η οποία έχει να κάνει με τις εικαστικές τέχνες. Θέλουμε να δούμε τι ακριβώς εννοείτε, όταν μιλάτε για ακαδημίες, πώς ακριβώς θα εισάγονται οι σπουδαστές, τι τίτλο σπουδών θα δώσουν, πού θα στεγαστούν και ποιες είναι οι μελέτες. Θέλουμε να δούμε μετά από δυόμισι ή τρία χρόνια τι έχει προχωρήσει σε σχέση με αυτό. 
      Κύριε Υπουργέ, αν θυμάμαι καλά τους αριθμούς, σε δέκα μεγάλα θέματα του προγράμματός σας, που έχουμε κατά κάποιο τρόπο ενσωματώσει και στην επίκαιρη επερώτηση, όχι μόνο δεν έχετε καταφέρει κάτι, αλλά δεν έχετε καν ξεκινήσει και γι’ αυτό και ελέγχεσθε σήμερα εδώ.
      Σε ό,τι αφορά τα ολυμπιακά έργα, δεν έχω χρόνο να αναφερθώ αναλυτικότερα. Θα σας πω, όμως, ότι στο Γαλάτσι, στο οποίο αναφερθήκατε επαιρόμενος για κάτι που έγινε, επειδή και εκεί υπάρχει αλλαγή χρήσης, θέλω να ξέρω -και αν μπορείτε να το πείτε στην τοποθέτησή σας ή θα σας το ζητήσω ως πληροφορία και εγγράφως- αν υπάρχουν ενστάσεις ή κάποια υπόνοια δικαστικής προσφυγής, γιατί οι αλλαγές χρήσης, όπως θα σας αποδειχθεί στην Καλλιθέα, θα σταματήσουν αυτού του είδους τις αξιοποιήσεις. Στο Γαλάτσι έχουμε αλλαγή χρήσης σε δύο αθλητικούς χώρους, έχουμε στέρηση των κατοίκων της περιοχής από δύο αθλητικούς χώρους. Η εμπορική εκμετάλλευση είναι καθολική. Θα έχετε πρόβλημα. Εάν, λοιπόν, υπάρχει κάποια τέτοια εξέλιξη, θέλουμε να τη μάθουμε. 
      Για τη Νίκαια θέλω να καταθέσω, κύριε Πρόεδρε, μία επιστολή που μου έστειλε η Ομοσπονδία της Άρσης Βαρών, διαμαρτυρόμενη γι’ αυτήν την επιλογή του να πάει στο πανεπιστήμιο ο χώρος αυτός, για τον οποίο υπήρχε ειδική δεκαετής μελέτη και σχεδιασμός από τη Γενική Γραμματεία Αθλητισμού, από την Άρση Βαρών, από την Παγκόσμια Άρση Βαρών για την εξέλιξη της χρήσης αυτού του κτηρίου.
      (Στο σημείο αυτό ο κ. Ανδρέας Λοβέρδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας  και Πρακτικών της Βουλής).
      Μια σειρά από επιχειρήματα πολύ σοβαρά καταθέτει η Άρση Βαρών, σας τα καταθέτω, δεν έχετε κάνει ακόμη κάτι εμπράκτως για τη Νίκαια. Είστε στις διακηρύξεις περί πανεπιστημίου. Δείτε τα όσο ο χρόνος είναι ακόμη κατάλληλος.
      Τέλος, εκμεταλλευόμενος το γεγονός ότι ο κ. Υφυπουργός Αθλητισμού είναι εδώ, θα σταθώ μόνο σε ένα από όλα όσα του είπαμε εχθές και που αφορά τον αμέσως επόμενο προγραμματισμό του. 
      Κύριε Υφυπουργέ, την επόμενη εβδομάδα η Διαρκής Επιτροπή Μορφωτικών Υποθέσεων έχει το σχέδιο νόμου για την τεχνολογική εκπαίδευση. Είναι κλεισμένη εβδομάδα, τη μεθεπόμενη, όμως, δεν είναι μόνο να κατατεθεί, είναι και να συζητηθεί, διότι μας εξήγησαν όλες οι ομάδες της επιτροπής πρωτοβουλίας, ότι για να έχει νόημα αυτή η παρέμβασή σας πρέπει να γίνει τώρα, διότι 20 Ιουλίου προκηρύσσεται το πρωτάθλημα, γίνονται οι  κληρώσεις και πρέπει μία σειρά από διαδικαστικές ενέργειες να προηγηθούν και επομένως εάν δεν έχουμε παρά μόνο την κατάθεση μέσα στον Ιούνιο, δεν υπάρχει χρόνος και αυτό είναι πάρα πολύ σοβαρό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επίσης, μαθαίνουμε –και το μαθαίνουμε αυτό όχι εξωδίκως, αλλά από τους ίδιους- ότι για τα θέματα της βίας ζητούν συνάντηση με τον Υπουργό Δημόσιας Τάξης και τους την αρνείται. Αφού σας είδε, πείτε του ότι πρέπει να τους δει. 
      ΠΡΟΕΔΡΕΥΩΝ (Σωτήρης Χατζηγάκης):  Ολοκληρώσατε, κύριε συνάδελφε.
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, είναι η τελευταία μου φράση και δεν είναι κριτικής, είναι δημιουργικής στάσης.
      Ακόμη, με την ευκαιρία του σχεδίου νόμου, το οποίο αρχίζει και παίρνει διαστάσεις που δεν ήταν στους σχεδιασμούς σας, μία σειρά από θέματα, τα οποία είναι προς την κατεύθυνση της διατήρησης των πραγμάτων ως έχουν, με άλλον τίτλο, θα παραμείνουν στη νέα επαγγελματική δομή; Αρχίζουν και υπάρχουν αμφιβολίες, αν αυτό που θα κάνετε θα είναι αλλαγή ή θα είναι διατήρηση κατάστασης με άλλον τίτλο.
      Σας παρακαλούμε, εκδηλώστε τη νομοθετική σας πρωτοβουλία, διότι δεν έχετε άλλο χρόνο. 
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Λοβέρδο.
      Ο κ. Υπουργός έχει το λόγο.
       ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Θα ήθελα, κύριε συνάδελφε, να δώσω ορισμένες απαντήσεις και να κάνω και δύο σχόλια για τη συζήτηση της επερώτησης, αφού κατ’ αρχάς ευχαριστήσω τους κυρίους συναδέλφους, διότι πράγματι θεωρώ  ότι η σημερινή συζήτηση ήταν εποικοδομητική. 
      Θέλω να τους διαβεβαιώσω ότι, όσες εκ των παρατηρήσεων έγιναν κατά τη διάρκεια της συζήτησης και οι οποίες μπορούν με κάποιο τρόπο να αξιολογηθούν από το Υπουργείο, θα αξιολογηθούν και κάποια από τα πράγματα, τα οποία συζητήθηκαν είναι ούτως ή άλλως μέσα στην κατεύθυνσή μας να υλοποιηθούν. Επίσης, κάποια άλλα θα τα υιοθετήσουμε, διότι πράγματι, όταν κανείς κάνει τέτοιου είδους προτάσεις, οι οποίες μπορούν να υιοθετηθούν, πρέπει αυτό να γίνεται χωρίς κανένα κόμπλεξ ή δισταγμό από τη μία πλευρά ή από την άλλη. 
      Θέλω να δώσω ορισμένες εξηγήσεις σε ζητήματα που ετέθησαν και στη συνέχεια να κάνω μία δεύτερη παρατήρηση.
      Κατ’ αρχάς, η πρόταση για τους μαθητικούς αγώνες που έγιναν, καλλιτεχνικούς και πνευματικούς, διεξήχθησαν με ευθύνη του Υπουργείου Παιδείας, το δεύτερο δεκαήμερο του Μαϊου. Συνεπώς, έγιναν.
      Γιατί δύο μουσεία; Ελέχθη πολλές φορές. Το Μουσείο του παγκόσμιου κλασικού αθλητισμού αφορά τη συνεργασία του ελληνικού κράτους με την IAAF και την παραχώρηση εκ μέρους της IAAF της παγκόσμιας αποκλειστικότητας αυτού του γεγονότος, το οποίο προφανώς η Ελλάδα αν αγνοούσε, εσείς οι ίδιοι θα καταθέτατε επερώτηση γιατί το αγνοεί. Νομίζω ότι, από την ώρα που πρόκειται για παγκόσμια αποκλειστικότητα, η Ελλάδα -εφόσον έχει και τους χώρους- όφειλε να το κάνει. 
      Το δεύτερο, το Μουσείο Ολυμπιακών Αγώνων, αφορά την παρουσίαση των διοργανώσεων των Ολυμπιακών Αγώνων στην Ελλάδα και τη δημιουργία Κέντρου Ολυμπισμού, για το οποίο σύντομα, επίσης, θα υπάρξει συνεργασία με τη Δ.Ο.Ε.. Και αυτό είναι, επίσης, μία εξαιρετική τιμή, η οποία γίνεται στην Ελλάδα. Από την ώρα που έχουμε τις εγκαταστάσεις, πρέπει και αυτό να το κάνουμε.
      Εκτιμώ ότι και τα δύο θα συμβάλουν, κατά κάποιο τρόπο, και στον τουρισμό, αλλά και στην περαιτέρω προβολή της χώρας, η οποία είναι επιθυμητή και αναγκαία. 
      Έρχομαι τώρα στην αναφορά σας για τις χρήσεις στο Γαλάτσι. Το Γαλάτσι θα έχει αθλητικές χρήσεις με βάση το άρθρο 10 του νόμου 3342/2005. Το αν θα έχει την άλφα ή τη βήτα χρήση, θα είναι σαφές από τη σύμβαση, η οποία υπάρχει. Αλλά ότι θα έχει αθλητικές χρήσεις είναι δεδομένο. 
      ΑΝΔΡΕΑΣ ΛΟΒΕΡΔΟΣ: Έχετε υπογράψει τη σύμβαση; 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού):  Όχι. 
      Θα έχει, λοιπόν, αθλητικές χρήσεις.
 	Όσον αφορά τη Νίκαια: Να σας πω ότι πριν καταλήξουμε στη Νίκαια για να παραδοθεί στο Πανεπιστήμιο Πειραιά, ανατέθησαν δύο μελέτες σε ανεξάρτητους εκτιμητές, οι οποίοι έλαβαν υπ’ όψιν τους όλα τα στοιχεία της περιοχής, όλα τα στοιχεία του συγκεκριμένου σταδίου, την οικονομική δυνατότητα της πολιτείας να υποστηρίξει τις συγκεκριμένες δράσεις και έλαβαν επίσης υπ’ όψιν τους τη δυνατότητα του οικήματος να συντηρηθεί στο μέλλον.
     Και οι δύο ανεξάρτητοι εκτιμητές κατέληξαν στο συμπέρασμα ότι θα έπρεπε -εφόσον θέλαμε να βοηθήσουμε την περιοχή αλλά και το Πανεπιστήμιο Πειραιά και να μπορεί να υποστηριχθεί το εγχείρημα- να το αναλάβει το Πανεπιστήμιο Πειραιά. Αυτό δεν σημαίνει πως η ελληνική πολιτεία υποβαθμίζει την άρση βαρών ή ότι η ελληνική πολιτεία δεν θα δώσει στην άρση βαρών το δικαίωμα να κάνει, εν πάση περιπτώσει, την δική της υποδομή, προκειμένου να ανταποκριθεί στις υποχρεώσεις τις οποίες έχει. Αλλά και από την άλλη πλευρά, πρέπει να έχουμε υπ’ όψιν μας πως, όταν κανείς έχει προς αξιοποίηση μια εγκατάσταση, χρήσιμο και σκόπιμο είναι η εγκατάσταση αυτή να αξιοποιείται με την πλήρη δυνατότητα που παρέχει η υποδομή της και όχι με μια μερική δυνατότητα, η οποία θα καταλήξει  μετά από λίγο σε αδιέξοδο. 
     Να θυμίσω στην περίπτωση αυτή, ότι η πρόταση της άρσης βαρών έλεγε ότι η Νίκαια θα γίνει ξενοδοχείο. Δεν έλεγε ότι θα αξιοποιηθεί μέσα σε μια διαδικασία, η οποία θα δώσει την δυνατότητα να παραχθούν χρήσεις που θα έχουν θετικές επιπτώσεις στο μέλλον. 
     Θέλω να πω, με λίγα λόγια, ότι οι ανεξάρτητοι εκτιμητές, οι οποίοι έκαναν τις εκτιμήσεις κατέληξαν και οι δυο σε αυτή την διαδικασία. Αν εμείς παίρναμε μια απόφαση, η οποία αγνοούσε αυτούς τους εκτιμητές, θα έπρεπε κανονικά να ελεγχθούμε. Και, φυσικά, αυτός που δεν παίρνει το έργο κάνει  διαμαρτυρίες. Μα, και στην άρση βαρών να το δίναμε, εσείς οι ίδιοι θα μας λέγατε ότι υπάρχουν διαμαρτυρίες στο Πανεπιστήμιο Πειραιά. Δεν τελειώνει πουθενά αυτή η διαδικασία, λοιπόν. 
     Ως προς το πόσα νέα έργα και πόσα παλιά έργα πήραμε, πόσα από τα έργα που είπα προηγουμένως είναι δικά μας και πόσα δικά σας: Κατ’ αρχάς, όλα τα έργα είναι το ελληνικού λαού. Για να το ξεκαθαρίσουμε. Είτε είναι δικά μας είτε δικά σας, τα πληρώνουν οι έλληνες φορολογούμενοι, τα υποστηρίζουμε όλοι μας. Άρα δικά μας είναι όλα. Συμβατικά, να πω ότι μέχρι την ανάληψη της νέας διακυβέρνησης ήταν σε εξέλιξη εκατόν ογδόντα τρία έργα, σήμερα τα έργα που είναι σε εξέλιξη είναι διακόσια πενήντα. Αν θέλετε να κάνουμε μια συμβατική, κατά κάποιο τρόπο, κατηγοριοποίηση της ποσότητας των έργων, να πούμε ότι η διαφορά είναι τα νέα έργα, τα οποία έχουν ενταχθεί, είτε στα προγράμματα είτε χρηματοδοτούνται από ίδιους πόρους από το Υπουργείο Πολιτισμού.
     Όταν μίλησα για την  Ορχήστρα των Χρωμάτων και αναφέρθηκα στα δάνεια, δεν είχα σκοπό και πρόθεσή μου δεν ήταν ούτε να θίξω τον προκάτοχό μου, κ. Βενιζέλο ούτε να κάνω υπαινιγμούς. Θέλω απλώς να πω ότι, όταν κανείς έχει να κάνει μια οικονομική διαχείριση, σκόπιμο και χρήσιμο είναι η διαχείριση αυτή να γίνεται με τέτοιο τρόπο, που να μην μεταθέτει το πρόβλημα αλλά να το λύνει. Γιατί διαφορετικά, δεν έχουμε επίλυση του προβλήματος αλλά έχουμε διαιώνισή του στο απώτερο μέλλον. 
     Για παράδειγμα, το Τ.Α.Π.Α. σας θυμίζω, το 1993 είχε μηδέν χρέη. Όταν ανάλαβε η νέα διακυβέρνηση είχε 120 εκατομμύρια ευρώ χρέη. Γιατί; Γιατί συνήφθη ένα τεράστιο δάνειο για να αποπληρωθούν διάφορες απαλλοτριώσεις κ.λπ.. Και σήμερα το Τ.Α.Π.Α. έχει φτάσει στο σημείο να μην μπορεί να αντεπεξέλθει. Μα, το χρέος του Τ.Α.Π.Α. είναι χρέος του Υπουργείου. Το χρέος της Ορχήστρας των Χρωμάτων είναι χρέος του Υπουργείου. Το χρέος της Λυρικής, που έχει να πληρώσει νοίκια από το 2002, είναι χρέος του Υπουργείου. Το χρέος του Εθνικού Θεάτρου και οποιουδήποτε εποπτευόμενου φορέα, είναι χρέος του Υπουργείου. 
     Όταν, λοιπόν, καλούμαστε εμείς να βάλουμε τα πράγματα σε μια σειρά -συμφωνώ μαζί σας- πώς να παράξουμε πολιτιστική πολιτική; Κατά τη διάρκεια, λοιπόν, της συνέντευξης Τύπου που παραχώρησα πριν από δυο-τρεις μέρες, αυτό το οποίο είπα είναι ότι θα πρέπει στο Υπουργείο Πολιτισμού -όπως σε άλλα  Υπουργεία, στα οποία είχα την τιμή να υπηρετήσω στο παρελθόν- να μπει μια τάξη. Να ξέρουμε πόσοι είναι οι εποπτευόμενοι φορείς, πώς χρηματοδοτούνται, πόσο χρηματοδοτούνται, τι ισολογισμούς έχουν. Ξέρετε ότι δεν υπάρχει επίσημος δημοσιευμένος ισολογισμός από κανένα φορέα του Υπουργείου Πολιτισμού τα τελευταία χρόνια; Ξέρετε ότι δεν υπάρχει κανένας διαδικαστικός, είτε κατασταλτικός έλεγχος είτε οποιοσδήποτε οικονομικός έλεγχος του Υπουργείου Πολιτισμού; Ξέρετε ότι κανένας από τους εποπτευόμενους φορείς δεν δημοσιεύει τους ισολογισμούς του; Λοιπόν, πώς θα σχεδιάσεις πολιτιστική πολιτική; Στον αέρα; Να πούμε δέκα ιδέες εδώ, να πούμε θα κάνουμε αυτό,  θα κάνουμε το άλλο; Και λοιπόν; 
     Καταθέσαμε μια νέα ιδέα, μιλήσαμε για συμβούλιο πολιτισμού, είπαμε για το έτος του Ελύτη. Αποφασίσαμε, λοιπόν, να κάνουμε κάτι για το έτος του Ελύτη που δεν είχε προβλεφθεί. Καλά το λέτε. Και τι διαπίστωσα; Διαπίστωσα ότι αυτό που θα έκανε το γραφείο του Υπουργού, αυτό που αποφάσισε, δεν θα μπορούσε να το ακολουθήσει το Υπουργείο. Δεν μπορούσε να το ακολουθήσει το Κέντρο Βιβλίου, το θέατρο, ο χορός. Η δεξιά δεν ήξερε τι ποιεί η αριστερά. 
     Είπαμε, λοιπόν, ότι θα γίνει ένα συμβούλιο, όπου θα υπάρχει μια οριζόντια και κάθετη δράση, ότι θα συγκροτηθεί μια πολιτιστική πολιτική, ότι θα ξέρουμε πόσα χρήματα έχουμε, τι θέλουμε να κάνουμε, πώς θα το κάνουμε, να το κάνουμε όλοι μαζί, να το κάνουμε με κάποιο τρόπο συντεταγμένο, να ξέρουμε τι κάνουμε στο εξωτερικό, τι προβάλλουμε στο εξωτερικό, τι ζητάμε απ’ αυτό, πώς εκμεταλλευόμαστε το πολιτιστικό προϊόν, πώς προωθούμε με διαδικασίες σύγχρονου πολιτιστικού marketing, αυτά τα οποία έχουμε αποφασίσει, όπως γίνεται σε όλα τα μέρη του κόσμου. 
      Κοιτάξτε, αν θέλετε να είμαστε περισσότερο ειλικρινείς, στον τομέα του πολιτισμού έχει χαθεί χρόνος. Δεν έχει χαθεί χρόνος είκοσι επτά μηνών, έχει χαθεί χρόνος τριάντα και πλέον ετών, αν θέλετε να είμαστε ειλικρινείς. Διότι η Ελλάδα, στην πραγματικότητα, παρ’ ότι θα μπορούσε να είναι το πολιτιστικό προϊόν η βαριά της βιομηχανία, σήμερα ακόμη λένε να ψηφιοποιήσουμε, ας πούμε, τις διαδικασίες επισκεπτών στο Μουσείο της πόλεως των Αθηνών, όταν άλλα μέρη του κόσμου το έχουν κάνει εδώ και δεκαπέντε - είκοσι χρόνια. Συζητάμε για το πώς θα εξοπλίσουμε, ας πούμε, τα έργα της Ακρόπολης, ή την Επίδαυρο.
      Κυρίες και κύριοι συνάδελφοι, θέλω να σας διαβεβαιώσω ότι δεν έχω κανενός είδους αγκύλωση, πολιτική ή άλλη, στο Υπουργείο του οποίου ο Πρωθυπουργός μου έκανε την τιμή να προϊσταμαι πολιτικά. Και θέλω, επίσης, να σας διαβεβαιώσω, ότι δεν με ενδιαφέρει να αφιερώνω το χρόνο μου αντιπολιτευόμενος την Αντιπολίτευση. Δεν με ενδιαφέρει τίποτα από όλα αυτά. Θα θεωρήσω ότι θα είναι προς όφελος της Ελλάδας, εάν καταφέρουμε όλοι μαζί να πάμε την υπόθεση πολιτισμός ένα βήμα παραπέρα. Δεν πιστεύω ότι θα λύσουμε τα προβλήματα του πολιτισμού στην Ελλάδα, ούτε ισχυρίζομαι ποτέ κάτι τέτοιο. Ούτε πιστεύω ότι είμαι ο άνθρωπος ο οποίος θα λύσει όλα τα προβλήματα ούτε πιστεύω σε θέσφατα. Δεν πιστεύω σε τίποτα από όλα αυτά. Θεωρώ, όμως, ότι με απλές κινήσεις μπορεί η υπόθεση να πάει λίγο παραπέρα. Και έχω την εδραία πεποίθηση ότι αυτό θα γίνει κατορθωτό.
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ορίστε, κύριε Λοβέρδο έχετε το λόγο.
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, δεν θα έπαιρνα το λόγο αν δεν υπήρχε αυτή η τελευταία παρέμβαση του Υπουργού, την οποία θεωρώ άκρως σημαντική. Μου χρειάζονται 10 δευτερόλεπτα για να πω μια τελική κουβέντα.
      Δυστυχώς, κύριε Υπουργέ, επί 27 μήνες εδώ σ’ αυτήν την Αίθουσα και στη Διαρκή Επιτροπή κάνουμε έναν άγονο διάλογο με το Υπουργείο Πολιτισμού, αντιπαραθέσεις για επιλογές που δεν επαληθεύτηκαν από την πράξη. 
      Όταν εγώ ανέλαβα συντονιστής, ρώτησα Υπουργούς του ΠΑ.ΣΟ.Κ., τι έκαναν στο Υπουργείο αυτό. Και είχε πάρα πολύ ενδιαφέρον για μένα όταν μου έλεγε ο ένας π.χ. «από εμένα παραδόθηκε στον ελληνικό λαό η ενοποίηση των αρχαιολογικών χώρων» και μου ανέπτυξε το ιστορικό αυτής της σημαντικής δράσης.
      Θέλω να σας ρωτήσω πραγματικά: Πέραν όλων αυτών των διαχειριστικών που λέμε εδώ, τρεις το λάδι, τρεις το ξύδι, τι μπορείτε, τι δεν μπορείτε, πέραν των προβλημάτων που νομίζω το ανέπτυξα με επάρκεια στην πρωτολογία μου γεννάει το ελληνικό δημόσιο λογιστικό και οι τρόποι τους οποίους μηχανεύονται οι Υπουργοί Πολιτισμοί να βρουν χρήματα να κάνουν τις πολιτικές τους. Πέρα από αυτά, τι θέλετε να κάνετε στον πολιτισμό; Και αν θέλετε, εγώ σας προσκαλώ εκ μέρους των συναδέλφων μου στη Διαρκή Επιτροπή για μια ανοιχτή συζήτηση τέτοια, χωρίς κοινοβουλευτικό έλεγχο. Το κάναμε και με τον κ. Ορφανό αυτό και πέτυχε. Δηλαδή να έλθετε να πείτε τις σκέψεις σας χωρίς να σας ελέγχουμε για κάτι, χωρίς κοινοβουλευτικό έλεγχο, συλλογή υπογραφών ή κάτι άλλο. Να πείτε στον πρόεδρο της επιτροπής μας να τη συγκαλέσει για να μας πείτε τι σκέφτεστε να κάνετε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λοβέρδο.
      Ο κύριος Υπουργός έχει το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριοι συνάδελφοι, αυτό που θέλω να κάνω στο Υπουργείο Πολιτισμού είναι να κινηθώ σε τρία επίπεδα. Το πρώτο επίπεδο είναι ότι πρέπει να μπει τάξη στο σύστημα. Πρέπει να ξέρουμε ποιους φορείς έχουμε, τι κάνει και τι μπορεί να κάνει ο κάθε φορέας, πώς μπορεί να χρηματοδοτηθεί, ποιος είναι ο σκοπός του.
      Σωστά επισημάνατε ότι υπάρχουν αρμοδιότητες του Ο.Π.Ε.Π. που είναι σε αντίθεση με το Ίδρυμα Πολιτισμού. Δεν μας ενδιαφέρει αν το έκανε ο Βενιζέλος ή ο Βουλγαράκης, είναι λεπτομέρεια. Έτσι πάντως είναι.
      Υπάρχουν, επίσης, εποπτευόμενοι φορείς, οι οποίοι αλληλοκαλύπτουν την παρουσία τους. Υπάρχουν ζητήματα. Ας πούμε προχθές ανακοίνωσα τη σύσταση του Κεντρικού Συμβουλίου Μουσείων. Γιατί; Δεν ξέρουμε πόσα μουσεία έχουμε στην Ελλάδα, δεν ξέρουμε πόσες συλλογές έχουμε στην Ελλάδα. Άρα, δεν ξέρουμε πόσο χρηματοδοτούμε τα μουσεία στην Ελλάδα. 
      Να σας πω και κάτι άλλο: Δεν ξέρουμε τι θέλουμε από τα μουσεία στην Ελλάδα. Θέλουμε να εκπαιδεύσουμε; Θέλουμε να είναι κέντρο τουρισμού; Θέλουμε να έχουν τη δυνατότητα ας πούμε οι μελετητές να πηγαίνουν σ’ αυτά; Τι θέλουμε ακριβώς; Μιλάμε για απίστευτο αριθμό συλλογών, συλλογών οι οποίες έρχονται από το πουθενά και όλες ζητούν λεφτά, που μπορεί  να είναι καλές, μπορεί να μην είναι, μπορεί να είναι αξιόλογες, μπορεί να μην είναι. 
      Τι θέλω λοιπόν να πω; Πρώτη παράγραφος: Πρέπει να μπει στο Υπουργείο μία τάξη. Και αυτή η τάξη που πρέπει να μπει στο Υπουργείο, πρέπει να βάλει τα πράγματα σε μία λογική, να ξέρουμε ποιοι φορείς υπάρχουν, γιατί υπάρχουν αυτοί οι φορείς, τι εξυπηρετούν, τι θέλουμε να κάνουμε στην Αθήνα, τι θέλουμε στην περιφέρεια, τι θέλουμε στις μεγάλες πόλεις, τι θέλουμε στο εξωτερικό. 
      Παράγραφος δεύτερη: Σύγχρονος πολιτισμός. Θέλετε να είμαστε ειλικρινείς; Δεν έχει γίνει τίποτα στην Ελλάδα στο σύγχρονο πολιτισμό τα τελευταία χρόνια. Δεν έχει γίνει τίποτα. Δεν αναφέρομαι τώρα στις διάφορες εκδηλωσούλες και τις διάφορες συναυλίες που γίνονται, γιατί τέτοια, άμα θέλετε, μπορούμε να κάνουμε πεντακόσια όλο το φθινόπωρο. Αυτά είναι λεπτομέρειες. Όσοι ειδικά από μας έχουμε θητεύσει στις νεολαίες την εποχή που κάναμε φεστιβάλ, αυτό το θεωρούμε και πολύ εύκολο, αν θέλετε να σας πω την αλήθεια. Δεν είναι αυτό ο σύγχρονος πολιτισμός. Πρέπει να δούμε όλο το κομμάτι της σύγχρονης πολιτιστικής δημιουργίας. Να μιλήσουμε για τους λογοτέχνες, τους εικαστικούς. 
      Σύγχρονος πολιτισμός. Αυτό που μπορώ να σας πω ως τίτλο είναι ότι με ενδιαφέρει να δώσω πολύ μεγάλο βάρος στο σύγχρονο πολιτισμό και στο λαϊκό πολιτισμό, που κακώς κάποια στιγμή έφυγε από το σύγχρονο πολιτισμό και πήγε στην πολιτιστική κληρονομιά. Ο λαϊκός πολιτισμός στην Ελλάδα, κατά τη γνώμη μου, πρέπει να είναι ένα αυτόνομο κεφάλαιο που πρέπει να ενισχυθεί, να ενδυναμωθεί και να προχωρήσει. Αυτό είναι το δεύτερο που ήθελα να σας πω.
      Και το τρίτο είναι η πολύ σοβαρή προσέγγιση της πολιτιστικής κληρονομιάς με τρεις επιμέρους άξονες. Πρώτον, διεκδίκηση των αρχαιοτήτων, όπου υπάρχουν ανά τον κόσμο. Δεύτερον, κατάλληλη προβολή του υπάρχοντος υλικού. Όχι μουσειολογική  τακτοποίησή του. Προσέξτε. Κατάλληλη αξιοποίησή του, έτσι ώστε να μπορεί το παιδί μου που είναι πέντε χρονών να το κάνει κτήμα του, που να μπορεί ο άλλος που έρχεται από το εξωτερικό να το βλέπει και να το καταλαβαίνει, που να μπορώ εγώ να έχω ένα πολιτιστικό προϊόν χωρίς να το ευτελίζω με οικονομίστικους όρους και να το εξάγω, να έχω τη δυνατότητα να ανταλλάσω πολιτιστικά στοιχεία που να μου διαμορφώνουν ένα δικό μου επίπεδο πολιτιστικής οπτικής ευρύτερο από το υπάρχον. Και το τελευταίο στοιχείο θα είναι η ανάδειξη των χώρων στην ολότητά τους. Σωστά μιλήσατε για ενοποίηση αρχαιολογικών χώρων. Υπάρχουν και άλλες δράσεις. Ακούστε όμως: Τρεισήμισι μήνες είμαι Υπουργός.
      ΑΝΔΡΕΑΣ ΛΟΒΕΡΔΟΣ: Δεν μένει πολύς χρόνος. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Φτάνει ο χρόνος. Να με βοηθήσετε και εσείς και για το ευχαριστώ κι εγώ θα σας βοηθήσω, γιατί νομίζω ότι μπορούμε να βρούμε ένα consensus. 
      Αν θέλετε, είμαι διατεθειμένος να έρθω στη Βουλή να το συζητήσουμε. Θέλω να μου αφήσετε λίγο περισσότερο χρόνο.
      Ευχαριστώ.
      ΑΝΔΡΕΑΣ ΛΟΒΕΡΔΟΣ: Εσείς θα πείτε.
      ΓΕΩΡΓΙΟΣ ΛΙΑΝΗΣ: Η τελετή έναρξης των Ολυμπιακών Αγώνων ήταν σύγχρονος πολιτισμός.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κύριος Υφυπουργός.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριοι συνάδελφοι, ένα λεπτό θα μιλήσω. Όσον αφορά το χρονοδιάγραμμα το οποίο συζητήσαμε, την ερχόμενη εβδομάδα κατατίθεται στη Βουλή, τη μεθεπόμενη το συζητούμε, μια που θα είναι και ελεύθερη η Επιτροπή Μορφωτικών Υποθέσεων, και αμέσως μετά κλείνουμε και στην Αίθουσα αυτή του Κοινοβουλίου. Έχουμε το χρόνο κανονικά να ψηφίσουμε.
      ΑΝΔΡΕΑΣ ΛΟΒΕΡΔΟΣ: Μέσα στον Ιούνιο ψηφίζουμε.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Βεβαίως, ψηφίζουμε τα πάντα.
      Κλείνοντας αυτή τη συζήτηση, εγώ θα έλεγα ότι βλέπω πως έχετε πνεύμα συνεργασίας, αφού το θέλετε. Αυτό να το διεκδικήσουμε και στα υπόλοιπα θέματα.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, δεν υπάρχει άλλος ομιλητής. 
      Κηρύσσεται περαιωμένη η συζήτηση επί της υπ’ αριθμόν 52/30/7-3-2006 επερώτησης Βουλευτών του ΠΑ.ΣΟ.Κ. προς τον Υπουργό Πολιτισμού, σχετικά με τη πολιτική της Κυβέρνησης σε θέματα πολιτισμού.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.32 λύεται η συνεδρίαση για την προσεχή Τρίτη 13 Ιουνίου 2006 και ώρα 18.00 με αντικείμενο εργασιών του Σώματος:  α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσία διάταξη που θα διανεμηθεί.
      Η ΠΡΟΕΔΡΟΣ                                                          ΟΙ ΓΡΑΜΜΑΤΕΙΣ



1


