Π Ρ Α Κ Τ Ι Κ Α    Β Ο Υ Λ Η Σ
 
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ Ι`
Παρασκευή 17 Οκτωβρίου 1997
 
Αθήνα, σήμερα στις 17 Οκτωβρίου 1997, ημέρα Παρασκευή και ώρα 10.18', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο αρχαιότερος εδώ, ο κ. Στέλιος Παπαθεμελής, Βουλευτής Θεσσαλονίκης, να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Στυλιανό-'Αγγελο Παπαθεμελή, Βουλευτή Θεσσαλονίκης, τα ακόλουθα:
Α' ΚΑΤΑΘΕΣΗ ΑΝΑΦΟΡΩΝ
1) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Πανσαμοθρακική Εστία Αθηνών "Η Πτερωτή Νίκη της Σαμοθράκης" διαμαρτύρεται για την καθιέρωση τεκμαρτού φόρου εισοδήματος για τα ανύπαρκτα αγροτικά εισοδήματα στη Σαμοθράκη.
2) Ο Βουλευτής Αχαίας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία η Πανσαμοθρακική Εστία Αθηνών "Η Πτερωτή Νίκη της Σαμοθράκης" διαμαρτύρεται για την καθιέρωση τεκμαρτού φόρου εισοδήματος για τα ανύπαρκτα αγροτικά εισοδήματα στη Σαμοθράκη.
3) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η Πανσαμοθρακική Εστία Αθηνών "Η Πτερωτή Νίκη της Σαμοθράκης" διαμαρτύρεται για την καθιέρωση τεκμαρτού φόρου εισοδήματος για τα ανύπαρκτα αγροτικά εισοδήματα στη Σαμοθράκη.
4) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανσαμοθρακική Εστία Αθηνών "Η Πτερωτή Νίκη της Σαμοθράκης" διαμαρτύρεται για την καθιέρωση τεκμαρτού φόρου εισοδήματος για τα ανύπαρκτα αγροτικά εισοδήματα στη Σαμοθράκη.
5) Ο Βουλευτής Αχαίας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία η Πανελλήνια 'Ενωση Δασολόγων Δημοσίων Υπαλλήλων αντιτίθεται στη μεταφορά των αρμοδιοτήτων της Δασοπυρόσβεσης.
6) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι Κάτοικοι Πολυποτάμου Νομού Εύβοιας ζητούν να μη δημιουργηθεί αιολικό πάρκο μέσα στο χωριό τους.
7) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Οξυλίθου του Νομού Εύβοιας ζητεί να ενταχθεί στο Δήμο Κονιστρών Εύβοιας.
8) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Πανελλήνια 'Ενωση Γονέων "Η Χριστιανική Αγωγή" Τμήμα Χίου διαμαρτύρεται για την απόφαση της αύξησης των ταχυδρομικών τελών των χριστιανικών εντύπων.
9) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ιστιαίας Εύβοιας ζητεί να του παραχωρηθεί το δικαίωμα εκμετάλλευσης του ποταμού "Ξηριά".
10) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας όπου εκφράζονται διαμαρτυρίες για την πλημμελή διαχείριση των χρημάτων από τη διοίκηση του Λιμενικού Ταμείου Χαλκίδας.
11) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο κ. Σωτήρης Κεφαλας, κάτοικος Γυμνού Εύβοιας, ζητεί να προσληφθεί ως ωρομίσθιος εκπαιδευτής στην ειδικότητα των Ξυλουργών - Επιπλοποιών στη Σχολή του ΟΑΕΔ στο ΚΕΤΕΚ Χαλκίδας Εύβοιας.
12) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Αστυπάλαιας Δωδεκανήσου προτείνει τη δημιουργία σταθμού ανεφοδιασμού στον όρμο του Αγίου Ανδρέα της περιοχής του.
13) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία το Επιμελητήριο Δωδεκανήσου ζητεί να παραμείνουν αμετάβλητες οι αντικειμενικές αξίες για τα ακίνητα.
14) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Καλύμνου του Νομού Δωδεκανήσου υποβάλλει προτάσεις για την υλοποίηση του προγράμματος συνένωσης των ΟΤΑ "Ι.Καποδίστριας".
15) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία τα Σωματεία Συνταξιούχων ΝΑΤ Χίου ζητούν τη βελτίωση της ιατροφαρμακευτικής περίθαλψης των μελών τους.
16) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το 6/θέσιο Δημοτικό Σχολείο Πρωτοβάθμιας Εκπαίδευσης στα Καρδάμυλα Χίου ζητεί οικονομική ενίσχυση για τη λειτουργία κέντρου Η/Υ.
17) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία οι αγρότες Λάρισας ζητούν την παραγραφή των αδικημάτων του κλάδου για τα οποία η πολιτεία τους επιρρίπτει ευθύνη.
18) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Ζαππείου του Νομού Λάρισας υποβάλλει προτάσεις για την εφαρμογή του προγράμματος συνενώσεων των ΟΤΑ "Ι.Καποδίστριας".
19) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Βρυότοπου του Νομού Λάρισας προτείνει την εκτέλεση έργων στην περιοχή της που θα αντισταθμίσουν τα αρνητικά αποτελέσματα από τη λειτουργία του ΧΥΤΑ.
20) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η 'Ενωση Ελλήνων Δασοπόνων Δημοσίων Υπαλλήλων διαμαρτύρεται για τη συκοφαντική δυσφήμιση κατά των δασικών υπαλλήλων.
21) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Συκουρίου του Νομού Λάρισας ζητεί να μην ονομασθεί Δήμος Νέσσωνος, αλλά Δήμος Συκουρίου.
22) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Ομοσπονδία Χοιροτροφικών Συλλόγων Ελλάδος ζητεί τη ρύθμιση των χρεών των μελών της προς την ΑΤΕ.
23) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Καρδαμύλων του Νομού Χίου διαμαρτύρεται για την εφαρμογή του προγράμματος "Ι.Καποδίστριας" στην περιοχή του.
24) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία αναγνώστες των Ορθόδοξων Χριστιανικών Περιοδικών ζητούν την καθιέρωση ειδικού τιμολογίου στη διακίνηση του Χριστιανικού Τύπου.
25) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Σύλλογος Διοικητικού Προσωπικού Πολυτεχνείου Κρήτης ζητεί τη συμμετοχή εκπροσώπου του διοικητικού προσωπικού στο Πρυτανικό Συμβούλιο.
26) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Σωματείο Ξενοδοχοϋπαλλήλων - Σερβιτόρων και Εργατών Ξενοδοχείων Ζακύνθου, καταγγέλλει την συμπεριφορά μεγαλοξενοδόχου σε βάρος εργαζόμενης, που ζήτησε την καταβολή δεδουλευμένων αποδοχών της.
27) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Κοινότητα Μανταμάδου Λέσβου ζητεί την κατασκευή έργων υποδομής στην περιοχή της.
28) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Παλλεσβιακό Εργατοϋπαλληλικό Κέντρο Μυτιλήνης ζητεί την εισαγγελική παρέμβαση για την αυτόφωρη σύλληψη των υπευθύνων του εργοταξίου της εταιρείας Ι.ΚΟΡΟΝΤΖΗΣ Α.Ε. που κατασκευάζει τη νέα πτέρυγα του Νοσοκομείου Λήμνου για σειρά παραβάσεων της Εργατικής Νομοθεσίας.
29) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Αγροτικός Συνεταιρισμός Βασιλικών Νομού Θεσ/νίκης αναφέρεται στα προβλήματα που δημιουργεί στην περιοχή του το Εργοστάσιο Αλιπάστων Περιστεράς "ΑΙΓΑΙΟ ΕΠΕ".
30) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Ομοσπονδία Κερκυραϊκών Συλλόγων Αττικής ζητεί να ενισχυθεί οικονομικά για να εξοφλήσει χρέος της προς την Εθνική Τράπεζα για αγορά κτιρίου με στόχο τη δημιουργία του Πνευματικού Κέντρου των Κερκυραίων στην Αττική καθώς και για την αναπαλαίωση του κτιρίου.
31) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία Κάτοικοι και Φορείς Κοινότητας Σφηκιάς Ημαθίας διαμαρτύρονται επειδή εδώ και 60 χρόνια δε βρέθηκε λύση για το "τσιφλίκι" Σφηκιάς.
32) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία οι ΤΟΕΒ (Κρύας - Λαψίστας, Πόρου, Ανατολής) Λεκανοπεδίου Ιωαννίνων ζητούν να μην καταργηθούν οι ΟΕΒ.
33) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Κοινότητα Γραμμενίτσας 'Αρτας ζητεί την ενεργοποίηση των αρμοδίων υπηρεσιών για εξατομίκευση ζημιών που προκλήθηκαν από την πυρκαϊά της 5ης/9/97 στην περιοχή της.
34) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η 'Ενωση Αστυνομικών Νομού Καρδίτσας διαμαρτύρεται για τις μετακινήσεις αστυνομικών υπαλλήλων, που υπηρετούν στο Νομό Καρδίτσας, για κάλυψη αναγκών των παραμεθόριων περιοχών.
35) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Ομοσπονδία Λεσβιακών Συλλόγων Αττικής ζητεί να μεταφερθεί η πινακοθήκη Κουτλίδη στη Λέσβο.
36) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία ο Κρατικός Παιδικός Σταθμός Αγιάσου Λέσβου ζητεί να καλυφθεί η 2η οργανική θέση του ΚΠΣ και να δημιουργηθεί και 3η, ώστε να ικανοποιηθούν όλες οι αιτήσεις εγγραφής και επανεγγραφής νηπίων στον ΚΠΣ.
37) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Τοπική Επιτροπή ΕΣΑΚ Κοζάνης ζητεί να μην καταργηθεί το παράρτημα ΙΓΜΕ Δυτικής Μακεδονίας που έχει έδρα την Κοζάνη.
38) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ, ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Ομοσπονδία Μελισσοκομικών Συλλόγων Ελλάδας αναφέρεται στο μεγάλο πρόβλημα που έχουν εφέτος οι μελισσοκόμοι όλης της Ελλάδας λόγω καιρικών συνθηκών.
39) Οι Βουλευτές κύριοι ΑΧΙΛΛΕΑΣ ΚΑΝΤΑΡΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία Αγρότες του Νομού Τρικάλων ζητούν να αποποινικοποιηθούν οι αγώνες των αγροτών.
40) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Συμβούλιο Περιοχής 2ης Εδαφικής Περιφέρειας Νομού Φλώρινας διαμαρτύρεται για την πρόσφατη απόφαση του Υπουργού Οικονομικών για τον χρόνο ισχύος του χειμερινού τιμολογίου καυσίμων θέρμανσης.
41) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία Κάτοικοι Κοινοτήτων Καλοχίου, Μεσολάκκου και Καλαμιτσίου Γρεβενών καταγγέλλουν ότι αν και έχουν περάσει 2,5 χρόνια απ' τον σεισμό της 13ης/5/95, παραμένουν ακόμη στα container έχοντας άλυτο και αβέβαιο το θέμα της εγκατάστασής τους.
42) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία το Σωματείο Εργαζομένων στο "HOLIDAY INN" ζητεί την επίλυση ασφαλιστικών προβλημάτων των ξενοδοχοϋπαλλήλων.
43) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η 'Ενωση Υπαλλήλων "ΧΙΛΤΟΝ ΑΘΗΝΩΝ" ζητεί την επίλυση ασφαλιστικών προβλημάτων των ξενοδοχοϋπαλλήλων.
44) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία το Σωματείο Ξενοδοχοϋπαλλήλων και υπαλλήλων συναφών επαγγελμάτων Νομού Ρεθύμνης ζητεί την επίλυση οικονομικών και ασφαλιστικών προβλημάτων των ξενοδοχοϋπαλλήλων.
45) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η 'Ενωση Τεχνικών ΔΕΗ καταγγέλλει την έλλειψη τεχνικού προσωπικού στα νησιά.
46) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Επιμελητήριο Ημαθίας αναφέρεται στα προβλήματα που αντιμετωπίζουν οι επιχειρήσεις του Νομού εξαιτίας του EMBARGO που έχει επιβληθεί στην πρώην Σοσιαλιστική Δημοκρατία της Μακεδονίας.
47) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Διεύθυνση Τεχνικών Υπηρεσιών της Νομαρχίας Καρδίτσας και Κάτοικοι Καρδίτσας ζητούν την τροποποίηση της προμελέτης του ΟΣΕ για την κατασκευή ανισόπεδης διάβασης στη σιδηροδρομική γραμμή που τέμνει την οδό Φαναρίου στην Καρδίτσα.
48) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία οι ΤΟΕΒ Λεκανοπεδίου Ιωαννίνων ζητούν να μην καταργηθούν οι ΟΕΒ.
49) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία Κάτοικοι Κίρρας Φωκίδας διαμαρτύρονται για την αναγκαστική συνένωση της Κοινότητάς τους με το Δήμο Ιτέας στα πλαίσια του προγράμματος "Ι.Καποδίστριας".
50) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η Κοινότητα Κυπρίνου 'Εβρου ζητεί την τοποθέτηση και δεύτερου ιατρού στο Αγροτικό Ιατρείο της περιοχής της.
51) Η 'Ενωση Αστυνομικών Υπαλλήλων Αττικής με ψήφισμά της το οποίο κατέθεσε στον κύριο Πρόεδρο της Βουλής των Ελλήνων ζητεί την ικανοποίηση θεσμικών, οικονομικών και συνδικαλιστικών αιτημάτων των μελών της.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 87/97 ερώτηση δόθηκε με το υπ' αριθμ. 103/19-8-97 έγγραφο από τον Υπουργό Εξωτερικών η ακόλουθη απάντηση:
"Απαντώντας στην υπ' αριθμ. 87/97, του Βουλευτή κ. Θ. Δημοσχάκη σας πληροφορούμε:
Η Ελληνική Κυβέρνηση παρακολουθεί το θέμα και προσπαθεί να διευρύνει τους διαύλους συνεργασίας της με τις βουλγαρικές Αρχές. Στο πλαίσιο αυτό τοποθέτησε, από τον περασμένο Φεβρουάριο, Αστυνομικό Ακόλουθο στην Πρεσβεία μας στη Σόφια, στο πλαίσιο υπογραφής του Πρωτοκόλλου Εφαρμογής της Συμφωνίας Αστυνομικής Συνεργασίας Ελλάδας - Βουλγαρίας (1996).
'Οσον αφορά το συγκεκριμένο πρόβλημα κλοπής ελληνικών αυτοκινήτων, υπάρχει συνεχής συνεργασία των προξενικών μας Αρχών με το βουλγαρικό ΥΠΕΞ, καθώς και τακτικές επαφές ειδικών από τις αστυνομίες των δύο χωρών.
Η Κυβέρνηση δηλώνει ότι δεν θα φεισθεί προσπαθειών, ώστε, στο πλαίσιο των άριστων διμερών σχέσεών μας με τη Βουλγαρία, να παράσχει, όπου υπάρχει δυνατότητα, αμέριστη τη συνδρομή της προς τους 'Ελληνες υπηκόους, οι οποίοι αντιμετωπίζουν παρόμοιο πρόβλημα.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
2. Στην με αριθμό 112/2-7-97 ερώτηση δόθηκε με το υπ' αριθμ. 18/6-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην παραπάνω ερώτηση 112/2-7-97, που κατέθεσε ο Βουλευτής κ. Σ. Δανέλλης σας πληροφορούμε τα εξής:
Σύμφωνα με την Δασική περί Δρυμών Νομοθεσία (Ν.Δ. 996/71), για να κηρυχθεί μια περιοχή ως Εθνικός Δρυμός, εκτός των άλλων ιδιαίτερων χαρακτηριστικών της, πρέπει αυτή (άρθρο 5 του ανωτέρω Ν. Δ/τος) να έχει έκταση τουλάχιστον 30.000 στρεμμάτων (πάνω από 15.000 στρ. ο πυρήνας και ανάλογη, τουλάχιστον, έκταση η περιφερειακή του ζώνη).
Στις περιοχές που θεσμοθετούνται ως "προστατευόμενες" επιβάλλονται περιορισμοί στη χρήση, την εκμετάλλευση κ.α., με σκοπό να διατηρηθούν οι ιδιαίτερες (κυρίως οικολογικές) αξίες τους και να αφεθεί η φύση, κατά το δυνατό, στην φυσική της εξέλιξη.
Το ΥΠΓΕ, σε εθνικό, αλλά και η Χώρα μας, σε Ευρωπαϊκό και διεθνές επίπεδο, αναλαμβάνει ειδικές υποχρεώσεις, κυρίως για την εξασφάλιση της προστασίας και διατήρησης των αξιών αυτών και την κατάλληλη οργάνωση, λειτουργία και διαχείριση της εκάστοτε θεσμοθετούμενης ως "προστατευόμενης" περιοχής.
Το γεγονός αυτό επιβάλλει την ανάγκη, κατά την εξέταση αιτημάτων για θεσμοθέτηση νέων προστατευόμενων περιοχών, να μελετώνται με ιδιαίτερη προσοχή οι συνθήκες που δικαιολογούν μια τέτοια ενέργεια, και οι οποιεσδήποτε "προοπτικές" από την κήρυξή τους. Ακόμη, να αναλύονται τα τυχόν προβλήματα που μπορεί να δημιουργηθούν, καθώς και η δυνατότητα εξασφάλισης των συνθηκών εκείνων που θα επιτρέψουν την αποτελεσματική προστασία και την ορθολογική οργάνωση και λειτουργία της προστατευόμενης περιοχής, για την εξυπηρέτηση των σκοπών της κήρυξής της.
Οι προτεραιότητες του ΥΠΓΕ στη φάση αυτή, σ' ό,τι αφορά το θεσμό των προστατευόμενων περιοχών, επικεντρώνονται: α) στην άρση των υφιστάμενων αδυναμιών και στη βελτίωση των συνθηκών, μέσω ειδικών προγραμμάτων που υλοποιεί, για την αποτελεσματική προστασία και ορθολογική οργάνωση και διαχείριση των ήδη θεσμοθετημένων προστατευόμενων περιοχών (10 Εθνικοί Δρυμοί, 19 Αισθητικά Δάση και 52 Διατηρητέα Μνημεία της Φύσης) και β) στην αξιολόγηση των προτάσεων που έχουν υποβληθεί στην αρμόδια Υπηρεσία του ΥΠΓΕ, για κήρυξη και άλλων περιοχών, σε συνδυασμό με τα αποτελέσματα του προγράμματος "Καταγραφή, Αναγνώριση, Εκτίμηση και Χαρτογράφηση των τύπων οικοτόπων και των ειδών της χλωρίδας και της πανίδας στην Ελλάδα (Οδηγία 92/43/ΕΟΚ)", που κατέγραψε συνολικά 296 περιοχές, με στόχο την κατά προτεραιότητα προώθηση της θεσμοθέτησης ως προστατευόμενων εκείνων των περιοχών που τεκμηριωμένα διαθέτουν τις απαιτούμενες προϋποθέσεις.
Η υπόψη περιοχή, (Δάσος Ρούβα Ν. Ηρακλείου), αποτελεί τμήμα της ευρύτερης περιοχής του όρους 'Ιδη, που το ανωτέρω πρόγραμμα έχει καταγράψει (με τον κωδικό: GR 4330005). Κατά συνέπεια, επειδή, πράγματι, διαθέτει ιδιαίτερης αξίας οικολογικά χαρακτηριστικά που πρέπει να προστατευθούν, διατηρηθούν και αναδειχθούν, θα εξετασθεί η δυνατότητα να τεθεί στις άμεσες προτεραιότητες για τη θεσμοθέτησή της ως Αισθητικό Δάσος, αφού βέβαια προηγηθεί η αναγκαία διερεύνηση της πρότασης.
Ο Υπουργός
ΣΤΕΦ. ΤΖΟΥΜΑΚΑΣ"
3. Στην με αριθμό 141/2-7-97 ερώτηση δόθηκε με το υπ' αριθμ. 1489/11-8-97 έγγραφο από τον Υπουργό Υγείας και Πρόνοιας η ακόλουθη απάντηση:
"Απαντώντας στην αριθμ. 141/2.7.97 ερώτηση, που κατέθεσε στη Βουλή των Ελλήνων ο Βουλευτής κ. Θεόδωρος Πασσαλίδης, αναφορικά με μισθολογικά θέματα προσωπικού του Εθνικού Οργανισμού Πρόνοιας (Ε.Ο.Π.) σας γνωρίζουμε τα ακόλουθα:
Με την αριθμ. ΔΥΙΓ/οικ. 15130/22.7.97 αποφ. Υπουργού εγκρίθηκε η εφαρμογή του ν. 2470/97 "Αναμόρφωση μισθολογίου προσωπικού της Δημόσιας Διοίκησης και άλλες συναφείς διατάξεις" στους υπαλλήλους του Ε.Ο.Π. από 1.1.97.
Ο τρόπος καταβολής των αναδρομικών θα καθοριστεί με νεώτερη απόφαση.
Ο Υπουργός
Κ. ΓΕΙΤΟΝΑΣ"
4. Στην με αριθμό 148/2-7-97 ερώτηση δόθηκε με το υπ' αριθμ. 27/6-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 148/2-7-97 που κατέθεσε ο Βουλευτής κ. Ν. Κατσαρός για τα θέματα της αρμοδιότητάς μας, σας πληροφορούμε τα εξής:
'Εχουν ενταχθεί στο πρόγραμμα Δημοσίων Επενδύσεων, στην ΣΑΜ 081 και προωθούνται:
α) Μελέτη ταμιευτήρα Νέων Καρυών Λάρισας πρ/σμού 70 εκατ. Δρχ.
Β) Ανασχετικά φράγματα αποθήκευσης και εμπλουτισμού επί του ποταμού Ενιππέα Λάρισας, πρ/σμού 20 εκατ. Δρχ.
Σε ό,τι αφορά την απαιτούμενη αναθεώρηση και σύνταξη τευχών δημοπράτησης των μελετών που έχουν εκπονηθεί από το Αριστοτέλειο Πανεπιστήμιο Θεσ/νίκης για κατασκευή μικροφραγμάτων (Καλλιθέα, Κεφαλόβρυσο κλπ.) θα καταβληθεί προσπάθεια για ένταξη των σχετικών μελετών σε Πρόγραμμα ανάλογα με τις οικονομικές δυνατότητες, καθώς και την ιεράρχηση των αιτουμένων έργων και μελετών.
Η κατασκευή του φράγματος Δίλοφου Φαρσάλων έχει κριθεί αντιοικονομική.
Με τη ΔΔ 3ΒΕ/11.12.96 Απόφαση Δ/νση Γεωλογίας Υδρολογίας ανατέθηκε στο Πανεπιστήμιο Αθηνών ερευνητικό πρόγραμμα με σκοπό την διεύρυνση εμπλουτισμού των υπόγειων υδροφόρων οριζόντων Υπέρειας Ορφανού Λάρισας, πρ/σμού 75 εκατ. Δρχ.-
Ο Υπουργός
ΣΤΕΦ. ΤΖΟΥΜΑΚΑΣ"
5. Στην με αριθμό 158/3-7-97 ερώτηση δόθηκε με το υπ' αριθμ. 32/6-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 158/3.7.97 που κατέθεσε ο Βουλευτής κ. Ε. Μπασιάκος σας πληροφορούμε τα εξής:
Η υλοποίηση του ΜΑΕΕ άρχισε την 7.1.97 από την ΠΑΣΕΓΕΣ και τις Ενώσεις Α.Σ. Τα στάδια της υλοποίησης είναι:
α. Συγκέντρωση των δηλώσεων από τους παραγωγούς.
Β. Ελεγχος κωδικοποίησης των πληροφοριώντων δηλώσεων από τις Δ/νσεις Γεωργίας.
Γ. Δημιουργία αρχείου ΜΑΑΕ από τις Α.Ε.Σ.
δ. Αναρτήσεις πινάκων στους Δήμους - Κοινότητες
ε. Εξέταση ενστάσεων - οριστικοποίηση στοιχείων.
Σήμερα ευρίσκεται η υλοποίηση του ΜΑΑΕ στα εξής σημεία:
α. Εχει ολοκληρωθεί η συγκέντρωση των δηλώσεων από τους παραγωγούς, οι οποίες ανέρχονται σε 850.000 δηλώσεις.
Β. Εχει ολοκληρωθεί ο έλεγχος - κωδικοποίηση των πληροφοριών από 25 Δ/νσεις Γεωργίας και αναμένεται εντός ενός μηνός η ολοκλήρωση των εργασιών και από τις υπόλοιπες Δ/νσεις.
Υπήρξε μια καθυστέρηση στην φάση ελέγχου των δηλώσεων λόγω της πλημμελούς συμπλήρωσής των, από τους παραγωγούς και τις προσπάθειες του Υπουργείου Γεωργίας να μην απορρίπτει αλλά να συμπληρώνει αυτές τις δηλώσεις.
Γ. Εχει αρχίσει η δημιουργία των αρχείωνμέσω Η/Υ από τις Ε.Α.Σ. και αναμένεται η ανάρτηση των πρώτων 25 και πλέον Δ/νσεων εντός του Αυγούστου.
Δεδομένου ότι η δημιουργία του μητρώου γίνεται κατά δ/νση Γεωργίας η ολοκλήρωση του ΜΑΑΕ θα ολοκληρωθεί την περίοδο των μηνών Σεπτεμβρίου έως τα μέσα Οκτωβρίου 1997.
Για την υλοποίηση του ΜΑΑΕ έχει υπογραφεί σύμβαση μεταξύ Υπ. Γεωργίας και ΠΑΣΕΓΕΣ ύψους 650.000.000 περίπου δραχμών. Μέχρι σήμερα δεν έχει εκταμιευθεί κανένα ποσό υπέρ της ΠΑΣΕΓΕΣ.
Μέτρα υπέρ των αγροτών θα καθορίζονται με βάση τις πραγματικές ανάγκες των αγροτών, τον ακριβή αριθμό των αγροτών και τις δυνατότητες της οικονομίας.
Ο Υπουργός
ΣΤ. ΤΖΟΥΜΑΚΑΣ"
6. Στην με αριθμό 174/3-7-97 ερώτηση δόθηκε με το υπ' αριθμ. 34/ 6-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 174/3.7.97 που κατέθεσε ο Βουλευτής κ. Θ. Π. Δαβάκης, για τα θέματα της αρμοδιότητάς μας, σας πληροφορούμε τα εξής:
Σχετικά με την κάλυψη κενών οργανικών θέσεων της Δ/νσης Αγροτικής Ανάπτυξης Νομαρχιακής Αυτοδιοίκησης Λακωνίας με γεωπονικό και Διοικητικό προσωπικό γνωρίζουμε ότι:
Μετά τη δημοσίευση στην Εφημερίδα της Κυβέρνησης του Οργανισμού Νομαρχιακής Αυτοδ/σης Λακωνίας (ΦΕΚ 363/Τ.Β/4-5-95) ο καθορισμός και η πλήρωση των κενών οργανικών θέσεων ανήκει πλέον στην οικεία Νομαρχιακή Αυτοδιοίκηση.
Η Δ/νση Πληροφορικής του ΥΠ.ΓΕ. έχει αναπτύξει από το έτος 1987 ON LINE σύστημα Η/Υ που συνδέει όλες τις Δ/νσεις Αγροτικής Ανάπτυξης Νομαρχιακής Αυτοδιοίκησης με το Κεντρικό Υπουργείο Γεωργίας.
Με το σύστημα αυτό είναι συνδεδεμένη και η Δ/νση Αγροτικής Ανάπτυξης Λακωνίας, την οποία έχει στελεχώσει και με εξειδικευμένο προσωπικό 2 χειριστών Η/Υπολογιστών.
Την περίοδο αυτή ευρίσκονται σε εξέλιξη δύο διαγωνισμοί ύψους 1,5 δισ. Δραχμών για την ανανέωση του εξοπλισμού Πληροφορικής στο Κέντρο και Περιφέρεια με παράλληλη ανάπτυξη προγραμμάτων λογισμικού που θα εκσυγχρονίσει τις λειτουργίες των Υπηρεσιών που θα εκσυγχρονίσει τις λειτουργίες των Υπηρεσιών του Αγροτικού τομέα. Η εγκατάσταση του εξοπλισμού αυτού θα γίνει μέσα στο 1998.
Κρίσμο σημείο για την επιτυχία του έργου αυτού είναι η στελέχωση των περιφερειακών μονάδων με το ανάλογο εξειδικευμένο προσωπικό για το οποίο πρέπει να φροντίσουν πλέον οι Νομαρχιακές Αυτοδιοικήσεις.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
7. Στην με αριθμό 213/7-7-97 ερώτηση δόθηκε με το υπ' αριθμ. 37/6-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 213/7.7.97 που κατέθεσε ο Βουλευτής κ. Ν. Τσιαρτσιώνης, σας πληροφορούμε τα εξής:
Το Υπουργείο Γεωργίας συγκεντρώνει στοιχεία για τις ζημιές που προκλήθηκαν στη γεωργία από πυρκαϊές προκειμένου να σχηματίσει σαφή και ολοκληρωμένη εικόνα της έκτασης και του ύψους των ζημιών και θα εξετάσει τη δυνατότητα λήψης μέτρων υπέρ των πληγέντων αγροτών.
Για άμεση διευκόλυνση των ζημιωθέντων παραγωγών η ΑΤΕ κατά πάγια τακτική παρέχει στους παραγωγούς που γεωργικές τους εκμεταλλεύσεις ζημιώνονται από πυρκαϊές, δυσμενείς καιρικές συνθήκες και λοιπά αίτια τις απαραίτητες πιστωτικές διευκολύνσεις και δανειακές ενισχύσεις για να μπορέσουν να αντιμετωπίσουν οικονομικές τους δυσχέρειες από τις ζημιές που έπαθαν και να συνεχίσουν ομαλά την παραγωγική τους δραστηριότητα.
Ο Υπουργός
ΣΤ. ΤΖΟΥΜΑΚΑΣ"
8. Στην με αριθμό 249/97 ερώτηση δόθηκε με το υπ' αριθμ. 119/20-8-97 έγγραφο από τον Υπουργό Εξωτερικών η ακόλουθη απάντηση:
"Απαντώντας στην υπ' αριθμ. 249/97 ερώτηση, της Βουλευτού κ. Μαρίας Δαμανάκη σας πληροφορούμε τα εξής:
Με την ενδιάμεση Συμφωνία της 13/9/1995, η χώρα μας αναγνώρισε την κρατική οντότητα της Πρώην Γιουκοσλαβικής Δημοκρατίας της Μακεδονίας και τέθηκαν κανόνες, που διέπουν τη συνεργασία των δύο χωρών στον οικονομικό τομέα και τη διακίνηση προσώπων, ενώ συμφωνήθηκε η συνέχιση των διαπραγματεύσεων για το ζήτημα του ονόματος, υπό την αιγίδα των Ηνωμένων Εθνών.
Το θέμα της αναγνώρισης των πτυχίων εκπαιδευτικών Ιδρυμάτων της Πρώην Γιουκοσλαβικής Δημοκρατίας της Μακεδονίας συναρτάται με την εκτίμηση της ισοτιμίας τους με τα αντίστοιχα πτυχία εκπαιδευτικών Ιδρυμάτων της χώρας μας και μελετάται από το ΔΙΚΑΤΣΑ.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
9. Στην με αριθμό 289/9-7-97 ερώτηση δόθηκε με το υπ' αριθμ. 45/6-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 289/9.7.97 που κατέθεσε ο Βουλευτής κ. Θ. Δημοσχάκης, σας πληροφορούμε τα εξής:
Στο Εργοστάσιο Ορεστιάδος υπηρετεί μεγάλος αριθμός έκτακτου προσωπικού που στη συντριπτική πλειοψηφία πλεονάζει και υποαπασχολείται.
Η δύναμη του Εργοστασίου Ορεστιάδος ανέρχεται σε 256 άτομα ενώ αντίστοιχα στο Εργοστάσιο Ξάνθης υπηρετούν 201 άτομα, με αποτέλεσμα λόγω αποχωρήσεων για συνταξιοδότηση παρουσιάζει σημαντικά κενά στη σύνθεση του.
Για την κάλυψη των κενών αυτών και την ουσιαστική αξιοποίηση του πλεονάζοντος υποαπασχολούμενου προσωπικού εκτιμάται η μετακίνηση μικρού αριθμού από το έκτακτο προσωπικό του Εργοστασίου Ορεστιάδος στο Εργοστάσιο Ξάνθης, έτσι που να καλυφθούν οι στοιχειώδεις ανάγκες του.
Δεν πρόκειται κατά συνέπεια για "απογύμνωση" του Εργοστασίου Ορεστιάδος αλλά κάλυψη υπηρεσιακών αναγκών με παράλληλη αξιοποίηση πλεονάζοντος προσωπικού.
Ο Υπουργός
ΣΤ. ΤΖΟΥΜΑΚΑΣ"
10. Στην με αριθμό 323/97 ερώτηση δόθηκε με το υπ' αριθμ. 105/19-8-97 έγγραφο από τον Υπουργό Εξωτερικών η ακόλουθη απάντηση:
"Απαντώντας στην υπ' αριθμ . 323/97 ερώτηση, των Βουλευτών κυρίων Μπ. Αγγουράκη και Στ. Κόρακα σας πληροφορούμε:
Με τη Συμφωνία Ειρήνης, που υπογράφηκε στο Dayton, όλα τα βοσνιακά μέρη, περιλαμβανομένων και των Σερβοβοσνίων, ανέλαβαν ρητή υποχρέωση συνεργασίας με το Διεθνές Ποινικό Δικαστήριο για την Πρώην Γιουκοσλαβία.
Η Διεθνής Δύναμη για τη συνέχεια της εφαρμογής της Συμφωνίας Ειρήνης (SFOR) δρα στη Βοσνία - Ερζεγοβίνη βάσει της απόφασης της Διάσκεψης του Λονδίνου (4-5/12/1996), που παρατείνει την στρατιωτική παρουσία της Διεθνούς Κοινότητας στην Βοσνία - Ερζεγοβίνη, μέχρι την 1η-7-1998. Σημειώνεται ότι η εμπλοκή του ΝΑΤΟ στο πλαίσιο της SFOR έχει συμφωνηθεί μεταξύ της Συμμαχίας και των βοσνιακών μερών, περιλαμβανομένων και των Σερβοβοσνίων.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
11. Στην με αριθμό 334/11-7-97 ερώτηση δόθηκε με το υπ' αριθμ. 57/6-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 334/11-7-97 που κατέθεσαν οι Βουλευτές κ.κ. Ν. Γκατζής, Β. Μπούτας, σας πληροφορούμε τα εξής:
Οι αλλεπάλληλοι ανοιξιάτικοι παγετοί που συνέβησαν κατά το χρονικό διάστημα από 23-3-97 μέχρι 17-4-97 προξένησαν πρωτοφανείς σε έκταση ζημιές στη γεωργική παραγωγή σε πολλές περιοχές της χώρας μας μεταξύ των οποίων και η επαρχία Τυρνάβου του Νομού Λάρισας.
Για την αντιμετώπιση των ζημιών αυτών ο ΕΛΓΑ, επιλήφθηκε αμέσως και από την επομένη των ζημιών διενήργησε τις απαραίτητες επισημάνσεις δια των αρμοδίων γεωπόνων-εποπτών του στη Λάρισα, οι οποίοι επισκέφθηκαν πολλές φορές τις πληγείσες περιοχές, προκειμένου να προσδιορίσουν την έκταση των ζημιών, τα είδη των καλλιεργειών που ζημιώθηκαν καθώς και τα βλαστικά στάδια αυτών κατ' είδος και ποικιλία κατά τις ημερομηνίες της ζημιάς.
Από τις επισημάνσεις αυτές στην εν λόγω περιοχή διαπιστώθηκαν σοβαρότητες ζημιές σε ορισμένα είδη καλλιεργειών όπως π.χ. στα αμύγδαλα, ροδάκινα, βερύκοκα κλπ.
Θα πρέπει να διευκρινιστεί ότι οι επιπτώσεις, δηλαδή οι ζημιές από παγετό στις δενδροκαλλιέργειες, δεν ήταν οι ίδιες αλλά διέφεραν ανάλογα με το είδος, την ποικιλία και το βλαστικό στάδιο των δενδροκαλλιεργειών κατά την ημερομηνία του παγετού.
Ειδικά για τις καλλιέργειες των αχλαδιών οι ζημιές που παρατηρήθηκαν ήταν ελάχιστες στις πρώιμες ποικιλίες και ανύπαρκτες στις όψιμες. Για το λόγο αυτό εξάλλου για ζημιές σε αχλάδι υποβλήθηκε πολύ περιορισμένος αριθμός δηλώσεων.
Πολύ αργότερα και συγκεκριμένα στις αρχές Μαϊου εμφανίστηκαν φαινόμενα αποβολής των καρπιδίων στις αχλαδιές που δεν οφείλονται σε παγετό αφού δεν διαπιστώθηκαν σπερματικές αλλοιώσεις ή καταστροφές ολόκληρων καρπιδίων, όπως συμβαίνει στις περιπτώσεις αυτές, αλλά σε κακή γονιμοποίηση λόγω δυσμενών καιρικών συνθηκών (βροχές, απότομες μεταβολές θερμοκρασιών, απουσία μιλισσών κλπ) και εξ' αιτίας της περυσινής υπερπαραγωγής, κυρίως στην ποικιλία "Κρυστάλια". 
Οι εκτιμήσεις όλων των παραπάνω καλυπτομένων ασφαλιστικά ζημιών έχουν αρχίσει από τις αρχές Μαϊου και από τον ΕΛΓΑ θα καταβληθεί κάθε προσπάθεια για το όσο το δυνατό συντομότερη καταβολή των αποζημιώσεων στους δικαιούχους σύμφωνα πάντοτε με τα προβλεπόμενα από τον κανονισμό Ασφάλισης της Φυτικής Παραγωγής από τον ΕΛ.ΓΑ.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
12. Στην με αριθμό 336/11-7-97 ερώτηση δόθηκε με το υπ' αριθμ. 59/6-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 336/11-7-97 που κατέθεσε ο Βουλευτής κ. Ε. Αποστόλου σας πληροφορούμε τα εξής:
Στην ομάδα Τοπικής δράσης "Αναπτυξιακή Ολυμπία Α.Ε.", για την υλοποίηση του προγράμματός της, κατανεμήθηε ποσό Δημοσίας Δαπάνης ύψους 850 εκ. δραχμών.
Η πρόταση της Αναπτυξιακής Ολυμπίας εξετάσθηκε στην τεχνική σύσκεψη που πραγματοποιήθηκε στο Υπουργείο Γεωργίας στις 22-4-97, με εκπροσώπους της Ομάδας και της Περιφέρειας. Μετά τη σύσκεψη και σύμφωνα με τις παρατηρήσεις που διατυπώθηκαν, αναμένεται το οριστικό πρόγραμμα της Ομάδας, προκειμένου να υπογραφεί η σχετική σύμβαση με τον Υπουργό Γεωργίας.
Στην Περιφέρεια της Δυτικής Ελλάδας έχει κατενεμηθεί ποσό Δημόσιας Δαπάνης ύψους 3.050 εκ. δρχ.
Μέχρι σήμερα έχουν εκδοθεί από το Υπουργείο Γεωργίας οι αποφάσεις για τη λήψη 1ης προκαταβολής των προγραμμάτων των ομάδων της Αναπτυξιακής Αιτωλοακαρνανίας Α.Ε. και της Αναπτυξιακής Οφιονίας-Αποδοτίας Α.Ε. Το ποσό των προκαταβολών αντιστοιχεί σε ποσοστό ίσο με το 50% το ποσού του πρώτου χρόνου δέσμευσης των προγραμμάτων των ομάδων.
Στις σχετικές αποφάσεις και εγκυκλίους του προγράμματος έχουν ήδη προβλεφθεί μέτρα που εξασφαλίζουν την ορθή και έγκαιρη υλοποίησή του.
Εξάλλου, κατά την εφαρμογή του γίνεται στενή παρακολούθηση και έλεγχος από το ενδιάμεσο φορέα που είναι το Υπουργείο Γεωργίας, τις Περιφερειακές Επιτροπές Παρακολούθησης, καθώς και την Εθνική Επιτροπή, η οποία συνεδριάζει σε τακτά χρονικά διασήματα, λαμβάνει τα απαραίτητα μέτρα και προτείνει στον Υπουργό Γεωργίας τυχόν απαιτούμενες τροποποιήσεις των προγραμμάτων των Ομάδων Τοπικών Δράσεων.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
13. Στην με αριθμό 408/97 ερώτηση δόθηκε με το υπ' αριθμ. 106/19-8-97 έγγραφο από τον Υπουργό Εξωτερικών η ακόλουθη απάντηση:
"Απαντώντας στην υπ' αριθμ. 408/97 ερώτηση, του Βουλευτή κ. Γ. Τζιτζικώστα σας πληροφορούμε:
Για την αντιμετώπιση ομάδων ενόπλων Αλβανών κακοποιών, οι οποίες δραστηριοποιούνται παράνομα στη θάλασσα και στις ακτές της Κέρκυρας, τα Υπουργεία Εμπορικής Ναυτιλίας και Εθνικής 'Αμυνας, τα οποία είναι αρμόδια για τη φύλαξη το θαλάσσιου χώρου και των ακτογραμμών της χώρας μας, έχουν λάβει μία σειρά μέτρων, η υλοποίηση των οποίων έχει ήδη φέρει θετικά αποτελέσματα.
Με τη λήψη των μέτρων αυτών δεν έχουνα αναφερθεί περιστατικά παράνομης δράσης Αλβανών στις θαλάσσιες περιοχές της Κέρκυρας.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
14. Στην με αριθμό 414/6-7-97 ερώτηση δόθηκε με το υπ' αριθμ. 5510/18-8-97 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Απαντώντας στην ερώτηση 414/6-7-97 του Βουλευτή κ.κ. Γ. Καρατζαφέρη και απευθύνεται στον Υπουργό Μεταφορών και Επικοινωνιών σας πληροφορούμε τα παρακάτω:
Το θερινό πρόγραμμα δρομολογιών είχε σχεδιαστεί με τον τότε στόλο δηλ. 11 Α/Φ ATR και 7 DO 228. Μετά την απώλεια ενός Α/Φ DO 228 η Διοίκηση της Αεροπλοίας αμέσως εξεδήλωσε το ενδιαφέρον για ενοικίαση Α/Φ για χρόνο 4-6 μήνες, αλλά οι προσπάθειες της δεν καρποφόρησαν λόγω αδυναμίας της αγοράς να προσφέρει.
Μετά την αντικειμενική αδυναμία ενοικίασης Α/Φ η Διοίκηση της Αεροπλοϊας σεβόμενη το επιβατικό κοινό προχώρησε σε επανασχεδιασμό του θερινού προγράμματος, δρολολογώντας μεγαλύτερα Α/Φ σε όσα Αεροδρόμια το επιτρέπουν με συγχώνευση ορισμένων πτήσεων που έχουν σαν αποτέλεσμα τη προσφορά περισσοτέρων θέσεων στο επιβατικό κοινό.
Ο επανσχεδιασμός που είναι διεθνώς αποδεκτή μέθοδος, όταν γίνεται έγκαιρα και πραγματοποιείται όταν υπάρχει αυξημένη ζήτηση θέσεων ή αδυναμία στο να αυξηθούν τα δρομολόγια με τον συγκεκριμένο τύπο του Α/Φ, έγινε σε συνεργασία με τις υπηρεσίες της μητρικής Εταιρείας για να μην υπάρχουν προβλήματα στις ανταποκρίσεις και προσφέρει συνολικά στην διάθεση των επιβατών 1056 θέσεις περισσότερες ανά εβδομάδα.
'Οσον αφορά, στην τεχνική συντήρηση των Α/Φ, σας πληροφορούμε ότι, τα όποια προβλήματα είχαν δημιουργηθεί με την αγορά αναλωσίμων υλικών της τεχνικής βάσης, έχουν από καιρού αντιμετωπισθεί επιτυχώς και η προγραμματισμένη τεχνική συντήρηση των αεροσκαφών, πραγματοποιείται κανονικά στους καθορισμένους χρόνους.
Το θέμα της προμήθειας των Α/Φ, της ανανέωσης και της αύξησης του στόλου απαιτεί ολοκληρωμένη μελέτη και σχεδιασμό δεδομένου ότι πρόκειται για επενδύσεις πολλών δισ. Σ' αυτά τα πλαίσια ολοκληρώνεται μελέτη για τον σχεδιασμό του δικτύου και σε συνεργασία με την Διοίκηση της μητρικής Εταιρείας θα γίνουν οι απαιτούμενες ενέργειες έχοντας πάντα κατά νου την χρηματοδότηση της επένδυσης και το κόστος των Α/Φ που δεν μεταβάλλεται ανάλογα με τις συνθήκες, αλλά κινείται στα όρια του κόστους των κατασκευαστριών εταιρειών.
Ο Υπουργός
ΧΑΡΑΛΑΜΠΟΣ ΚΑΣΤΑΝΙΔΗΣ"
15. Στην με αριθμό 468/18-7-97 ερώτηση δόθηκε με το υπ' αριθμ. 5509/18-8-97 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Απαντώντας στην ερώτηση 468/18-7-97 των Βουλευτών κ.κ. Μ. Αγγουράκη και Στ. Κόρακα και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:
Με το 7783/1379/5-3-97 έγγραφο, που αφορά στον προγραμματισμό προσλήψεων για το έτος 1997, ζητήθηκε η έγκριση πρόσληψης στην ΟΛ. ΑΕΡΟΠΟΡΙΑ Α.Ε. 50 Τεχνικών και 40 Χειριστών Ανυψωτικών Μηχανημάτων, ως Τακτικού Προσωπικού.
Το θέμα της δημιουργίας επετηρίδας εποχιακού προσωπικού, αντίκειται στις διατάξεις του ν. 2190/1994, με τον οποίο θεσπίστηκε σύστημα αξιοκρατίας και διαφάνειας στις προσλήψεις του δημόσιου τομέα.
'Οσον αφορά το θέμα της εξίσωσης, των αμοιβών του τακτικού και του εποχιακού προσωπικού, δεν επιτρέπεται από τις διατάξεις του ν. 2271/94 (άρθρο 4, παρ. 7).
Ο Υπουργός
ΧΑΡΑΛΑΜΠΟΣ ΚΑΣΤΑΝΙΔΗΣ"
16. Στην με αριθμό 479/21-7-97 ερώτηση δόθηκε με το υπ' αριθμ. 85/6-8-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 479/21-7-97 που κατέθεσε ο Βουλευτής κ. Α. Χειμάρας, σας πληροφορούμε τα εξής:
Στο Εργοστάσιο Πλατέος Ν. Ημαθίας το 1992 και 1993 προσελήφθη μεγάλος αριθμός έκτακτου προσωπικού χωρίς να υπάρχουν υπηρεσιακές ανάγκες και χωρίς να ληφθούν υπόψη τα τυπικά και ουσιαστικά προσόντα των προσληφθέντων, τα οποία μάλιστα για τους περισσότερους, δεν ανταποκρίνονται στα αντίστοιχα τυπικά και ουσιαστικά προσόντα που επιτάσσει ο ισχύον Εσωτερικός Κανονισμός Εργασίας ως προϋπόθεση για την κάλυψη οργανικών θέσεων.
'Ετσι στο Εργοστάσιο Πλατέος υπηρετεί μεγάλος αριθμός έκτακτου προσωπικού που στη συντριπτική πλειοψηφία πλεονάζει και υποαπασχολείται.
Η δύναμη του Εργοστασίου Πλατέος ανέρχεται σε 297 άτομα ενώ αντίστοιχα στο Εργοστάσιο Λάρισας, ίσης δυναμικότητας, υπηρετούν 193 άτομα, με αποτέλεσμα λόγω των συνεχιζομένων αποχωρήσεων για συνταξιοδότηση κ.λπ. να παρουσιάζει σημαντικά κενά στη σύνθεσή του.
Για την κάλυψη των κενών αυτών και την ουσιαστική αξιοποίηση του πλεονάζοντος υποαπασχολούμενου προσωπικού μελετάται η μετακίνηση μικρού αριθμού από το έκτακτο προσωπικό του Εργοστασίου Πλατέος στο Εργοστάσιο Λάρισας, έτσι που να καλυφθούν οι στοιχειώδεις ανάγκες του.
Δεν πρόκειται κατά συνέπεια για "πολιτική δίωξη ή προσβολή της προσωπικότητας, ελευθερίας πολιτικής βούλησης και έκφρασης των εργαζομένων του Εργοστασίου Πλατέος" αλλά κάλυψη υπηρεσιακών αναγκών με παράλληλη αξιοποίηση πλεονάζοντος προσωπικού".
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
17. Στην με αριθμό 483/21-7-97 ερώτηση δόθηκε με το υπ' αριθμ. 2470/11-8-97 έγγραφο από τον Υπουργό Υγείας και Πρόνοιας η ακόλουθη απάντηση:
"Απαντώντας στην υπ' αριθμ. 483/21-7-97 ερώτηση των Βουλευτών κ. Ν. Γκατζή, κ. Α. Κανταρτζή, κ. Β. Μπούτα, σας γνωρίζουμε τα εξής:
1. Στο Κ. Υγείας Ελασσόνας, υπηρετούν 16 γιατροί του κλάδου, στο Κ. Υγείας Φαρσάλων 11 γιατροί, στο Κ. Υγείας Γόννων 8 γιατροί και στο Κ. Υγείας Αγιάς 5 γιατροί του Ε.Σ.Υ..
Από την Υπηρεσία μας έχει δοθεί η έγκριση για την προκήρυξη μιας θέσης Επιμ. Α' ή Β' Ακτινοδιαγνωστικής για το Κ.Υ. Αγιάς, μία θέση Επιμελ. Α' ή Β' Γεν. Ιατρικής ή Παθολογίας για το Κ.Υ. Αγιάς, μία θέση Επιμ. Β' Παιδιατρικής για το Κ. Υγείας Γόννων, μία θέση Δ/ντή Μικροβιολογίας για το Κ.Υ. Τυρνάβου, μία θέση Επιμ. Α' ή Β' Οδοντιατρικής για το Κ.Υ. Γόννων.
2. Στα ΦΕΚ 9/96 και 5/97 δημοσιεύθηκαν οι οριστικοί πίνακες διοριζομένων στα Κέντρα Υγείας του Νομού Λαρίσης. Για το Κ.Υ. Γόννων 2 θέσεις, για το Κ.Υ. Τυρνάβου 1 θέση και για το Κ.Υ. Φαρσάλων 1 θέση νοσηλευτικού και παραϊατρικού προσωπικού.
Το νοσοκομείο τηρώντας την προβλεπόμενη διαδικασία έχει προχωρήσει στις προσλήψεις των διορισθέντων.
Ο Υπουργός
Κ. ΓΕΙΤΟΝΑΣ"
18. Στην με αριθμό 521/97 ερώτηση δόθηκε με το υπ' αριθμ. 117/20-8-97 έγγραφο από τον Υπουργό Εξωτερικών η ακόλουθη απάντηση:
"Απαντώντας στην 521/97 ερώτηση των Βουλευτών κ.κ. Χ. Αγγουράκη, Στρ. Κόρακα και Μ. Κωστόπουλου σας πληροφορούμε:
Πάγια ελληνική θέση είναι ότι οι έναντι της Γερμανίας αξιώσεις της χώρας μας για την καταβολή πολεμικών αποζημιώσεων/επανορθώσεων και επιστροφή του αναγκαστικά συναφθέντος κατοχικού δανείου, είναι ιστορικά βεβαιωμένες, νομιά θεμελιωμένες και ηθικά δικαιωμένες. Το δε θέμα παραμένει και διατηρείται πολιτικά ανοικτό.
Εξάλλου η γερμανική πλευρά, παρά την καταφανή απορριπτική στάση που τήρησε και τηρεί, δεν έχει ακόμη απαντήσει εγγράφως, όπως υποχρεούται από τη διεθνή διπλωματική πρακτική, στην ελληνική ρηματική διακοίνωση, αναγνωρίζοντας εμμέσως πλην σαφώς, το εκκρεμές αλλά και τη σοβαρότητα του ζητήματος.
Διευκρινίζεται ότι το εύρος του εύλογου χρόνου για την απάντηση των θεμάτων, που τέθηκαν με τη ρηματική διακοίνωση, δεν μπορεί να καθορισθεί κατ' αποκοπήν, αφού είναι γνωστό ότι τούτο αποτελεί συνάρτηση πολλών παραγόντων συνδεομένων με το πολύμορφον και πολύπλοκο των προς επίλυση εκκρεμοτήτων.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
19. Στις με αριθμό 609/29-7-97, 731/31-7-97 ερωτήσεις δόθηκε με το υπ' αριθμ. 316/18-8-97 έγγραφο από τον Υπουργό Εμπορικής Ναυτιλίας η ακόλουθη απάντηση:
"Απαντώντας στις 609/29-7-97, 731/31-7-97 ερωτήσεις που κατέθεσαν στη Βουλή των Ελλήνων οι Βουλευτές κ.κ. Αγγουράκης Μπάμπης, Κόρακας Στρατής και Στρατάκης Μανόλης, σας γνωρίζουμε τα ακόλουθα:
1. Το Φ/Γ "ΒΥΡΩΝ 1" σημαίας Παναμά, πλοιοκτησίας της ναυτιλιακής εταιρείας DENNER SERVICE INC, προσάραξε στον όρμο Καλών Λιμένων Ηρακλείου της 17-1-1985 με αποτέλεσμα το ανωτέρω πλοίο να κοπεί στα δύο, ενώ στις δεξαμενές του υπήρχαν 120 τόνοι μαζούτ και στα κύτη του 11.000 τόνοι φορτίου ζάχαρης.
2. Την 31-1-85 μετά από άδεια της Λιμενικής Αρχής Ηρακλείου, πραγματοποιήθηκε εργασία απάντλησης των καυσίμων του πλοίου υπό την εποπτεία προσωπικού της Λιμενικής Αρχής του Περιφερειακού Σταθμού Καταπολέμησης Ρύπανσης (ΠΣΚΡ) Χανίων, η οποία ολοκληρώθηκε με ικανοποιητικά αποτελέσματα.
3. Στη συνέχεια το 1987 εξεδόθησαν από τη Λιμενική Αρχή Ηρακλείου άδειες ανέλκυσης του ναυαγίου πλην όμως οι εργασίες διακόπηκαν πριν να ολοκληρωθούν από την ίδια Λιμενική Αρχή μέχρι να αναγνωρισθεί δικαστικά το δικαίωμα της κυριότητας επί του ναυαγίου γιατί επιβλήθηκε συντηρητική κατάσχεση στο ναυάγιο και εγέρθηκαν αμφισβητήσεις αναφορικά με την κυριότητά του.
4. Τον Ιανουάριο του 1995 η Κοινότητα Πηγαϊδακίων, στην περιοχή της οποίας βρίσκεται το ναυάγιο, εξεδήλωσε ενδιαφέρον για την ανέλκυση και την απομάκρυνσή του, ωστόσο δεν προχώρησε σε υλοποίηση του σχεδίου της.
5. Από την ημερομηνία προσάραξης του πλοίου "ΒΥΡΩΝ 1" μέχρι την 8-5-97 δεν είχε εντοπισθεί περιστατικό ρύπανσης της θάλασσας από αυτό. Την 8-5-97 μετά τη διαπίστωση διαρροής μικρής ποσότητας καυσίμων από το ναυάγιο δόθηκαν κατάλληλες οδηγίες από την Υπηρεσία μας και με μέριμνα της Λιμενικής Αρχής:
α. Εντοπίσθηκε μετά από υποβρύχια επιθεώρηση και στεγανοποιήθηκε προσωρινά η οπή σε σωλήνα του μηχανοστασίου από όπου γινόταν η διαρροή.
β. Καταπολεμήθηκε με απορροφητικά υλικά η μικρής έκτασης πετρελαιοκηλίδα που προκλήθηκε.
γ. Τοποθετήθηκε τμήμα πλωτού φράγματος γύρω στο πλοίο και μεταφέρθηκαν στην περιοχή προληπτικά πλωρά φράγματα ικανού εκτάματος και απορροφητικά υλικά για άμεση χρήση.
6. Παράλληλα και επειδή λόγω της θέσης και της κατάστασης του ναυαγίου δεν είναι δυνατό να υπολογισθεί η υπολειμματικά παραμένουσα ποσότητα καυσίμων εντός του μηχανοστασίου και να αποκλειστεί πλήρως το ενδεχόμενο πρόκλησης νέας μικροδιαρροής λόγω παλαιότητας του σκάφους στο μέλλον ενώ επιπρόσθετα οι κύριοι του ναυαγίου έχουν εξαφανισθεί και παραλείπουν να αναλάβουν τις νόμιμες υποχρεώσεις του.
Το ΥΕΝ διερευνά τη δυνατότητα της παραπέρα αντιμετώπισης του όλου προβλήματος.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
20. Στην με αριθμό 611/29-7-97 ερώτηση δόθηκε με το υπ' αριθμ. 33358/18-8-97 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της αριθμ. 611/29-7-97 ερώτησης, που κατέθεσαν οι Βουλευτές κ.κ. Ορ. Κολοζώφ και Δημ. Κωστόπουλος, σχετικά με την ανάγκη διάθεσης πιστώσεων στο Δήμο Λαυρίου Αττικής, για την αγορά του κτιρίου "ΕΥΤΕΡΠΗ", με σκοπό την αξιοποίησή του ως Πολιτιστικού Κέντρου, σας πληροφορούμε ότι, δεν μπορεί προς το παρόν να ικανοποιηθεί το ανωτέρω αίτημα γιατί οι πιστώσεις που διαθέτει το Υπουργείο είναι περιορισμένες.
Ο Υπουργός
ΑΛ. ΠΑΠΑΔΟΠΟΥΛΟΣ"
21. Στην με αριθμό 624/29.7.97 ερώτηση δόθηκε με το υπ' αριθμ. 627/19.8.97 έγγραφο από τον Υφυπουργό Οικονομικών η ακόλουθη απάντηση:
Σε απάντηση της ερώτησης 624/29.7.1997 σχετικά με τα διαλαμβανόμενα στο θέμα, σας γνωρίζουμε τα εξής:
Η Τελωνειακή Υπηρεσία, στα πλαίσια των αρμοδιοτήτων της καταβάλλει πάντοτε κάθε δυνατή προσπάθεια για τον εντοπισμό των πάσης φύσεως παρατυπιών, εφαρμόζοντας τις κατά νόμον ισχύουσες διατάξεις και επιβάλλειτις νόμιμες κυρώσεις κατά παντός υπευθύνου για την πατάξη της δασμοφοροδιαφυγής και την δασφάλιση των συμφερόντων του Δημοσίου.
Ειδικώτερα, όσον αφορά το λαθρεμπόριο τσιγάρων, το οποίο πράγματι παρουσιάζει μεγάλη έξαρση στην παραμεθόριο περιοχή και συγκεκριμένα στο Τελωνείο Κακκαβιάς, λόγω της γεωγραφικής του θέσης σε σχέση με την Αλβανία, σας γνωρίζουμε ότι η Υπηρεσία μας έχει ενισχύσει το εν λόγω Τελωνείο, τόσο με έμψυχο υλικό με αποσπάσεις και μεταθέσεις υπαλλήλων, σύμφωνα με τις διατάξεις του ν.2266/94 "περί ενίσχυσης παραμεθορίων περιοχών", όσο και με μηχανολογικό εξοπλισμό για την καλύτερη δυνατή αντιμετώπιση του εν λόγω φαινομένου.
Επι πλέον, η Διεύθυνσή μας έχει προβεί στην έκδοση διαταγών, με τις οποίες δίνει σαφείς οδηγίες για την εφαρμογή των κείμενων διατάξεων.
Παράλληλα το νεοσυσταθέν Σώμα Δίωξης Οικονομικού Εγκλήματος (Σ.Δ.Ο.Ε.) δραστηριοποιείται καθημερινά στη δίωξη της παράνομης διακίνησης των παραπάνω ειδών.
Ο Υφυπουργός
ΓΕΩΡΓΙΟΣ ΔΡΥΣ"
22. Στην με αριθμό 633/97 ερώτηση δόθηκε με το υπ' αριθμ. 114/19.8.97 έγγραφο από τον Υπουργό Εξωτερικών η ακόλουθη απάντηση:
"Απαντώντας στην υπ'αριθμ.633/97 ερώτηση σας πληροφορούμε:
Η επέκταση των χωρικών μας υδάτων στα 12 ναυτικά μίλια αποτελεί δικαίωμα της χώρας μας, που εδράζεται σε κανόνες του Διεθνούς Δικαίου, όπως έχουν κωδικοποιηθεί στη Σύμβαση των Ηνωμένων Εθνών του 1982 για το δίκαιο της Θάλασσας και ουδόλως μπορεί να χαρακτηρισθεί μονομερής ενέργεια.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
23. Στην με αριθμό 686/30.7.97 ερώτηση δόθηκε με το υπ' αριθμ. 314/19.8.97 έγγραφο από τον Υπουργό Εμπορικής Ναυτιλίας η ακόλουθη απάντηση:
"Επί της ερωτήσεως 686/30.7.97 που κατατέθηκε από τον Βουλευτή κ. Παν. Μελά επισημαίνεται ότι η Κυβέρνηση ουδέποτε εμφανίσθηκε ασυνεπής ενώπιον των εργαζομένων καταβάλλοντας πάντοτε κάθε δυνατή προσπάθεια για την ικανοποίηση των αιτημάτων τους.
Συγκεκριμένα στην περίπτωση των εργαζομένων λιμενεργατών του Ο.Λ.Π. ήδη υπέγραψε τη Συλλογική Σύμβαση εργασίας τους ικανοποιώντας τα αιτήματα για αύξηση των αποδοχών τους 6,50% κατά το 1977 και 4% συνολικά το 1998.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
24. Στην με αριθμό 690/31.7.97 ερώτηση δόθηκε με το υπ' αριθμ. 315/19.8.97 έγγραφο από τον Υπουργό Εμπορικής Ναυτιλίας η ακόλουθη απάντηση:
"Αναφερόμενοι στην ερώτηση 690 από 31.7.97 που κατατέθηκε από τον Βουλευτή κ. Παπαληγούρα Αναστάση για ενημέρωση του ενδιαφερομένου στα πλαίσια των αρμοδιοτήτων της Υπηρεσίας μας σας γνωρίζουμε τα ακόλουθα:
Οι Λιμενικές Αρχές στα πλαίσια εφαρμογής της ισχύουσας νομοθεσίας για πρόληψη της θαλάσσιας ρύπανσης από πλοία, παράκτιες εγκαταστάσεις και γενικά από κάθε είδους χερσαίες ανθρωπογενείς δραστηριότητες, επιτηρούν συνεχώς την θαλάσσια περιοχή και τις ακτές δικαιοδοσίας τους, συνεργαζόμενες κατά περίπτωση με τις νομαρχίες, τους ΟΤΑ και τις υπόλοιπες συναρμόδιες Υπηρεσίες και Φορείς, επιβάλλοντας κατά των υπευθύνων τις προβλεπόμενες κυρώσεις σε κάθε περίπτωση εντοπισμού παραβάσεων.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
25. Στην με αριθμό 729/97 ερώτηση δόθηκε με το υπ' αριθμ. 109/19.8.97 έγγραφο από τον Υπουργό Εξωτερικών η ακόλουθη απάντηση:
"Απαντώντας στην υπ' αριθμ.729/97 ερώτηση των Βουλευτών κ.κ. Στ. Παναγιώτου και Ευαγ. Μπούτα σας πληροφορούμε:
Τα πιστοποιητικά ιθαγένειας και διαμονητηρίων προβλέπονται από την ισχύουσα Προξενική Νομοθεσία (Κ.Ν. 4952/31 άρθρο 199 έως 208) και ανέρχονται, ανάλογα με την κατηγορία στην οποία υπάγονται οι ομογενείς μας, από ατελώς (σε ιερείς, απόρους, σπουδαστές,ναύτες κ.λπ) μέχρι 33,20 Μετ. Δρχ. (Δηλαδή 49,80 δολ. ΗΠΑ) σε Τράπεζες μεγαλεμπόρους κ.λπ.
Λόγω της αλλαγής των δεδομένων από το 1931, η εφαρμογή της σχετικής διάταξης του Κ.Ν. 4952/31, έχει τύχει τα τελευταία χρόνια μιας ευέλικτης ερμηνείας της από τις Προξενικές Αρχές και μιας προσπάθειας για μείωση των τελών αυτών, με υπαγωγή των ομογενών μας σε χαμηλότερες κατηγορίες, οι οποίοι καταβάλλουν χαμηλότερα τέλη. 
Το Υπουργείο Εξωτερικών έχει προχωρήσει στο παρελθόν σε μελέτη του θέματος αυτού, λαμβάνοντας υπόψη τις απόψεις της ομογένειας. 'Ηδη στο πλαίσιο της κατάρτισης του νέου Οργανισμού του, έχει δρομολογηθεί η διαδικασία για αναθεώρηση της διάταξης αυτής, λαμβάνοντας υπόψη ότι λόγον επ' αυτού έχει και το Υπουργείο Οικονομικών.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
26. Στην με αριθμό 787/97 ερώτηση δόθηκε με το υπ' αριθμ. 111/19.8.97 έγγραφο από τον Υπουργό Εξωτερικών η ακόλουθη απάντηση:
"Απαντώντας στην αριθμ. 787/97 ερώτηση του Βουλευτή κ. Παναγιώτη Ψωμιάδη σας πληροφορούμε:
Είναι γνωστό ο φόρτος εργασίας που έχουν να αντιμετωπίσουν καθημερινά τα Προξενεία μας στο χώρο της τέως ΕΣΣΔ και κυρίως το Προξενικό Γραφείο Μόσχας. Παρά τις πιέσεις και τα προβλήματα, οι υπηρετούντες υπάλληλοι καταβάλλουν κάθε προσπάθεια για την εξυπηρέτηση των ενδιαφερομένων και ήδη το 1995 χορηγήθηκαν 145.000 τουριστικές θεωρήσεις σε Ρώσους πολίτες, ενώ το 1996 ξεπέρασαν στις 175.000.
Στα πλαίσια μάλιστα της προσπάθειας προώθησης του τουριστικού ρεύματος προς τη χώρα μας, το Προξενικό Γραφείο Μόσχας έχει υιοθετήσει εβδομαδιαίο πρόγραμμα για τη διευκόλυνση προσέλευσης και εξυπηρέτησης των εκεί τουριστικών γραφείων. 'Οπως όμως είναι ευνόητο, η χορήγηση θεωρήσεων εισόδου υπόκειται σε κανόνες, οι οποίοι είναι ασφαλώς αυστηρότεροι, όταν πρόκειται για πολίτες χωρών της τέως ΕΣΣΔ, λόγω των γνωστών κινδύνων λαθρομετανάστευσης και λαθρεργασίας. Η τιμή δε των θεωρήσεων έχει καθορισθεί στα 40 δολάρια, επ' αμοιβαιότητι, βάσει διμερούς Συμφωνίας με τη Ρωσική Ομοσπονδία.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση
TΩΝ ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 86/13.10.1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Στυλιανού Παπαθεμελή προς τους Υπουργούς Τύπου και Μέσων Μαζικής Ενημέρωσης, Εθνικής Οικονομίας και Οικονομικών, σχετικά με τις αυξήσεις των ταχυδρομικών τελών και τις επιπτώσεις στα θρησκευτικού περιεχομένου έντυπα.
Η ερώτηση του κ. Παπαθεμελή έχει ως εξής:
"Με κοινή από 19.8.1997 απόφαση των Υπουργών Μέσων Μαζικής Ενημέρωσης και Οικονομικών πολλαπλασιάσθηκαν τα ταχυδρομικά τέλη των διαφόρων εντύπων που διακινούνται μέσω των ΕΛ.ΤΑ. 
Οι αυξήσεις είναι παγκοσμίως πρωτοφανείς, αφού ξεκινούν από 100% οι κατώτερες και εγγίζουν το 1000% οι υψηλότερες.
Καμία λογική εξορθολογισμού δεν νομίζουμε ότι μπορεί να τις δικαιολογήσει εν γένει και αδιακρίτως. Αλλά εκεί που είναι εξωφρενικές είναι κατά κύριο λόγο τα περιοδικά θρησκευτικού περιεχομένου για τα πέραν των πέντε χιλιάδων αποστελλομένων αντιτύπων. Η αύξηση σ' αυτά υπερβαίνει τα 800%, πράγμα που σημαίνει αναγκαστική διακοπή της έκδοσής των.
Ενδεικτικά αναφέρω την περίπτωση της "Ζωής" και του "Σωτήρος" που κυκλοφορούν σε πολύ μεγάλο αριθμό αντιτύπων με τη χαμηλότατη για εβδομαδιαίο έντυπο ετήσια συνδρομή των χιλίων διακοσίων (1.200) δραχμών. Αυτά χρειάζονται με τα νέα τιμολόγια δύο χιλιάδες τετρακόσιες (2.400) δραχμές μόνο για ταχυδρομικά.
Επειδή δεν είναι δυνατόν κάποιος να επιδιώκει σ' αυτόν τον τόπο συνειδητά τη φίμωση του χριστιανικού λόγου, ζητώ την επανεκτίμηση του ζητήματος και την άμεση ανάκληση της παραπάνω αποφάσεως και για λόγους στοιχειώδους συνταγματικής ισότητας.
Τι θα κάνει η Κυβέρνηση;".
Ο Υπουργός Τύπου και Μέσων Μαζικής Ενημέρωσης κ. Δημήτριος Ρέππας έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, η πολιτεία ενδιαφέρεται για την πολυφωνία και την ακώλυτη διάδοση των ιδεών.
Γι'αυτό ακριβώς έχει αναλάβει ένα σημαντικό μέρος της δαπάνης για τη διακίνηση των εντύπων, μέσω των Ελληνικών Ταχυδρομείων. Πρέπει να πω ότι η εκταμίευση αυτή σε ετήσια βάση από τον τακτικό Προϋπολογισμό, έφθασε περίπου τα οκτώμισι δισεκατομμύρια (8.500.000.000) δραχμές, προκειμένου ακριβώς να υποστηριχθεί η διακίνηση των εντύπων πάσης μορφής, διαφόρων κατηγοριών, στο πλαίσιο της επιθυμίας της πολιτείας να υπάρξει ελεύθερη διάδοση των ιδεών και πολυφωνία.
Θα έπρεπε, όμως, να προχωρήσουμε στην ορθολογικοποίηση του συστήματος, να πάρουμε πρωτοβουλία για όλες εκείνες τις απαραίτητες μεταβολές, οι οποίες θα επεδίωκαν και θα επιτύγχαναν ένα συγκερασμό μεταξύ του στόχου αυτής της επιθυμητής πολυφωνίας αφ'ενός και του στόχου της υγιούς οικονομικής δραστηριότητας των οργανισμών του δημοσίου αφ'ετέρου.
'Αλλωστε, ο ν. 2328/1995, στο άρθρο 13, παράγραφος 15, δίνει αυτήν τη δυνατότητα, να προχωρούμε δηλαδή σε όλες εκείνες τις αλλαγές που είναι απαραίτητες, με βάση αφ'ενός τον αριθμό των εντύπων που διακινούνται, αφ'ετέρου την οικονομική δυνατότητα και ευχέρεια που έχει το Υπουργείο, ή τα Ελληνικά Ταχυδρομεία, προκειμένου να υποστηρίξει αυτήν τη διακήρυξη των εντύπων.
Πρέπει να πω, κύριοι συνάδελφοι, ότι με βάση την απόφαση, την οποία μνημονεύει και ο κ.Παπαθεμελής στην ερώτησή του, θα έπρεπε το ποσό αυτό να περιορισθεί στα τρεισήμισι δισεκατομμύρια (3.500.000.000) ετησίως, ποσό επίσης σημαντικό -δεν πρέπει να το παραβλέπουμε αυτό- προκειμένου να υπάρξει μια εξυγίανση, επαναλαμβάνω και πάλι, των Ελληνικών Ταχυδρομείων που παρουσιάζουν υψηλά ελλείμματα και δι'αυτού του τρόπου.
Η συγκεκριμένη κατηγορία των εντύπων θρησκευτικού περιεχομένου, υποστηρίζεται μέχρι του ύψους των πέντε χιλιάδων τευχών και από κει και πέρα, υπάρχει πρόβλεψη για ένα ειδικό τιμολόγιο, με μια έκπτωση που μπορεί να φτάνει το 20%, κατόπιν συνεννόησης των εκδοτών των συγκεκριμένων εντύπων με τη διοίκηση των Ελληνικών Ταχυδρομείων, με δική μας βεβαίως παρέμβαση.
'Οταν μιλούμε γι'αυτές τις αυξήσεις, επειδή η εικόνα που δημιουργείται δεν είναι αληθής, πρέπει να πω ότι, όταν για εκατό γραμμάρια βάρους, η τιμή είναι τρεις δραχμές και αυξάνεται σε εννέα δραχμές, η αύξηση αυτή βεβαίως σε ποσοστά είναι 200%. Σε απόλυτα μεγέθη, όμως, είναι μόλις έξι δραχμές. Για τις παραπάνω έξι αυτές δραχμές που καλούνται να καταβάλουν τα έντυπα, το Υπουργείο μας απέναντι στα ΕΛ.ΤΑ. επιβαρύνεται με σαράντα (40) περίπου δραχμές ανά έντυπο.
Πρέπει να πω για τα συγκεκριμένα έντυπα -και κλείνω μ'αυτό- ότι την προηγούμενη χρονιά, τα είκοσι πέντε περίπου θρησκευτικά έντυπα, με το προηγούμενο σύστημα τιμολόγησης, επιδοτήθηκαν από το Υπουργείο μας με εξακόσια εννενήντα εκατομμύρια (690.000.000) δραχμές. Επτακόσια εκατομμύρια (700.000.000) περίπου δραχμές πληρώσαμε τον προηγούμενο χρόνο για να επιδοτήσουμε τη διακίνηση των θρησκευτικών μόνο εντύπων, που είναι είκοσι πέντε τον αριθμό.
Ειδικότερα ο "ΣΩΤΗΡ" και η "ΖΩΗ", που αναφέρονται ως παραδείγματα στη δική σας ερώτηση, κύριε συνάδελφε, πρέπει να πω ότι το 1996 επιδοτήθηκαν με διακόσια πενήντα εκατομμύρια (250.000.000) δραχμές ο "ΣΩΤΗΡ" και εκατόν τριάντα εκατομμύρια (130.000.000) δραχμές η "ΖΩΗ". Είναι τα δύο έντυπα που έχουν και τη μεγαλύτερη κυκλοφορία ή τη διακίνηση του μεγαλύτερου αριθμού φύλλων.
Πιστεύω ότι όλοι ενδιαφερόμαστε για τη διάδοση των ιδεών,όλοι βεβαίως έχουμε ενδιαφέρον για να προβάλονται οι δραστηριότητες της εκκλησίας και βεβαίως η Ορθοδοξία αποτελεί μέριμνα όλων μας. Θα πρέπει, όμως, ταυτοχρόνως αυτό να επιδιώκεται με το ενδιαφέρον μας για την υγιή, επαναλαμβάνω, οικονομική δραστηριότητα των οργανισμών του δημοσίου.
Νομίζουμε ότι η ρύθμιση, η οποία έχει γίνει, επιτυγχάνει αυτό το συγκερασμό.
ΠΡΟΕΔΡΟΣ (Απόστολος Κακλαμάνης): Ο κ.Παπαθεμελής έχει το λόγο.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, εκπλήσσομαι κυριολεκτικά με την απάντηση του κυρίου Υπουργού. 
'Ισως, επειδή μιλούμε και για θρησκευτικά έντυπα, θα πρέπει να πω ότι ποτέ η έννοια της αμαρτίας δεν θα ήταν πιο εύστοχη και ότι το σύνολο της επιχειρηματολογίας του αγορεύσαντος Υπουργού, είναι προφάσεις εν αμαρτίαις. 
Δεν είναι δυνατόν μ'αυτές τις αλχημείες να απαντάται αυτή η ερώτηση, κύριε Ρέππα. Ξέρετε πάρα πολύ καλά ότι με την απόφαση κάνατε τρεις-τέσσερις ομάδες.
Η πρώτη ομάδα, αφορά τις εφημερίδες, πολιτικές, οικονομικές, αθλητικές, δημοσίων αγγελιών, Αθηνών, Θεσσαλονίκης, επαρχιακές.
Η δεύτερη ομάδα που είναι ισοδύναμη με την πρώτη, αφορά περιοδικά πολιτικού και οικονομικού περιεχομένου και η τρίτη ομάδα αφορά περιοδικά πολιτικού, συνδικαλιστικού, επιστημονικού, οικονομικού και πολιτιστικού περιεχομένου. Αυτή είναι η πρώτη κατηγορία της γ' ομάδας. Η δεύτερη κατηγορία είναι θρησκευτικού, κλαδικού και ποικίλου περιεχομένου.
Για τις πρώτες ομάδες κάνετε μία αύξηση 100%. Και δεν λέτε την αλήθεια εδώ αυτήν τη στιγμή, όταν δεν αναφέρετε ποιο είναι το κόστος της διακίνησης των χιλιάδων, χιλιάδων εντύπων όλων των προηγουμένων ομάδων. Ξεχωρίζετε τα θρησκευτικά έντυπα, τα οποία βάζετε στο στόχαστρο. Και διακατέχεστε από την ψευδαίσθηση ότι θα σώσετε το πρόβλημα του ελληνικού προϋπολογισμού με αυτά, όταν χθες το μεσημέρι εδώ η Βουλή -διαβάζω σήμερα- χάρισε διακόσια δισεκατομμύρια (200.000.000.000) με ποικίλες αιτίες και αφορμές, σε κατάχρεους συνεταιρισμούς και άλλους κακούς διαχειριστές του δημοσίου χρήματος.
Μιλάτε, δε, για επιδότηση στα περιοδικά αυτά και δεν λέτε τι εννοείτε. Δηλαδή, τι θα πει επιδότηση; Τους δώσατε χρήματα; 'Οχι φυσικά. Τα κλείνετε αυτά τα περιοδικά και τα κλείνετε συνειδητά φοβούμαι τώρα, διότι μέχρι τη στιγμή που σας έκανα την ερώτηση, είχα την αίσθηση ότι μπορούσατε να αναθεωρήσετε αυτήν την απόφαση. Αλλά και για λόγους συνταγματικής ισότητας, αν άλλοι λόγοι δεν σας πείθουν να επανεξετάσετε την απόφασή σας, δεν μπορείτε να κάνετε αυτές τις δυσμενείς διακρίσεις για τα θρησκευτικά έντυπα. Δεν είναι δυνατόν να είστε "ακριβοί στα πίτουρα και φθηνοί στο αλεύρι". Δεν είναι δυνατόν να είστε "ακριβοί στο ξύδι και φθηνοί στο λάδι"...
ΠΡΟΕΔΡΟΣ (Απόστολος Κακλαμάνης): Καλώς, κύριε συνάδελφε. Ο κύριος Υπουργός έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, μίλησα τη γλώσσα της αλήθειας, επειδή δεν θέλω να είμαι ούτε γραμματεύς ούτε φαρισαίος υποκριτής. Είπα ότι το κοινωνικό σύνολο επιβαρύνεται με συγκεκριμένα ποσά, προκειμένου να υποστηριχθεί η διακίνηση θρησκευτικών εντύπων, τα οποία είναι είκοσι πέντε συνολικά στον αριθμό και τα οποία, ορισμένα εξ αυτών, διακινούν το μεγαλύτερο αριθμό τεχνών, εξ όλων των εντύπων. Αναφέρθηκα σε δύο συγκεκριμένα έντυπα, τα οποία έχουν τη μεγαλύτερη διακίνηση μέσω των Ελληνικών Ταχυδρομείων. Και βεβαίως το Υπουργείο μας καταβάλλει τα αντίστοιχα ποσά στα Ελληνικά Ταχυδρομεία, προκειμένου να εξυπηρετήσει αυτήν τη διακίνηση των εντύπων.
'Αρα, το κοινωνικό σύνολο αναλαμβάνει αυτήν την οικονομική επιβάρυνση -ας την ονομάσω έτσι- προκειμένου να διαδίδονται αυτές οι ιδέες και μάλιστα στο κοινωνικό σύνολο, πάρα πολλοί θα ήταν αυτοί, οι οποίοι δεν θα επιθυμούσαν να συνδράμουν τη διάδοση αυτών των ιδεών.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Πόσα εκατομμύρια εντύπων διακινούνται ακριβώς; 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Παρά ταύτα θεωρούμε ότι είναι απαραίτητο να υπάρχει αυτή η υποστήριξη, σ' αυτής της κατηγορίας τα έντυπα, επειδή ακριβώς συνιστούν ένα στοιχείο του πολιτισμού μας, υπό την ευρεία έννοια.
ΣΤΥΛΙΑΝΟΣ ΑΓΓΕΛΟΣ ΠΑΠΑΘΕΜΕΛΗΣ: Αυτής της κατηγορίας τα έντυπα είναι κάτω από το ένα χιλιοστό των συνολικών εντύπων που διακινούνται; 
ΠΡΟΕΔΡΟΣ (Απόστολος Κακλαμάνης): Μη διακόπτετε, κύριε συνάδελφε. Είπατε τις απόψεις σας. 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Αν μου επιτρέπετε, επαναλαμβάνω και πάλι, ότι η αναφορά σε ποσοστιαίες αυξήσεις προσφέρεται για τη δημιουργία εντυπώσεων. Αλλά αντιλαμβάνεστε, όταν οι αυξήσεις αυτές είναι του ύψους των έξι (6) δραχμών, σε απόλυτους αριθμούς, επειδή από τις τρεις (3) δραχμές για τα εκατό γραμμάρια πάμε στις εννέα (9) δραχμές, είναι μία αύξηση ποσοστιαία 200%. Είναι εντυπωσιακό να μιλάς για αύξηση 200%.
Αλλά όταν αποκαλύπτεται ότι αυτό το 200% μεταφράζεται σε έξι (6) δραχμές, αύξηση που συνεπάγεται αυτομάτως για εμάς αύξηση σαράντα (40) δραχμών ανά έντυπο, γιατί τέτοια υποχρέωση αναλαμβάνουμε έναντι των Ελληνικών Ταχυδρομείων, αντιλαμβάνεστε ποιο είναι το μέγεθος του προβλήματος. 
Και πρέπει να πω ότι οι κατηγορίες αυτές, κύριε Παπαθεμελή, δεν δημιουργήθηκαν από εμάς. Είναι κατηγορίες, οι οποίες προβλέπονται από το βασικό ν. 2328/1995, τον οποίο και εσείς ψηφίσατε. Αν με την κριτική την οποία κάνετε, εκλάβω ότι διατυπώνετε μία πρόταση, για την ανάγκη να εξομειωθούν τα θρησκευτικά με τα πολιτικά και τα άλλα έντυπα, ευχαρίστως να εξετάσουμε αυτήν την ιδέα.
ΣΤΥΛΙΑΝΟΣ -ΑΓΓΕΛΟΣ ΠΑΠΑΘΕΜΕΛΗΣ: Μα, βεβαίως. 
ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε. Αφήστε τον τον Υπουργό να ολοκληρώσει την άποψή του.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Οπότε τότε, προκειμένου να εξασφαλίσουμε την επιθυμητή ισορροπία, θα πρέπει να διευκολυνθούν ακόμη περισσότερο τα θρησκευτικού περιεχομένου έντυπα, αλλά να επιβαρυνθούν κατά τι τα πολιτικού περιεχομένου. Δηλαδή, να επιβαρυνθούν τα πολιτικού περιεχομένου σε κάποιο βαθμό, προκειμένου αυτή η επιβάρυνση να δοθεί προς ωφέλεια τωνν θρησκευτικού περιεχομένου εντύπων, τα οποία έτσι θα ελαφρυνθούν. Αυτό είναι κάτι που μπορούμε να το αντιμετωπίσουμε.
ΠΡΟΕΔΡΟΣ (Απόστολος Κακλαμάνης): Το αντικείμενο αφορά σε θρησκευτικά έντυπα, αλλά η φόρτιση και στοιχεία ακόμα, που δεν θέλω να δώσω τον όρο, στη συζήτηση δεν νομίζω ότι είναι αναγκαία. 
Δεύτερη είναι η με αριθμό 89/14.10.1997 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Δημόσιας Τάξης, σχετικά με τα μέτρα που πρόκειται να ληφθούν για την αντιμετώπιση των προβλημάτων που δημιουργούνται από τους αλλοδαπούς κακοποιούς και λόγω της μείωσης του έμψυχου δυναμικού της Αστυνομίας και της Αγροφυλακής.
Η ερώτηση της κ. Φουντουκίδου έχει ως εξής:
Η κτηνωδία που συνέβη κατά την 7.10.1997 στην Κρύα Βρύση Γιαννιτσών, με το βιασμό μιας γυναίκας και τη ληστεία σε βάρος συγγενών της υπό την απειλή όπλων από τέσσερις Αλβανούς, επαναφέρει με τρόπο τραγικό το πρόβλημα της προστασίας των Ελλήνων πολιτών από οργανωμένες συμμορίες αλλοδαπών που λυμαίνονται τη χώρα μας και ιδιαίτερα την ελληνική ύπαιθρο.
Το θέμα είχα ξαναθέσει με ερώτηση που είχα υποβάλει, με αφορμή προηγηθέντα εγκλήματα και έλαβα απάντηση φιλολογική, μάλλον, παρά ουσιαστική από τον Υπουργό Δημόσιας Τάξης.
Τα μέχρι στιγμής ληφθέντα μέτρα αποδεικνύονται ελλιπή και αναποτελεσματικά στον τομέα της πρόληψης της εγκληματικότητας που αναπτύσσεται από αλλοδαπούς. Θα πρέπει να σημειωθεί ότι, μολονότι οι αστυνομικές διευθύνσεις καταβάλλουν κάθε δυνατή προσπάθεια, εν τούτοις δεν μπορούν να αντεπεξέλθουν στις ολοένα αυξανόμενες ανάγκες. Επίσης η αποδυνάμωση του Σώματος της Αγροφυλακής άφησε ελεύθερο το πεδίο δράσης στην ύπαιθρο. Υπό τις συνθήκες αυτές προβάλλει η ανάγκη τόνωσης του αισθήματος ασφάλειας των πολιτών και ουσιαστικής προστασίας τους. Δεδομένου ότι είναι ορατός ο κίνδυνος της εκτεταμένης διασάλευσης της έννομης τάξης, αλλά και της δηλητηριάσης της ελληνικής κοινωνίας από ένα κλίμα ξενοφοβίας και ρατσισμού που υφέρπει
Ερωτάσθε, κύριε Υπουργέ:
1. Ποια μέτρα προτίθεστε να λάβετε για την αντιμετώπιση του παραπάνω κινδύνου;
2. Σκοπεύετε να ενισχύσετε τη δύναμη των Αστυνομικών Διευθύνσεων καθώς και του Σώματος Αγροφυλακής;".
Ο Υπουργός Δημόσιας Τάξης κ. Ρωμαίος έχει το λόγο.
ΓΕΩΡΓΙΟΣ ΡΩΜΑΙΟΣ(Υπουργός Δημόσιας Τάξης): Είχα την ευκαιρία και χθες με μια ανάλογη ερώτηση να τονίσω ότι πράγματι υπάρχει πρόβλημα κυρίως με τους αλλοδαπούς προερχόμενους από την Αλβανία. Βεβαίως δεν είναι τόσο δραμματικό όσο καμιά φορά εμφανίζεται με τον υπερτονισμό γεγονότων δυσάρεστων, όπως αυτών που συνέβησαν στην Κρύα Βρύση. Το πρόβλημα όμως υπάρχει.
Γι' αυτό και προχθές στην επίσκεψη του Πρωθυπουργού κ. Σημίτη στα Τύρανα το θέμα αυτό ήταν από τα βασικά που συζητήθηκαν όχι μόνο μεταξύ εμού και του ομόλογου Υπουργού, αλλά μεταξύ και των δυο Πρωθυπουργών. Διότι εκτιμούμε ότι η αντιμετώπισή του θα πρέπει να γίνει, τουλάχιστον σε ορισμένους τομείς, σε συνεργασία με την αλβανική κυβέρνηση, αφ' ενός μεν στον περιορισμό της λαθρομετανάστευσης και αφ' ετέρου στην αντιμετώπιση των ολίγων εγκληματικών στοιχείων που δρουν στη χώρα μας. 
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ).
Γι' αυτό και συμφωνήσαμε το ερχόμενο Σαββατοκύριακο να γίνει στα Γιάννενα μια συνάντηση των διοικητών της ελληνικής και αλβανικής αστυνομίας της παραμεθώριας περιοχής, για να λάβουμε συγκεκριμένα μέτρα κοινής δράσης.
'Οσον αφορά για το νομό, είναι από τους λίγους νομούς που το έλλειμμα της οργανικής δύναμης είναι ελάχιστο, είναι οκτώ με εννέα άτομα, όταν δυστυχώς έχουμε ένα συνολικό έλλειμμα της Ελληνικής Αστυνομίας που ξεπερνά τις τρεις χιλιάδες. Παράλληλα σ' αυτήν την περιοχή υπάρχουν τα μεταβατικά αποσπάσματα, τα οποία έχουν κάποιο αποτέλεσμα. Διότι διαφορετικά η κατάσταση θα ήταν πολύ πιο δραμματική. Σε ορισμένες, όμως, περιοχές, όπως στην Πέλλα και αλλού, που εμφανίζεται τον τελευταίο καιρό αυξημένη δραστηριότητα, παλεύουμε όχι με αύξηση της δύναμης, που όπως γνωρίζετε δεν είναι εφικτή, όχι μόνο λόγω ελλείμματος αλλά και του συστήματος των μεταθέσεων, αλλά με έκτακτες αποστολές για να βοηθήσουμε την τοπική αστυνομία στην αντιμετώπιση του προβλήματος.
Τέλος, για την Αγροφυλακή πρέπει να σας υπενθυμίσω ότι η λειτουργία της Αγροφυλακής με τις ρυθμίσεις του ν.2218/1994, όπως τροποποιήθηκε με τον ν.2240/1994, το προσωπικό δηλαδή της Αγροφυλακής που υπηρετεί στις περιφέρειες έχει αποσπασθεί στις νομαρχιακές αυτοδιοικήσεις, οι οποίες πλέον έχουν και την αρμοδιότητα για τη συγκρότηση και τη λειτουργία της. Ευχαριστώ.
ΠΡΟΕΔΡΕΥΩΝ (Παναγιώτης Ν.Κρητικός): Η κ. Φουντουκίδου έχει το λόγο.
ΠΑΡΘΕΝΑ ΦΟΥΝΤΟΥΚΙΔΟΥ: Δυσάρεστα είπατε βέβαια και εσείς, κύριε Υπουργέ, φαινόμενα αυτά τα οποία παρατηρήθηκαν, αλλά εγώ θα ήθελα να προσθέσω και επαναλαμβανόμενα. Και ο ηθικός θάνατος μιας γυναίκας, η καταρράκωση της ανθρώπινης υπόστασης και αξιοπρέπειας ήταν απλώς αυτά που έκαναν να ξεχυλίσει το ποτήρι. 'Οτι έχουμε αύξηση της εγκληματικότητας ορισμένης μορφής, είναι γνωστό σε όλους. Μάλιστα τόσο γνωστό που θαρρώ ότι κανένας πλέον δεν αισθάνεται ασφαλής στην πόλη του και στη χώρα του. Ο φόβος και η ανασφάλεια είναι γνωστό πλέον ότι συνοδεύουν τον 'Ελληνα πολίτη, είτε στην ύπαιθρο είτε στα αστικά κέντρα.
Αντιλαμβάνεσθε, λοιπόν, -χαίρομαι που το θέσατε ως προτεραιότητα- ότι αυτό θα έπρεπε να είναι η μεγάλη σας προτεραιότητα, δηλαδή η τόνωση του αισθήματος ασφάλειας του 'Ελληνα πολίτη, θα έπρεπε να είναι, κύριε Υπουργέ, το δικό σας μεγάλο στοίχημα, διότι ειδικά η κατάσταση στην ύπαιθρο δεν παίρνει άλλο. 'Εχει αρχίσει πλέον να υφέρπει και να αναπτύσσεται ένα κλίμα ξενοφοβίας και ρατσισμού. Φοβάμαι ότι οι πολίτες ασυντόνιστα και χωρίς κατεύθυνση από την πολιτεία θα αναγκαστούν να πάρουν το θέμα της ασφάλειας στα χέρια τους. Και αντιλαμβάνεσθε ότι η ελληνική κοινωνία πλέον θα οδηγηθεί σε παρακμή, θα οδηγηθεί στο μεσαίωνα.
Η Αστυνομική Διεύθυνση Πέλλας κάνει ομολογουμένως φιλότιμες προσπάθειες. Θα σας υπενθυμίσω όμως ότι ο οργανισμός της έγινε το 1984, όπου δεν υπήρχε το φαινόμενο της λαθρομετανάστευσης, ότι έχει έλλειψη δεκαοκτώ οργανικών θέσεων ότι το 40% των υπηρετούντων φεύγει με απόσπαση και το 70% των εκεί υπηρετούντων ασχολούνται αποκλειστικά με τη λαθρομετανάστευση. Αντιλαμβάνεσθε ότι η συνεισφορά τους δεν μπορεί εκ των πραγμάτων να είναι η επιθυμητή, αυτή που ο τόπος μας πραγματικά χρειάζεται.
Πιστεύω, λοιπόν, ότι θα πρέπει να ενισχύσουμε τις διόδους, θα πρέπει ίσως να υλοποιηθεί και η πολλάκις εξαγγελθείσα σύσταση της αστυνομίας συνόρων, ή όποια άλλα μέτρα πέραν και επιπλέον από την κατεύθυνση της συνεργασίας με την αλβανική κυβέρνηση. Η λαθρομετανάστευση είναι οικονομικό φαινόμενο. Νομίζω ότι όσο ισχυρά μέτρα και αν ληφθούν, ελάχιστα θα εμποδίσουν τη διάθεση του ανθρώπου στην αναζήτηση καλύτερης ζωής, στην αναζήτηση ίσως και της ελευθερίας του καμιά φορά, αλλά μπορούμε αισθητά να το μειώσουμε εάν πάρουμε γενναία μέτρα και αν το θέμα της ασφάλειας του 'Ελληνα πολίτη το αναγάγουμε σε ύψιστη προτεραιότητα.
ΠΡΟΕΔΡΕΥΩΝ (Παναγιώτης Ν.Κρητικός): Ο Υπουργός Δημόσιας Τάξης κ.Ρωμαίος έχει το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, αυτά τα γενναία μέτρα λαμβάνουμε καθημερινά και ενισχύονται. Μέσα, δε, σ'αυτό το μήνα θα κατατεθεί και το νομοσχέδιο για τη συνοριακή αστυνομία. Μάλιστα δε στους πρώτους μήνες του 1998 θα εγκατασταθεί και νομίζουμε ότι θα είναι ένα πρόσθετο γενναίο μέτρο για την αντιμετώπιση της κατάστασης.
'Οσον αφορά τον οργανισμό συμφωνώ ότι οι οργανικές αυτές θέσεις έχουν ξεπεραστεί πλέον και ήδη συντάσσεται νέο οργανόγραμμα για όλες τις διευθύνσεις, προκειμένου να αυξήσουμε τη δύναμη στην περιφέρεια. Και με τους νέους αστυνομικούς, οι οποίοι απ'αυτόν το μήνα εισέρχονται στο Σώμα.
Ευχαριστώ.
ΠΡΟΕΔΡΕΥΩΝ (Παναγιώτης Ν.Κρητικός): Κύριοι συνάδελφοι, έχω την τιμή να ανακοινώσω στο Σώμα ότι από τα δυτικά θεωρία παρακολουθούν τη συνεδρίασή μας σαράντα εννέα μαθητές και δύο συνοδοί καθηγητές από το Α' Λύκειο Πεύκης, αφού προηγουμένως ξεναγήθηκαν στην αίθουσα "ΕΛΕΥΘΕΡΙΟΣ ΒΕΝΙΖΕΛΟΣ". Τους καλωσορίζουμε στο Κοινοβούλιο. Είναι δε και γειτονόπουλα του κυρίου Προέδρου.
(Χειροκροτήματα απ'όλες τις πτέρυγες)
Τρίτη είναι η με αριθμό 91/15.10.1997 επίκαιρη ερώτηση πρώτου κύκλου του Βουλευτή του Κ.Κ.Ε. κ. Δημητρίου Κωστόπουλου, προς τον Υπουργό Υγείας και Πρόνοιας, σχετικά με την επίλυση των οικονομικών και άλλων αιτημάτων των εργαζομένων στο Νοσοκομείο Ευαγγελισμός.
Η ερώτηση του κυρίου συναδέλφου έχει ως εξής:
"Σε κινητοποιήσεις βρίσκονται αρκετές εβδομάδες οι εργαζόμενοι στο Νοσοκομείο "Ευαγγελισμός", διεκδικώντας την ικανοποίηση οικονομικών τους και άλλων αιτημάτων για την καλύτερη λειτουργία του Νοσοκομείου.
Η Κυβέρνηση αντί να προχωρήσει στην ικανοποίηση των αιτημάτων των εργαζομένων και στην επίλυση των οξυμένων προβλημάτων που αντιμετωπίζει το Νοσοκομείο, κωφεύει και επιδεικνύει απαράδεκτη αδιαφορία. Με αυτή την τακτική φέρει εξ ολοκλήρου την ευθύνη για τη δημιουργία πρόσθετων προβλημάτων στη λειτουργία του μεγαλύτερου νοσηλευτικού ιδρύματος της χώρας.
Ερωτάται ο κύριος Υπουργός εάν προτίθεται η Κυβέρνηση να προχωρήσει στην ικανοποίηση των αιτημάτων των εργαζομένων του Νοσοκομείου "Ευαγγελισμός" και στην επίλυση των οξυμένων προβλημάτων που αντιμετωπίζει στη λειτουργία του, τα οποία όπως είναι γνωστό δεν αποτελούν "προνόμιο" του συγκεκριμένου Νοσοκομείου, αλλά αντίθετα τα αντιμετωπίζουν όλα τα νοσοκομεία της χώρας."
Ο Υφυπουργός Υγείας και Πρόνοιας κ. Εμμανουήλ Σκουλάκης έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Κατ'αρχάς, αγαπητέ συνάδελφε, το θέμα το οποίο φέρνετε με την επίκαιρη ερώτησή σας σήμερα προς συζήτηση, έχει ρυθμιστεί, όπως πιθανόν να γνωρίζετε. 'Εχω στη διάθεσή σας, εάν θέλετε και το κείμενο το οποίο εξέδωσε η επιτροπή αγώνα στις 13.10.1997.
Η αποζημίωση για την υπερωριακή απασχόληση του προσωπικού, που ήταν και ο κύριος λόγος των κινητοποιήσεων των εργαζομένων, για τους μήνες Ιούλιο και Αύγουστο έχει ήδη καταβληθεί. Για το επόμενο χρονικό διάστημα θα καταβληθεί μέχρι το τέλος του έτους 1997, όπως τουλάχιστον μας γνώρισε το Νοσοκομείο, σύμφωνα με τις οδηγίες που έχουν δοθεί στα διοικητικά συμβούλια όλων των νοσοκομείων της χώρας με βάση την ισχύουσα νομοθεσία για την κάλυψη πρόσθετων αναγκών σε όσους πράγματι πιστοποιείται ότι έχουν πραγματοποιήσει τις υπερωρίες αυτές.
Απλά ήθελα να σας πω, να σας υπενθυμίσω, ότι με το άρθρο 18 του ν. 2470/1997 καθορίζεται ότι, για το προσωπικό των υπηρεσιών, που λειτουργούν σε δωδεκάωρη ή εικοσιτετράωρη βάση ή όλες τις ημέρες του μήνα, το ανώτατο όριο υπερωριακής απασχόλησης κατ'έτος, για κάθε υπάλληλο, είναι μέχρι εξακόσιες ώρες. Και έχει σταλεί ερμηνευτική εγκύκλιος δύο φορές από το Υπουργείο Υγείας στα διοικητικά συμβούλια όλων των νοσοκομείων της χώρας -τη γνωρίζουν αυτήν την εγκύκλιο οι εργαζόμενοι-η οποία λέει τα εξής: "Τι σημαίνει πραγματικές υπερωρίες: Πραγματικές υπερωρίες που αποδεικνύονται με συγκεκριμένα στοιχεία και καλύπτουν πραγματικές υπηρεσιακές ανάγκες".
Αυτή ήταν η απάντηση του Υπουργείου Υγείας. Τους είδαμε, τους ξαναείδαμε, τους εξηγήσαμε. Δεν σημαίνει αδιαφορία, κύριε Κωστόπουλε, η στάση του Υπουργείου, η οποία ήταν ξεκάθαρη. Ναι, θα πληρώνονται όλες οι υπερωρίες των εργαζομένων, όχι μόνο στον "Ευαγγελισμό", αλλά σε όλα τα νοσοκομεία της χώρας, φθάνει να έχουν προγραμματισθεί σύμφωνα με τις ανάγκες και να επιβεβαιώνονται από τα θεσμοθετημένα όργανα ότι πραγματοποιήθηκαν.
Εάν έχετε άλλη άποψη, πείτε μας. Να πληρώνονται δηλαδή υπερωρίες που δεν πραγματοποιήθηκαν;
'Οσον αφορά τις ανάγκες του προσωπικού, όπως σε όλα τα νοσοκομεία έτσι και στον "Ευαγγελισμό" υπάρχουν κενά. Δεν είναι, όμως, τόσο πολύ μεγάλα όσο φαίνονται. Σε συνολικό προβλεπόμενο αριθμό από τον οργανισμό του Νοσοκομείου ενιακοσίων δεκαοκτώ θέσεων ιατρικού προσωπικού, υπηρετούν επτακόσιοι εβδομήντα. Στη Νοσηλευτική Υπηρεσία προβλέπονται χίλιοι τετρακόσιοι και υπηρετούν χίλιοι. Στη Διοικητική Υπηρεσία προβλέπονται χίλιοι τρακόσιοι είκοσι και υπηρετούν χίλιοι.
Βεβαίως, υπάρχουν κενά. Μέσα από τις δυνατότητες που μας παρέχονται από τις προσλήψεις που μας εγκρίνει το Υπουργικό Συμβούλιο και ο "Ευαγγελισμός" πήρε το μερίδιό του -στη δευτερολογία μου θα σας απαντήσω τι ακριβώς πήρε- και αν συνεχιστούν αυτοί οι ρυθμοί εγκρίσεων προσλήψεων προσωπικού, νομίζω ότι δεν είναι τα πράγματα έτσι όπως τα παρουσίαζαν οι εργαζόμενοι στις ανακοινώσεις τους. Επικαλούμενοι πάντα τις ελλείψεις προσωπικού, ήθελαν να εγκρίνει το διοικητικό συμβούλιο υπερωρίες παραπάνω από εκείνες που είχαν κάνει.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κωστόπουλος έχει το λόγο.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δεν έχω ενημερωθεί ότι τακτοποιήθηκε το ζήτημα. Μας πιάνεις "αδιάβαστους", κύριε Υφυπουργέ. Αυτό που ξέρω όμως είναι ότι και την προηγούμενη φορά είπατε ότι τακτοποιήθηκε και οι άνθρωποι αναγκάστηκαν πάλι να βγουν στο δρόμο. Υπάρχει ένας κύκλος όχι και τόσο ομαλός στην τακτοποίηση των ζητημάτων.
Κύριε Υφυπουργέ, αυτές τις ημέρες, είχαμε την ευκαιρία να παρακολουθήσουμε μέσω της Τηλεόρασης, τις δηλώσεις σας για τις κινητές μονάδες, που θα φτιάξετε στην εθνική οδό. Είναι καλό στο βαθμό που θα πραγματοποιηθεί, γιατί όλοι θρηνούμε θύματα και όλοι στις οικογένειές μας, στον ευρύτερο χώρο των συγγενών, μας έχουμε θύματα.
'Ομως, ενώ κάνετε αυτήν την εξαγγελία, την ίδια στιγμή κλείνετε τα μάτια σε μια άσχημη πραγματικότητα, που υπάρχει στα νοσοκομεία. Θυμίζει η υπόθεση την παροιμία "δεν έχουμε να φάμε, ραπανάκια για την όρεξη..."
Δεν είναι καλή η κατάσταση στα νοσοκομεία. Το Ε.Σ.Υ. αποτελεί φάντασμα. Και με τα νομοσχέδια, που έχετε φέρει σαν Κυβέρνηση κατά καιρούς, με την ανωνυμοποίηση των πάντων, ανοίγετε διάπλατα τους δρόμους για την ιδιωτικοποίηση των νοσοκομείων. Αυτό έρχεται να αναδείξει η κινητοποίηση των εργαζόμενων στο νοσοκομείο "Ο Ευαγγελισμός".
Σταθήκατε στις υπερωρίες. Και μάλιστα, μας βάλατε το μαχαίρι στο λαιμό και μας είπατε: Πέστε μας: Να παίρνουν υπερωρίες, χωρίς να δουλεύουν; Και περιμένετε να σας πούμε εμείς: Ναι. Να είναι τεμπέληδες. Να κατακτήσουν το δικαίωμα στην τεμπελιά, δηλαδή και να παίρνουν μισθό χωρίς να δουλεύουν. Ε, όχι βέβαια! Να μας πείτε εσείς, όμως, τι είναι οι πλασματικές υπερωρίες, που δώσατε στο παρελθόν. Δεν είναι υπερωρίες. 'Ηταν κάποιο επίδομα κάποιας απασχόλησης και το βαφτίσατε "υπερωρίες", για να κλείσετε τα μάτια αυτού του κόσμου. Εσείς και οι προηγούμενες κυβερνήσεως, όλες οι κυβερνήσεις, αυτό κάνατε για να ξεφύγετε από τις πιέσεις.
Και ήρθατε με το νόμο και καταργήσατε τις υπερωρίες, χωρίς να δώσετε σε αυτούς τους ανθρώπους μια ανάσα. Την ίδια στιγμή, βεβαιώνετε ο ίδιος ότι έχουμε έλλειψη προσωπικού στα νοσοκομεία και στο νοσοκομείο "Ο Ευαγγελισμός", το μεγαλύτερο νοσοκομείο της χώρας. Εδώ, έρχεσθε σε μια αντίφαση. Και ενώ διαπιστώνετε έλλειψη προσωπικού, δεν δίνετε στον κόσμο αυτόν μια οικονομική ανάσα, για να ανταποκριθούν στα πρόσθετα καθήκοντα που έχουν.
Κύριε Υφυπουργέ, εάν δεν υπάρξει αντιμετώπιση του κόσμου της υγείας, νοσηλευτικού και ιατρικού προσωπικού, η κατάσταση θα πηγαίνει από το κακό στο χειρότερο και οφείλουν όλοι να αντισταθούν. Αυτό το μήνυμα θέλουμε να στείλουμε, με αφορμή την κινητοποίηση των εργαζόμενων και στα πλαίσια της επίκαιρης ερώτησης.
ΠΡΟΕΔΡΕΥΩΝ (Παναγιώτης Ν. Κρητικός): Κύριε Κωστόπουλε, όπως αντιλαμβάνεσθε, γενικεύσατε το θέμα και δεν ήταν στα πλαίσια της επίκαιρης ερώτησης.
Ο κύριος Υφυπουργός έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Κύριε Πρόεδρε, θα καταθέσω στα Πρακτικά το κείμενο της επιτροπής αγώνα, που έχει ημερομηνία 13.10.1997. Αυτό σημαίνει ότι είμαι διαβασμένος. Διαβάζω, λοιπόν, το κείμενο της επιτροπής αγώνα, που λέει:
"Πληροφορηθήκαμε από το διοικητικό διευθυντή του νοσοκομείου την απόφασή σας, να ικανοποιήσετε το αίτημά μας για καταβολή των ωρών υπερωριακής απασχόλησης, σύμφωνα με τον αρχικό σας προγραμματισμό για το έτος 1997."
Θα το καταθέσω για τα Πρακτικά και θα είναι στη διάθεσή σας.
ΣΤΡΑΤΗΣ ΚΟΡΑΚΑΣ: Τι λέει παρακάτω;
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Θα σας διαβάσω αμέσως:
"Κατόπιν αυτού, η γενική συνέλευση των εργαζομένων ομόφωνα ψήφισε την αναστολή των κινητοποιήσεών μας, μέχρι το μήνα Νοέμβριο, όπου θα συζητείται ο προϋπολογισμός του Νοσοκομείου."
ΣΤΡΑΤΗΣ ΚΟΡΑΚΑΣ: Αντε, πάλι από την αρχή!
ΕΜΜΑΝΟΥΗΛ ΣΚΟΥΛΑΚΗΣ (Υφυπουργος Υγείας και Πρόνοιας): Εκείνο, που εγώ σας είπα, είναι ότι έχει ρυθμισθεί το θέμα.
(Στο σημείο αυτό ο Υφυπουργός κ. Εμμανουήλ Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΣΤΡΑΤΗΣ ΚΟΡΑΚΑΣ: 'Οχι. Θα ρυθμισθεί!
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, όχι διάλογος.
Είπε ο κ. Κωστόπουλος ότι είναι αδιάβαστος. Αυτό, όμως, δεν σημαίνει ότι θα γίνει τώρα το μάθημα!
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): 'Οσον αφορά, κύριε Kωστόπουλε, για τις ελλείψεις προσωπικού, σας είπα ότι το Νοσοκομείο "Ο Ευαγγελισμός" από τις προσλήψεις των δέκα χιλιάδων, που εγκρίθηκαν την περίοδο 1996-1997 -και δεν είναι μικρός ο αριθμός, δεν είναι τυχαίο νούμερο οι δέκα χιλιάδες προσλήψεις, παρά τον περιορισμό των προσλήψεων στο υγειονομικό σύστημα της χώρας- πήρε το μερίδιό του. Αν θέλετε, έχω τα στοιχεία στη διάθεσή σας:
Διακόσιες έξι θέσεις διαφόρων ειδικοτήτων νοσηλευτικού προσωπικού. Εβδομήντα θέσεις νοσηλευτικού προσωπικού έχουν προκηρυχθεί. 'Ενδεκα θέσεις παραϊατρικού προσωπικού, των οποίων η προθεσμία λήγει 27.10.1997.
Επίσης, μέχρι το τέλος του χρόνου, θα προκηρυχθούν είκοσι θέσεις τεχνικών και βοηθητικού προσωπικού.
Επίσης δώσαμε εποχιακό προσωπικό, είκοσι θέσεις νοσηλευτικού προσωπικού σε σχέση εργασίας ιδιωτικού δικαίου, εξάμηνες συμβάσεις.
Επίσης έχουμε ζητήσει την έγκριση από το Υπουργικό Συμμβούλιο για την τακτική πλήρωση πεντακοσίων θέσεων νοσηλευτικού προσωπικού για τις ανάγκες των μονάδων ενταντικής θεραπείας του νοσοκομείου. 
Τελειώνοντας, με το νέο μισθολόγιο, κύριε Κωστόπουλε, όλα τα επιδόματα ενσωματώθηκαν στο νέο μισθολόγιο και το Υπουργείο Υγείας διαβεβαιώνει και εσάς και όλους τους εργαζόμενους ότι όλες οι υπερωρίες που θα προγραμματιστούν σύμφωνα με τις ανάγκες και θα βεβαιωθούν από τα θεσμοθετημένα όργανα του νοσοκομείου, θα πληρωθούν χωρίς να λαμβάνεται κανένα άλλο μέτρο έστω και αν καλύψουν τις εξακόσιες ώρες.
ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 95/15.10.1997 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Ανάπτυξης..., με συγχωρείτε, προς την Υπουργό Ανάπτυξης -μην ακρωτηριάσουμε το έτερον σκέλος της ισότητας- σχετικά με τα προβλήματα που έχουν δημιουργηθεί στις Ασφαλιστικές Εταιρίες λόγω της συγχώνευσής των της έλλειψης ελέγχου της αγοράς κλπ.
Η ερώτηση του κ. Αποστόλου έχει ως εξής:
"Το τελευταίο διάστημα τα θέματα των ασφαλιστικών εταιριών έχουν πάρει μεγάλη δημοσιότητα από τα Μέσα Μαζικής Ενημέρωσης σε δύο κυρίως τομείς, στις συγχωνεύσεις ασφαλιστικών εταιριών και στις απάτες που διαπράττονται από ασφαλιστικές εταιρίες που τις περισσότερες φορές λειτουργούν παράνομα.
Παράλληλα δεν εμφανίζεται καμία αντίδραση από πλευράς Υπουργείου παρά μόνο κάποιες λακωνικές ανακοινώσεις.
Ερωτάται η κ. Υπουργός:
1. Τι μέτρα πρόκειται να λάβει, ώστε οι συγχωνεύσεις ασφαλιστικών εταιριών να μην οδηγήσουν σε ολιγοπώλιο της αγοράς, με αποτέλεσμα να επιβάλουν όρους στα συμβόλαια που είναι επιζήμιοι στους καταναλωτές.
2. Τι μέτρα πρόκειται επιτέλους να λάβει για την οργάνωση των αντίστοιχων υπηρεσιών της, ώστε να μπορούν να προβαίνουν σε ελέγχους αγοράς κατά τέτοιο τρόπο που να καθίσταται αδύνατη η λειτουργία παράνομων εταιριών ή και η διάπραξη παρανομιών, πλαστά συμβόλαια κλπ., των οποίων θύμα πέφτει ο πολίτης και αν σκοπεύει να αυξήσει το όριο των επιβαλλομένων προστίμων".
Η Υφυπουργός Ανάπτυξης κ. 'Αννα Διαμαντοπούλου έχει το λόγο.
ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Η ερώτηση έχει δύο σκέλη. Το ένα θέμα είναι η αντιμετώπιση πιθανής δημιουργίας ολιγοπωλίων και δεύτερον το πρόβλημα του ελέγχου.
Στο πρώτο θέμα θα αναφερθώ σε τρία σημεία.
Πρώτον, ότι στην ελληνική αγορά υπάρχουν περί τις εκατό ασφαλιστικές επιχειρήσεις, αριθμός εξαιρετικά μεγάλος για την ελληνική αγορά, ώστε να μην υπάρχει κίνδυνος δημιουργίας ολιγοπωλίων.
Δεύτερον, ότι η αρμόδια υπηρεσία σύμφωνα με το νόμο περί ανωνύμων εταιριών περί παροχής φορολογικών κινήτρων και σύμφωνα με την ισχύουσα νομοθεσία περί ανταγωνισμού, προβαίνει κάθε φορά στις εγκρίσεις συγχωνεύσεων, άρα λαμβάνονται υπόψη όλα τα απαραίτητα στοιχεία, ώστε οι συγχωνεύσεις αυτές να μην οδηγήσουν σε ασφαλιστικές εταιρίες, οι οποίες έχουν δεσπόζουσα, ιδιαίτερη θέση στην ασφαλιστική αγορά.
Τρίτον, ότι με τη συμμόρφωση της χώρας μας με τις κοινοτικές οδηγίες, καθιερώθηκε η απελευθέρωση των τιμολογίων που θεσπίζουν οι ασφαλιστικές εταιρίες και έτσι έχει εκλείψει η δυνατότητα έγκρισης από την αρμόδια εποπτική αρχή των ειδικών και γενικών όρων στα ασφαλιστικά συμβόλαια. 
'Οπως ξέρετε πολύ καλά, γιατί ήσασταν και εισηγητής στη Βουλή, κύριε συνάδελφε, το Μάϊο του 1997 άλλαξε το θεσμικό πλαίσιο που υπήρχε εβδομήντα χρόνια σ' αυτήν τη χώρα. Υπάρχει ένας νέος νόμος για την ασφαλιστική σύμβαση και νομοθεσία και για την ιδιωτική ασφάλιση και ρυθμίζονται αναλυτικά όλα αυτά τα θέματα με γνώμονα το συμφέρον του ασφαλισμένου.
Για πρώτη φορά επίσης προχωρήσαμε σε αναδιοργάνωση της εποπτικής αρχής. Και έτσι έχει σημασία να αναφερθώ σε δύο σοβαρά σημεία. Το πρώτο είναι η συγκρότηση Σώματος Ελεγκτών, οι οποίοι ήδη έχουν πιάσει δουλειά και ήδη έχουν γίνει έλεγχοι. Οι έλεγχοι αυτοί αφορούν και τον έλεγχο των τεχνικών αποθεμάτων και το περιθώριο φερεγγυότητος και τον έλεγχο της υποαποθεματοποίησης και μετά τους ελέγχους όπως και μετά τις καταγγελίες δίνεται η δυνατότητα να επιβάλονται από το νόμο πρόστιμα. 
Πρέπει, δε, να πω ότι υπάρχει αυτήν τη στιγμή σε εξέλιξη η σύνταξη του υποδείγματος του νέου συμβολαίου μεταξύ ασφαλιστικών επιχειρήσεων και των καταναλωτών, το οποίο είναι ιδιαίτερα φιλοκαταναλωτικό.
Τέλος θέλω να σας υπενθυμίσω ότι την τελευταία διετία, το Υπουργείο με ελέγχους και με συνεχή παρουσία έχει ήδη προβεί στην ανάκληση αδειών έντεκα ασφαλιστικών επιχειρήσεων, οι οποίες δεν τηρούσαν τους κανόνες για τη λειτουργία του υγιούς ανταγωνισμού.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κυρία Υπουργέ, πράγματι το καλοκαίρι συζητήθηκε το συγκεκριμένο νομοσχέδιο και ήμουν εισηγητής. Ψηφίσαμε και εμείς το συγκεκριμένο νομοσχέδιο, γιατί έγινε μία θετική κίνηση προς την πλευρά προστασίας του καταναλωτή. Βέβαια, αυτό δεν αναιρεί αυτά που ερωτώ εγώ. 
Πράγματι, έχει διαπιστωθεί ότι υπάρχουν ασφαλιστικές εταιρίες, οι οποίες λειτουργούν παράνομα, όπως πρόσφατα η "ΘΕΣΣΑΛΙΚΗ". Μπορεί να μην είναι πολλές, όμως λειτουργούν παράνομα. Και το πρόβλημα είναι ότι, όχι μόνο δεν εξυπηρετούν τους ζημιωθέντες, αλλά δεν είναι και συνεπείς απέναντι στις υποχρεώσεις τους στα αποθεματικά, στα ασφαλιστικά ταμεία, απέναντι στην εφορία.
Αυτό που ζητάμε εμείς από το Υπουργείο Ανάπτυξης είναι να γίνει αυστηρότερος ο έλεγχος και όσον αφορά την τήρηση του νόμου για τις συγχωνεύσεις, για τα ολιγοπώλια, γιατί λειτουργούν, όπως και εσείς είπατε, πάρα πολλές εταιρίες στην Ελλάδα και υπάρχει ο κίνδυνος να δημιουργηθούν απάτες, όπως και προηγούμενα ανέφερα σε βάρος των Ελλήνων καταναλωτών.
Αναφέρομαι ειδικά στην περίπτωση των προστίμων γιατί παρ' ό,τι είχαμε ζητήσει κατά τη σχετική συζήτηση να αυξηθεί το πρόστιμο, παραμένει από το 1970 στις τέσσερις χιλιάδες ECU, δηλαδή, ένα εκατομμύριo διακόσιες χιλιάδες (1.200.000) δραχμές, που για μας είναι πάρα πολύ χαμηλό. Εκείνο που ζητάμε να μάθουμε είναι εάν έχει την πρόθεση το Υπουργείο Ανάπτυξης να αντιμετωπίσει σύντομα το θέμα της αύξησης του προστίμου και αν είναι στους στόχους του άμεσα να προχωρήσει στη μηχανοργάνωση των σχετικών υπηρεσιών για να υπάρξει καλύτερος έλεγχος για την προστασία, όχι μόνο του καταναλωτή, αλλά και των εργαζομένων.
ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υφυπουργός Ανάπτυξης έχει το λόγο για να δευτερολογήσει.
ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, θα πρέπει να συμφωνήσω ότι είναι δυνατό να υπάρχει συναίνεση και συμφωνία επί της γενικής κατεύθυνσης ελέγχου και λειτουργίας της ασφαλιστικής αγοράς και είναι φυσικό να υπάρχει μία συνεχής αγωνία, ώστε αυτός ο έλεγχος να γίνει πιο συστηματικός και με καλύτερους όρους.
Κύριε συνάδελφε, το ότι αναδιοργανώθηκε, το ότι ουσιαστικά μπήκαν νέες αρχές στην εποπτική αρχή, το ότι έγινε αυτό το Σώμα, το ότι ξεκίνησαν αυτοί οι έλεγχοι εδώ και αρκετό καιρό, είναι ένα δείγμα αυτής της προσπάθειας.
Η μηχανοργάνωση των υπηρεσιών που ξεκίνησε και αυτή, είναι επίσης, ένα στοιχείο της αναδιοργάνωσης. Προφανώς λαμβάνω υπόψη πολύ σοβαρά και τη δική σας αγωνία και την αγωνία του κόμματός σας για την ένταση αυτών των ελέγχων και κάθε καταγγελία, η οποία γίνεται, όπως αυτή, στην οποία αναφερθήκατε, πρέπει να εξετασθεί αμέσως.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, η τελευταία επίκαιρη ερώτηση του δευτέρου κύκλου είναι του κ. Τσαφούλια και απευθύνεται στην Υπουργό Ανάπτυξης. Επειδή επείγεται η κυρία Υφυπουργός για υπηρεσιακούς λόγους να αναχωρήσει, εάν δεν έχετε αντίρρηση να προταχθεί για να διευκολύνουμε την κυρία Υφυπουργό.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΓΕΩΡΓΙΟΣ ΤΣΑΦΟΥΛΙΑΣ: Συμφωνώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς θα προταχθεί η τελευταία Επίκαιρη Ερώτηση του δευτέρου κύκλου.
Η με αριθμό 99/15.10.1997 επίκαιρη ερώτηση είναι του Βουλευτή του Δημοκρατικού Κοινωνικού Κινήματος κ. Δημητρίου Τσαφούλια, προς την Υπουργό Ανάπτυξης, σχετικά με τη λήψη μέτρων για την προστασία του περιβάλλοντος από τη ρύπανση του εργοστασίου της Δημόσιας Επιχείρησης Ηλεκτρισμού (Δ.Ε.Η) στη Μεγαλόπολη Αρκαδίας.
Η επίκαιρη ερώτηση του κυρίου συναδέλφου έχει ως εξής:
"Το εργοστάσιο της ΔΕΗ, στη Μεγαλόπολη Αρκαδίας, λόγω προβληματικής λειτουργίας των μονάδων παραγωγής ηλεκτρικής ενέργειας, μολύνει το περιβάλλον, με σοβαρές συνέπειες στην υγεία των κατοίκων της περιοχής.
Η εικόνα συμπληρώνεται με τη μόλυνση του ποταμού Αλφειού από τα υγρά απόβλημα του εργοστασίου, με καταστροφικές συνέπειες στις καλλιέργειες χιλιάδων στρεμμάτων του Νομού Ηλείας που αρδεύονται από το συγκεκριμένο ποταμό.
Ερωτάται ο κύριος Υπουργός:
Ποια μέτρα προτίθεται να πάρει άμεσα, ώστε να σταματήσει η ρύπανση του περιβάλλοντος από τις συγκεκριμένες μονάδες της ΔΕΗ στην περιοχή και να προστατευθούν οι καλλιέργειες εκατοντάδων παραγωγών;"
Η κυρία Υφυπουργός Ανάπτυξης έχει το λόγο.
ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, είναι δεδομένο ότι όλη η δραστηριότητα της Δ.Ε.Η. στις περιοχές που υπάρχουν τα λιγνιτωρυχεία έχει να αντιμετωπίσει σοβαρά προβλήματα στο θέμα της διαχείρισης και της ατμοσφαιρικής ρύπανσης και της ρύπανσης των υγρών αποβλήτων. 
'Ετσι, από την πλευρά της Δ.Ε.Η. γίνεται μία μεγάλη προσπάθεια και με πάρα πολύ μεγάλο κόστος για να αντιμετωπιστούν αυτά τα προβλήματα.
'Οσον αφορά την ατμοσφαιρική ρύπανση, απλά πρέπει να πω ότι έχει προχωρήσει η πρώτη φάση, για την ηλεκτρολογική και ηλεκτρονική αναβάθμιση των ηλεκτροστατικών φίλτρων του λιγνίτη, καθώς και ο πλήρης μηχανολογικός ανασχεδιασμός των ηλεκτροστατικών φίλτρων όλων των μονάδων της Μεγαλόπολης.
Πρέπει να πούμε ότι με τις βελτιώσεις αυτές, που γίνονται αυτήν τη στιγμή, είναι ικανοποιητική η κατάσταση, αλλά θέλει ακόμη περαιτέρω παρέμβαση, ώστε να μπορούμε να είμαστε εναρμονισμένοι με τη νομοθεσία και τις απαιτήσεις για το περιβάλλον. 'Ετσι δρομολογούνται αυτήν τη στιγμή τα εξής:
Πρώτον, νέα κατασκευή ηλεκτροστατικού φίλτρου στη μονάδα τρία και εξετάζονται περαιτέρω παρεμβάσεις -γίνονται αυτήν τη στιγμή τεχνικές προδιαγραφές- για τα υπάρχοντα φίλτρα των μονάδων ένα και δύο.
Δεύτερο σημείο, είναι το θέμα της τέφρας. Η μεταφορά και η απόθεση με κλειστούς αγωγούς που έχει μπει σε λειτουργία από φέτος και έχει κόστος 1,2 δισεκατομμυρίων, αναμένεται δε να έχει σοβαρές επιπτώσεις στο θέμα του περιβάλλοντος λόγω της συγκράτησης της σκόνης που δημιουργούσε τη λάσπη στην περιοχή.
Τρίτον, είναι σε εξέλιξη ένα σύστημα για την αποθείωση των καυσαερίων της μονάδας του Α.Η.Σ. στη Μεγαλόπολη Β'. Η δαπάνη αυτή προβλέπεται να φθάσει στα είκοσι δισεκατομμύρια (20.000.000.000) δραχμές και είναι από τα πιο σοβαρά περιβαλλοντικά έργα.
Τέταρτον, το θέμα των υγρών αποβλήτων. Πράγματι επειδή υπάρχει πρόβλημα η Δ.Ε.Η. έχει προχωρήσει στη μελέτη ενός υπερσύγχρονου συστήματος για την κατεργασία αποβλήτων σαν αυτό που ήδη υπάρχει και λειτουργεί στη Μεγαλόπολη Β'. Μέχρι, όμως, να μπει σε λειτουργία και να δημιουργηθεί ένα τέτοιο σύστημα, υπάρχει μία πρώτη μορφή αντιμετώπισης, που αποφασίστηκε από τη Δ.Ε.Η., για το θέμα του Αλφειού. Αποφασίστηκε η διοχέτευση των υγρών αποβλήτων μέσω του ορυχείου Φωκνίας, όπου χρησιμοποιείται μία τεράστια δεξαμενή καθίζησης, στην οποία καθιζαίνουν τα παρασυρόμενα στερεά σωματίδια λιγνίτη και τέφρας, τα δε καθαρά απόνερα διοχετεύονται με πλωτό αντλιακό συγκρότημα στον Αλφειό.
Με αυτόν τον τρόπο λύνεται αυτήν τη στιγμή και αντιμετωπίζεται το πρόβλημα το οποίο πράγματι ήταν μεγάλο. Αλλά επαναλαμβάνω ότι η τελική λύση θα γίνει μ' αυτό το υπερσύγχρονο σύστημα, το οποίο μελετάται αυτήν τη στιγμή.
Να προσθέσω, δε, σ' αυτά ότι και όλοι οι σταθμοί της Μεγαλόπολης διαθέτουν συστήματα βιολογικού καθαρισμού για τα αστικά τους λύματα.
ΠΡΟΕΔΡΕΥΩΝ (Παναγιώτης Ν.Κρητικός): Ο κ. Τσαφούλιας έχει το λόγο.
ΓΕΩΡΓΙΟΣ ΤΣΑΦΟΥΛΙΑΣ: Πόσα χρόνια είναι η κατάσταση αυτή; Ερώτηση κάνω και θέλω να μου απαντήσει η κυρία Υπουργός. Δεν έχει σημασία αν κάνω διάλογο.
ΠΡΟΕΔΡΕΥΩΝ (Παναγιώτης Ν.Κρητικός): Θα σας απαντήσει στη δευτερολογία της. 
ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Θα σας απαντήσω αργότερα.
ΓΕΩΡΓΙΟΣ ΤΣΑΦΟΥΛΙΑΣ: Θα μου το πείτε μετά.
ΠΡΟΕΔΡΕΥΩΝ (Παναγιώτης Ν. Κρητικός): Θέσατε το ερώτημα. Συνεχίστε τώρα την επιχειρηματολογία σας και το δια ταύτα.
ΓΕΩΡΓΙΟΣ ΤΣΑΦΟΥΛΙΑΣ: 'Ολα αυτά που μου είπατε είναι ένας μύθος και ένας παραλογισμός. 'Επρεπε ήδη να έχουν αντιμετωπισθεί τα προβλήματα αυτά. 'Εχετε υποβιβάσει την αξία της έννοιας της ανθρώπινης ζωής στην Ελλάδα κατά το χειρότερο τρόπο. Δηλαδή, εδώ σκοτώνονται άνθρωποι, εδώ πεθαίνουν άνθρωποι από τη ρύπανση του περιβάλλοντος και εσείς κάθεστε στο υπουργικό έδρανο. Αυτό ισούται δηλαδή με εγκληματική αδιαφορία. Είστε ηθικοί αυτουργοί αυτής της κατάστασης.
'Εχω έγγραφο του δημάρχου με το οποίο μου λέει αναλυτικά τι και τι γίνεται. Τριάντα εκατομμύρια κανονικά κυβικά μέτρα καυσαερίων εκπέμπονται στην ατμόσφαιρα κάθε εικοσιτετράωρο. Είναι μελετημένα αυτά. Τα καυσαέρια αυτά στην πλειοψηφία τους αποτελούνται από διοξείδιο του άνθρακα κλπ. να μην τα πω. 'Εχει φθάσει το διοξείδιο του θείου τα 950 mgr ενώ το κανονικό είναι 250 mgr. Σκοτώνετε ανθρώπους εν γνώσει σας. Η ταχύτητα, με την οποία έπρεπε να έχετε επέμβει εδώ και τόσο καιρό, είναι δική σας εγκληματική ενέργεια. Δεν μπορείτε να είστε στο Υπουργείο Ανάπτυξης και να πεθαίνει κόσμος επειδή δεν αντιλαμβάνεσθε την έννοια της αξίας της καταστροφής της υγείας του. Είναι εγκληματική αδιαφορία αυτή.
Μου λέτε "δρομολογούνται". 'Ολο για δρομολόγηση μου μιλάτε. Για τίποτα δεν μου μιλάτε. Πόσα φίλτρα έχουν αντικατασταθεί από τότε που ο Δήμαρχος Μεγαλοπόλεως έχει κάνει αγώνα; Πόσα έγγραφα σας έστειλε; Και μου μιλάτε για δρομολογήσεις, μου μιλάτε για μελέτες.
Ξέρετε τι λέτε τώρα εσείς; 'Η θα πάρετε ηλεκτρικό ρεύμα και όσοι μείνετε. 'Οσοι πεθάνετε, πεθάνατε. 'Οσοι μείνατε, μείνατε. Αυτή είναι η πολιτική σας, αυτό είναι το περιεχόμενο της προσαρμογής προς τις νέες καταστάσεις για να εναρμονιστούμε με Ε.Ο.Κ. κλπ.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ποια σύγχρονη κατάσταση αντιμετωπίζεται με μελέτες και διεξόδους σε δρομολήσεις; Να κρατήσετε τις δρομολογήσεις για τον εαυτόν σας και να πάτε στη Μεγαλόπολη να συσκεφθείτε με το δήμαρχο και να επέμβαιτε.
ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε παρακαλώ.
ΓΕΩΡΓΙΟΣ ΤΣΑΦΟΥΛΙΑΣ: Ο Αλφειός έγινε εστία ρύπανσης με τις διοχετεύσεις. Οι κάτοικοι της περιοχής του Αλφειού διαμαρτύρονται εναντίον σας. Γι αυτόν το λόγο δεν έχετε κάνει τίποτα. Δεν σας ενδιαφέρει η ανθρώπινη ζωή.
ΠΡΟΕΔΡΕΥΩΝ (Παναγιώτης Ν. Κρητικός): Κύριε Τσαφούλια, παρακαλώ ολοκληρώστε.
ΓΕΩΡΓΙΟΣ ΤΣΑΦΟΥΛΙΑΣ: 'Ο,τι μου είπατε είναι άσχετο με μία ενέργεια πολιτικής, για να σώσει ανθρώπινες ζωές στην περιοχή.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ σταματείστε. Το λέω για να σας προστατέψω. Κοκκινήσατε υπερβολικά. 
ΓΕΩΡΓΙΟΣ ΤΣΑΦΟΥΛΙΑΣ: Κυρία Υφυπουργέ, αυτά που μου είπατε είναι παραμύθια. Δεν είναι πολιτική για την υγεία των κατοίκων της περιοχής.
ΠΡΟΕΔΡΕΥΩΝ (Παναγιώτης Ν. Κρητικός): Κύριε Τσαφούλια σας παρακαλώ. Για την υγεία σας, σταματείστε. Κοκκινήσατε υπερβολικά.
ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε αν ενδιαφέρεστε για την υγεία μου, να ενδιαφερθείτε και για την υγεία των κατοίκων της Μεγαλούπολης. Αφήστε τη δική μου υγεία.
ΠΡΟΕΔΡΕΥΩΝ (Παναγιώτης Ν. Κρητικός): Για όλων την υγεία ενδιαφέρομαι και προπαντός των συναδέλφων μου. 
Η κυρία Υφυπουργός έχει το λόγο.
ΓΕΩΡΓΙΟΣ ΤΣΑΦΟΥΛΙΑΣ: Είναι θέμα εξοργιστικό και δεν θα σταματήσω εδώ, κυρία Διαμαντοπούλου. Δεν θα σταματήσω στην Αίθουσα του Κοινοβουλίου. Θα προχωρήσω και έξω από την Αίθουσα.
ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε το λόγο από τον Κανονισμό. Παρακαλώ σταματείστε. 
ΓΕΩΡΓΙΟΣ ΤΣΑΦΟΥΛΙΑΣ: Είναι κατάσταση αυτή; Να φύγουν από τα Υπουργεία. Τι Υπουργός είναι. Να παραιτηθεί.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ!
ΓΕΩΡΓΙΟΣ ΤΣΑΦΟΥΛΙΑΣ: Γελάτε; 'Επρεπε να δείτε τη φρίκη των κατοίκων.
ΠΡΟΕΔΡΕΥΩΝ (Παναγιώτης Ν. Κρητικός): Δεν τίθενται έτσι τα ζητήματα. 
Η κυρία Υφυπουργός έχει το λόγο.
ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Το λεξιλόγιο που χρησιμοποιήθηκε ήταν ποινικής εμπνεύσεως και το ύφος θεατρικής. Αδυνατώ ν'απαντήσω και στα δύο με αυτόν τον τρόπο.
ΠΡΟΕΔΡΕΥΩΝ (Παναγιώτης Ν. Κρητικός): Είναι ποινικολόγος και έχει αυτό το προνόμιο ο κύριος συνάδελφος.
ΓΕΩΡΓΙΟΣ ΤΣΑΦΟΥΛΙΑΣ: Δεν είμαι ποινικολόγος. Είμαι πραγματιστής. 'Ισως ηθοποιός να είναι η κυρία.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, δεν είναι εκφράσεις αυτές. Σας ξέρω από χρόνια ως ευπρεπή.
ΓΕΩΡΓΙΟΣ ΤΣΑΦΟΥΛΙΑΣ: Τον καιρό που αγωνιζόμουν, που ήταν; 
ΠΡΟΕΔΡΕΥΩΝ (Παναγιώτης Ν. Κρητικός):Σας παρακαλώ!
ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Τσαφούλια, εσείς με είπατε κοινό εγκληματία. Αν θέλει ο κύριος συνάδελφος, απλά να πω δύο λέξεις. Η Δ.Ε.Η. έχει μία δραστηριότητα σαράντα χρόνων στην Ελλάδα με την εξόρυξη του λιγνίτη και σε όλα αυτά τα χρόνια η περιβαλλοντική νομοθεσία, αν θέλετε και περιβαλλοντική συνείδηση, που υπήρχε τόσο στη χώρα μας σε επίπεδο πολιτών κυβέρνησης ή μεγάλων οργανισμών, είναι διαφορετική από αυτή που άρχισε να αναπτύσεται τα τελευταία είκοσι χρόνια.
'Επρεπε, λοιπόν, να έρθουμε τα τελευταία είκοσι χρόνια να αντιμετωπίσουμε μεγάλα προβλήματα που είχαν δημιουργηθεί στο περιβάλλον στο παρελθόν και ταυτόχρονα να αντιμετωπίσουμε και τα νέα καθώς τα τελευταία χρόνια θα πρέπει να συμμορφωθούμε και σε πολύ διαφορετικούς όρους από αυτούς του παρελθόντος.
Από τη Δημόσια Επιχείρηση Ηλεκτρισμού, που οφείλει και από το νόμο να το κάνει, έχει γίνει μία τεράστια προσπάθεια για το σχεδιασμό σε όλα τα επίπεδα, και στο θέμα της ατμοσφαιρικής ρύπανσης και στο θέμα των υγρών αποβλήτων. 'Ομως θα πρέπει επίσης να σας πω ότι τα φίλτρα που εγκαθίστανται και στοιχίζουν δισεκατομμύρια, πάρα πολύ γρήγορα χρειάζονται νέες επεμβάσεις γιατί η κάθε περιοχή έχει λιγνίτη με διαφορετικές ιδιότητες οι οποίες χρειάζονται διαφορετική επεξεργασία, περνώντας ο χρόνος, σε τεχνολογικό επίπεδο. Και σας τα λέω αυτά γιατί είμαι από μία περιοχή την Κοζάνη, η οποία έχει αντίστοιχα προβλήματα.
Πρέπει, δε, να σας πω, κύριε Τσαφούλια -ίσως είναι σε γνώση σας- ότι η Κυβέρνηση φέτος για πρώτη φορά αναγνωρίζοντας τα ειδικά προβλήματα που έχουν αυτές οι περιοχές -Μεγαλόπολη, Φλώρινα, Κοζάνη- και επειδή υπάρχει ένα αγαθό ο λιγνίτης, ο οποίος είναι μη ανανεώσιμη πηγή ενέργειας, έχει ψηφίσει ένα νόμο που επιβάλλεται και δίδεται σε αυτές τις περιοχές, ένας ειδικός πόρος ανάπτυξης, τον οποίο χρησιμοποιούν για έργα που έχουν σχέση με τη μεταλιγνιτική περίοδο.
Αυτό είναι κάτι που γίνεται για πρώτη φορά μετά από αίτημα δεκαπέντε χρόνων από τους κατοίκους.
ΠΡΟΕΔΡΕΥΩΝ (Παναγιώτης Ν. Κρητικός): Είδατε διαφορά κλίματος που διαμορφώνει το ένα ύφος του λόγου και το ύφος του άλλου; Μποφώρ από εκεί, νηνεμία από εδώ.
ΣΑΒΒΑΣ ΤΣΙΤΟΥΡΙΔΗΣ: Είναι και θέμα γενιάς.
ΠΡΟΕΔΡΕΥΩΝ (Παναγιώτης Ν. Κρητικός): Μην πάμε σε ρατσισμούς γενιών και ηλικιών γιατί και αυτό που λέτε έχει τον αντίλογό του, αν το ερμηνεύετε ως αποκλειστικό φαινόμενο γενιάς. Μην πάμε σε τέτοιους διαφορισμούς.
Επανερχόμαστε στις επίκαιρες ερωτήσεις πρώτου κύκλου.
Πέμπτη είναι η με αριθμό 100/15.10.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ.Γεωργίου Ρόκου προς τους Υπουργούς Εθνικής Οικονομίας και Οικονομικών, Υγείας και Πρόνοιας, Εργασίας και Κοινωνικών Ασφαλίσεων, σχετικά με τα προβλήματα λειτουργίας των Δημόσιων Σχολών Τυφλών Αθήνας και Θεσσαλονίκης, το προνοιακό επίδομά τους κλπ.
Η επίκαιρη ερώτηση έχει ως εξής:
"Μία ευπαθής ομάδα συμπολιτών μας, οι τυφλοί, αντιμετωπίζουν σοβαρά προβλήματα επιβίωσης.
Η ανεπαρκής χρηματοδότηση των Δημόσιων Σχολών Τυφλών Αθήνας και Θεσσαλονίκης, σε συνδυασμό με τη συρρίκνωση των προνοιακών επιδομάτων και την απειλή της ανεργίας, καθιστούν το πρόβλημά τους δραματικό.
Επειδή οι τυφλοί δεν επαιτούν, αλλά διεκδικούν τα συνταγματικά κατοχυρωμένα δικαιώματά τους.
Ερωτώνται οι κύριοι Υπουργοί:
1.Εάν θα εξασφαλιστεί επαρκής χρηματοδότηση για την απρόσκοπτη λειτουργία των δύο Δημοσίων Σχολών Τυφλών Αθήνας και Θεσσαλονίκης.
2. Εάν θα αυξηθεί το προνοιακό επίδομα προς τους τυφλούς και εάν θα διατηρηθεί η αύξησή του κατά 20% ετησίως.
3. Ποια λύση προτίθενται να δώσουν στο θέμα της απασχόλησης των τυφλών;".
Ο Υφυπουργός Υγείας και Πρόνοιας κ.Κοτσώνης έχει το λόγο.
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Πρέπει να ενημερώσω τον αγαπητό συνάδελφο ότι η Σχολή Τυφλών "ΗΛΙΟΣ" της Θεσσαλονίκης, η οποία είναι Νομικό Πρόσωπο Ιδιωτικού Δικαίου, επιχορηγήθηκε συμπληρωματικά από τον προϋπολογισμό του Υπουργείου μας για το τρέχον έτος με ογδόντα πέντε εκατομμύρια (85.000.000) δραχμές προκειμένου να καλυφθεί το έλλειμμα που είχε προκύψει στον προϋπολογισμό της. 'Οσον αφορά το Κέντρο Αποκατάστασης Τυφλών Αθήνας από την 1-1-1997 μέχρι σήμερα δεν έχει υποβάλει κανένα αίτημα με οικονομικό περιεχόμενο. Επομένως, δεν έχει δοθεί καμία απάντηση, αφού δεν υπήρξε και αίτημα.
'Οσον αφορά τα επιδόματα όχι μόνο δεν παρουσιάζουν συρρίκνωση, αλλά αντίθετα την προηγούμενη τριετία υπήρξε αύξηση κατ'έτος κατά 20% στα επιδόματα των αναπήρων, σύμφωνα με την υποχρέωση που είχε αναλάβει ο αείμνηστος Γεννηματάς απέναντι στα άτομα με ειδικές ανάγκες. Για το 1997 η Κυβέρνηση αποφάσισε και έδωσε από 1ης Ιανουαρίου 15% αύξηση, ενώ όπως γνωρίζετε οι αυξήσεις για τους εργαζόμενους και τους συνταξιούχους δεν υπερέβησαν το 5%. Επομένως, δεν μπορούμε να μιλάμε για συρρίκνωση. Τώρα για το τι θα γίνει του χρόνου, αυτό θα το αποφασίσει η Κυβέρνηση στα πλαίσια των γενικών χειρισμών της για τον προϋπολογισμό. Και πάλι, όμως, εκτιμώ ότι η αύξηση αυτή θα είναι μεγαλύτερη από τις αυξήσεις που θα δοθούν στους λοιπούς εργαζόμενους και συνταξιούχους.
'Οσον αφορά το μεγάλο πρόβλημα που θέτετε της εντάξεως των τυφλών στην αγορά εργασίας πρόκειται για ένα σοβαρότατο πρόβλημα, αλλά έχουμε προχωρήσει πάρα πολύ από εκείνη την εποχή που τους τυφλούς τους μάθαιναν να παίζουν ακορντεόν και τους άφηναν στις γωνίες των δρόμων. Σήμερα με τα προγράμματα εναντίον του αποκλεισμού από την αγορά εργασίας υπάρχουν δυνατοτητες για τους τυφλούς να εξειδικευθούν σε ορισμένα επαγγέλματα στα οποία έχουν τη δυνατότητα να αποδώσουν. Μέσω των νόμων, οι οποίοι υπάρχουν, θα ενταχθούν στην αγορά εργασίας. 'Αλλωστε υπάρχει και ο γνωστός νόμος που προβλέπει γενικά για τις προσλήψεις ατόμων με ειδικές ανάγκες στο δημόσιο και στον ιδιωτικό τομέα. Με βάση αυτόν το νόμο έχουμε κατ'έτος μερικές εκατοντάδες περιπτώσεων που προσλαμβάνονται.
ΠΡΟΕΔΡΕΥΩΝ (Παναγιώτης Ν.Κρητικός): Ο κ.Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Υπουργέ, ίσως δεν σας ενημερώνουν. 'Εχω στα χέρια μου επιστολή του Πανελληνίου Συνδέσμου Τυφλών με μία σειρά διεκδικήσεων που είναι ακριβώς προς την κατεύθυνση και την ιεράρχηση που εσείς βάλατε. Βεβαίως εσείς έχετε τη δική σας αντίληψη για το πώς πρέπει να πάνε τα πράγματα. Είπατε δηλαδή ότι ενώ είχαμε ως πάγιο κανόνα την αύξηση κατά 20%, φέτος την κάνατε 15%.
Επιμένετε να το κάνετε αυτό διότι ασκείτε μία πολιτική συρρίκνωσης και στους άλλους κλάδους των εργαζομένων. Το συγκρίνετε, δε, αυτό με τη γενικότερη οικονομική πολιτική συρρίκνωσης που εφαρμόζει η Κυβέρνηση. Θέλω, όμως, να σας πω ότι οι τυφλοί είναι κάτι διαφορετικό από ένα συνηθισμένο πολίτη. Εάν η Κυβέρνηση θέλει να σφίξει τα ρουμπινέτα της οικονομίας στους διάφορους κλάδους, αυτό είναι ένα ζήτημα που έτσι και αλλιώς εμείς εδώ μέσα το αντιπαλεύουμε. Αλλά το να επεκτείνεται αυτό και στους τυφλούς είναι παράδοξο.
Βεβαίως είπατε ότι σήμερα δεν διδάσκονται ακορντεόν αλλά διδάσκονται τη λειτουργία τηλεφωνικών κέντρων. 'Ομως και αυτό έχει ξεπεραστεί. Δεν ακούσαμε τις δικές σας σκέψεις και προτάσεις για το τι θα κάνετε με την επέλαση της σύγχρονης τεχνολογίας που ιδιαίτερα αυτούς τους τομείς τους βρίσκει σε πλήρη αδυναμία.
Δηλαδή εκπαιδεύσεις σε νέους τομείς, πληροφορική, χειρισμός κομπιούτερς κλπ.
Μας είπατε ότι δώσατε ογδόντα πέντε εκατομμύρια (85.000.000) επιπλέον στη Θεσσαλονίκη. Αν πάει κανείς σε οποιαδήποτε χώρα της Δυτικής Ευρώπης, θα δει, κοντά στις σχολές και στα κέντρα αποκατάστασης, ηχητικά σήματα, σηματοδότες και ακόμα ειδικές λωρίδες προσπέλασης των ανθρώπων που έχουν προβλήματα και άλλα πράγματα, που εσείς ούτε καν έχετε αρχίσει να τα σκέφτεσθε.
Είναι αλήθεια ότι είμαστε πίσω σαν πολιτεία και δεν ψέγω εσάς σαν Υπουργό ή σαν Υπουργείο, αλλά ψέγω την ίδια την πολιτεία, που αυτούς τους ανθρώπους τους έχει αφήσει πίσω, σε σχέση με το τι γίνεται σε άλλες χώρες της Ευρώπης. Πρέπει να εκσυγχρονιστούμε έτσι κι αλλιώς και να φανούμε πως είμαστε μια πολιτεία με ανθρώπινο πρόσωπο. Αυτό ζητάμε, ζητάμε νέα σχέδια και προοπτικές και αυτό ζητούν και οι ίδιοι στα υπομνήματα, που σας έχουν στείλει και που φοβάμαι ότι δεν τα έχετε διαβάσει.
ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Υγείας και Πρόνοιας έχει το λόγο.
ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε συνάδελφε, έχω διαβάσει και έχω υπόψη μου αυτά, που αιτούνται οι τυφλοί μέσω του σωματείου τους και πάνω σ' αυτό το πνεύμα σας απάντησα με συγκεκριμένα στοιχεία, που διαθέτει το Υπουργείο.
Θα αρχίσω από το τέλος της ομιλίας σας. Πράγματι, υστερούμε έναντι των άλλων χωρών της Ευρώπης, όμως όλοι μαζί οφείλουμε να παραδεχτούμε ότι τα τελευταία είκοσι χρόνια έχουν γίνει αλματώδη βήματα στον τομέα των ατόμων με ειδικές ανάγκες και στη χώρα μας.
'Οσον αφορά τους σηματοδότες που αναφέρατε, πράγματι δεν υπήρχαν. Εδώ όμως και λίγο καιρό έχουν αρχίσει να τοποθετούνται -ήδη τοποθετήθηκαν οι πρώτοι σηματοδότες σε ορισμένες διασταυρώσεις του κέντρου της Αθήνας -και θα επεκταθούν στην Αθήνα, τη Θεσσαλονίκη και στη συνέχεια σε όλες τις μεγάλες πόλεις. Είναι ένας τομέας, που πράγματι είχαμε καθυστέρηση, αλλά άρχισε ήδη να εφαρμόζεται το μέτρο.
'Οσον αφορά τη συρρίκνωση, δεν υπάρχει συρρίκνωση των επιδομάτων. Αν εννοείτε συρρίκνωση τη μείωση της αυξήσεως, αυτό δεν είναι συρρίκνωση. Αλλά 20% αύξηση των επιδομάτων με πτώση του πληθωρισμού στο 5%, που είχαμε, καταλαβαίνετε ότι είναι δύο νούμερα που δεν πάνε μαζί.
Πρέπει να σας διαβεβαιώσω ότι το Υπουργείο μας θα κάνει κάθε προσπάθεια, ώστε στα πλαίσια του προϋπολογισμού να υπάρξει η μεγαλύτερη δυνατή αύξηση στα επιδόματα των ανθρώπων με ειδικές ανάγκες και για το 1998.
ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των επικαίρων ερωτήσεων δευτέρου κύκλου.
Πρώτη είναι η με αριθμό 88/14.10.97 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Ελένης Ανουσάκη προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τα μέτρα που πρέπει να ληφθούν για τη διατήρηση της ιστορικής τοποθεσίας "Κόκκινος Βράχος" Νομού Ζακύνθου.
Διαγράφεται λόγω κωλύματος του ερωτωμένου κυρίου Υπουργού.
Εμπνεύστηκε ο Ξενόπουλος το έργο του, το ομώνυμο και το έγραψε εκεί.
Κύριοι συνάδελφοι, τη συνεδρίασή μας παρακολουθούν από τα δυτικά θεωρεία πενήντα ένας μαθητές και δύο συνοδοί καθηγητές από το 1ο Λύκειο Πεύκης, αφού προηγουμένως επισκέφτηκαν την έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ".
Τους καλωσορίζουμε.
(Χειροκροτήματα από όλες τις πτέρυγες της Βουλής)
Δεύτερη είναι η με αριθμό 84/13.10.97 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Εθνικής Οικονομίας και Οικονομικών, σχετικά με την πώληση της Τράπεζας Κρήτης, τη μετατροπή της σε Τράπεζα Κοινωνικής Ασφάλισης κλπ.
Η επίκαιρη ερώτηση σε περίληψη έχει ως εξής.
"Κύριε Υπουργέ, οι αποκρατικοποιήσεις ή οι ιδιωτικοποιήσεις είναι πολιτική επιλογή άμεσης προτεραιότητας για την εξυπηρέτηση του εθνικού συμφέροντος και πρέπει με φιλελεύθερα κριτήρια άμεσα και έγκαιρα να πραγματοποιηθούν. Αρκετά πλήρωσε ο ελληνικός λαός και πληρώνει το κράτος αφέντη, που εσείς δημιουργήσατε.
Κύριε Υπουργέ, "ΝΑΙ" στις ιδιωτικοποιήσεις, "ΟΧΙ" όμως στο ξεπούλημα, στο χάρισμα σε ιδιώτες της περιουσίας του ελληνικού λαού.
Αναφέρομαι στην πώληση της Τράπεζας Κρήτης. Η μοναδική προσφορά στον τρίτο άγονο διαγωνισμό είναι της Τράπεζας Πειραιώς. Εάν πραγματοποιηθεί, θα είναι και παράνομος αλλά και ύποπτος για τους κάτωθι λόγους:
1. Το προσφερόμενο ελάχιστο τίμημα και ο τρόπος εξόφλησης είναι εκτός του νομικού πλαισίου (ν.2330 παράγραφος 9/95). Το ελληνικό δημόσιο κατέθεσε για την Τράπεζα Κρήτης την 1.1.1996 σαράντα δύο εκατομμύρια (42.000.000) και αυτά πρέπει να πληρωθούν με τους επιπλέον τόκους, δηλαδή θα έπρεπε να πληρωθούν από τον αγοραστή, όπως σαφώς αναφέρει ο ν.2330/95.
Η προσφορά της Τράπεζας Πειραιώς είναι τριάντα δισεκατομμύρια (30.000.000.000) μείον 15% από επισφαλείς απαιτήσεις, δηλαδή είκοσι πεντέμισι δισεκατομμύρια (25.500.000.000), το 30% ήτοι 8,5% δισ. προκαταβολή και το υπόλοιπο σε τρία χρόνια και αυτό ακόμα ο εν εξελίξει διαγωνισμός δεν το εξασφαλίζει. Η Τράπεζα Κρήτης διαθέτει περιουσιακά στοιχεία: ογδόντα έξι υποκαταστήματα σε όλη την Ελλάδα, ακίνητα άμεσα και έμμεσα έχουν εκτιμηθεί σε τριάντα δισεκατομμύρια (30.000.000.000), χίλιοι τετρακόσιοι πενήντα εννέα εργαζόμενοι άριστα εκπαιδευμένοι, άρτια μηχανοργάνωση ΟΝ LINE σε όλη την Ελλάδα και οι καταθέτες της Τράπεζας την 31.12.1996 ανήλθαν σε τριακόσια δύο δισεκατομμύρια (302.000.000.000).
2. Οι απαιτήσεις του αγοραστή (Τράπεζα Πειραιώς) να απομακρυνθούν περίπου τετρακόσιοι εργαζόμενοι με ευθύνη και έξοδα της Κυβέρνησης είναι άλλη μια παρανομία, διότι παραβιάζεται η υπουργική απόφαση 9790, ότι καμία δαπάνη δεν προκαλείται εις βάρος του προϋπολογισμού.
Η Επιτροπή Αξιολόγησης Προσφορών, δηλαδή ο εντολοδόχος της Κυβέρνησης και της Τράπεζας Ελλάδος, με πλήρη μυστικότητα και αδιαφάνεια διαπραγματεύονται την πώληση της Τράπεζας Κρήτης. Σας καλώ, κύριε Υπουργέ, να τον ματαιώσετε και να μετατρέψετε την Τράπεζα Κρήτης σε Τράπεζα Κοινωνικής Ασφάλισης.
Προτίθεσθε την Τράπεζα Κρήτης να την πωλήσετε και να τη μετατρέψετε σε Τράπεζα Κοινωνικής Ασφάλισης, δεδομένου ότι το σημερινό τραπεζικό τοκοφλυφικό σύστημα διακινεί σε ετήσια βάση άτοκα δυο δισεκατομμύρια (2.000.000.000) δραχμές ετησίως (μόνο το ΙΚΑ ένα τρισεκατομμύριο (1.600.000.000.000), αντιλαμβάνεσθε -πιστύω- ότι τα επτά δισεκατομμύρια (7.000.000.000) της προσφοράς της Τράπεζας Πειραιώς είναι ψίχουλα, ενώ ως Τράπεζα Κοινωνικής Ασφάλισης εξασφαλίζουμε με ιδιωτικοινωνικά κριτήρια το μόχθο από τις εισφορές του κάθε εργαζόμενου και το κέρδος πολλαπλό για την εθνική οικονομία, έτσι δεν θα αναγκαζόμαστε να κόβουμε την ασπιρίνη και τη σύνταξη από το δικαιούχο, το συνταξιούχο."
Ο Υφυπουργός Εθνικής Οικονομίας κ. Μπαλτάς έχει το λόγο.
Αλλά αυτό είναι αντικείμενο επερώτησης, όπως αντιλαμβάνεσθε. 
Ορίστε, κύριε Μπαλτά.
ΓΕΡΑΣΙΜΟΣ ΓΙΑΚΟΥΜΑΤΟΣ: Θα γίνει και αυτό, αλλά δεν προλαβαίναμε.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Η πρόθεση της Κυβέρνησης να πωλήσει την Τράπεζα Κρήτης έχει εκδηλωθεί από πολύ καιρό και τώρα πράγματι βρισκόμαστε στην υλοποίηση αυτής της απόφασης.
Στη συγκεκριμένη ερώτηση να κάνω κατ' αρχήν μια μικρή διόρθωση, κύριε συνάδελφε, στο σημείο που αναφέρεσθε ότι πρόκειται για τον τρίτο ...
ΓΕΡΑΣΙΜΟΣ ΓΙΑΚΟΥΜΑΤΟΣ: Είναι ο δεύτερος. Στην ουσία είναι το ξεπούλημα.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Θα φθάσουμε στην ουσία. 
ΠΡΟΕΔΡΕΥΩΝ (Παναγιώτης Ν.Κρητικός): Σας παρακαλώ, κύριε συνάδελφε!
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Βρίσκεται, λοιπόν, σε εξέλιξη ο διαγωνισμός για την πώληση της Τράπεζας Κρήτης. Είναι ο πρώτος επαναληπτικός διαγωνισμός και όχι ο τρίτος. Δεν είναι βεβαίως θέμα ουσίας. Απλώς έκανα μια μικρή διόθρωση για το τυπικό της ερώτησης.
Η ουσία της ερώτησης, κύριε Πρόεδρε, μπορεί να είναι τρεις υποομάδες ερωτήσεων. 
Στην πρώτη περίπτωση, η πώληση της Τράπεζας Κρήτης αφορά το τίμημα το οποίο πρέπει να είναι σύμφωνο με τα προβλεπόμενα στο ν. 2330/95.
Το δεύτερο σκέλος αυτής της ερώτησης, η δεύτερη υποομάδα που αφορά την ουσία της είναι τι θα γίνει με τους εργαζόμενους σήμερα στην Τράπεζα.
Το τρίτο σκέλος είναι, αντί να πουληθεί η Τράπεζα, προτείνεται από τον κύριο συνάδελφο να μετατραπεί η Τράπεζα Κρήτης σε Τράπεζα Κοινωνικής Ασφάλισης.
Σε ό,τι αφορά το πρώτο ερώτημα, η περίπτωση της πώλησής της να έχει σχέση με το ν. 2330/95: Σας διαβεβαιώνω, κύριε συναδελφε, ότι αυτός ο νόμος έχει ψηφιστεί ειδικά για την Τράπεζα Κρήτης και ψηφίστηκε, ασφαλώς, για να ληφθεί υπόψη όταν η Τράπεζα πρόκειται να πωληθεί.
Στο δεύτερο που αφορά τους εργαζόμενους, αυτό που μπορώ να σας πω αυτήν τη στιγμή είναι, ότι η επιτροπή διά του προέδρου της έχει ενημερώσει επαρκώς τους πλέον μετά το δημόσιο ενδιαφερόμενους της Τράπεζας που πωλείται μέσω πολλαπλών επαφών και συζητήσεων με την ολομέλεια του διοικητικού συμβουλίου του σωματείου της. Βεβαίως, οι επαφές αυτές συνεχίζονται.
'Οσον αφορά το τρίτο, την πρότασή σας να μετατραπεί η Τράπεζα Κρήτης σε Τράπεζα Κεντρικής Ασφάλισης, σας απαντώ ευθέως, ότι δεν υπάρχει τέτοια πρόθεση από την Κυβέρνηση. Η πρόθεσή της έχει δοθεί επανειλημμένα και είναι να πουλήσει την Τράπεζα Κρήτης και αυτό κάνει αυτήν τη στιγμή ως δεύτερη προσπάθεια μετά την πρώτη αποτυχούσα.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν.Κρητικός): Ο κ.Γιακουμάτος έχει το λόγο.
Κύριε Γιακουμάτο, μην ενισχύσετε την επιχειρηματολογία του κ.Τσιτουρίδη. Θα παρακαλέσω χαμηλούς τόνους.
ΓΕΡΑΣΙΜΟΣ ΓΙΑΚΟΥΜΑΤΟΣ: Είναι η πρώτη φορά, κύριε Πρόεδρε, μετά από πολλές επίκαιρες ερωτήσεις που έχω υποβάλει, ένας Υπουργός να βρίσκεται σε τόσο δεινή θέση, που δεν μπορεί να απαντήσει για την ταμπακιέρα. Ο ν.2330 -ναι είναι παράνομη αυτή η αγοραπωλησία που πάτε να κάνετε- λέει ξεκάθαρα ότι πρέπει να καταβληθεί το τίμημα σαράντα δύο δισεκατομμύρια (42.000.000.000) δραχμές που δώσατε από 1.1.96 και να κατατεθεί έντοκα από τον αγοραστή. Δεν απαντάτε. Θα τα πείτε πιστεύω στη δευτερολογία σας.
Το δεύτερο. Είπατε ότι με το προσωπικό είχατε διαβουλεύσεις και συζητήσεις. Εδώ υπάρχει, κύριε Υπουργέ, απεργία 24.10.97. Υπάρχει διαφωνία. Από όλες τις συνδικαλιστικές πλευρές και την ΟΤΟΕ υπάρχει κάθετη αντίθεση όσον αφορά την απόλυση προσωπικού. Και μιλάμε για την υπουργική απόφαση 97/90, όπου λέει ότι "καμία δαπάνη", κύριε Πρόεδρε, "δεν προκαλείται σε βάρος του προϋπολογισμού από την αγορά και πώληση της Τράπεζας Κρήτης".
(Στο σημείο αυτό την Προεδρική 'Εδρα καταλαμβάνει ο Β'Αντιπρόεδρος της Βουλής κ.ΠΑΝΑΓΙΩΤΗΣ ΣΓΟΥΡΙΔΗΣ)
Τρίτον, δεν ενημερώνετε για τη διαδικασία της αγοράς και τις προϋποθέσεις τους εργαζόμενους, όπως οφείλετε, από το θεσμικό νόμο-πλαίσιο για την Τράπεζα Κρήτης.
Τέταρτον, οι πληροφορίες από την Κεντρική Τράπεζα της Ελλάδας προς την ΟΤΟΕ και προς το σύλλογο εργαζομένων λένε ξεκάθαρα ότι δεν υπάρχει επιχειρηματικό πλάνο για την ανάπτυξη της Τράπεζας Κρήτης από τον αγοραστή.
Υπάρχουν τέσσερις βασικές και άλλες εκατόν τέσσερις που θα πούμε στην συνέχεια παρανομίες, που αν γίνει αυτή η αγορά, θα είναι το σκάνδαλο του αιώνα.
Εγώ σας ενημερώνω ότι πέρα από τους εργαζόμενους, πέρα από εμένα προσωπικά, θα καταφύγουμε στα ελληνικά και στα ευρωπαϊκά δικαστήρια, θα προσβάλλουμε αυτήν την παρανομία.
Τι να σας πω; Να σας πω ότι η Κυβέρνηση είναι αντίθετη να γίνει Τράπεζα Κοινωνικής Ασφάλισης η Τράπεζα Κρήτης; Δεν θα σας πω, γιατί πρέπει να γίνει. Θα πω όμως ότι όταν κάλεσε η Κυβέρνηση, ο κ.Σημίτης, τον κ.Σπράο από την Αγγλία, με αγγλική υπηκοότητα -και έκανε λάθος κατεύθυνση, έπρεπε να πάει σε μία αποικία της Μεγάλης Βρετανίας, όχι στην Ελλάδα- και είπε αυτά που είπε για τις συντάξεις και για το ασφαλιστικό, σήμερα το πρωί δήλωσε ότι "δεν μου καίγεται καρφί, γιατί εγώ θα φύγω σε δύο μήνες". Εμάς μας καίγεται, κύριε Υπουργέ, η γούνα μας εδώ στον τόπο μας, ότι πρέπει το ασφαλιστικό σύστημα να αξιοποιήσει κινητά και ακίνητα περιουσιακά στοιχεία, γι'αυτό προτείνουμε η Τράπεζα Κρήτης να γίνει Τράπεζα Κοινωνικής Ασφάλισης. Και να είσθε σίγουρος, αν αυτή η ενέργειά σας πραγματωθεί, και διότι παίζονται παιγνίδια στο Χρηματιστήριο. Προχθές η Τράπεζα Πειραιώς ανέβασε κατακόρυφα τις μετοχές της παίζοντας το παιχνίδι στην Τράπεζα Κρήτης, την οποία υπονομεύει συνεχώς.
Η κερδοσκοπία και η αισχροκέρδεια που προκύπτει από αυτές τις διαδικασίες είναι αποτέλεσμα δικαστικής ερεύνης.
(Αντιδράσεις από τα θεωρεία)
ΠΡΟΕΔΡΕΥΩΝ (Παναγιώτης Σγουρίδης): Θα παρακαλέσω να μην υπάρχουν από τα θεωρεία αντιδράσεις. Και παρακαλώ τα όργανα της τάξεως να το δουν. Αν είναι δυνατόν! Είναι η δεύτερη φορά, κύριε Γιακουμάτο, που έχουμε τέτοια προβλήματα.
ΓΕΡΑΣΙΜΟΣ ΓΙΑΚΟΥΜΑΤΟΣ: Είναι τόση η αγανάκτηση...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Γιακουμάτο, υπάρχει ένας Κανονισμός!
ΓΕΡΑΣΙΜΟΣ ΓΙΑΚΟΥΜΑΤΟΣ: ...η περιουσία του ελληνικού λαού...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Γιακουμάτο! Αρχίζω να πιστεύω ότι γίνεται εσκεμμένα.
Ο Υφυπουργός Εθνικής Οικονομίας κ.Μπαλτάς έχει το λόγο.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε.
Για την Τράπεζα Κρήτης ξανάγινε σχετική ερώτηση εδώ στη Βουλή από ένα συνάδελφο του κ.Γιακουμάτου και τότε, επειδή δεν μπορέσαμε να πουλήσουμε την Τράπεζα, μας παρατηρούσε ότι τα σαράντα δισεκατομμύρια (40.000.000.000) δραχμές είναι ένας αριθμός επιθυμητός, αλλά στην πράξη είναι αδύνατον να κερδηθεί, όταν είναι δεδομένο ότι αυτήν τη στιγμή τουλάχιστον υπήρχαν είκοσι δύο δισεκατομμύρια (22.000.000.000) δραχμές επισφαλείς απαιτήσεις της Τραπέζης που είναι ένα στοιχείο που λειτουργεί σαν ένας ανασταλτικός παράγοντας για όλους εκείνους οι οποίοι θα ήθελαν να συμμετάσχουν στο διαγωνισμό -είναι συνάδελφος σας, κύριε Γιακουμάτο, από το κόμμα σας-...
ΓΕΡΑΣΙΜΟΣ ΓΙΑΚΟΥΜΑΤΟΣ: Ο συνάδελφος μιλάει για πώληση.Εγώ μιλάω για ξεπούλημα.
ΠΡΟΕΔΡΕΥΩΝ (Παναγιώτης Σγουρίδης): Κύριε Γιακουμάτο, σας παρακαλώ!
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Και μας λέει να είμαστε...
ΓΕΡΑΣΙΜΟΣ ΓΙΑΚΟΥΜΑΤΟΣ: 'Αλλο η πώληση και άλλο το ξεπούλημα.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Μας λέει να είμαστε ευέλικτοι και προσεκτικοί και να μην υποτιμούμε τα πράγματα. 'Ομως εγώ δεν θα μπω σε αυτήν τη λογική.
Ο νέος διαγωνισμός, ή εν πάση περιπτώσει η προσφορά, βρίσκεται αυτήν τη στιγμή υπό εξέταση.
Νομίζω ότι θα συμφωνήσετε τουλάχιστον σε κάτι. Ο τρόπος που αυτήν τη στιγμή εξετάζεται η προσφορά θα πρέπει να μείνει εμπιστευτικός. Δεν είναι ούτε δικό μας θέμα εδώ ούτε δικό σας και όταν πουληθεί ή ξεπουληθεί -κατά εσάς- εδώ είμαστε τότε...
ΓΕΡΑΣΙΜΟΣ ΓΙΑΚΟΥΜΑΤΟΣ: Και η δικαιοσύνη.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Βεβαίως και η δικαιοσύνη και η Ευρώπη και όλοι οι άλλοι, αλλά πάνω απ' όλα η ευθύνη ημών εδώ και η προσπάθεια τουλάχιστον να μην είμαστε αντιφατικοί ως προς τις πεποιθήσεις μας ή τις διακηρύξεις των κομμάτων μας, για τις ενέργειες που πρέπει να κάνουμε και να έχουμε τουλάχιστον μια συνοχή και να μην παρουσιάζονται από το ίδιο κόμμα δύο τελείως διαφορετικές απόψεις ως προς το συγκεκριμένο θέμα.
ΓΕΡΑΣΙΜΟΣ ΓΙΑΚΟΥΜΑΤΟΣ: 'Οχι, κύριε Υπουργέ, μη το λέτε αυτό. Το κόμμα μας λέει για αποκρατικοποιήσεις. Δεν μιλάει για ξεπούλημα και για χάρισμα. 
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Δεν με αφορά λοιπόν το κόμμα σας.
ΠΡΟΕΔΡΕΥΩΝ (Παναγιώτης Σγουρίδης): Κύριε Γιακουμάτε, σας παρακαλώ. Είπατε την άποψή σας, τελειώσατε. 
ΓΕΡΑΣΙΜΟΣ ΓΙΑΚΟΥΜΑΤΟΣ: Δεν υπάρχει τέτοια διάσταση. Δεν μας λέει για την ταμπακιέρα.
ΠΡΟΕΔΡΕΥΩΝ (Παναγιώτης Σγουρίδης): Μη με εξαναγκάσετε να πω να μη γράφονται στα Πρακτικά. Σας παρακαλώ.
Συνεχίστε, κύριε Υπουργέ.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Εξετάζεται η προσφορά και όταν η επιτροπή μας δώσει τα αποτελέσματά της θα κοινοποιηθούν σε όλους και θα φροντίζω εγώ να πάνε στον κ. Γιακουμάτο και λίγο πιο νωρίς.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Καλώς κύριε Υπουργέ.
Τρίτη είναι η με αριθμό 92/15.10.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Δημόσιας Τάξης, σχετικά με την καθυστέρηση στην επίλυση χρόνιων προβλημάτων των αστυνομικών υπαλλήλων της χώρας, η οποία έχει ως εξής:
"Σε αναστάτωση βρίσκονται οι αστυνομικοί υπάλληλοι της χώρας εξ αιτίας της μη επίλυσης χρονίων προβλημάτων τους. 'Ηδη η Πανελλήνια Ομοσπονδία Αστυνομικών Υπαλλήλων και η 'Ενωση Αστυνομικών Υπαλλήλων Αττικής έχουν διαμορφώσει πλαίσιο κινητοποιήσεων για τη διεκδίκηση λύσεων στα προβλήματά τους, δεδομένου ότι μέχρι σήμερα η Κυβέρνηση τους αντιμετωπίζει με αδιαφορία και με υποσχέσεις που δεν υλοποιεί.
Ειδικότερα ζητήματα που θέτουν, αφορούν την καταβολή των αποζημιώσεων για το πρωτάθλημα στίβου, η εξασφάλιση της εβδομαδιαίας ανάπαυσης, τα ρεπό που δεν δίνονται, η εφαρμογή του ωραρίου εργασίας και της εργατοϋπαλληλικής νομοθεσίας κ.α.
Ερωτάται ο κύριος Υπουργός τι συγκεκριμένα μέτρα προτίθεται να πάρει για την ικανοποίηση των παραπάνω αιτημάτων των αστυνομικών.".
Ο κύριος Υπουργός έχει το λόγο για τρία λεπτά.
ΣΤΡΑΤΗΣ ΚΟΡΑΚΑΣ: Κύριε Πρόεδρε, να ανακοινώσουμε την προσέλευσή τους.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Ευχαριστώ, κύριε Πρόεδρε.
Ο κύριος συνάδελφος αναφέρει τρία, τέσσερα προβλήματα. Βέβαια σε μια ερώτηση δεν είναι δυνατόν να αναφερθούν τα όσα έχουν λυθεί μέχρι σήμερα, γιατί πρέπει να υπενθυμίσουμε ότι η Κυβέρνηση μέσα σε αυτούς τους λίγους μήνες που είναι στην εξουσία έχει επιλύσει βασικά οικονομικά και θεσμικά προβλήματα, αιτήματα ετών, όπως το ενιαίο μισθολόγιο, η μοριοποίηση των μεταθέσεων, οι μισθολογικές προαγωγές. Είναι πολύ σημαντική παρέμβαση, πολύ σημαντική θεσμική αλλαγή. Ταυτόχρονα έχουν ξεκινήσει και πολλές άλλες θεσμικές αλλαγές, οι οποίες θα αλλάξουν και την οργανωτική δομή, αλλά και τις συνθήκες εργασίας και την απόδοση της Ελληνικής Αστυνομίας.
Υπάρχουν προβλήματα. Ναι, έχουμε ακόμη κάτι δυσκολίες στα ρεπό, την εβδομαδιαία ανάπαυση. 'Εχουμε πράγματι προβλήματα, γιατί η Ελληνική Αστυνομία έχει ένα σοβαρό έλλειμμα για πολλούς λόγους.
'Ενας απ' αυτούς τους λόγους είναι ότι με το σύστημα των Πανελληνίων Εξετάσεων έχουμε τρία χρόνια να αποκτήσουμε νέους αστυνομικούς. Αυτό το μήνα εισέρχονται στο Σώμα οι πρώτοι χίλιοι πεντακόσιοι.
'Εχουμε και πολλαπλά προβλήματα, τα οποία έχουν αναπτυχθεί στη χώρα μας τα τελευταία χρόνια. Κάθε μέρα εδώ στη Βουλή συνάδελφοι καταθέτουν ερωτήσεις για τις ελλείψεις, για την εγκληματικότητα που αυξάνεται από ημεδαπούς και αλλοδαπούς. Βρισκόμαστε πραγματικά μπροστά σ' ένα νέο πρόβλημα. 'Η θα πρέπει να αντιμετωπίσουμε αυτήν την εγκληματικότητα ή θα πρέπει να ικανοποιήσουμε απόλυτα το δικαιολογημένο αίτημα της εβδομαδιαίας ανάπαυσης.
Προσπαθούμε να το αντιμετωπίσουμε και σίγουρα στους επόμενους μήνες θα αντιμετωπισθεί και με την αύξηση της δύναμης που προανέφερα και με άλλες παρεμβάσεις που κάνουμε. Το μόνο στο οποίο έχουν απόλυτο δίκιο είναι η καθυστέρηση της απόδοσης του επιδόματος για το Παγκόσμιο Πρωτάθλημα. Πιστεύω ότι την άλλη εβδομάδα θα καταβληθεί.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κυρία και κύριοι συνάδελφοι, κατά ευτυχή συγκυρία τη συνεδρίασή μας παρακολουθούν από τα βόρεια γενικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα ένας αξιωματικοί από τη Σχολή Εθνικής Ασφάλειας της Αστυνομίας.
Η Βουλή τους καλωσορίζει.
( Χειροκροτήματα απ'όλες τις πτέρυγες )
Κύριε Κόρακα, έχετε το λόγο για δύο λεπτά, για να αναπτύξετε την επίκαιρη ερώτηση.
ΣΤΡΑΤΗΣ ΚΟΡΑΚΑΣ: Κύριε Πρόεδρε, το ΚΚΕ αντιμετώπιζε και αντιμετωπίζει πάντοτε τους αστυνομικούς σαν εργαζόμενους, ένα αναπόσπαστο κομμάτι του εργαζόμενου λαού και μάλιστα ως εργαζόμενους σε ιδιαίτερα αντίξοες, σε σκληρές, θα λέγαμε, συνθήκες. Πιστεύουμε ότι αυτό θα πρέπει να αναγνωρισθεί.
Το δε ζήτημα της εγκληματικότητας, κύριε Υπουργέ, μπορεί να καταπολεμηθεί, λαμβάνοντας πριν απ'όλα υπόψη και τον παράγοντα "άνθρωπος". Θα πρέπει λοιπόν ορισμένα στοιχειώδη να ικανοποιούνται. Δεν είναι τυχαίο ότι αυτήν τη στιγμή πράγματι βρίσκονται σε αναβρασμό και κινητοποίηση.
Χθες παραβρέθηκα σε μια μεγαλειώδη αγωνιστική συγκέντρωση και πορεία προς τη Βουλή και θα ήθελα με την ευκαιρία αυτή να καταθέσω και το ψήφισμά τους, κύριε Πρόεδρε. Θα σας το δώσω αμέσως στο τέλος της παρέμβασής μου.
Υπάρχει μια πρωτοφανής αγανάκτηση από την ασυνέπεια και τον εμπαιγμό της Κυβέρνησης απέναντί τους, από τη στάση της απέναντι στα χρόνια και πραγματικά φλέγοντα προβλήματά τους. Είναι γεγονός ότι έγιναν μερικά πράγματα, αλλά υπάρχει ακόμα διάχυτη η πικρία και ταυτόχρονα η οργή, γιατί παρά τις επανειλημμένες υποσχέσεις της Κυβέρνησης για άμεση αντιμετώπιση ορισμένων ολωσδιόλου στοιχειωδών ζητημάτων, δεν έγινε τίποτα. Αυτά είναι:
Καταβολή του εξηνταχίλιαρου στους δεκαπέντε χιλιάδες αξιωματικούς για το Παγκόσμιο Πρωτάθλημα, επανειλημμένα τους το υποσχεθήκατε. Χορήγηση της εβδομαδιαίας ανάπαυσης από 'δω και μπρος και αποζημίωση εφ'άπαξ για όσα ρεπό τους χρωστάτε χρόνια. Επίσης, να τιμωρείται όποιος αρνείται να παραχωρήσει τουλάχιστον ανά δεκαπενθήμερο την εβδομαδιαία ανάπαυση. Καταβολή των οφειλόμενων από διετίας οδοιπορικών εξόδων, ρύθμιση θεμάτων υπερωριακής απασχόλησης. Δουλεύουν πράγματι δώδεκα με δεκαέξι ώρες τη μέρα χωρίς να πληρώνονται και η έκτη μέρα πληρώνεται έξι χιλιάδες (6.000), δηλαδή λιγότερο και από το ωρομίσθιο ακόμα.
Κύριε Πρόεδρε, πιστεύουμε ότι επιτέλους θα πρέπει να εφαρμοσθεί η εργατική νομοθεσία και γι'αυτό το κομμάτι των εργαζομένων. Θα πρέπει να αποκατασταθούν οι τρεις αποταχθέντες αστυνομικοί για συνδικαλιστικούς λόγους, να λυθεί οριστικά το θέμα των μεταθέσεων, αποσπάσεων. Μπορεί να έχουμε σήμερα μια βελτίωση, όπως είπατε, αλλά και πάλι περιορίζεται μεγάλος αριθμός αστυνομικών της Αθήνας χωρίς μετάθεση, αφού καθιερώνεται η μετάθεση σε άλλη υπηρεσία, να γίνεται μόνο αν υπάρχει κενή θέση. Και όμως στέλνονται και ανακοινώνετε ότι θα στείλετε τους νέους στην επαρχία και όχι αυτούς που έκαναν αίτηση.
Επίσης, πρέπει επιτέλους να αποδεσμευθούν οι αστυνομικοί από υπηρεσίες, που δεν ανταποκρίνονται στην αποστολή τους και να περιορισθούν στην προστασία από το οργανωμένο έγκλημα. Ακόμη, δεν θα πρέπει να χρησιμοποιούνται στο ρόλο του χαφιέ, του καταστολέα και του διώκτη του λαϊκού κινήματος και ιδιαίτερα του ταξικά προσανατολισμένου. Η ΠΟΑΣΥ, η Ομοσπονδία τους, έχει προγραμματίσει άμεσες κινητοποιήσεις και συνεδριάζει σήμερα -για να κάνει το ίδιο- και η Πανελλήνια 'Ενωση Αξιωματικών.
Νομίζουμε, κύριε Πρόεδρε, ότι είναι προβλήματα στοιχειώδη, που δεν μπορεί να χρονίζουν στα 1997.
(Στο σημείο αυτό ο Βουλευτής κ. Στρατής Κόρακας καταθέτει το προαναφερθέν ψήφισμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κόρακα, καταγράφηκαν στα Πρακτικά.
Ο κύριος Υπουργός έχει το λόγο να δευτερολογήσει για δύο λεπτά.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Ευχαριστώ, κύριε Πρόεδρε.
Θα έχουμε την ευκαιρία και την άλλη Παρασκευή, που το Κομμουνιστικό Κόμμα έχει καταθέσει μία επερώτηση, με άνεση χρόνου να απαντήσουμε σε πολλά απ' αυτά τα θέματα και τα περί χαφιεδισμού και τα άλλα, τα οποία με μεγάλη ευκολία καταλογίζετε, είτε σε μεμονωμένα άτομα είτε στο σύνολο της Αστυνομίας, την οποία σήμερα για δικούς σας λόγους έρχεσθε να υποστηρίξετε άκριτα διαδηλώσεις, προκλήσεις, τα πάντα...
ΣΤΡΑΤΗΣ ΚΟΡΑΚΑΣ: Δεν έχουμε ιδιαίτερο λόγο, κύριε Υπουργέ. 
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Δικαίωμά σας. Πολιτική σας είναι από τη μία μεριά να εμφανίζεσθε ως υποστηρικτές των αιτημάτων της Αστυνομίας...
ΣΤΡΑΤΗΣ ΚΟΡΑΚΑΣ: Ούτε το ρόλο του αστυνομοπατέρα παίζουμε...
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης):... και από την άλλη μεριά, όπως και χθες κάνατε, να καταδικάζετε κάθε δραστηριότητά της και να λέτε ότι εν ψυχρώ σκοτώνει τους αλλοδαπούς, σκοτώνουν...
ΣΤΡΑΤΗΣ ΚΟΡΑΚΑΣ: Κύριε Πρόεδρε, αυτό είναι απαράδεκτο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Με συγχωρείτε, συνάδελφός σας χθες το πρωί εδώ...
ΣΤΡΑΤΗΣ ΚΟΡΑΚΑΣ: Αυτό, κύριε Πρόεδρε, είναι απαράδεκτο. Εμείς καταδικάζουμε...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κόρακα.
ΣΤΡΑΤΗΣ ΚΟΡΑΚΑΣ: Μα, δεν μπορεί να διαστρεβλώνει την πραγματικότητα. Απαντήστε στα αιτήματά τους. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ!
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Δεν σας διέκοψα, κύριε Κόρακα.
Η Κυβέρνηση και η πολιτική ηγεσία και εγώ προσωπικά από την πρώτη μέρα έχω δείξει ιδιαίτερη ευαισθησία για τα προβλήματα του προσωπικού, διότι θεωρούμε ότι, εάν το προσωπικό της Ελληνικής Αστυνομίας δεν νιώθει ικανοποιημένο, δεν μπορεί να ανταποκριθεί στο σημαντικό κοινωνικό ρόλο που έχει να παίξει.
Και κάναμε το ενιαίο μισθολόγιο...
ΣΤΡΑΤΗΣ ΚΟΡΑΚΑΣ: Ποιο ενιαίο μισθολόγιο; Με τα μπαλώματα;
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης):... κάναμε τη μοριοποίηση, κάναμε πολλά. Βεβαίως υπάρχουν αιτήματα ανεκπλήρωτα και θα ανακύπτουν συνέχεια. Εγκύπτουμε σε αυτά τα αιτήματα, εγκύπτουμε σε αυτά τα προβλήματα. 'Εχουμε ένα συνεχή διάλογο με τους συνδικαλιστές για να τα επιλύσουμε. Και όσα μπορούμε επιλύουμε.
Μάλιστα δικές μας είναι οι πρωτοβουλίες που σήμερα εμφανίζονται ως δικά τους αιτήματα, για να τους απαλλάξουμε από καθήκοντα που δεν είναι δικά τους. Δικές μας είναι οι πρωτοβουλίες για να δημιουργήσουμε τη Δημοτική Αστυνομία και να εκχωρήσουμε αρμοδιότητες, εκεί που δεν χρειάζονται, να τις έχει η Ελληνική Αστυνομία. Δικές μας είναι και πολλές άλλες θεσμικές πρωτοβουλίες.
ΣΤΡΑΤΗΣ ΚΟΡΑΚΑΣ: Χρόνια τα παλεύουμε αυτά, κύριε Υπουργέ.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Και αναγνωρίζουμε και σε αυτούς όσα δικαιώματα έχουν οι άλλοι εργαζόμενοι. Και τους αναγνωρίζουμε -και δεν έχουμε καμία ένσταση- και να διαδηλώνουν και να κάνουν πορείες...
ΣΤΡΑΤΗΣ ΚΟΡΑΚΑΣ: Εφαρμόστε την εργατική νομοθεσία.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Αλλά πρέπει από αυτό το Βήμα σήμερα να καταδικάσω τις προκλήσεις έξω από τη Βουλή, την αποδοκιμασία του Προέδρου του Σώματός μας ...
ΣΤΡΑΤΗΣ ΚΟΡΑΚΑΣ: Κύριε Υπουργέ, εκεί συμφωνούμε. 'Ηταν άστοχη ενέργεια, αλλά είναι η αγανάκτηση που τους οδήγησε. 
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Παρακαλώ, κύριε Πρόεδρε.
Να τις αποδοκιμάσω και να εκφράσω προσωπικά και εκ μέρους της πλειοψηφίας της Ελληνικής Αστυνομίας τη λύπη μου προς τον Πρόεδρο του Κοινοβουλίου, για όσα συνέβησαν χθες έξω από το Κοινοβούλιο.
'Επρεπε να είναι πολύ προσεκτικότεροι ορισμένοι από αυτούς. Δεν τους αρνηθήκαμε το δικαίωμα να διαδηλώνουν. Αλλά βεβαίως είναι και αυτό απαράδεκτο, ορισμένοι από αυτούς να φέρουν και τα περίστροφά τους.
Αλλά, κύριε Κόρακα, όταν αυτή η 'Ενωση που πρωτοστάτησε χθες είχε κυκλοφορήσει μία εγκύκλιο για να φακελώσει τους Βουλευτές, ποίοι από σας υποστηρίζουν τα δικαιώματά τους...
ΣΤΡΑΤΗΣ ΚΟΡΑΚΑΣ: Αφήστε τα αυτά.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Σας παρακαλώ, κύριε Κόρακα. 
... και ποιοι όχι; Και εμείς ξεκινήσαμε μία διαδικασία για να τους εγκαλέσουμε, διότι ήταν απαράδεκτη η πρωτοβουλία μέσα απ' αυτό το Σώμα και εσείς προσωπικά μας ζητήσατε να μην κάνουμε καμία απολύτως παρέμβαση.
ΠΡΟΕΔΡΕΥΩΝ (Παναγιώτης Σγουρίδης): Με δική μου πρωτοβουλία είχε ξεκινήσει αυτό. 
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Εμείς -επαναλαμβάνω- θέλουμε ανοικτό και συνεχή διάλογο με τους εργαζόμενους. Αλλά οφείλουν σήμερα οι οργανώσεις τους να αποδοκιμάσουν τα χθεσινά επεισόδια, διαφορετικά ο διάλογος δεν είναι δυνατόν, ούτε να συνεχιστεί ούτε να είναι ειλικρινής ούτε να είναι παραγωγικός, όπως τον θέλουμε.
ΣΤΡΑΤΗΣ ΚΟΡΑΚΑΣ: Κύριε Πρόεδρε, επειδή ετέθη ένα θέμα...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κόρακα.
ΣΤΡΑΤΗΣ ΚΟΡΑΚΑΣ:... για τον Πρόεδρο της Βουλής...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κόρακα. Το Σώμα καταδικάζει σύσσωμο τις αντιδράσεις αυτές απέναντι στο πρόσωπο του Προέδρου της Βουλής.
ΣΤΡΑΤΗΣ ΚΟΡΑΚΑΣ: Κύριε Πρόεδρε, μισό λεπτό...
ΠΡΟΕΔΡΕΥΩΝ (Παναγιώτης Σγουρίδης): Και θέλω να ξεκαθαρίσω, ότι με δική μου πρωτοβουλία, όταν δημιουργήθηκε το θέμα του φακελώματος των Βουλευτών -όταν εστάλη η επιστολή από τους συνδικαλιστές- ζήτησα από τον Υπουργό να προχωρήσει σε διοικητική έρευνα για το θέμα αυτό.
ΣΤΡΑΤΗΣ ΚΟΡΑΚΑΣ: Κύριε Πρόεδρε, θέλω να πω ότι και εμείς αποδοκιμάζουμε αυτήν την ενέργεια ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κόρακα.
ΣΤΡΑΤΗΣ ΚΟΡΑΚΑΣ:... όμως, ήταν η αγανάκτησή τους. Και το φακέλωμα το κάνετε εσείς με τους χαφιέδες που στέλνετε στις συνδικαλιστικές οργανώσεις.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κόρακα. Σας παρακαλώ! Να μη γράφεται τίποτα στα Πρακτικά.
ΣΤΡΑΤΗΣ ΚΟΡΑΚΑΣ: ... 
ΠΡΟΕΔΡΕΥΩΝ (Παναγιώτης Σγουρίδης): Γιατί έτσι, κύριε Κόρακα. Γιατί σας είπα ότι δεν έχετε το λόγο.
ΣΤΡΑΤΗΣ ΚΟΡΑΚΑΣ:....
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην τέταρτη επίκαιρη ερώτηση με αριθμό 96/15.10.97 της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τους Υπουργούς Ανάπτυξης, Υγείας και
Πρόνοιας, σχετικά με την ανάγκη διενέργειας ιατρικής έρευνας για την καταγραφή των κινδύνων από τη λειτουργία του εργοστασίου της Ελληνικής Βιομηχανίας Ζαχάρεως.
Η επίκαιρη ερώτηση της κυρίας συναδέλφου έχει ως εξής:
"Στη βιομηχανική περιοχή της Λάρισας βρίσκεται μεταξύ άλλων και ένα από τα εργοστάσια της Ελληνικής Βιομηχανίας Ζαχάρεως. Με εκατόν ενενήντα απασχολούμενους εργαζόμενους ως μόνιμο προσωπικό και άλλους διακόσιους πενήντα ως εποχιακό κατά τη διάρκεια της παραγωγικής του λειτουργίας αποτελεί μία από τις σπουδαιότερες εργοστασιακές μονάδες του νομού. Επισκεπτόμενος κανείς τους διάφορους χώρους του εργοστασίου βρίσκεται στη δυσάρεστη θέση να διαπιστώσει σοβαρές αδυναμίες σε βάρος της υγιεινής και ασφάλειας των εργαζομένων.
Ορισμένοι βασικοί χώροι, όπως τα αποδυτήρια, οι τουαλέτες, το κεντρικό ζαχαρουργείο, δεν πληρούν ακόμη και αυτούς τους στοιχειώδεις κανόνες υγιεινής. Τα δοχεία αποθήκευσης, είκοσι περίπου τόνων υδροχλωρικού οξέος, βρίσκονται σε χώρο μεγάλης επικινδυνότητας. Κατά το παρελθόν μάλιστα έχουν καταγγελθεί και περιπτώσεις διαρροής, με ό,τι αυτό συνεπάγεται.
Επίσης, κατά τη διάρκεια της παραγωγικής κυρίως περιόδου, δημιουργούνται ιδιαίτερα βλαπτικοί παράγοντες για όσους από τους εργαζόμενους εκτίθενται. Τα παραπάνω επιβεβαιώνει και σχετική έκθεση του αρμόδιου γιατρού εργασίας.
Ερωτώνται οι κύριοι Υπουργοί:
1. Θα φροντίσουν ώστε να γίνει το συντομότερο δυνατό σχετική επιστημονική ιατρική έρευνα που θα εντοπίσει και θα καταγράψει τους κινδύνους, εάν αυτοί υπάρχουν, για την υγιεινή και ασφάλεια των εργαζομένων;
2. Θα μεριμνήσουν, ώστε οι εργαζόμενοι στην εν λόγω μονάδα της Ελληνικής Βιομηχανίας Ζαχάρεως στη Λάρισα να υπόκεινται σε συστηματικό ιατρικό έλεγχο και εξετάσεις, ώστε να προλαμβάνονται τα όποια ιδιαίτερα φαινόμενα ασθενειών;"
Ο Υφυπουργός Υγείας και Πρόνοιας κ. Σκουλάκης έχει το λόγο για τρία λεπτά για να πρωτολογήσει.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Το θέμα της υγιεινής και ασφάλειας των εργαζομένων στο εργοστάσιο της Λάρισας έρχεται για δεύτερη φορά αυτές τις μέρες με επίκαιρη ερώτηση στη Βουλή. Αυτό πιστεύω ότι αποτυπώνει το ενδιαφέρον των συναδέλφων για τα προβλήματα των εργαζομένων.
Βέβαια, πρέπει να σας πω ότι το Υπουργείο Υγείας δεν είναι αρμόδιο στην ουσία. Αρμόδιο είναι το Υπουργείο Γεωργίας, το οποίο εποπτεύει της Αγροτικής Τράπεζας, η οποία Αγροτική Τράπεζα...
ΓΙΩΡΓΟΣ ΑΔΑΜΟΠΟΥΛΟΣ: Και το Υπουργείο Εργασίας.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Το Υπουργείο Εργασίας στη συνέχεια συμμετέχει στην ευθύνη, όσον αφορά την ασφάλεια των εργαζομένων.
Βεβαίως εγώ θα απαντήσω συνολικά για το πώς έχουν σήμερα τα πράγματα.
Αρμόδια υπηρεσία σήμερα για τον έλεγχο εφαρμογής της νομοθεσίας της σχετικής με την ασφάλεια και την υγιεινή των εργαζομένων στο Νομό Λάρισας είναι το ΚΕΠΕΚ, το Κέντρο Πρόληψης Επαγγελματικού Κινδύνου της νομαρχιακής αυτοδιοίκησης της Λάρισας.
Σύμφωνα, λοιπόν, με αυτό το δεδομένο, το ΚΕΠΕΚ έχει πραγματοποιήσει κατά καιρούς επανειλημμένους ελέγχους στην επιχείρηση αυτή, έχει υποδείξει μέτρα, ενώ η επιχείρηση έχει λάβει αρκετά μέτρα για τη βελτίωση των συνθηκών εργασίας, της ασφάλειας και της υγείας των εργαζομένων.
Πρόσφατα δε, στις δύο και τρεις του μήνα, επισκέφθηκε ξανά το ΚΕΠΕΚ τους χώρους εργασίας στο εργοστάσιο και κατέγραψε τα όποια προβλήματα εντόπισε.
Εκείνο, όμως, που θέλω να σας πω είναι ότι μέχρι σήμερα στο ΚΕΠΕΚ δεν έχει υποβληθεί ή καταγραφεί κανένα πρόβλημα επαγγελματικής ασθένειας στο εργοστάσιο ζαχάρεως στη Λάρισα. Εν πάση περιπτώσει, τα διαθέσιμα στοιχεία από περιπτώσεις ασθενειών, όπως στεφανιαίων νόσων, εγκεφαλικών επεισοδίων, καρκίνων και άλλων ασθενειών ανάμεσα στους εργαζόμενους στο εργοστάσιο ζαχάρεως, δεν δείχνουν διαφορετική συχνότητα από αυτήν που παρατηρείται στον υπόλοιπο πληθυσμό της περιοχής.
Θέλω να σας πω ότι με το ν.2519/97 του Υπουργείου Υγείας και Πρόνοιας, που πρόσφατα ψηφίσαμε, στο άρθρο 3, προβλέπεται διάρθρωση και σκοπός των υπηρεσιών δημόσιας υγείας, περιγράφεται λεπτομερώς το αντικείμενο των υπηρεσιών δημόσιας υγείας και συγκεκριμένα στην παράγραφο 2, εδάφιο α' και β' -επιτρέψτε μου να τα αναφέρω, γιατί είναι σημαντικά άρθρα, γι'αυτό λέγαμε ότι το νομοσχέδιο είναι πάρα πολύ σημαντικό- οι υπηρεσίες δημόσιας υγείας του Υπουργείου Υγείας και Πρόνοιας, μεταξύ των άλλων αντικειμένων που έχουν, περιλαμβάνονται και τα εξής:
Πρώτον, έλεγχος των παραγόντων κινδύνου, οι οποίοι διαμορφώνουν το πρότυπο νοσηρότητας και θνησιμότητας στον πληθυσμό.
Δεύτερον, έλεγχος των παραγόντων κινδύνου στους χώρους εργασίας, στην υγιεινή των τροφίμων, στους χώρους ομαδικής συμβίωσης, στα νοσηλευτικά ιδρύματα και στις υπηρεσίες υγείας γενικότερα.
Εμείς προχωράμε ήδη στην εφαρμογή του νόμου. Θα στελεχώσουμε τις υπηρεσίες δημόσιας υγείας με γιατρούς ΕΣΥ, γιατί αυτό ήταν το μεγάλο μας πρόβλημα και βεβαίως σε συνεργασία με τις υπηρεσίες υγείας των νομαρχιακών αυτοδιοικήσεων θα αναλάβουμε τον έλεγχο και τη λήψη μέτρων για την προστασία της υγιεινής και της ασφάλειας των εργαζομένων, όχι μόνο στο εργοστάσιο της Λάρισας, αλλά και στους υπόλοιπους χώρους εργασίας και στο κέντρο και στην ύπαιθρο.
ΠΡΟΕΔΡΕΥΩΝ (Παναγιώτης Σγουρίδης): Η κ. Ανδριανή Λουλέ έχει το λόγο για δύο λεπτά, για να αναπτύξει την επίκαιρη ερώτησή της.
ΑΝΔΡΙΑΝΗ ΛΟΥΛΕ: Αν όλα αυτά που είπατε, κύριε Υπουργέ, γίνουν, τότε θα είναι πράγματι ένα πολύ μεγάλο βήμα.
Μου κάνει εντύπωση που μου είπατε στην αρχή, ότι δεν είναι δουλειά του Υπουργείου Υγείας και Πρόνοιας αυτή η ερώτηση, αλλά είναι του Υπουργείου Γεωργίας. Δεν το καταλαβαίνω, δεν έχει σημασία, Θα ρωτήσω και θα μάθω.
Επίσης είπατε ότι κανένας γιατρός δεν έχει δώσει μέχρι τώρα καμία αναφορά. Κάνετε λάθος. Ο γιατρός κ. Κάσος είχε κάνει έγγραφη πρόταση με ημερομηνία 28.3.90 και θέμα, προληπτικός ιατρικός έλεγχος των εργαζομένων. Αναφέρει σχετικά ότι τα τελευταία χρόνια παρατηρείται μια αύξηση της αρτηριακής υπέρτασης και γενικά των καρδιαγγειακών επεισοδίων. Και συνεχίζει: Απαιτείται έγκριση της συνέχισης του ελέγχου με ηλεκτροκαρδιογραφήματα, απλή ακτινογραφία τηλεκαρδίας, ειδικές μικροβιολογικές εξετάσεις.
Τίποτα, όμως, από όλα αυτά δεν έγινε, παρά μόνο πριν από λίγες ημέρες η διεύθυνση του εργοστασίου δεσμεύθηκε, μετά από πολλές πιέσεις των εργαζομένων και παρουσία εκπροσώπων της ΓΣΕΕ και του εργατικού κέντρου, ότι θα χρηματοδοτήσει εκείνο το φορέα που θα αναλάβει τη σχετική ιατρική μελέτη.
'Εκανα επίσκεψη στο εργοστάσιο, κύριε Υπουργέ, πριν από μία εβδομάδα, έκατσα τρεις ώρες, γιατί ήθελα να μάθω πώς γίνεται και η ζάχαρη και πρέπει να σας πω ότι έχω ιδία αντίληψη για το ποιες είναι οι συνθήκες εργασίας εκεί μέσα. Οι κοινόχρηστοι χώροι, που θα έπρεπε εκ των πραγμάτων να δείχνουν κατά το δυνατόν ανθρώπινοι, δεν πληρούν ούτε στο ελάχιστο τους στοιχειώδεις όρους υγιεινής. Είναι κατεστραμμένες οι τουαλέτες, τα αποδυτήρια, οι τοίχοι, τα δάπεδα, οι νιπτήρες, τα πάντα.
Αναφορικά με τα δοχεία που περιέχουν το υδροχλωρικό οξύ βρίσκονται σε χώρο εντός του εργοστασίου, ο οποίος χρησιμοποιείται και σαν πέρασμα για τις μετακινήσεις των εργαζομένων. Δεν αναφέρομαι σε δύο δοχεία μόνο, είκοσι περίπου τόνοι φυλάσσονται σ' αυτά τα δοχεία. Στην εκθεσή του ο αρμόδιος γιατρός εργασίας διαπιστώνει ότι υπάρχει από καιρό σε καιρό μικρή διαρροή ατμών του οξέος στην ατμόσφαιρα. Αναφέρει μάλιστα και δύο περιπτώσεις, όπου μετά τη ρήξη των δοχείων χύθηκαν μεγάλες ποσότητες, που θα μπορούσαν να προκαλέσουν σοβαρό ατύχημα.
Καταλαβαίνετε, λοιπόν, πιστεύω την ανάγκη που υπάρχει να απομακρυνθούν αυτά τα δοχεία από εκεί. Μπορώ να φέρω πάρα πολλά παραδείγματα, αλλά δεν με παίρνει ο χρόνος. Ομως, να πω για τις υψηλές θερμοκρασίες, που φθάνουν 55 βαθμούς και οι άνθρωποι δεν μπορούν να αντέξουν εκεί μέσα. Να αναφέρω για το θόρυβο που γίνεται από τα μηχανήματα και από τους δέκα οι οκτώ δεν ακούνε. Δυστυχώς δεν έχω άλλο χρόνο, ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Εσείς, κυρία Λουλέ, είστε πάντα σύντομη, περιεκτική και αποτελεσματική στις ερωτήσεις σας.
Ο κύριος Υπουργός έχει το λόγο για δύο λεπτά, για να δευτερολογήσει.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Σας είπα, κυρία συνάδελφε, ότι στις 2.10.97 και 3.10.97 έγινε επίσκεψη από το Κέντρο Πρόληψης Επαγγελματικών Κινδύνων, το ΚΕΠΕΚ, από ειδικούς επιστήμονες στους χώρους εργασίας. 'Εγινε καταγραφή κάποιων προβλημάτων που αφορούν τη θερμοκρασία και την υγρασία στο τμήμα κρυστάλλωσης, στο τμήμα στροβίλων, στο χειριστήριο ασβεστοκαμίνου και στη μονάδα υδροχλωρικού οξέος που χρησιμοποιείται για τον καθαρισμό των φίλτρων του εργοστασίου. Υπάρχει μια σειρά από παρατηρήσεις και η θέση μας είναι ότι οι έλεγχοι θα συνεχισθούν και θα επιβληθούν κυρώσεις για πιθανές καθυστερήσεις στο πρόγραμμα βελτίωσης των συνθηκών λειτουργίας της επιχείρησης.
Πάντως απ' ό,τι με διαβεβαιώνει εδώ εγγράφως ο διευθύνων σύμβουλος του εργοστασίου, υπάρχει μία συνεχής συνεργασία μεταξύ του τεχνικού υγιεινής και ασφάλειας των εργαζομένων, του γιατρού εργασίας, της επιτροπής υγιεινής και ασφάλειας εργαζομένων του ΚΕΠΕΚ.
Επίσης υπάρχει συνεργασία όχι μόνο με τη διεύθυνση του ζαχαρουργείου, αλλά και με το σύλλογο του προσωπικού για την επίλυση των θεμάτων που αφορούν την υγιεινή και την ασφάλεια των εργαζομένων.
Εν πάση περιπτώσει, σας άκουσα με προσοχή και θα λάβω υπόψη και τις δικές σας παρατηρήσεις, τις οποίες δέχομαι, αφού με διαβεβαιώνετε ότι κάνετε και επιτόπια επίσκεψη και είδατε τα προβλήματα από κοντά. Και θα έλθω σε επαφή με τη Διεύθυνση Υγείας-Πρόνοιας της νομαρχιακής αυτοδιοίκησης της Λάρισας, για να μεταφέρω τις επισημάνσεις σας και τους προβληματισμούς σας.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη
ΤΩΝ ΕΠΕΡΩΤΗΣΕΩΝ
Θα συζητηθεί η υπ' αριθμόν 4/8.10.97 επερώτηση των Βουλευτών της Νέας Δημοκρατίας κυρίων Γεωργίου Παναγιωτόπουλου, Εμμανουήλ Κεφαλογιάννη, Δημητρίου Κωστόπουλου, Ιωάννου Τζωάννου, Βασιλείου Κορκολόπουλου και Γεωργίου Αλογοσκούφη προς τον Υπουργό Εθνικής Οικονομίας σχετικά με το υψηλό κόστος των δανείων των πιστωτικών ιδρυμάτων προς βιομηχανίες και βιοτεχνίες.
Επίσης θα ήθελα να σας ανακοινώσω, ότι η Νέα Δημοκρατία ορίζει ως Κοινοβουλευτικό Εκπρόσωπο στη συζήτηση αυτής της επερώτησης τον κ. Γεώργιο Αλογοσκούφη και ο Πρόεδρος του Δημοκρατικού Κοινωνικού Κινήματος κ. Τσοβόλας ορίζει τον κ. Γεώργιο Ρόκο.
Ο συνάδελφος κ. Ιωάννης Τζωάννος ζητά ολιγοήμερη άδεια απουσίας στο εξωτερικό. Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
'Εχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Οικονομίας "Ρυθμίσεις για την Τράπεζα της Ελλάδος".
Επίσης, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα έξι μαθητές γυμνασίου και λυκείου των εκπαιδευτηρίων "ΚΑΡΓΑΚΟΥ".
Η Βουλή τους καλοσωρίζει.
(Χειροκροτήματα από όλες τις πτέρυγες.)
Πρώτος ομιλητής είναι ο κ. Γεώργιος Παναγιωτόπουλος για είκοσι λεπτά και ακολουθούν οι κύριοι Κωστόπουλος, Τζωάννος και Κορκολόπουλος.
Ο κ. Παναγιωτόπουλος έχει το λόγο.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, η Βουλή των Ελλήνων και τα κόμματα, που εκπροσωπούνται εδώ, παρακολουθούν επί μία δεκαπενταετία την καταστροφή της ελληνικής οικονομίας λόγω της τραπεζικής πολιτικής με μία περίεργη αδιαφορία. Δεν τους ενοχλούμε τους τραπεζίτες, λες και είναι ένας απρόσβλητος χώρος του κατεστημένου και μπορούν να κινούνται ασυδότως.Από την άλλη όμως πλευρά βλέπουμε βιομηχανίες και βιοτεχνίες να κλείνουν λόγω αδυναμίας να ανταποκριθούν στα βάρη με τα οποία οι τράπεζες τους βαρύνουν. Είναι περίεργο αυτό.
Ξέρετε ποιος τον τελευταίο καιρό -και το λέω αυτό με ειρωνική διάθεση- έχει κάνει τη μεγαλύτερη μάχη για να αποδείξει την καταστροφική τοκογλυφική πολιτική των τραπεζών; Ο Πρόεδρος του "ΕΛΛΗΝΙΣΜΟΥ". Δεν υπάρχει στη Βουλή. Είναι ο κ. Σωτήρης Σοφιανόπουλος ο πρώην διευθύνων σύμβουλος της "ΧΡΩΠΕΙ", ο οποίος με επανειλημμένα άρθρα, κείμενα και μελέτες αποδεικνύει ότι εδώ υπάρχει μία δόλια συμπεριφορά που οδηγεί κατευθείαν στην καταστροφή της ελληνικής οικονομίας και παραγωγής, της δευτερογενούς κυρίως παραγωγής,δηλαδή της βιοτεχνίας και βιομηχανίας. Υπάρχουν πληθώρα άρθρα στις εφημερίδες, "ο κύριος τάδε, Σκαής Γεώργιος Α.Ε. Μάρμαρα Δράμας για ένα δάνειο εβδομήντα εκατομμυρίων(70.000.000) υποχρεούται να πληρώσει δύο δισεκατομμύρια (2.000.000.000) σε είκοσι χρόνια.
Αφετηρία αυτής της τοκογλυφικής πολιτικής είναι μία απόφαση της Νομισματικής Επιτροπής του 1980, που βγήκε κατ' εξουσιοδότηση νόμου, ο οποίος τότε εψηφίσθη και με την οποία επετράπη στις τράπεζες ο ελεύθερος ανατοκισμός.
Τότε οι συνθήκες ίσως επέβαλαν να ενισχυθούν κάπως οι τράπεζες στα έσοδά τους. 'Ομως τότε -και αυτό το τονίζω- δεν υπήρχε ο ελεύθερος ανατοκισμός των τραπεζών και τα επιτόκια ήταν σ' ένα σημείο, ώστε η επιβάρυνση από τον ανά τρίμηνο ανατοκισμό να μην πολλαπλασιάζει το οφειλόμενο ποσό. Τι έγινε όμως; Ξέρετε ποια είναι η σειρά και η διαδρομή των επιτοκίων στην Ελλάδα;
Κατ' αρχήν οφείλω να πω ότι σε καμία χώρα του κόσμου, ίσως στην Ουγκάντα ή σε δύο-τρεις χώρες της Αφρικής, υπάρχει τέτοια διαφορά μεταξύ επιτοκίου καταθέσεως και επιτοκίου χορηγήσεως. Δεν είναι δυνατόν να υπάρχει επιτόκιο καταθέσεως -τότε μιλάμε που ήταν πολύ υψηλότερο- 18% ή 17% και να υπάρχει επιτόκιο χορηγήσεως 23%, 32%, 37%, 31%, 34%. Επιτόκιο δε υπερημερίας 34%, 40%, 39%, 33%, 36%, 34%, 37%, 34%. Μιλάω για χρονικές περιόδους από το 1990 και μετά. Πού να σταθεί;
Ξέρετε ποια είναι η αιτιολογία της αποφάσεως της Νομισματικής Επιτροπής την οποία επικαλέστηκε ο 'Αρειος Πάγος, παρακαλώ, όταν εξέδωσε μία απόφαση; 'Οτι πρέπει να επιτρέπεται ο ελεύθερος ανατοκισμός, προκειμένου να ανταποκριθούν οι τράπεζες στις ανάγκες και στις επιβαρύνσεις που έχουν από τις καταθέσεις των καταθετών! Αυτή ήταν η αιτιολογία. 
Να κάνω μία σύγκριση; Χορήγηση ενός εκατομμυρίου δανείου (1.000.000) από την τράπεζα, σε τριάντα χρόνια με το διπλασιασμό εκ του ανατοκισμού, τον οποίο θα σας εξηγήσω, μας κάνουν τριάντα δύο δισεκατομμύρια (32.000.000.000). Κατάθεση ενός εκατομμυρίου (1.000.000) στο ίδιο διάστημα θα έχουμε διακόσια εκατομμύρια (200.000.000). Η επιβάρυνση της τραπέζης από την κατάθεση του καταθέτου είναι διακόσια εκατομμύρια (200.000.000). Η επιβάρυνση όμως του δανειοδοτηθέντος και μη πληρώσαντος, βεβαίως καταστάντος υπερήμερος, είναι τριάντα δύο δισεκατομμύρια (32.000.000.000). Αυτή είναι η σύγκριση των αγαθών. Και οφείλεται στο ότι με την απόφαση αυτή της Νομισματικής Επιτροπής, κύριε Υπουργέ, και πρέπει να το ξέρετε, διότι μπορεί μεν η απόφαση να εξεδόθη το 1980 υπό άλλας συνθήκας, αλλά εσείς την έχετε είκοσι χρόνια...
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Με μία δική σας ενδιάμεση μικρή παρεμβολή.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Και εσείς, όχι απλώς μόνο την περιθάλπετε, αλλά και τη στηρίζετε, χωρίς να έχετε κάνει καμία προσπάθεια να ανατρέψετε το καθεστώς που υπάρχει στα δάνεια.
Σημαίνει, με τον ανατοκισμό ότι κάθε τρεις μήνες ένα τμήμα του τόκου υπολογίζεται ανά τρίμηνο και σ' ένα έτος διπλασιάζεται. Σε δύο χρόνια δε, διπλασιάζεται το ποσό. Και θυμίζει αυτό το γνωστό του Κομφούκιου που έπαιζε σκάκι με τον αυτοκράτορα της Κίνας. Ο Κομφούκιος έπαιζε πολύ καλό σκάκι. Του είπε ο αυτοκράτορας. Θέλω να σου κάνω μία χάρη. Τι θέλεις να σου δώσω; Του λέει ο Κομφούκιος. Εγώ πεινάω. Δεν έχω ιδιαίτερες απαιτήσεις. Θέλω ένα σπυρί ρύζι να μου βάλεις στο πρώτο κουτί του σκακιού και να το διπλασιάζεις στο δεύτερο, στο τρίτο και στο τέταρτο. Ε, είπε ο αυτοκράτορας, εδώ τι θα του κάνουμε, το πολύ μία σούπα από ρύζι! 'Ομως, αυτός ο διπλασιασμός με τα εξήντα τέσσερα κουτιά του σκακιού σας πληροφορώ ότι δίδει αποτέλεσμα όλη την παραγωγή του κόσμου σε ρύζι. Αυτός είναι ο διπλασιασμός ανά διετία. 'Ετσι γίνονται τα δισεκατομμύρια από οφειλή ελαχίστων χρημάτων. 
'Ομως εδώ υπάρχει, κύριε Υπουργέ, μία περίεργη και θα έλεγα δολία συμπεριφορά της Τράπεζας της Ελλάδος. Επειδή χθες συζητούσαμε στην επιτροπή το νομοσχέδιο για την ανεξαρτησία της Τράπεζας της Ελλάδος και με υπερηφάνεια ο Διοικητής μας έφερε ένα τεύχος για τους κανόνες δεοντολογίας και λειτουργίας της Τραπέζης και επειδή επέδειξε κάποια ευαισθησία για τη δεοντολογία, σας υπενθυμίζω το εξής:
Ερωτηθείς ο κ. Καμάρας, Διευθυντής της Τράπεζας της Ελλάδος, για το θέμα της εφαρμογής της 289/80 αποφάσεως της Νομισματικής Επιτροπής και κατά πόσο είναι δυνατόν να ληστεύουν οι τρέπεζες τους οφειλέτες -ρωτάει μια από τις τράπεζες την Τράπεζα της Ελλάδος- απαντάει η Τράπεζα της Ελλάδος: "Σε κάθε περίπτωση πάντως οι τόκοι των τόκων δεν μπορούν να υπολογισθούν αυτοδικαίως από τις τράπεζες από της καθυστερήσεως. Και τέλος, να σημειωθεί ότι η διαφορετική ρύθμιση που εισάγει η απόφαση 289 της Νομισματικής για τον τραπεζιτικό δανεισμό ισχύει μόνο ως προς τις σχέσεις δανείων και πιστώσεων που συντελέστηκαν μετά την έναρξη του ισχύος της 289 και δεν καταλαμβάνει τις προηγούμενες, έστω και αν η υπερημερία του οφειλέτη δανειολήπτη επέρχεται μετά τη θέση της σε ισχύ, οι οποίες εξακολουθούν να διέπονται από τη γενική διάταξη του άρθρου 296 του Αστικού Κώδικος".
Ωραία απόφαση, δεοντολογική απολύτως! 
Την επομένη επείγον έγγραφο: "Με την παρούσα σας γνωρίζουμε ότι ανακαλούμε την από 26 επιστολή της διευθύνσεως νομισματικής πολιτικής και τραπεζικών εργασιών, η οποία αφορά την απόφαση 289 περί εκτοκισμού εν καθυστερήσει τόκων οφειλομένων εις τα εν Ελλάδι λειτουργούντα πιστωτικά ιδρύματα".
Αμέσως ανεκάλεσαν την απόφαση. Τι είπε το πρώτο έγγραφο; Μα, δεν είναι δυνατόν ένας ο οποίος έκανε μια σύμβαση δανείου με μια τράπεζα και άρχισε να λειτουργεί το δάνειο, αιφνιδίως να εκδίδεται μια απόφαση η οποία να του λέει ότι δεν ισχύουν οι κανόνες τοκοφορίας του δανείου που ίσχυαν μέχρι σήμερα, αλλά ισχύει ο ανατοκισμός κάθε τρίμηνο. Ο ανατοκισμός ο οποίος, επαναλαμβάνω, με επιτόκιο υπερημερίας 35% που ίσχυε επί πολλά χρόνια έχει ως αποτέλεσμα τον διπλασιασμό του κεφαλαίου του οφειλομένου ανά διετία. Οφείλεις ένα εκατομμύριο, δύο, τέσσερα, οκτώ, δεκάξι, τριάντα δύο, εξήντα τέσσερα, κ.ο.κ. με αποτέλεσμα να υποχρεούνται οι οφειλέτες σε πληρωμή δισεκατομμυρίων. Και επειδή δεν μπορούν βεβαίως να τα πληρώσουν, κλείνουν και καταστρέφεται η παραγωγή.
Αμέσως μόλις ο Καμάρας καλοπίστως ερμήνευσε την 289, την επομένη, με την πίεση των τραπεζών και με τις ευλογίες βεβαίως της διοικήσεως της Τραπέζης Ελλάδος, ανεκλήθη η ερμηνεία της εφαρμογής της 289 αποφάσεως.
Δικαστήρια. 'Εχουν προσφύγει πάρα πολλοί οφειλέτες, έχουν βγει αποφάσεις. Τι γίνεται όμως; Αποφάσεις εκδίδονται σε πρώτο και σε δεύτερο βαθμό, αλλά πήγαν στον 'Αρειο Πάγο προ καιρού και το τονίζω αυτό τώρα, διότι επίκειται και αναμένεται απόφαση της ολομέλειας και η ολομέλεια είπε, με την περίφημη δικαιολογία, ότι το βάρος των οφειλετών της τραπέζης γίνεται προκειμένου να αντιμετωπίσουν τα βάρη που έχουν από τις καταθέσεις στην τράπεζα, ενώ σας απέδειξα προηγουμένως ότι διακόσια εκατομμύρια (200.000.000) δραχμές βάρος της τραπέζης, τριάντα δύο (32.000.000.000) δραχμές κέρδος της τραπέζης σε μια τριακονταετία από το ίδιο ποσόν, από το ένα εκατομμύριο (1.000.000). Είναι σκανδαλώδες δηλαδή.
Και έρχεται ο 'Αρειος Πάγος και λέει ότι: "μα, πρέπει να τα πάρουν, είναι δημοσίου συμφέροντος υπόθεση και πρέπει να τα πάρουν οι τράπεζες, για να μπορέσουν να πληρώσουν τα βάρη εκ των καταθέσεων.
Ξαναβγήκαν αποφάσεις. Βγήκε τελευταίως μία απόφαση του Αρείου Πάγου, η οποία ανατρέπει όλο αυτό το σύστημα της τοκοφορίας του δανείου και του ανατοκισμού και λέει ότι δεν μπορεί να υπάρχει αυτό το καθεστώς και να έχει τη δυνατότητα η τράπεζα να ανατοκίζει ανά τριμηνία. Και το θέμα πήγε στην ολομέλεια του Αρείου Πάγου, όπου αναμένεται απόφαση. Ελπίζω, κύριε Υπουργέ, να αφήσετε τους αρεοπαγίτες ελευθέρους -πολλοί από αυτούς θα έχουν διορίσει και κάποιο παιδί σε κάποια τράπεζα- στην ολομέλεια να αποφασίσουν αυτό που πρέπει να αποφασίσουν. Δηλαδή, να κυρώσουν την απόφαση του τμήματος. Διότι δεν είναι δυνατόν υπό οιασδήποτε συνθήκας να μπορέσει να ανταποκριθεί ένας επιχειρηματίας, ένας βιοτέχνης ή ένας βιομήχανος, σε μια τέτοια υποχρέωση και σε ένα τέτοιο βάρος. Δεν μπορεί για εβδομήντα εκατομμύρια (70.000.000) να πληρώσει δύο δισεκατομμύρια (2.000.000.000).
Και τι κάνουν οι τράπεζες, κύριε συνάδελφε; Και πρέπει και αυτό να το καταγγείλω. Κάνουν και κάτι άλλο: 'Οταν καταστεί η υπερήμερος ο οφειλέτης, κανονικά θα πρέπει να κινήσουν τις διαδικασίες για την είσπραξη του χρέους. Δεν το κάνουν αυτό, διότι ξέρουν ότι σε μια διετία το χρέος θα διπλασιαστεί.
Αναμένουν λοιπόν, δεν παίρνουν κανένα μέτρο κατά του οφειλέτη, έρχεται η διετία, διπλασιάζεται το χρέος και όταν διπλασιαστεί το χρέος τότε αρχίζουν και κινούν τις διαδικασίες, οπότε εν τω μεταξύ ο οφειλέτης αγωνιών και προσπαθών να σώσει την επιχείρησή του, πηγαίνει και καταβάλλει εν μέρει ο,τιδήποτε.
Και του κατάσχουν την περιουσία, κλείνει και η μονάδα και εισπράττουν και τα πολλαπλάσια από αυτά που θα εισέπρατταν εάν κινούσαν τις διαδικασίες αναγκαστικής εκτελέσεως αμέσως ως κατέστη υπερήμερος ο οφειλέτης.
Κύριοι συνάδελφοι, είμαστε πολλοί νομικοί σε αυτήν την Αίθουσα. Γνωρίζουμε την ευαισθησία, γνωρίζουμε τη σοφία και την εμπειρία με την οποία καταρτίστηκε ο Αστικός Κώδικας. Γνωρίζουμε ότι ο Αστικός Κώδικας ρυθμίζει τη ζωή μας και υπέστη -όπως γνωρίζετε οι περισσότεροι εξ ημών- πολύ ελάχιστες μεταβολές, γιατί αυτοί που τον έκαναν ήταν σοφοί, ήταν Πυτζερόπουλοι και οι οποίοι ήξεραν πώς έπρεπε να ρυθμιστούν οι σχέσεις των ανθρώπων, είτε ενοχικές είτε οικογενειακές είτε κληρονομικές.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Δουλέψανε εκατό χρόνια και δεν νομοθετούσαν, όπως εμείς εδώ, στο γόνατο. 'Ηταν σοβαροί.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Μπαλής. Ο καλύτερος αστικολόγος.
Ο Αστικός Κώδικας, λοιπόν, ανησύχησε για τη σχέση δανειστού και οφειλέτου και προέβλεψε τι τόκος πρέπει να πληρώνεται στο δάνειο και πώς -προβλέπει στον εισαγωγικό νόμο- τα τραπεζιτικά ιδρύματα θα παίρνουν τόκους για τα δάνεια που δίνουν. Προστάτευσε τον πολίτη ο Αστικός Κώδικας και είπε ότι η κεφαλοποίηση των τόκων μπορεί να γίνει μόνο μετά την παρέλευση ενός χρόνου. 
Δεν τόλμησε κανείς να θίξει αυτήν τη διαδικασία τοκοφορίας των τόκων. Μόνο με την κεφαλαιοποίηση, μετά την παρέλευση έτους, υπάρχει ένα νέο κεφάλαιο, το οποίο και αυτό καθίσταται τοκοφόρο.
'Ηλθε αυτή η απόφαση της Νομισματικής, η οποία φαίνεται ότι αντιμετώπισε τότε προβλήματα ενεργητικού των τραπεζών....
ΑΠΟΣΤΟΛΟΣ ΑΝΔΡΕΟΥΛΑΚΟΣ: Αμαρτωλή ήταν.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Αμαρτωλή δεν ξέρω αν είναι, Απόστολε. Μη λέμε και υπερβολικές φράσεις.
ΠΡΟΕΔΡΕΥΩΝ (Παναγιώτης Σγουρίδης): "Αμαρτωλοί" και κλέφτες;
ΧΡΗΣΤΟΣ ΡΟΚΟΦΥΛΛΟΣ: 'Εχει ιδιαίτερη αδυναμία.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Τι είπατε, κύριε Ροκόφυλλε;
ΠΡΟΕΔΡΕΥΩΝ (Παναγιώτης Σγουρίδης): Σας παρενοχλούν, κύριε Παναγιωτόπουλε, για να χάσετε τον ειρμό σας. Συνεχίστε εσείς.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Ακούστε να σας πω: Η απόφαση του 1980 της Νομισματικής Επιτροπής, δεν επέφερε μεγάλη ζημία στην παραγωγή, διότι τότε ήταν μικροί οι τόκοι. Η καταστροφή επήλθε όταν η Κυβέρνηση του ΠΑ.ΣΟ.Κ. απεδέχθη να συνδυαστεί η εφαρμογή της αποφάσεως της Νομισματικής Επιτροπής, περί του ανατοκισμού με την απελευθέρωση των επιτοκίων. Τότε έγινε η καταστροφή. 'Οταν με την απελευθέρωση των επιτοκίων είχαμε τόκο 32% και τόκο υπερημερίας 37%, με αποτέλεσμα ο τόκος της υπερημερίας να ανατοκίζεται ανά τριμηνία. Διότι η απόφαση της Νομισματικής ήταν ότι επέτρεψε να γίνεται ανατοκισμός ανά τριμηνία.
Ξέρετε τι σημαίνει αυτό; Σημαίνει ότι εάν έχουμε κεφάλαιο ενός εκατομμυρίου (1.000.000) και επιτόκιο 50%, για να χρησιμοποιήσω στρογγυλεμένο αριθμό, δεν περιμένουμε να τελειώσει ο χρόνος για να πάρουμε τόκο το 50%, αλλά ανά τριμηνία το 1/4 του ετήσιου τόκου προστίθεται στο κεφάλαιο. Δηλαδή, το 12,5% πηγαίνει στην τριμηνία και γίνεται το κεφάλαιο ένα εκατομμύριο εκατόν είκοσι δύο χιλιάδες πεντακόσιες (1.122.500) δραχμές, το οποίο ένα εκατομμύριο εκατόν είκοσι δύο χιλιάδες πεντακόσιες (1.122.500) δραχμές ανατοκίζεται με τη δεύτερη τριμηνία και υπάρχει τόκος και επί των εκατόν δώδεκα χιλιάδων πεντακοσίων (112.500) δραχμών. 'Ετσι γίνεται ο διπλασιασμός του κεφαλαίου ανά διετία.
Αυτό λοιπόν, κύριοι συνάδελφοι, έπρεπε αμέσως να αντιμετωπιστεί από την Κυβέρνηση. Η καταστροφή ερχόταν. Οι βιοτεχνίες και οι βιομηχανίες έκλειναν. Δεν έμεινε γύρω μας τίποτα όρθιο.
Ξέρετε τι μου είπε προχθές ένας μεγάλος επιχειρηματίας, βιομήχανος, όταν προσπάθησα να πάρω τη γνώμη του για την εφαρμογή αυτής της απόφασης; Μου λέει: "Μα, κύριε Παναγιωτόπουλε, εμείς δεν είμαστε τόσο ανόητοι ώστε να δανειζόμαστε από τις ελληνικές τράπεζες. Εμείς προσφεύγουμε σε εξωτερικό δανεισμό". Πόσοι όμως είναι αυτοί που προσφεύγουν σε εξωτερικό δανεισμό, ώστε να έχουν τα επιτόκια που ισχύουν στην Ευρώπη και να μην έχουν αυτές τις επιβαρύνσεις από τους ανατοκισμούς;
Ο πολύς ο κόσμος, ο απλός ο κόσμος, ο βιοτέχνης ο οποίος δεν πηγαίνει ούτε καν στο κεντρικό κατάστημα της τράπεζας, αλλά πηγαίνει στο υποκατάστημα της γειτονιάς του και με αυτό δένεται και με αυτό έχει δοσοληψία και παίρνει δάνειο, αυτός υφίσταται τις συνέπειες του ανατοκισμού.
Ο μεν κ. Δρυς, που είναι Υπουργός της Κυβέρνησης, είπε ότι είναι τοκογλυφία -έχετε αυτήν την ευχέρεια εσείς της Κυβερνήσεως του ΠΑ.ΣΟ.Κ. για την οποία σας θαυμάζω. Είπε προχθές ότι αυτό είναι τοκογλυφία στους μικρομεσαίους. Ο δε Πρωθυπουργός είπε με πολύ άνεση, ότι το θέμα θα αντιμετωπισθεί, διότι πραγματικά πρόκειται περί φοβερής επιβαρύνσεως. Αύριο το πρωί πάρτε μία απόφαση και καταργήστε την απόφαση της Νομισματικής Επιτροπής, διότι διατρέχετε έναν κίνδυνο:
'Ολοι αυτοί που πλήρωσαν τα δισεκατομμύρια εκ του ανατοκισμού έχουν προσφύγει στα δικαστήρια. Λένε ότι η απόφαση της Νομισματικής Επιτροπής είναι αντισυνταγματική και ότι είχαν δανειοδοτηθεί πριν από την έκδοση της αποφάσεως. 'Αρα, λένε, ότι δεν μπορούν να υπαχθούν σε μία ρύθμιση, η οποία εκ των υστέρων και επιβαρύνει τη θέση τους.
Εάν όλοι αυτοί δικαιωθούν από τα δικαστήρια, καταρρέει το τραπεζικό σύστημα. Εάν όλοι όσοι κακώς επλήρωσαν αυτά τα δυσβάσταχτα ποσά δικαιωθούν, δεν θα μείνει τίποτα. 
Φροντίστε λοιπόν ώστε να γίνουν ρυθμίσεις. Δεν μπορεί ένας άνθρωπος για πενήντα εκατομμύρια (50.000.000) να πληρώνει δύο δισεκατομμύρια (2.000.000.000). Θα πεθάνει και δεν θα πάρετε και τίποτα. Γιατί εάν πεθάνει η μονάδα και κλείσει, από πού θα πάρετε αυτά που σας οφείλει;
Επομένως πρέπει να ζήσουν οι μονάδες αυτές. Και για να ζήσουν υπάρχει ανάγκη ρυθμίσεως. Πρέπει να ρυθμίσετε αυτά τα υπερβολικά κέρδη ή χρέη τα οποία προήλθαν εκ του απαραδέκτου ανατοκισμού.
Βλέπουμε ανθρωπάκια που τα πάνε στα δικαστήρια διότι, λέει, έδωσαν ένα δάνειο και πήραν τόκο 17% αντί για 15% και τα καταδικάζουν. Και όσοι είναι διοικητές τραπεζών κυκλοφορούν ελευθέρως. Ουδέναν πήγαμε για τοκογλύφο στο δικαστήριο. Είναι εφαρμογή δικαίου αυτή; Είναι δυνατόν ο ανθρωπάκος που εδάνεισε με δύο μονάδες παραπάνω να σέρνεται στα δικαστήρια και οι διοικητές των τραπεζών να μπορούν να εφαρμόζουν αυτές τις δυσβάσταχτες και εξωφρενικές αποφάσεις; Κάθε μέρα έχουμε διαμαρτυρίες, κάθε μέρα έχουμε δημοσιεύματα στις εφημερίδες ότι κερδοσκοπούν οι τράπεζες και ότι κερδίζουν πολλά.
Σήμερα στην "ΚΑΘΗΜΕΡΙΝΗ" δημοσιεύεται η διαμαρτυρία ενός κλωστοϋφαντουργού, δεν ξέρω το όνομά του, που με μία κομπίνα της τράπεζας τον έκλεισαν τον άνθρωπο. Είχε δύο μονάδες, μία σε ένα νησί και μία εδώ στο λεκανοπέδιο και τις έκλεισαν και τις δύο.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Το όνομά του είναι Δημήτριος Χατζής.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Ναι, αυτός είναι.
'Εκλεισαν λοιπόν και τις δύο μονάδες και απολύονται τετρακόσιοι άνθρωποι.
'Οταν έχουμε αυτό το πρόβλημα της ανεργίας, όταν έχουμε αυτό το πρόβλημα της μη ανταγωνιστικότητος, πώς είναι δυνατόν να νομίζουμε ότι μία παραγωγική μονάδα, είτε βιοτεχνία είτε βιομηχανία, μπορεί να υποστεί τον ευρωπαϊκό ανταγωνισμό, όταν το χρήμα που παίρνει είναι τόσο ακριβό; Πώς είναι δυνατόν να ανταγωνισθεί, όταν οφείλει τόκους επί τόκων συνεχώς; Είναι στοιχειώδη θέματα απλής λογικής. Δεν είναι ανάγκη, κύριε Υπουργέ, να είμαστε οικονομολόγοι για να το καταλάβουμε. Απλοί άνθρωποι αν είμαστε και αν έχουμε την απλή λογική, το καταλαβαίνουμε.
'Ηρθατε, λοιπόν, με το σύνθημα της "Αλλαγής" και γίνατε Κυβέρνηση. Και τη μοναδική αλλαγή που έπρεπε να κάνετε για να σώσετε την παραγωγή, δεν την κάνατε. Να, η αλλαγή την οποία επαγγελθήκατε!
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας.)
ΑΠΟΣΤΟΛΟΣ ΑΝΔΡΕΟΥΛΑΚΟΣ: 'Εγινε παραλλαγή από αλλαγή.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Παναγιωτόπουλο.
Ο κ. Κωστόπουλος έχει το λόγο.
(Στο σημείο αυτό ο κ. Δημήτριος Ν. Κωστόπουλος ανέρχεται στο Βήμα.)
'Εχετε πέντε λεπτά, κύριε Κωστόπουλε. Να μιλήσετε από τη θέση σας.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν έχω μόνο πέντε λεπτά, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): 'Εχετε πέντε λεπτά, κύριε Κωστόπουλε.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Αφού ανέβηκε στο Βήμα, αφήστε τον να μιλήσει.
ΠΡΟΕΔΡΕΥΩΝ (Παναγιώτης Σγουρίδης): Εάν μία φορά κάνουμε την κακή αρχή, τότε από εκεί και πέρα καταλαβαίνετε ότι θα αδειάσουμε το ποτήρι.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, δεν είχα καμία διάθεση να ανέβω στο Βήμα. Είχα την εντύπωση ότι είχα δεκάλεπτο.
ΠΡΟΕΔΡΕΥΩΝ (Παναγιώτης Σγουρίδης): 'Οχι, κύριε συνάδελφε.
Ορίστε, έχετε το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Θα προσπαθήσω να προσαρμοστώ στο πεντάλεπτό μου.
Δεν νομίζω, κύριε Πρόεδρε και κύριοι συνάδελφοι, ότι υπάρχει σήμερα 'Ελληνας, όχι μόνον Βουλευτής, που να μην πιστεύει ότι οι τράπεζες, με την τακτική την οποία ακολουθούν συνεισφέρουν αρνητικά τα μέγιστα στην αλλοίωση του παραγωγικού ιστού της χώρας, στην καταστροφή του εμπορίου, που και αυτό αποτελεί ένα τμήμα του παραγωγικού ιστού, και γενικότερα στην καταστροφή των Ελλήνων επιχειρηματιών. Εξ ου και φθάσαμε στο αποτέλεσμα να μην υπάρχουν σήμερα 'Ελληνες ενδιαφερόμενοι να παράγουν.
Επί τροχάδην, έχω δύο-τρία παραδείγματα. Πέρα από τα επιτόκια, τα οποία είναι σήμερα πανύψηλα, και η μεγαλύτερη διαφορά μεταξύ επιτοκίων καταθέσεων και χορηγήσεων στην Ευρώπη ανήκει στην Ελλάδα δηλαδή, είναι προνόμιο αρνητικό της Ελλάδας. οι τράπεζες και με άλλα τερτίπια επιδιώκουν την αφαίμαξη του 'Ελληνα επιχειρηματία.
Χορηγήθηκε δάνειο -και είναι έγγραφο το οποίο θα καταθέσω στα Πρακτικά- στον επιχειρηματία εκατόν πενήντα δύο εκατομμυρίων δρχ. (152.000.000) και αντί προμηθείας, ως συνηθίζεται, τέσσερα τοις χιλίοις, που είναι περίπου εξακόσιες χιλιάδες (600.000) δρχ, του πήραν επτά εκατομμμύρια εξακόσιες χιλιάδες (7.600.000) δρχ. Ταύτα έκανε η Τράπεζα Κρήτης στις 23.6.1994. Στον ίδιο επιχειρηματία του λένε: Κύριε, επειδή δεν πήρες τα λεφτά, τα οποία είχες υποχρέωση να πάρεις, σου χρεώνουμε διαφυγόν κέρδος ένδεκα εκατομμύρια πεντακόσιες δύο χιλιάδες (11.502.000) δρχ. Και το ίδιο του λένε για άλλο διαφυγόν κέρδος δύο εκατομμυρίων (2.000.000) δρχ. Αντιλαμβάνεσθε ότι πρόκειται περί ληστείας! Και εδώ, έρχεται ο παράγων κυβέρνηση και η ευθύνη της Κυβερνήσεως.
Τι έκανε η Κυβέρνηση, μέχρι σήμερα, γι' αυτήν τη λεηλασία από τις τράπεζες σε βάρος των Ελλήνων επιχειρηματιών; Η απάντηση είναι μία: "Αγρόν αγόρασε"!
Κύριε Υπουργέ, αδιαφορείτε για την πορεία των τραπεζών, παρά το γεγονός ότι -από μια έρευνα που έκανα στα δικά μου χαρτιά- σωρεία ερωτήσεων και επερωτήσεων έχουν γίνει τα τελευταία τέσσερα χρόνια, που κυβερνάτε τον τόπο από μένα και άλλους συναδέλφους γι' αυτό το θέμα.
ΧΡΗΣΤΟΣ ΡΟΚΟΦΥΛΛΟΣ: Την περίοδο 1989-1993 τι έγινε;
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Για την περίοδο 1989-1993 είμαι σε θέση να σας απαντήσω. Αλλά να μην ασχολούμεθα με την ιστορία. Να ασχοληθούμε με αυτούς που κυβερνάνε. Εάν υπήρξε θέμα, τότε ο ελληνικός λαός μας "τακτοποίησε". Σήμερα εσείς κυβερνάτε. Και είναι σαν να είστε ακόμη αντιπολίτευση. 'Ολο στο "θα" είστε, κύριε Ροκόφυλλε. Δεν ικανοποιηθήκατε πλέον από το πολύ "θα";
Τώρα, κύριε Υπουργέ, να έλθουμε και σε θέματα λειτουργίας των τραπεζών. Σε μία ερώτηση, την οποία σας είχα κάνει πριν από καιρό, απάντηση δεν πήρα. Γιατί το να λέτε "πάντα ότι με το ν. 1890 οι τράπεζες δεν ανήκουν στο δημόσιο τομέα" δεν είναι απάντηση. Αυτές δεν είναι απαντήσεις που δίνουν σοβαρές κυβερνήσεις. Αυτά είναι γελοία πράγματα! Κάποτε πρέπει να αναλάβει η Κυβέρνηση τις ευθύνες της!
'Η οι τράπεζες ελέγχονται -και δεν λέω τύποις, μιλάω για ουσία- από την Κυβέρνηση, από το ελληνικό κράτος ή δεν ελέγχονται.
Παρατηρήσαμε το φαινόμενο να έχουμε υψηλότατο κόστος γενικών εξόδων. Και αυτό οφείλειται τελικά στο πολύ προσωπικό. Χιλιάδες ήταν οι προσλήψεις που έγιναν πέρσι το καλοκαίρι! Μια και ίσχυε σε άλλες υπηρεσίες ο ν. 2190, βρήκατε τις τράπεζες και διορίζατε προεκλογικά. Διορίζατε προεκλογικά. Καλά. Αυτό είναι ένα φαινόμενο που μπορούμε να το επιτρέψουμε, μια κακή συνήθεια του παρελθόντος. Μα, να διορίζετε μέχρι και προ ημερών! Δεχθήκατε προ ημερών, στην τροποποίηση του ν. 2190 ότι και φέτος το καλοκαίρι χιλιάδες πάλι ήταν οι διορισμοί. Και δεχθήκατε να καταργήσουμε τους διορισμούς από 1.7.1997. Είναι δικές σας παραδοχές, δικά σας νούμερα, δικές σας οι προσλήψεις, δικές σας και οι απολύσεις.
Τώρα να δούμε το θέμα, αν οι τράπεζες στην Ελλάδα λειτουργούν φυσιολογικά. 
Εντός των προσεχών ετών, φιλοδοξούμε να γίνουμε πλήρες μέλος της ΟΝΕ. Δηλαδή, θα μπούμε στο ΕURO. Θα έχουμε ενιαίο νόμισμα.
Γνωρίζετε, κύριε Υπουργέ, ότι θα χρειαστούν τουλάχιστον εκατόν πενήντα δισεκατομμύρια (150.000.000.000) δρχ. κατά τους μετριότερους υπολογισμούς, για να προσαρμοστούν οι τράπεζες στις καινούριες συνθήκες;
Γνωρίζετε κύριε Υπουργέ, ότι θα έχουμε μία απώλεια της τάξεως του 20% των εργασιών των τραπεζών; 
Γνωρίζετε ότι όλες οι τράπεζες οι ελληνικές, οι δημόσιες, θα πτωχεύσουν, γιατί δεν θα μπορούν να αντέξουν στον ανταγωνισμό; 
Πρέπει εδώ να κάνω μία δήλωση. Η Εθνική Τράπεζα, η μεγάλη μας τράπεζα στην Ευρώπη είναι εξηκοστή όγδοη στο μέγεθος.
Αντιλαμβάνεσθε, λοιπόν, ότι οι υπόλοιπες τράπεζες, όχι μόνο ανταγωνισμό δεν θα κάνουν, αλλά θα πτωχεύσουν.
Γι' αυτό, καλείται η Κυβέρνηση σήμερα, τώρα, να δώσει με διαδικασίες διαφάνειας, μέσω του Χρηματιστηρίου τις άλλες κρατικές τράπεζες στον ιδιωτικό τομέα. Εάν δεν θέλετε να τις δώσετε στον ιδιωτικό τομέα, κύριε Υπουργέ, γιατί η ιδεολογία σας δεν είναι φιλελεύθερη, ψευτοφιλελεύθερη είναι, τουλάχιστον συγχωνέψτε τις, μαζέψτε τις, κάντε τις μεγάλες, εξασφαλίστε προσωπικό αξιοκρατίας, που να μπορεί να ανταποκριθεί στις σύγχρονες απαιτήσεις, πάψτε να κάνετε διορισμούς όλων των αγράμματων στις τράπεζες, διότι διαφορετικά θα οδηγηθούμε σε κατάρρευση των τραπεζών, τις οποίες τόσο πολύ έχουμε ανάγκη και με τα μειονεκτήματά τους, για να μπορέσει αυτός ο τόπος να ξεφύγει από την υπανάπτυξη και να περάσει στην ανάπτυξη, για να μπορέσει αυτός ο τόπος να αυξήσει τον πλούτο και να απορροφήσει την ανεργία, η οποία μαστίζει σήμερα τους έλληνες, κυρίως τους νέους και τις νέες.
(Στο σημείο αυτό ο Βουλευτής κ. Δημ. Ν. Κωστόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζωάννος έχει το λόγο.
ΙΩΑΝΝΗΣ ΤΖΩΑΝΝΟΣ: Κύριε Πρόεδρε, η περαιτέρω ανάπτυξη του χρηματοπιστωτικού συστήματος αποτελεί αναμφισβήτητα αναγκαία προϋπόθεση για την ανάπτυξη της οικονομίας. Πράγματι, έχουν γίνει κάποια σημαντικά βήματα προς την κατεύθυνση της παραγωγής νέων προϊόντων, νέων τεχνολογιών στο τραπεζικό σύστημα, τα οποία θεωρούμε θετικά.
Ωστόσο, απο την πλευρά των σχέσεων των τραπεζών με τους πελάτες και ειδικότερα με τους δανειζόμενους μικρά ή μεγάλα κεφάλαια -συνήθως τα μικρά κεφάλαια- αλλά και τους εγγυητές αυτών των συμβάσεων, δεν έχει υπάρξει καμία πρόοδος, αντίθετα νομίζω ότι έχουμε παλινδρόμηση σε πρακτικές οι οποίες δεν συνάδουν με μία μοντέρνα οικονομία.
Ούτως ή άλλως, η ανοχή, αν θέλετε, που έχουν επιδείξει όλες οι παρατάξεις προς το τραπεζικό σύστημα, όσον αφορά αυτές τις πρακτικές, πρέπει πλέον να σταματήσει. Πρέπει δε να σταματήσει το "ποιος έφταιγε περισσότερο", διότι αυτή η πρακτική του ανατοκισμού, όπως έχει εξελιχθεί, έχει αφήσει πίσω της ερείπια, τραγικές καταστάσεις και στις μικρομεσαίες επιχειρήσεις διαφόρων κλάδων, περιλαμβανομένου και του τουρισμού, αλλά και στις οικογένειες των εγγυητών, οι οποίοι καλόπιστα και χωρίς να έχουν πλήρη γνώση του τι συνεπάγεται κάποια σύμβαση δανειοδότησης ή σύμβαση για ανοικτό λογαρισμό, όπου τα ψιλά γράμματα δεν είναι και κατανοητά και υπό την πίεση των γεγονότων, ουσιαστικά κατέστησαν δούλοι της σύμβασης. Αυτό δεν μπορεί να συνεχισθεί.
Επιπλέον, έχουμε και κάποιες πρακτικές, οι οποίες δεν συνάδουν, με τους κανόνες της Ευρωπαϊκής 'Ενωσης, τουλάχιστον όσον αφορά την καταναλωτική πίστη, όπου απαιτούνται σχέσεις διαφάνειας και υπάρχουν σχετικές οδηγίες. Σας αναφέρω την οδηγία 87/62 της ΕΟΚ, αλλά ακόμα και την πράξη του Διοικητή της Τράπεζας Ελλάδας 1969/91, που αφορά τη διαφάνεια στις σχέσεις με τους πελάτες για την καταναλωτική πίστη.
Αυτές, όμως, οι βασικές αρχές ισότιμης σχέσης μεταξύ πελάτη και τράπεζας, πρέπει να ισχύσουν επιτέλους και στις άλλες περιπτώσεις. Δεν είναι δυνατόν παραδείγματος χάρη να μη δίνονται λεπτομερείς εξηγήσεις, όταν το ζητάνε οι εγγυητές ή οι πελάτες, οι δανειζόμενοι από τις τράπεζες, αναλυτικά τι χρεώνουν, τι πιστώνουν και πότε.
Δεν είναι δυνατόν να συμβαίνει αυτό που ανέφερε και ο κ. Παναγιωτόπουλος, δηλαδή, να περιμένουν οι τράπεζες κάποιο χρονικό διάστημα να γίνουν οι ανατοκισμοί και μετά να έρχονται να εισπράξουν. Εν πάση περιπτώσει, υπήρξε χθες κατάθεση στη Διαρκή Επιτροπή Οικονομικών του κώδικα τραπεζικής δεοντολογίας, όπου πράγματι υπάρχουν θετικά στοιχεία, αλλά αυτά τα στοιχεία και ειδικότερα όσον αφορά το άρθρο 35, που θα το καταθέσω στη Βουλή, πρέπει να γίνουν υποχρεωτικά. Δεν αρκεί απλώς η καλή θέληση. Πρέπει να υποχρεωθούν με νομοθετική ρύθμιση οι τράπεζες να το εφαρμόζουν σε όλα τα επίπεδα.
Μπορεί φερ' ειπείν η διοίκηση να έχει καλές προθέσεις, αλλά στο υποκατάστημα Χ να υπάρχει η πρακτική του "να εισπράξω ό,τι μπορώ, για να φανώ καλός στη διοίκηση και ότι έβγαλα καλά κέρδη", ανεξάρτητα του τι αυτό συνεπάγεται για τους πελάτες, για την οικονομία, για τις οικογένειες. Αυτά πρέπει να σταματήσουν.
Αλλά εκτός από τη διαφάνεια, επανέρχομαι στο θέμα του ανατοκισμού. Οι οδηγίες που έχω αναφέρει -υπάρχει και η οδηγία 102/87, δίνουν λύση στο πρόβλημα.
'Οπως ξέρουμε από την επιστήμη της χρηματοοικονομικής ανάλυσης, μπορούμε να προσδιορίσουμε τον εσωτερικό βαθμό απόδοσης, αυτό που λέμε internal rate of return, όλων των ταμειακών ροών θετικών και αρνητικών, εισπράξεων και πληρωμών στις δοσοληψίες με την τράπεζα -είτε αυτές προέρχονται από την επιχείρηση προς την τράπεζα είτε από την τράπεζα προς την επιχείρηση ή από τους εγγυητές- ακόμη και εισπράξεις των αναγκαστικών εκτελέσεων και απ' αυτήν να προκύψει ποιο είναι το πραγματικό επιτόκιο όλων αυτών των ροών, θετικών και αρνητικών. Σ' αυτό το επιτόκιο μπορεί να τεθεί ένα ανώτατο πλαφόν, παραδείγματος χάρη, να μην είναι 50% υψηλότερο από το αντίστοιχο επιτόκιο που προκύπτει όταν η τράπεζα δανείζεται μέσω καταθέσεων της πελατείας της. Διότι η τράπεζα δανείζεται από τους πελάτες που είναι οι καταθέτες. Εκεί, λοιπόν, μπορεί να τεθεί ένα εύλογο όριο ώστε ακριβώς να εξαλειφθούν φαινόμενα τοκογλυφίας. 'Αλλωστε και στις άλλες περιπτώσεις τοκογλυφίας υπήρχαν ανώτατα όρια. Μπορούμε, λοιπόν, αυτό να το βρούμε και να λυθεί και το πρόβλημα. Το θέμα είναι να σταματήσουμε τις υπεκφυγές.
Η Κυβέρνηση έχει πλέον τεράστιες ευθύνες ενώπιον της τραγικής κατάστασης που έχει δημιουργηθεί και να ληφθούν άμεσα μέτρα. Αυτό ζητάμε και αυτό επιδιώκουμε με αίσθημα ευθύνης έχοντας καταθέσει αυτήν την επερώτηση.
(Στο σημείο αυτό ο Βουλευτής κ. Ιωάνν. Τζωάννος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΠΡΟΕΔΡΕΥΩΝ (Παναγιώτης Σγουρίδης): Ο κ. Κορκολόπουλος έχει το λόγο.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, ο κύριος ρόλος του πιστωτικού συστήματος είναι να διευκολύνει την αναπτυξιακή διαδικασία και όχι να την εμποδίσει. Πιστεύω ότι όλοι θα συμφωνήσουμε ότι κοινωνική προτεραιότητα αποτελεί η ανάπτυξη και όχι το πιστωτικό σύστημα. Και από την ανάπτυξη εξαρτάται το μέλλον της οικονομίας.
Σήμερα, όμως, στον τόπο μας, στην Ελλάδα, ο πληθωρισμός μειώνεται, το δημόσιο χρέος παραμένει και τα ονομαστικά επιτόκια είναι πάρα πολύ υψηλά. 'Ετσι κάποιοι καρπούνται πρόσοδο μεγάλη εις βάρος της παραγωγής και της ανάπτυξης. Η πρόσοδος αυτή έχει αντιαναπτυξιακά αποτελέσματα, κύριε Υπουργέ, αφ' ενός διότι το αποπληθωρισμένο κόστος δανεισμού για τις επιχειρήσεις αυξάνεται και αφ' ετέρου διότι το Χρηματιστήριο στερείται πόρων για την περαιτέρω ανάπτυξή του. 
Επίσης, σε καιρό που ο πληθωρισμός μειώνεται είναι γνωστό πως οι πιστωτές ωφελούνται. Με τη μείωση του πληθωρισμού και με καθεστώς υψηλών πραγματικών επιτοκίων, οι πιστωτές εισπράττουν άμα τη λήξει της οφειλής, μεγαλύτερη αγοραστική δύναμη απ' αυτήν που δάνεισαν.
Επομένως, αν τα παραπάνω είναι σωστά και συμφωνήσετε μαζί μου, η εξυγίανση της οικονομίας μας, το σίγουρο της οποίας είναι η μείωση του πληθωρισμού, παραδόξως οδηγεί σε μία αρρωστημένη κατάσταση, αυτή που έχει δημιουργήσει σήμερα η πολιτική του ΠΑ.ΣΟ.Κ. με τεράστιο κίνδυνο στην οικονομία.
"Μήτε δανειστές, μήτε δανειζόμενοι να είσθε" είπε, κύριε Πρόεδρε, ο Σαίξπηρ γνωρίζοντας τα οικονομικά της εποχής του απ' όσα του έμαθε ο έμπορος της Βενετίας. Σήμερα αν ζούσε στην Ελλάδα πιστεύω πως θα έλεγε πως στην εκσυγχρονιζόμενη Ελλάδα του κ. Σημίτη από δανειζόμενος καλύτερα να είσαι δανειστής. 
Θα ήθελα ιδιαίτερα να επισημάνω ότι οφείλω πάρα πολλά στον Αντιπρόεδρο της Βουλής στον κ. Κατσαρό, ο οποίος ήταν από τους πρώτους που ξεκίνησε αυτό το θέμα -που πήρε την κατάλληλη δημοσιότητα πιστεύω ώστε να υπάρξει ευαισθητοποίηση της Κυβέρνησης- ότι πρέπει να ληφθεί μέριμνα για κάτι που έγινε το 1980, που την εποχή εκείνη ήταν σωστή πράξη -με τα δεδομένα και τις σχέσεις, που ανέφερα προηγουμένως, τις οικονομικές- ενώ σήμερα εδώ και αρκετά χρόνια έχει γίνει μία τρομακτική στρέβλωση. Και με συγκεκριμένα παραδείγματα και με επιστολή του Αντιπροέδρου της Βουλής προς τον Πρωθυπουργό επεσήμαινε την αναγκαιότητα αυτή που πρέπει άμεσα να δει ο αρμόδιος Υπουργός.
Αλλά θα έπρεπε ειλικρινά να μας εξηγήσετε σήμερα, κύριε Υπουργέ, πως ο κ. Δρυς, ο αρμόδιος Υφυπουργός, εξεφράσθη για τα συμβαίνοντα στην οικονομία σαν να ήταν Υπουργός άλλου κράτους, σαν να κριτικάριζε την άθλια κατάσταση που υπάρχει στο χρηματοπιστωτικό μας σύστημα, σαν να μην αποτελεί μέρος της Κυβερνήσεώς σας. Θα πρέπει ιδιαίτερα να μας δώσετε μία ερμηνεία τι υπονοούσε ή τι προανήγγειλε ότι θα συμβεί ο κ. Δρυς.
Θα ήθελα, κύριε Πρόεδρε, να επισημάνω ότι με την υπ' αριθμ 96 απόφαση του Αρείου Πάγου του 1996 και την 868/97 απόφαση, από τη νομοθεσία δεν πηγάζει δικαίωμα ανεξέλεγκτου ανατοκισμού και αναγκαστικής είσπραξης των τόκων.
Κύριε Πρόεδρε, μίλησαν όλοι οι εκλεκτοί συνάδελφοί μου που προηγήθηκαν, για το πώς λειτουργούν οι τράπεζες. Εγώ θα ήθελα να επισημάνω στην Κυβέρνηση ότι με τον ίδιο και χειρότερο τρόπο λειτουργούν οι δημόσιοι οργανισμοί. Οι Τράπεζες στηρίζονται σε μια νομότυπη, νόμιμη απόφαση του 1980. Στηρίζονται σε έναν κανόνα δικαίου. 'Ομως, οι δημόσιοι οργανισμοί ειλικρινά έχουν ξεπεράσει τις τράπεζες.
Και θα ήθελα να αναφέρω ένα παράδειγμα, ότι στον ΟΤΕ όταν κάποιος συνδρομητής αργήσει να πληρώσει έναν λογαριασμό, τα επιτόκια είναι δραματικά υψηλά.
Θα μου επιτρέψετε, κύριοι συνάδελφοι, να σας αναφέρω ένα προσωπικό παράδειγμα. Στις εκλογές υπάρχει απώλεια της βουλευτικής ιδιότητας. Εγώ είχα πάρει στο Νομό Ηλείας πέντε τηλεφωνικές συσκευές. Περίπου το Δεκέμβριο μου ήρθε ένας λογαριασμός ύψους πεντακοσίων χιλιάδων (500.000), που δεν σας κρύβω ότι βρισκόμουν σε αδυναμία να τον εξοφλήσω αμέσως. 'Οταν πήγα να κάνω ρύθμιση μου είπαν "ξέρετε δεν είναι πεντακόσιες χιλιάδες (500.000) έχουν γίνει εξακόσιες πενήντα (650.000) γιατί είναι και οι τόκοι περίπου 29% ". Αναφέρω ένα προσωπικό παράδειγμα και πιθανώς εγώ να είχα την ευχέρεια να υποστώ αυτόν τον υπέρογκο τόκο που επιβάλλει ο κρατικός οργανισμός, παρόλο που ο σημερινός διοικητής της Α.Τ.Ε. και απερχόμενος του Ο.Τ.Ε. είχε την ευγενή καλοσύνη να με δεχθεί και να μου πει "θα προσπαθήσω να βρώ έναν τρόπο ορθού διακανονισμού". Τον ευχαριστώ ιδιαίτερα.'Ομως, και αυτός εξεπλάγη πράγματι από το πως λειτουργεί αυτό το σύστημα στις τράπεζες.
Το ίδιο γίνεται στα δημόσια έργα. 'Οταν σε έναν εργολάβο χρωστάει το δημόσιο, είναι θέμα αν του καταλογίζει τόκο 7%-8%. 'Οταν, όμως, ο εργολάβος οφείλει, η οφειλή αυτή ξεπερνάει το 40% όπως σας απέδειξε πριν ο κ. Παναγιωτόπουλος.
Πιστεύω -και ειλικρινά εκτιμώ- ότι η Κυβέρνηση θα έχει την ευαισθησία, θα έχει τη δέουσα ταχύτητα και το σωστό τρόπο να παρέμβει και νομοθετικά να ρυθμίσει ένα θέμα που βασανίζει ιδιαίτερα τις μικρομεσαίες επιχειρήσεις. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.
Αχαρος ο ρόλος σας να υπερασπιστείτε τις τράπεζες.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Ειναι και το δημόσιο, όχι μόνο οι τράπεζες.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: 'Ολους τους άχαρους ρόλους στον κ. Μπαλτά τους αναθέτουν.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Η επερώτηση είναι ενδιαφέρουσα πράγματι. Δεν είναι να υπερασπιστώ κάτι ή να μην το υπερασπισθώ. Είναι να κοιτάξουμε μία πραγματικότητα και να φροντίσουμε τη διόρθωσή της γιατί η εντύπωση η δική μου από αυτήν τη πραγματικότητα είναι περίπου όπως την περιέγραψαν οι συνάδελφοι, άλλοι με πολύ μελανότερα χρώματα και άλλοι με πολύ πρακτικότερο τρόπο.
Πριν φθάσω να πω και εγώ τις απόψεις μου σχετικά, ιδιαίτερα από την πολιτική πλευρά της τοποθετησής μου, θα ήθελα να αναφέρω μερικά τεχνικά στοιχεία και ένα μικρό ιστορικό στο οποίο αναφέρθηκαν και οι συνάδελφοι.
Θα προτιμούσα βέβαια να μην το δικαιολογούσαν όπως το έκαναν, ότι ήταν στιγμιαίο έγκλημα, αλλά εν πάση περιπτώσει το πρόβλημα που συζητάμε ξεκίνησε το 1980 με την απόφαση της Νομισματικής Επιτροπής 289/80 όπως τόνισαν οι συνάδελφοι, όπου επιτράπηκε ο ελεύθερος ανατοκισμός των ληξιπρόθεσμων τραπεζικών χορηγήσεων.
Πρέπει να πω ότι αυτό το καθεστώς μετεβλήθη με την πράξη του Διοικητού της Τράπεζας της Ελλάδος 2394/15.7.1996 με την οποία καθορίστηκε, ότι επί των νέων συμβάσεων δανείων το επιτόκιο υπερημερίας δεν δύναται να υπερβαίνει τις δυόμισι εκατοστιαίες μονάδες του επιτοκίου ενήμερου δανείου και η συχνότητα εκτοκισμού εφόσον καθίστανται ληξιπρόθεσμα και απαιτητά μετά την 1.8.1996 δεν μπορεί να υπερβαίνει τη συχνότητα εκτοκισμού που είχε συμφωνηθεί στη δανειακή σύμβαση με την ενήμερη εξυπηρέτηση των οφειλών.
Η 'Ενωση Ελληνικών Τραπεζών έχει συστήσει στα μέλη της να επεκτείνουν την ως άνω ρύθμιση και στα υφιστάμενα κατά την 1.8.1996 υπόλοιπα δανείου. 'Οπως είναι ευνόητο η επέκταση της ρύθμισης αναδρομικά δεν μπορεί να θεσμοθετηθεί από την Τράπεζα της Ελλάδος.
Τώρα για την ενίσχυση της διαφάνειας των τραπεζικών συναλλαγών και για την ορθή πληροφόρηση των συναλλασομένων για τους όρους δανεισμού η Τράπεζα της Ελλάδος καθόρισε πλαίσιο πληροφόρησης με την έκδοση της πράξης του Διοικητού της Τράπεζας Ελλάδος 1969/91 και με την εγκύκλιο της διοίκησης 21/95. Ειδικότερα σε αυτήν την εγκύκλιο της διοίκησης 21/95 αναφέρεται ότι οι τράπεζες οφείλουν να πληροφορούν το δανειολήπτη για το ύψος του επιτοκίου, τον τρόπο υπολογισμού των τόκων το επιτόκιο υπερημερίας, τον τρόπο καθορισμού του κλπ. ώστε να είναι πλήρως κατανοητές από τον δανειολήπτη οι υποχρεώσεις που αναλαμβάνει μέσω των συμβάσεων χρηματοδότησης. Αυτά τα λίγα γενικά πριν φτάσω στην τοποθέτησή μου επί των παρατηρήσεων των συναδέλφων για να είστε ενήμεροι για το τι έχει γίνει.
Ο κ. Τζωάννος παρατήρησε ότι και η διοίκηση μπορεί να θέλει και να προτρέπει τους υφισταμένους της να εφαρμόσουν μία δεοντολογία καλύτερη από αυτήν που ίσχυσε μέχρι πρότινος αλλά ενδεχομένως οι υφιστάμενοι σε διάφορα υποκαταστήματα για να φανούν βασιλικότεροι του βασιλέως, όπως λέγαμε παλαιότερα και για να προαγάγουν τον εαυτό τους σε κάποια στιγμή κρίσης τους, επιθυμούν να συλλέγουν περισσότερα επιτόκια για να μην έχουν προβλήματα ανοιγμάτων και γι αυτό δεν εφαρμόζουν τη δεοντολογική παρότρυνση της διοίκησης. Εν πάση περιπτώσει δεοντολογικά υπάρχουν οι βελτιώσεις που σας ανέφερα προηγουμένως, και σταματώ εδώ.
Στην ανάπτυξη της επερώτησης πρέπει να πω βρέθηκα σε δυσκολία να αντιληφθώ που απευθύνετο. Απευθύνετο στην Κυβέρνηση ή στη δικαιοσύνη ή στις διοικήσεις των τραπεζών; Από την ανάπτυξη της επερώτησης φάνηκε ότι όλα αυτά ήταν μπερδεμένα, διότι όλα ξεκινούσαν από μία απόφαση του 1980 και σε ό,τι αφορά την τότε κυβερνητική ευθύνη, ειπώθηκε, γιατί βγήκε αυτή η συγκεκριμένη απόφαση η οποία αιτιολογήθηκε από τη συγκεκριμένη συγκυρία, κλπ.
Ειπωθηκε για να αιτιολογηθεί η χρονική στιγμή που πάρθηκε η απόφαση ότι τα επιτόκια της εποχής εκείνης ήταν μικρά, ενώ στη διάρκεια της δεκαετίας του 1980 και μετά τα επιτόκια μεγάλωσαν πάρα πολύ, εννοώ των χορηγήσεων, όπου όποιος δεν κατόρθωνε να ανταποκριθεί μέσα στα πλαίσια της συμβατικής του υποχρέωσης να πληρώσει το δάνειό του, άρχιζε η καταστροφική περίπτωση που περιέγραψε πάρα πολύ γλαφυρά ο κ. Παναγιωτόπουλος.
Η αρχή του κακού βρίσκεται από στο 1980. Γιατί δεν το ανέτρεψε στην πορεία αυτό η κυβέρνηση του ΠΑ.ΣΟ.Κ.; Θα έλεγα για τον ίδιο λόγο, δεν μπορώ να απαντήσω διαφορετικά, που δεν το ανέτρεψε, ούτε η επόμενη κυβέρνηση της Νέα Δημοκρατία που γνώριζε και ήταν υπεύθυνη για την απόφαση που πήρε το 1980. Αυτό δεν σημαίνει, και συμφωνώ με πολλούς από σας, να πηγαίνουμε πάντα στο παρελθόν για να μπορέσουμε, είτε να αποφύγουμε ευθύνες είτε να αποδώσουμε ευθύνες σε άλλους, προτιμώ να συζητήσουμε σήμερα τι κάνουμε.
Σας είπα για τις πρώτες ρυθμίσεις που πάρθηκαν μετά από όλα αυτά τα γεγονότα. Πρέπει να σας πω ότι δεν είμαι δικηγόρος, και επομένως δεν μπορώ να μπω στα χωράφια της δικαιοσύνης και αυτά που είπε κάποιος συνάδελφος ή εσείς μάλλον, να αφήσετε τους εισαγγελείς, μου φάνηκε αρκετά περίεργο, να αποφασίσουν για θέματα της επερωτήσεως. Αν έχετε τέτοιο παράδειγμα παρέμβασης για να αλλάξουν αποφάσεις που οι εισαγγελείς προτίθενται ή παίρνουν μέσω της Κυβέρνησης να μας το πείτε. Γιατί αν είναι κάτι τέτοιο, εγώ ο ίδιος επερωτώ και ερωτώ την Κυβέρνηση. Παρέμβαση της Κυβέρνησης στη δικαιοσύνη δεν γίνεται και δεν πρέπει να γίνεται και σας διαβεβαιώνω ότι δεν πρόκειται να γίνει εάν οι εισαγγελείς πρόκειται να αποφασίζουν για οποιοδήποτε θέμα που μας αφορά.
'Ερχομαι, λοιπόν, στο θέμα που συζητάμε και που αφορά τη λειτουργία των τραπεζών, τη σχέση της λειτουργίας τους με την ανάπτυξη που μίλησε κάποιος συνάδελφος κλπ. Κάποιος κατέφυγε στο Σαίξπηρ, αλλά μπορούμε να πάμε και πολύ παλαιότερα. Μπορώ να σας πω και εγώ ότι η ιστορία αυτή των επιτοκίων κρατάει από την αρχαία Ελλάδα. Ο ίδιος ο Αριστοτέλης είχε πει επειδή δεν θυμάμαι καλά τα αρχαία, θα σας το πω από μετάφραση γαλλικών που έχω διαβάσει ότι το χρήμα δεν γεννάει παιδιά. 'Ηθελε από εκείνη την εποχή να δείξει ότι το ουδέτερο που παρεμβαίνει μεταξύ των συναλλαγών και πρέπει να εκπροσωπείται από το χρήμα, είναι αναγκαίο για να γίνονται συναλλαγές, αλλά δεν πρέπει να πάρει την έκταση που πήρε στις μέρες μας, όπου κατάντησε το καλύτερο προϊόν, το πλέον προσοδοφόρο γι' αυτόν που το κατέχει.
'Ομως, δεν λύνεται το πρόβλημα, είτε καταφεύγοντας στον Αριστοτέλη είτε στο Σαίξπηρ είτε στο ότι έγινε παλαιότερα. Οι τράπεζες υπάρχουν και λειτουργούν και ερχόμαστε τώρα στην περίπτωση της χώρας μας.
Συμφωνώ ότι οι τράπεζες δεν κάνουν καλά τη δουλειά τους και αντί να βοηθήσουν την ανάπτυξη την παρεμποδίζουν και την παρεμποδίζουν ιδιαίτερα σε εκείνους που παίρνουν κάποια ρίσκα, μικρούς και μεσαίους επιχειρηματίες οι οποίοι δεν μπορούν να ανταποκριθούν για διάφορους λόγους στην προσπάθειά που έκαναν και για την οποία δανειοδοτήθηκαν και αρχίζει στη συνέχεια να γίνεται αυτό που είπε ο κ.Παναγιωτόπουλος, ότι όποιος μπλέξει με την τράπεζα στη συνέχεια εργάζεται γι' αυτήν.
'Ο,τι κάνει, δηλαδή, είναι για να μπορεί να πληρώνει χρήματα τα οποία κάποτε δανείστηκε. 
Αυτό επιδεινώνεται πλέον με το συγκεκριμένο θέμα που τίθεται τώρα, των ανατοκισμών των τόκων και όλων αυτών των υπερημεριών, οι οποίες κατέστρεψαν την ελληνική οικονομία. Αυτή είναι μια πραγματικότητα.
Πώς μπορεί να αλλάξει; Η μια πρόταση του κ. Παναγιωτόπουλου ήταν -αν κατάλαβα καλά- να αναλάβει το κράτος όσους έχουν καταστραφεί, να πληρώσει τι χρωστάνε στις τράπεζες για να μπορέσουν να συνεχίσουν την εργασία τους. Αλλά πάλι οι τράπεζες βγαίνουν απ'έξω. Αν δεν είπατε αυτό, δεν το λαμβάνω καθόλου υπόψη μου.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Θα σας πω μετά τι είπα.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Τι άλλη παρέμβαση μπορεί να κάνει το κράτος; Αυτήν τη στιγμή -το είπαν και άλλοι συνάδελφοι- κατ'αρχήν με τις παρεμβάσεις του κράτους και τη χρηστή του διοίκηση, τον τρόπο που λειτούργησε σε αυτόν τον τομέα, κατόρθωσε πρώτα από όλα να μειώσει των πληθωρισμό. Η μείωση του πληθωρισμού ήταν η αιτία που έγινε το μεγάλο μπουμ. Και ας μη πηγαίνουμε στο παρελθόν. Θυμηθείτε, όμως, σε ποια συγκεκριμένη χρονική περίοδο έφθασαν στο 36% τα επιτόκια και πού ήταν ο πληθωρισμός εκείνη την εποχή.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Και σήμερα είναι 29%.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Ο πληθωρισμός, όμως, μειώθηκε με δυσκολίες, αλλά μειώθηκε. Επακόλουθο της μείωσης του πληθωρισμού ήταν να μειωθούν τα επιτόκια, πράγμα που σημαίνει, ότι αυτομάτως με την παρέμβαση του κράτους οι συναλλαγές γίνονται χρηστότερες εκ του γεγονότος, ότι δεν έχουν πλέον οι συναλλασσόμενοι με τις τράπεζες αυτό το φοβερό ανεβοκατέβασμα, που σήμερα δανείζονται με 10% και ο πληθωρισμός είναι 10% και αύριο γίνεται 20% και αυτό το 10% που είχαν συνάψει, σήμερα γίνεται 30% ή 50% αύριο. Αυτό λοιπόν, το πετύχαμε. 
'Ενα το κρατούμενο. Και νομίζω, ότι είναι θετικό.
Το δεύτερο: Δεν υπάρχει αυτήν τη στιγμή μονοπώλειο κρατικό των τραπεζών. Δεν είναι πλέον μια η τράπεζα, αλλά υπάρχουν πολλές. Αν δεν λειτουργεί σωστά ο ανταγωνισμός, αυτό είναι βέβαια θέμα της πολιτείας αν καταγγελθεί να το εξετάσει με την επιτροπή ανταγωνισμού που υπάρχει στο Υπουργείο Εμπορίου. 'Ομως, αυτομάτως, από ό,τι παρατηρούμε ήδη στη λειτουργία των τραπεζών, τα πράγματα αρχίζουν να βελτιώνονται ή να παίρνουν μια μορφή πολύ κοντά σε αυτό που γίνεται και στο εξωτερικό με τη λειτουργία αυτομάτως του ανταγωνισμού των τραπεζών, ιδιωτικών και εκείνων που φέρονται ως μεγάλες ή κρατικές. Διότι, έρχεται βεβαίως και το EURO και αν δεν ετοιμαστούν πλέον καλά ως τράπεζες θα κλείσουν. 'Αρα, οι ίδιες οι τράπεζες θα φροντίσουν από τα πράγματα και από τη λειτουργία του ανταγωνισμού και των κανόνων του να προσαρμοστούν σε τέτοιο επίπεδο, ώστε να προσελκύσουν τους συναλλασσόμενους με καλύτερη προσφορά υπηρεσίων. Καλύτερη προσφορά υπηρεσιών σημαίνει, καλύτερα επιτόκια, κατάργηση -ή δεν ξέρω με ποιον άλλο τρόπο- των υπερημεριών ή της πληρωμής αυτών των υπερημεριών. Δεν ξέρω τι άλλες υπηρεσίες μπορούν να ανακαλύψουν οι ίδιες. Είναι, όμως, θέμα των τραπεζών, μέσα στη λειτουργία της ελεύθερης αγοράς, να μπορέσουν να προσαρμοστούν, γιατί θα χάσουν τους πελάτες τους.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
'Ηδη έχει παρατηρηθεί, ότι με το άνοιγμα της αγοράς πολλοί πελάτες μπορεί να μην είναι οι μικροί και οι μεσαίοι, έχουν, όμως, καταφύγει ήδη στο εξωτερικό. Και ενώ το 1993, νομίζω ότι το 16% κατέφευγε σε τράπεζες του εξωτερικού για δανεισμό, σήμερα έχει φθάσει στο 38,6%. Αρχίζει, δηλαδή, η ίδια η αγορά να αντιδρά σε ρυθμίσεις που επέβαλαν οι ίδιες οι τράπεζες από τη λειτουργία τους και πέρα από το εμπόδιο που παρουσιαζόταν στην ανάπτυξη, έφεραν και τα αποτελέσματα που είπατε στους συναλλασσόμενους με αυτές.
Σε ό,τι αφορά τη διαφάνεια και την πληροφόρηση:
Η διαφάνεια και η πληροφόρηση -που βεβαίως πάνε μαζί- δεν γίνεται πλέον στα ψιλά γράμματα. Οι Τράπεζες είναι υποχρεωμένες να ενημερώνουν τους πελάτες τους. Αλλά και από τις δικές μας πληροφορίες, που έχουμε, οι τράπεζες ενημερώνουν τους πελάτες τους για τα δάνεια που πρόκειται να συνάψουν, ποιο είναι το επιτόκιο, ποιες είναι οι επιπτώσεις, ο χρόνος για τον οποίο δανείζονται, και τι γίνεται αν δεν μπορούν στο συγκεκριμένο χρόνο να ανταποκριθούν στις απαιτήσεις του δανείου και αναγκαστούν να πληρώσουν αργότερα. 'Ολα αυτά είναι σε γνώση όλων των συναλλασσομένων με τις τράπεζες.
'Ενα άλλο θέμα που θίξατε είναι η διαφορά -και μάλιστα είπατε ότι αυτό ισχύει στην Ελλάδα και δεν αποκλείεται να έχετε δίκιο- μεταξύ των δύο επιτοκίων, ας το πούμε έτσι, του επιτοκίου κατάθεσης και του επιτοκίου χορήγησης. Αν αυτό είναι μία πραγματικότητα, για να ισχύσει ή να συντηρηθεί αυτή η πραγματικότητα, πρέπει όλες οι τράπεζες να συνεννοηθούν μεταξύ τους. Διαφορετικά ή δεν ισχύει ο ανταγωνισμός μεταξύ τους ή ο καθένας είναι ευχαριστημένος με τον πελάτη που έχει. Επειδή, λοιπόν, δεν είναι δυνατόν όλες οι τράπεζες να επιβάλουν την αυτή διαφορά, ο ανταγωνισμός, αν δεν το έχει κάνει, θα φέρει τη μείωση μεταξύ αυτών των δύο επιτοκίων, ώστε το επιτόκιο χορήγησης να είναι αυτό που πρέπει να είναι και που ανταποκρίνεται στις απαιτήσεις της ανάπτυξης. Σας είπα που ανέβηκαν ποσοστιαία τα δάνεια που κάνουμε με το εξωτερικό. Δεν μπορεί να μη λάβουν υπόψη τους οι τράπεζες αυτή την πραγματικότητα.
Πιστεύω, λοιπόν, ότι και σ'αυτό τον τομέα δεν είναι ανάγκη να παρέμβη και να ορίσει η Κυβέρνηση, η όποια κυβέρνηση, ποια θα είναι η διαφορά μεταξύ των επιτοκίων. Αυτό θα το φέρει μόνη της η αγορά και ο ανταγωνισμός.
'Οσον αφορά την οργάνωση και τη λειτουργία των Τραπεζών, δεν μπορούμε να παρέμβουμε -και το ξέρετε- ως Κυβέρνηση,. Γι' αυτό που τόνισε ο κ. Κωστόπουλος -και υπερέβαλε βεβαίως, αλλά αυτά συνηθίζονται στο Κοινοβούλιο- τον πληροφορώ ότι τουλάχιστον στις Τράπεζες, που θεωρούνται, όπως είπε, δημόσιες, δεν γίνονται προσλήψεις.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Δεν κατάλαβα.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Κι αν έχετε να καταγγείλετε προσλήψεις ή αν έγιναν προσλήψεις, έχουν ήδη παρθεί μέτρα, αναμένουμε να βρούμε αυτές τις προσλήψεις. Το ξέρετε αυτό, έχει συζητηθεί εδώ στη Βουλή.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Εσείς το λέγατε σαν Κυβέρνηση.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Σας είπα ότι αν υπάρχουν τέτοιες προσλήψεις είναι υποχρεωμένες οι τράπεζες να τις φέρουν εδώ στη Βουλή, να τις μάθετε και εσείς και εμείς και να έχουν την αντίστοιχη μεταχείριση, αντιμετώπιση εκ μέρους της Κυβέρνησης.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Αφού αρνούνται να δώσουν στοιχεία.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Δεν αρνούνται.
ΠΡΟΕΔΡΕΥΩΝ ( Νικόλαος Κατσαρός): Παρακαλώ, να μη γίνονται διακοπές.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Εκεί που μπορεί να παρέμβη το κράτος, ως προς την οργάνωση και τη λειτουργία τους, είναι σ'αυτό το σημείο. Σας πληροφορώ ότι σ'αυτό το σημείο, ούτε τους άχρηστους, όπως είπατε, παίρνουμε ή στέλνουμε στις Τράπεζες....
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Παίρνετε καθαρίστριες και τις μεταθέτετε.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας):...ήταν μία μέθοδος κατακριτέα, την οποία αμφισβητήσαμε, όσοι πέρασαν από το Κοινοβούλιο, για να κάνουμε την αυτοκριτική μας ως Βουλευτές, αλλά αυτό είναι πλέον παρελθόν. Αυτό είναι παρελθόν και θα σας παρακαλέσω να μπορέσουμε να το δεχθούμε όλοι, για να προχωρήσουμε. Γιατί, διαφορετικά, αν κάθε τόσο, χωρίς στοιχεία, ανασκαλεύουμε την ιστορία για να μπορούμε να βρισκόμαστε στην επικαιρότητα, είναι άλλο. 'Ομως, σας πληροφορώ ότι αυτό έχει τελειώσει. Οι τράπεζες και οι τράπεζες του δημοσίου -εδώ ψηφίστηκε και νόμος τις προάλλες- όταν πρόκειται να προσλάβουν, θα πρέπει να προσλαμβάνουν το προσωπικό τους με βάση το ν. 2190 και θα ελέγχονται από τον ΑΣΕΠ -δεν ξέρω, αν θέλετε να σας πω την άποψή μου αν είναι το σωστότερο και το καταλαβαίνετε και εσείς, γιατί για ορισμένα ειδικευμένα υψηλόβαθμα στελέχη θα ήταν προτιμότερο να μην υπάρχει ο ν.2190. 
Αυτήν την παρέμβαση μπορεί να την κάνει ασφαλώς η Κυβέρνηση, ιδιαίτερα στις τράπεζες του δημοσίου. Στις τράπεζες τις ιδιωτικές δεν μπορούμε να παρέμβουμε, από μόνες τους μπορούν να οργανωθούν κατά τον καλύτερο τρόπο και να λειτουργήσουν έτσι, ώστε να υπηρετούν τα συμφέροντα των συναλλασσομένων μαζί τους και κατ' επέκταση τα συμφέροντα της ανάπτυξης της οικονομίας της χώρας μας.
Αναφέρατε πως ο κ.Δρυς -δεν είναι βέβαια εδώ για να σας απαντήσει ο ίδιος- διετύπωσε μια άποψη περί τοκογλυφικής συμπεριφοράς των τραπεζών. Αυτή είναι η άποψη του κ. Δρυ, θα σας απαντήσει -σας είπα- ο ίδιος. Και εμείς λέμε και εσείς λέτε και όλα αυτά βοηθούν, ούτως ώστε να σταματήσει να είναι τοκογλυφική η συμπεριφορά των τραπεζών. 'Οταν ένας Υπουργός λέει αυτό που είπε, αντιλαμβάνεσθε ποια θα είναι τα μέτρα μας, ποια θα είναι η θέση της Κυβέρνησης και τα μέτρα που θα πάρει η Κυβέρνηση εναντίον τέτοιων φαινομένων.
Αυτό δείχνει ότι είμαστε αποφασισμένοι, σε περίπτωση που συνεχιστεί αυτό το κακό, με όσα δικαιώματα μας δίνει το Σύνταγμα και οι νόμοι της χώρας, να παρέμβουμε στη λειτουργία αυτών των τραπεζών, αλλά όχι, όμως, έτσι που τα φέρνετε εσείς. Τα άλλα, σας είπα θα τα φέρει ο ίδιος ο ανταγωνισμός, θα τα φέρει η προοπτική του ΕURO, όπως είπε κάποιος εδώ, γιατί αλλιώς δεν θα επιβιώσουν, έστω και αν παρέμβουμε εμείς για να μειώσουμε ή να ανεβάσουμε τα επιτόκια. 'Αλλωστε, οποιαδήποτε τέτοια παρέμβαση δεν θα έχει τα ποθητά αποτελέσματα και αυτό που ψάχνουμε όλοι.
Εν κατακλείδι, για να λειτουργήσει το σύστημα το οποίο υπάρχει σήμερα, οι τράπεζες είναι απαραίτητες. Και άλλοι οργανισμοί του συστήματος, που αποβλέπουν εκ του ίδιου του συστήματος στο κέρδος και στη συνέχιση των δραστηριοτήτων τους, δεν φέρονται βέβαια ως άγγελοι.
Πρέπει να αντιληφθούν ότι ο ρόλος τους είναι να διευκολύνουν την οικονομική ανάπτυξη της χώρας. Ο ρόλος τους είναι να παραμείνουν στις δραστηριότητές τους, διότι η παγκοσμιοποίηση από τη μια μεριά και οι εξελίξεις στην Ευρωπαϊκή 'Ενωση από την άλλη ή θα τις εξαφανίσουν από την αγορά ή θα τις εξαναγκάσουν από τα πράγματα να προσαρμοστούν. 
Κάνουμε έκκληση ως προς αυτό, διότι υπάρχουν ακόμη τράπεζες ελληνικές που μπορούν να ανταποκριθούν, γιατί αν δεν το κάνουν, θα καταστρέψουν και τους ίδιους τους τους μετόχους και τον εαυτό τους. Πιστεύουμε, λοιπόν, ότι αυτό το γνωρίζουν καλά. 
Η συμπεριφορά και των κρατικών τραπεζών και οι προσπάθειες που κάνουν τελευταία, είτε για συνεργασίες και συγχωνεύσεις είτε για να ανταποκριθούν στην ανταγωνιστική κατάσταση που επικρατεί στην παγκόσμια αγορά του τραπεζικού συστήματος, δείχνει ότι έχουν αντιληφθεί πως πρέπει να προσαρμοστούν και να σταματήσουν φαινόμενα του παρελθόντος, που οδήγησαν στην κατάσταση, την οποία περιγράψατε.
Είμαι σίγουρος ότι η νέα πορεία που έχει ξεκινήσει ιδιαίτερα και μάλιστα με την απόφαση και την πολιτική της Κυβέρνησης να μην ασχολείται με το πολιτικό κόστος, όπως λέγαμε παλαιότερα, που στην ουσία του ήταν κομματικό κόστος και όχι πολιτικό, δείχνει ότι τα πράγματα βελτιώνονται συνεχώς.
Σε ό,τι μας αφορά, όπου πρέπει να πάρουμε μέτρα, που θα προστατεύσουν και τον 'Ελληνα δανειολήπτη και τον επιχειρηματία δανειολήπτη και την οικονομική ανάπτυξη της χώρας, θα το κάνουμε χωρίς να υπολογίσουμε κανένα κόστος και καμιά παρέμβαση, όσο κι αν είναι δυνατή, όπως υπαινίχθηκε ο κ. Παναγιωτόπουλος ή όπως ενδεχόμενα αυτή η δυνατότητα είχε απόδοση στο παρελθόν.
Αυτά θέλω να διαβεβαιώσω το Σώμα, ότι στο τραπεζικό σύστημα η κατάσταση άλλαξε και θα βελτιώνεται συνεχώς, ώστε να μην υπάρχουν τα φαινόμενα καταστροφών, που είχαμε στο παρελθόν, πολλών ανθρώπων που συναλλάσσονταν με αυτές, αλλά και η ανάπτυξη να διασφαλιστεί.
Σας ευχαριστώ πολύ. 
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω τη τιμή να σας ανακοινώσω ότι ο Πρόεδρος του Συνασπισμού της Αριστεράς και της Προόδου κύριος Κωνσταντόπουλος ορίζει ως Κοινοβουλευτικό Εκπρόσωπο το Βουλευτή Χαλκίδας κ. Ευάγγελο Αποστόλου.
Επίσης, έχω τη τιμή να σας ανακοινώσω το δελτίο επικαίρων ερωτήσεων της Δευτέρας 20ης Οκτωβρίου 1997 και ώρα 18.00'.
Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου ('Αρθρο 130 παρ.4 Καν.Βουλής)
1. Η με αριθμό 87/13.10.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Στυλιανού Παπαθεμελή προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προσλήψεις προσωπικού για τις ανάγκες της εκθέσεως των Θησαυρών του Αγίου 'Ορους κλπ.
2. Η με αριθμό 85/13.10.97 επίκαιρη ερώτηση του Βουλευτή της Νέας Δημοκρατίας κ. Γεωργίου Βουλγαράκη προς τον Υπουργό Υγείας και Πρόνοιας, σχετικά με τη χρησιμοποίηση της ουσίας "ναλξετρόνη" για απεξάρτηση από τα ναρκωτικά, την αποτελεσματικότητα της κλπ.
3. Η με αριθμό 94/15.10.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Εθνικής Παιδείας και Θρησκευμάτων, σχετικά με τη λήψη των αναγκαίων μέτρων επίλυσης προβλημάτων των φοιτητών που διαμένουν στις Φοιτητικές Εστίες Θεσσαλονίκης κλπ.
4. Η με αριθμό 97/15.10.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Υγείας και Πρόνοιας, σχετικά με την αντιμετώπιση θεσμικών και οικονομικών αιτημάτων των φαρμακοποιών κλπ.
5. Η με αριθμό 101/15.10.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Εθνικής Παιδείας και Θρησκευμάτων, σχετικά με τις ελλείψεις σε διδακτικό προσωπικό στα σχολεία της στοιχειώδους εκπαίδευσης του Νομού Θεσσαλονίκης κλπ.
Β. ΕΠΙΚΑΙΡΕΣ ΕΡΩΤΗΣΕΙΣ δεύτερου κύκλου ('Αρθρο 130 παρ.4 Καν.Βουλής)
1. Η με αριθμό 102/15.10.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Εθνικής Παιδείας και Θρησκευμάτων, σχετικά με την πλήρωση των κενών θέσεων καθηγητών στα Τεχνολογικά Εκπαιδευτικά Ιδρύματα (ΤΕΙ) Χαλκίδας κλπ.
2. Η με αριθμό 90/14.10.97 επίκαιρη ερώτηση της Βουλευτού της Νέας Δημοκρατίας κ Παρθένας Φουντουκίδου προς τον Υπουργό Γεωργίας, σχετικά με τις πρόσφατες δηλώσεις του Υπουργού στη Βουλή για τις κατά καιρούς εκδηλούμενες πυρκαγιές στις διάφορες περιοχές της χώρας κλπ.
3. Η με αριθμό 93/15.10.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς την Υπουργό Ανάπτυξης, σχετικά με τις προθέσεις της Κυβέρνησης να προωθήσει νομοθετική ρύθμιση για την αντιμετώπιση του προβλήματος της επαγγελματικής στέγης.
4. Η με αριθμό 98/15.10.97 επίκαιρη ερώτηση της Βουλευτού του Συνασπισμού της Αριστεράς και της Προόδου κ Στέλλας Αλφιέρη προς τον Υπουργό Υγείας και Πρόνοιας, σχετικά με την επίλυση των προβλημάτων του Αντικαρκινικού Νοσοκομείου "ΜΕΤΑΞΑ", τη χάραξη στρατηγικής πολιτικής για τα Αντικαρκινικά Νοσοκομεία κλπ.
Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Υφυπουργέ, κυρίες και κύριοι συνάδελφοι, εμείς δεν επερωτήσαμε τις τράπεζες, επερωτήσαμε τη Κυβέρνηση για το τι σκοπεύει να κάνει για μια τραπεζική πρακτική, η οποία αποδεικνύεται τα τελευταία δέκα επτά χρόνια, ότι είναι πάρα πολύ άσχημη για την ελληνική οικονομία. Εσείς μας απαντήσατε σαν τον κ. Σπράο. Μας κάνατε μια ακαδημαϊκή τοποθέτηση, θέσατε έτσι το πρόβλημα πως φταίει η κοινωνία, πως φταίνε οι τράπεζες, αλλά περί της ταμπακιέρας δεν μας είπατε τίποτε. Δεν μας είπατε τίποτε για το τι σκοπεύει να κάνει η Κυβέρνηση.
Οι τράπεζες, κύριε Υφυπουργέ, στόχο έχουν να μεγιστοποιήσουν τα κέρδη τους για τους μετόχους τους. Η Κυβέρνηση είναι που έχει την κοινωνική ευθύνη να φροντίσει να βάλει τέτοιους κανόνες και τέτοιους περιορισμούς, ώστε οι προσπάθειες των τραπεζών για μεγιστοποίηση των κερδών τους να μην οδηγούν σε αρνητικά αποτελέσματα για την κοινωνία και για την οικονομία, αλλά να οδηγούν σε αποτελέσματα ωφέλιμα για τους καταθέτες, για τους δανειζόμενους, για τους επιχειρηματίες, για όλους μας.
Η πρακτική αυτή που καταγγέλλουμε εμείς οι επερωτώντες συνάδελφοι χαρακτηρίζεται από εισπρακτική λογική, από στραγγαλισμό της οικονομικής ανάπτυξης, από αδιαφάνεια, από αδιαφορία για τους πολίτες και για τους πελάτες των τραπεζών και χαρακτηρίζεται, τέλος, από διάλυση του κράτους.
'Ολα αυτά, και η εισπρακτική λογική και ο στραγγαλισμός της ανάπτυξης και η αδιαφάνεια και η αδιαφορία για τους πολίτες και η διάλυση του κράτους δεν χαρακτηρίζουν μόνο τις τράπεζες, αλλά χαρακτηρίζουν το σύνολο της οικονομικής πολιτικής που ακολουθείται από τις κυβερνήσεις σας των τελευταίων δέκα επτά χρόνων.
Εισπρακτική λογική έχουν οι τράπεζες, όταν επιβαρύνουν με αυτούς τους ανατοκισμούς τους πελάτες τους, εισπρακτική λογική έχει και η Κυβέρνηση, όταν το μόνο μέσο που βρίσκει για να προσπαθήσει να μειώσει τα ελλείμματα και να λύσει τα οικονομικά προβλήματα της χώρας, είναι φόροι, φόροι και πάλι φόροι.
Στραγγαλισμό της ανάπτυξης κάνουν οι τράπεζες με αυτά τα επιτόκια με τα οποία επιβαρύνουν τους πελάτες τους τόσα χρόνια, αλλά στραγγαλισμό της ανάπτυξης κάνει και η κυβερνητική πολιτική, όταν δεν μπορεί να υλοποιήσει το πακέτο Ντελόρ, όταν βάζει φόρους στις επιχειρήσεις, όταν βάζει φόρους όπου βρει, όταν διογκώνει τις δαπάνες του κράτους και δεν βοηθάει καθόλου τον παραγωγικό ιδιωτικό τομεά να κάνει επενδύσεις και να αναπτυχθεί.
Αδιαφάνεια χαρακτηρίζει τις τράπεζες, διότι δεν λένε στους πελάτες τους ποιο πραγματικά είναι το κόστος των δανείων, τα οποία παίρνουν. Αδιαφάνεια, όμως, χαρακτηρίζει και την κυβερνητική πολιτική, η οποία δεν έχει καν την ειλικρίνεια να βγει να πει στους πολίτες την αλήθεια για το τι γίνεται με το δημόσιο προϋπολογισμό. 
Κάναμε προσφάτως καταγγελία για το πώς παραποιείτε τα στοιχεία και το πώς κρύβετε τα στοιχεία της εξέλιξης του προϋπολογισμού, για το πως στην ουσία με διάφορα στατιστικά τρυκ κρύβετε τον πραγματικό πληθωρισμό. 
Και η αδιαφορία για τους πολίτες και τους πελάτες των τραπεζών συμπορεύεται με την αδιαφορία για τους πολίτες που δείχνει η Κυβέρνηση σε όλες τις εκδηλώσεις, ιδίως τα τελευταία δυο χρόνια.
Και βεβαίως μιλάμε για τη διάλυση του κράτους. Διότι ένα κράτος το οποίο δεν μπορεί να εποπτεύσει το τραπεζικό σύστημα, είναι ένα κράτος που δεν μπορεί να εποπτεύσει ούτε το σύστημα υγείας ούτε το σύστημα παιδείας ούτε τις δημόσιες επιχειρήσεις, ένα κράτος το οποίο καταδυναστεύει τον πολίτη.
Δεν καταγγέλλουμε, λοιπόν, μόνο το τραπεζικό σύστημα, δεν καταγγέλλουμε εμείς τις τράπεζες. Εσάς καταγγέλλουμε και εσάς επερωτούμε.
Διότι πώς λειτουργεί σήμερα το τραπεζικό σύστημα; Το τραπεζικό σύστημα είναι σύστημα όπου υπάρχουν πολλές επιχειρήσεις ιδιωτικές, που ανταγωνίζονται η μία την άλλη; Κάθε άλλο παρά αυτό είναι και το ξέρετε πολύ καλά.
Το τραπεζικό σύστημα σήμερα κυριαρχείται από μερικές μεγάλες κρατικές τράπεζες. Το 65% των τραπεζικών χορηγήσεων είναι από τις τράπεζες: Εθνική -η οποία έχει το 35%- Εμπορική, Ιονική, Γενική και Αττικής, όλες κρατικές τράπεζες. Αυτές οι κρατικές τράπεζες έχουν το 65% των χορηγήσεων. Αν δε πάμε στις καταθέσεις, αυτές οι κρατικές τράπεζες έχουν σχεδόν το 74% των καταθέσεων.
Για ποιο ανταγωνιστικό τραπεζικό σύστημα μιλάμε και για ποιες ανταγωνιστικές τράπεζες; Εδώ μιλάμε για την καταδυνάστευση των Ελλήνων, από το κρατικό μονοπωλιακό τραπεζικό σύστημα, το οποίο κάθε άλλο παρά ανταγωνιστικά λειτουργεί και το οποίο είναι δέσμιο της κυβερνητικής λογικής. Το τραπεζικό σύστημα κυβερνάται από εγκάθετους διοικητές επιλεγμένους από την Κυβέρνηση και αυτό είναι που τα τελευταία είκοσι χρόνια, αλλά και τα προηγούμενα βεβαίως, καθορίζει την πολιτική στις τράπεζες.
Οι υπόλοιπες ιδιωτικές τράπεζες, οι οποίες έχουν μόνο το 20% των χορηγήσεων και το 17% των καταθέσεων, στη ουσία αναγκάζονται να χορέψουν στο χορό, τον οποίο καθορίζουν οι μεγάλες κρατικές τράπεζες.
(Θόρυβος στην Αίθουσα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Νικόλαος Κατσαρός): Ωραία τα λέει ο κ. Αλογοσκούφης, δεν χρειάζεται να τον ενοχλείτε. 
ΓΕΩΡΓΙΟΣ ΑΛΟΓΟΣΚΟΥΦΗΣ: Καταγγέλλουμε, λοιπόν, εδώ μια πρακτική, η οποία πραγματικά ξεκίνησε από το 1980, όταν το τραπεζικό σύστημα λειτουργούσε διαφορετικά από ό,τι λειτουργεί σήμερα.
Πρέπει να ξεκαθαρίσουμε από την αρχή ότι η Νέα Δημοκρατία θεωρεί ότι ένα υγιές τραπεζικό σύστημα είναι απαραίτητη προϋπόθεση και για την υγεία της ελληνικής οικονομίας. Είναι κατά κάποιο τρόπο το κυκλοφοριακό σύστημα της οικονομίας. 'Οταν το τραπεζικό σύστημα νοσεί, νοσεί και η οικονομία. Και δυστυχώς νοσεί το τραπεζικό σύστημα. Και νοσεί, διότι δεν χαρακτηρίζεται ούτε από ανταγωνισμό ούτε από αποτελεσματικότητα ούτε από διαφάνεια ούτε από πραγματική πολιτική υποβοήθησης της οικονομικής ανάπτυξης.
Πώς εξελίχθηκε το τραπεζικό σύστημα μετά την κατοχή; Μετά την κατοχή πραγματικά είχαμε μια καταστροφή του τραπεζικού συστήματος από τον υπερπληθωρισμό. Τότε οι κυβερνήσεις αποφάσισαν το διοικητικό προσδιορισμό των επιτοκίων, βοήθησαν τις ιδιωτικές και τις κρατικές τράπεζες να αναπτυχθούν μέσα από χορηγήσεις από την Τράπεζα της Ελλάδος και προκειμένου να υποβοηθηθεί η οικονομική ανάπτυξη, έγινε μία κατανομή των πιστώσεων, μέσω της Νομισματικής Επιτροπής, ώστε οι πιστώσεις να πηγαίνουν πραγματικά σε κλάδους που θα βοηθήσουν την ανάπτυξη της οικονομίας.
Μέσα σ'αυτήν τη λογική ήταν ενταγμένη και η απόφαση αυτή της Νομισματικής Επιτροπής, που λόγω της πολιτικής των χαμηλών επιτοκίων επιβάρυνε τις τράπεζες, και ήταν ένας τρόπος να βοηθηθούν οι τράπεζες, να εξυγιανθούν, διότι πραγματικά τα επιτόκια των χορηγήσεων τότε ήταν αρνητικά, όταν αφαιρούσε κανείς τον πληθωρισμό.
'Οταν, όμως, απελευθερώθηκε το τραπεζικό σύστημα το 1985 ή όταν άρχισε να απελευθερώνεται και τα επιτόκια ανέβηκαν -διότι το 1985 άρχισε μία απελευθέρωση του τραπεζικού συστήματος που ήταν αναγκαία βεβαίως, άρα τα επιτόκια ανέβηκαν- δεν θα έπρεπε η τότε κυβέρνηση να δει, ποιες αποφάσεις της Νομισματικής Επιτροπής θα είχαν καταστροφικά αποτελέσματα; Δεν το είδε. Δεν το είδε το 1985, δεν το είδε το 1986, δεν το είδε το 1987. Τίποτα δεν έγινε όλα αυτά τα χρόνια. Δεν το έχει δει ακόμα σήμερα. Είχαμε με την απελευθέρωση και υψηλά επιτόκια και ανατοκισμό. 
Τελικά, επειδή το τραπεζικό σύστημα είναι κράτος εν κράτει, καταλήξαμε αυτή η κατάσταση να διαιωνίζεται μέχρι σήμερα.
Γιατί έχουμε τα επιτόκια χορηγήσεων τόσο ψηλά; Τα επιτόκια χορηγήσεων είναι τόσο υψηλά, σε σχέση με τα επιτόκια καταθέσεων -είναι πράγματι τα πιο υψηλά στην Ευρώπη, με την εξαίρεση της Γερμανίας, γιατί και στη Γερμανία είναι υψηλά- για μια σειρά από λόγους που δεν έχουν να κάνουν με τη λειτουργία του τραπεζικού συστήματος, αλλά περισσότερο με την κυβερνητική πολιτική.
Και ξεκινάω: Οι τράπεζες έχουν υποχρωτκές δεσμεύσεις. 'Ενα μέρος των χρημάτων τους κατατίθεται στην Τράπεζα της Ελλάδος υποχρεωτικά με πάρα πολύ χαμηλά επιτόκια. Αυτές οι υποχρεωτικές δεσμεύσεις που είναι πολύ μεγάλο ποσοστό των καταθέσεών τους, είχαν κάποια λογική, όταν λειτουργούσε το σύστημα της Νομισματικής Επιτροπής και η κατανομή των πιστώσεων με διοικητικούς κανόνες, προκειμένου η Τράπεζα της Ελλάδος να παίρνει ορισμένα χρήματα για να μπορεί να ελέγχει την πιστωτική επέκταση. Αλλά σήμερα που έχει απελευθερωθεί η αγορά και μπορεί η Τράπεζα της Ελλάδος να χρησιμοποιεί τα επιτόκια, το σύστημα των υψηλών υποχρεωτικών δεσμεύσεων κάθε άλλο, παρά συνάδει μ' ένα απελευθερωμένο τραπεζικό σύστημα. Από μόνες τους αυτές οι υποχρεωτικές δεσμεύσεις επιβαρύνουν τα επιτόκια χορηγήσεων των τραπεζών, διότι τι συμβαίνει; 'Οταν οι τράπεζες πρέπει να πληρώσουν κάποιο τόκο για τις καταθέσεις τους και ένα μέρος απ'αυτές τις καταθέσεις δεσμεύεται υποχρεωτικά από την Τράπεζα της Ελλάδος, είναι λογικό στα υπόλοιπα δάνειά τους, να θέλουν να πάρουν πολύ μεγαλύτερη απόδοση.
ΒΑΣΙΛΗΣ ΚΕΔΙΚΟΓΛΟΥ: ....
ΠΡΟΕΔΡΕΥΩΝ (Νικόλαος Κατσαρός): Παρακαλώ πολύ, να μη γράφονται οι διακοπές.
ΓΕΩΡΓΙΟΣ ΑΛΟΓΟΣΚΟΥΦΗΣ: Δεν έχουν 10% στις Ηνωμένες Πολιτείες.
ΠΡΟΕΔΡΕΥΩΝ (Νικόλαος Κατσαρός): 'Οποιος ομιλεί, χωρίς να πάρει την άδεια του Προεδρείου, δεν θα του καταχωρείται καμία διακοπή, διότι φαίνεται ότι ορισμένοι έρχονται, χωρίς να είναι εγγεγραμμένοι, για να δημιουργούν προβλήματα και να ακούγονται. 
ΒΑΣΙΛΗΣ ΚΕΔΙΚΟΓΛΟΥ: ....
ΠΡΟΕΔΡΕΥΩΝ (Νικόλαος Κατσαρός): Σας παρακαλώ πολύ σταματείστε!
Συνεχίστε, κύριε Αλογοσκούφη.
ΓΕΩΡΓΙΟΣ ΑΛΟΓΟΣΚΟΥΦΗΣ: Επαναλαμβάνω, οι υποχρεωτικές δεσμεύσεις είναι ο ένας μεγάλος τρόπος με τον οποίον το δημόσιο και η κυβερνητική πολιτική επιβαρύνουν τα επιτόκια χορηγήσεων. Είναι πολύ μεγάλες σε σχέση με οποιαδήποτε άλλη χώρα που λειτουργεί κάτω από απελευθερωμένο τραπεζικό σύστημα.
'Ενα δεύτερο μεγάλο θέμα, είναι η διαχείριση του δημοσίου χρέους. Σήμερα τα επιτόκια στη διατραπεζική αγορά για δωδεκάμηνες χορηγήσεις, είναι της τάξης του 11%. Αυτό είναι το κόστος που πρέπει να πληρώσει μια τράπεζα, προκειμένου να δανειστεί χρήματα από τη διατραπεζική αγορά. Τι εισπράττει, όταν τοποθετεί αυτά τα χρήματα, σε ετήσια ομόλογα του δημοσίου; Εισπράττει 9,5%, για κάθε δραχμή που δανείζεται από τη διατραπεζική για να αγοράσει ομόλογα του δημοσίου. Δυστυχώς, αυτή η πολιτική τον τελευταίο χρόνο έχει ενταθεί, δηλαδή, τα ομόλογα του δημοσίου δεν τα παίρνει πλέον το αποταμιευτικό κοινό, αλλά τα παίρνουν κυρίως οι κρατικές τράπεζες και για κάθε δραχμή χάνει 1,5%. Οποιαδήποτε κρατική τράπεζα το κάνει αυτό.
Εδώ και ένα χρόνο με αυτήν τη διαφορά των επιτοκίων το δημόσιο υποχρεώνει τις κρατικές τράπεζες, να αγοράζουν ομόλογα του δημοσίου, με χασούρα. Αυτήν τη χασούρα, λογικό είναι ότι θα την επιρρίψουν στους υπόλοιπους πελάτες τους, διότι όταν αγοράζουν κρατικά ομόλογα από τα οποία στην ουσία χάνουν, κάπου θα πρέπει να επιρρίψουν αυτήν τη χασούρα. Και ποιος την πληρώνει; Ο ιδιωτικός τομέας. Την πληρώνουν όλοι αυτοί οι δανειζόμενοι, οι οποίοι πληρώνουν υπέρογκα επιτόκια χορηγήσεων.
Με ποιο άλλο τρόπο επιβαρύνει το δημόσιο το κόστος των τραπεζών και τα επιτόκια; Με ειδικούς φόρους. Υπάρχει ο ειδικός φόρος τραπεζικών εργασιών, τον οποίο είχαμε δεσμευθεί ότι θα καταργήσουμε από το 1994. Από το 1993 είχαμε καταργήσει το μισό και ήλθε η Κυβέρνηση του ΠΑΣΟΚ το 1994, ανέστειλε την κατάργηση του υπολοίπου και ακόμα έχουμε τον ειδικό φόρο τραπεζικών εργασιών. Γιατί να μην καταργηθεί ο ειδικός φόρος τραπεζικών εργασιών; Εάν δεν είναι αυτό απόδειξη της εισπρακτικής λογικής της Κυβέρνησης, τι άλλο θέλουμε;
Το τελευταίο με το οποίο επιβαρύνεται το κόστος των χορηγήσεων σε όλο το τραπεζικό σύστημα, είναι βεβαίως τα μεγάλα προβλήματα που έχουν οι δημόσιες τράπεζες και ιδίως η Εθνική και η Εμπορική. Τα μεγάλα προβλήματα που έχουν να κάνουν με το γεγονός, ότι το δημόσιο τους υποχρεώνει να επιχορηγούν κρατικές επιχειρήσεις, οι οποίες έχουν προβλήματα και οι οποίες δεν εξυπηρετούν τα δάνειά τους. Είχαμε το παράδειγμα με το μεγάλο σκάνδαλο που έγινε με την επανακρατικοποίηση των ναυπηγείων, το οποίο επιβάρυνε τον ισολογισμό της Εμπορικής Τράπεζας τα τελευταία τρία χρόνια και για πολλά χρόνια ακόμη για οποιαδήποτε επιβάρυνση θα έλθει στο μέλλον. 'Εχουμε τα μεγάλα προβλήματα με τις προσλήψεις προσωπικού, έχουμε την κακοδιαχείριση, έχουμε τα δάνεια προς τους ημετέρους, μια σειρά από προβλήματα πολιτικού χαρακτήρα που μεταφέρονται στις δημόσιες τράπεζες και τα οποία ανεβάζουν τα επιτόκια, διότι είπαμε ότι οι κρατικές τράπεζες συγκεντρώνουν το 65% των χορηγήσεων και σχεδόν το 75% των καταθέσεων. 'Οταν μιλάμε για το ελληνικό τραπεζικό σύστημα, στην ουσία μιλάμε για τις κρατικές τράπεζες.
Οι υπόλοιπες τράπεζες απλώς εκμεταλλεύονται αυτήν την κατάσταση και γι' αυτό μπορούν και κάνουν κέρδη. Δεν έχουν κανένα λόγο επειδή δεν μπορούν να επηρεάσουν το σύστημα, είναι πολύ μικρές οι σχέσεις με ολόκληρο το σύστημα, δεν έχουν κανένα λόγο να μην αποδεχθούν αυτήν την κατάσταση. Γι' αυτό και είχαμε τέτοια σωρεία δημιουργίας καινούριων τραπεζών, γιατί ακριβώς θέλουν να εκμεταλλευθούν τον άρρωστο που είναι οι κρατικές τράπεζες, εκμεταλλεύονται αυτές τις διαφορές και κάνουν κέρδη από τους μετόχους τους. Και καλά κάνουν. Αλλά δεν φθάνει ο ανταγωνισμός προκειμένου να διορθωθεί το τραπεζικό σύστημα. Διότι αν οι μεγάλοι ασθενείς δεν γίνουν καλά, δεν πρόκειται ποτέ να διορθωθεί το τραπεζικό σύστημα. Και οι μεγάλοι ασθενείς είναι το δημόσιο και οι κρατικές τράπεζες και η δική σας πολιτική.
Γι' αυτό και σας επερωτούμε τι σκοπεύετε να κάνετε γι' αυτό το θέμα. Εσείς μας είπατε εδώ περί ανέμων και υδάτων, ότι δεν σκοπεύετε να κάνετε τίποτε και ότι περιμένετε να λειτουργήσει ο ανταγωνισμός. Μα ποιος ανταγωνισμός να λειτουργήσει; Η Εθνική περιμένετε ποτέ ότι θα γίνει ανταγωνιστική; Τι θα κάνει; Θα σπάσει τον εαυτό της μόνη της σε κομμάτια; 'Ετσι θα λειτουργήσει ο ανταγωνισμός; 
Ξέρουμε ότι όπου δεν λειτουργεί ο ανταγωνισμός, υπάρχει η δυνατότητα να λειτουργήσει η εποπτεία. Να έλθει η Τράπεζα της Ελλάδος η οποία εποπτεύει το σύστημα και να δει αν τηρούνται οι κανόνες. Πήγε ποτέ η Τράπεζα της Ελλάδος να δει αν τηρούνται οι κανόνες ενημέρωσης του κοινού από τις τράπεζες; Εγώ σας πληροφορώ ότι δεν εφαρμόζεται αυτό. Πηγαίνετε σε οποιοδήποτε υποκατάστημα τράπεζας, ζητήστε ένα δάνειο και αν δείτε τους πίνακες που προϋποθέτει ο νόμος και λένε ακριβώς το τι θα στοιχίζει ένα δάνειο, ελάτε εδώ να με πείτε ψεύτη. Διότι είναι πάρα πολλά τα υποκαταστήματα τραπεζών τα οποία δεν αναρτούν καν τα επιτόκια χορηγήσεων και τις άλλες επιβαρύνσεις που τους υποχρεώνει ο νόμος.
Και τι κάνει η Τράπεζα της Ελλάδος; Πήγε ποτέ να τους ελέγξει; Σε ποιον έβαλε πρόστιμο; 
Σας ζητήσαμε, κύριε Υπουργέ, να μας πείτε τι νομοθετική παρέμβαση έχει σκοπό να κάνει η Κυβέρνηση. Είναι γεγονός ότι δεν περιμένουμε από τις ίδιες τις τράπεζες να λύσουν το πρόβλημα. Οι ίδιες οι τράπεζες θα προσπαθήσουν να μεγιστοποιήσουν τα κέρδη τους και καλά κάνουν. Ακόμη και οι κρατικές έχουν μετόχους και οι διοικήσεις που διορίζετε στόχο έχουν όχι την ανάπτυξη της εθνικής οικονομίας αλλά να δείξουν καλά αποτελέσματα. Αλλιώς θα κριθούν από τους μετόχους τους. Και σεις οι ίδιοι θα καταργήσετε τις διοικήσεις, αν δεν δείξουν καλά αποτελέσματα. Αλλά σαν Κυβέρνηση και σαν κοινωνία και μέσα από τη νομοθετική πρωτοβουλία που μπορείτε να πάρετε εσείς ως Κυβέρνηση και μέσω της δυνατότητας εποπτείας που έχει η Τράπεζα της Ελλάδος και μέσω της δυνατότητας ενεργοποίησης της επιτροπής ανταγωνισμού έχετε δυνατότητες. Πώς θα εκμεταλλευθείτε αυτές τις δυνατότητες; 
Σήμερα μας είπατε ότι δεν έχετε σκοπό να κάνετε τίποτα. Δεν έχετε καν σκεφθεί να κάνετε τίποτα. Δεν μας είπατε μια ιδέα. 
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Να μας δώσετε ιδέες.
ΓΕΩΡΓΙΟΣ ΑΛΟΓΟΣΚΟΥΦΗΣ: Να σας δώσουμε εμείς μερικές ιδέες. Και σεις να επεξεργαστείτε τις λεπτομέρειες της νομοθετικής πρωτοβουλίας. 
Πρώτα απ' όλα πρέπει να θεσμοθετηθεί ένα καινούριο σύστημα. Να καταργήσετε, δηλαδή, αυτήν την απόφαση της Νομισματικής Επιτροπής. Να βάλετε κάποιο όριο στο πόσο συχνά μπορεί να γίνεται ο ανατοκισμός. Θα γίνεται κάθε χρόνο; 'Οσο είναι στις καταθέσεις; Θα πρέπει να αλλάξει η συχνότητα του ανατοκισμού. Μπορεί να γίνει και κατ' έτος. Δεν έχει σημασία. Πάντως πρέπει να αλλάξει η συχνότητα του ανατοκισμού. Εσείς σκεφθείτε τις λεπτομέρειες. Εμείς θα σας δώσουμε και άλλες ιδέες.
Εμείς κάναμε το 1992 -που μας κατηγορείτε ότι δεν κάναμε καμιά παρέμβαση- ένα νέο τραπεζικό νόμο με τον οποίο θεσπίσαμε ότι οι τράπεζες δεν επιτρέπεται να εγγράφουν στους ισολογισμούς τους τόκους για δάνεια τα οποία δεν εξυπηρετούνται για διάστημα πάνω από δώδεκα μήνες. 
Ερευνήσατε ποτέ αν εφαρμόζεται αυτός ο κανόνας; Γιατί εμείς έχουμε υπόνοιες ότι πολλές τράπεζες, ιδιώς οι κρατικές, εγγράφουν πλαστά έσοδα στους ισολογισμούς τους, δηλαδή, έσοδα τα οποία αντίκεινται σ' αυτήν την ρύθμιση, έσοδα από τόκους για δάνεια που δεν εξυπηρετούν πέρα του δωδεκαμήνου. Το ερευνήσατε αυτό;
Από τη στιγμή που δεν μπορούν να εγγράψουν έσοδα και κέρδη για δάνεια πέραν του δωδεκαμήνου ο στόχος ήταν να μην επιβαρύνουν αυτά τα δάνεια και να κάνουν κάτι για να τα εισπράξουν. 
Είναι προφανές, ότι δεν ήρκεσε αυτή η πρωτοβουλία. Χρειάζεται ενίσχυση. Κάτι, λοιπόν, πρέπει να σκεφθείτε ώστε να ενισχύσετε τις διαδικασίες που θα ακολουθήσουν οι τράπεζες προκειμένου να εισπράττουν νωρίτερα τα μη εξυπηρετούμενα δάνεια. Να μην αφήνουμε την κατάσταση να βρωμίζει. Να μην αφήνουμε την κατάσταση επί πενταετία, επί δεκαετία να εκκρεμεί, να μην εξυπηρετούνται τα δάνεια, να ανατοκίζονται και να έρχεται μετά ο δανειζόμενος και να βρίσκεται προ αδιεξόδου.
Διότι ούτε οι τράπεζες εισπράττουν τα χρήματά τους, ούτε οι πολίτες εξυπηρετούνται, διότι χάνουν τις περιουσίες τους μέσα από αναγκαστικές διαδικασίες, ούτε η οικονομική ανάπτυξη της χώρας βοηθιέται. 
Και οπωσδήποτε μία τρίτη ιδέα -επειδή θέλετε ιδέες- είναι ότι θα πρέπει να διευκολυνθούν τα θύματα του υπάρχοντος συστήματος. Δηλαδή, ό,τι έγινε έγινε, αλλά θα πρέπει να κάνουμε μία παρέμβαση και να διευκολύνουμε τα θύματα του υπάρχοντος συστήματος, μα με το να διαγράψουμε χρέη, μα με το να διευκολύνουμε τις τράπεζες να διαγράψουν χρέη, με το να τους επιτρέψουμε με κάποια νομοθετική ρύθμιση να κάνουν ειδικές ρυθμίσεις γι' αυτούς οι οποίοι έχουν πιαστεί θύματα αυτού του συστήματος. Κάτι πρέπει να γίνει και για τους παλιούς και για το καινούριο σύστημα. Εμείς εδώ είμαστε να σας δίνουμε ιδέες, αλλά η νομοθετική πρωτοβουλία δυστυχώς ανήκει σε σας. Και όσο ανήκει σε σας τουλάχιστον κάντε κάτι. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του ΠΑΣΟΚ κ. Κοσμάς Σφυρίου έχει το λόγο.
ΚΟΣΜΑΣ ΣΦΥΡΙΟΥ: Κύριοι συνάδελφοι, για μας, για την Κοινοβουλευτική Ομάδα του ΠΑΣΟΚ το πρόβλημα που συζητά σήμερα η Εθνική Αντιπροσωπεία υπογραμμίζουμε ότι είναι υπαρκτό πρόβλημα. Και ασφαλώς έχει διάσταση που απασχολεί το σύνολο του ελληνικού λαού, το σύνολο της ελληνικής κοινωνίας. Αυτό σαν μία πρώτη βασική θέση. Θέλω, όμως, να υπογραμμίσω ευθύς εξ αρχής ότι δεν άκουσα ούτε μία απολύτως φράση από τους επερωτώντες Βουλευτές της Νέας Δημοκρατίας και από τον κοινοβουλευτικό εκπρόσωπο ούτε μία φράση αυτοκριτικής, για την πολιτική που επί πολλά χρόνια στον πιστωτικό τομέα ακολούθησε η δική τους παράταξη. Γι' αυτό και η επερώτηση και το περιεχόμενό της είναι άκρως υποκριτικό, όπως θα έχω την ευκαιρία να πω στη συνέχεια της τοποθέτησής μου.
Κύριε Υπουργέ, είναι γνωστό, υπογραμμίστηκε και από σας, αλλά νομίζω ότι και στον ελληνικό λαό πρέπει να τονιστεί και να γίνει όσο μπορεί περισσότερο γνωστό και κατανοητό, ότι πήρε η Κυβέρνηση δύο, τρία συγκεκριμένα μέτρα τα δύο τελευταία χρόνια.
Το γεγονός ότι ήρθε με την απόφαση της Τράπεζας της Ελλάδας, με το π.δ. 2394/15.7.96 που απαγορεύει να μπαίνουν τόκοι υπερημερίας περισσότερο από δυόμισι εκατοστιαίες μονάδες από το επιτόκιο ενήμερου δανείου, είναι ένα μέτρο περιορισμού των επιβαρύνσεων, προς τη θετική κατεύθυνση, έχει θετικές επιπτώσεις.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Το είπα. 
ΚΟΣΜΑΣ ΣΦΥΡΙΟΥ: Το είπατε, αλλά το υπογραμμίζω. Το ό,τι δεν μπορεί να υπερβαίνει τη συχνότητα εκτοκισμού που είχε συμφωνηθεί στη δανειακή σύμβαση για την ενημέρωση εξυπηρέτησης των οφειλών, είναι ένα θετικό μέτρο, που είναι προς τη σωστή κατεύθυνση.
Η δική μας άποψη είναι ότι θα πρέπει να υπάρξει η τροποποίηση της παραγράφου 6, του άρθρου 8, του ν. 1083/80, που φέρει την υπογραφή του τότε Υπουργού Οικονομικών κ. Μιλτιάδη 'Εβερτ και του τότε Υπουργού Συντονισμού του κ. Παλαιοκρασσά, που έλεγε ότι "η νομισματική επιτροπή δι' αποφάσεών της δύναται να επιτρέπει τον άνευ οιουδήποτε χρονικού ή άλλου περιορισμού εκτοκισμό των οφειλομένων εις τα εν Ελλάδι λειτουργούντα πιστωτικά ιδρύματα τόκων". Βεβαίως δεν υπήρχε η απελευθέρωση των επιτοκίων, αλλά όμως έδινε αυτός ο νόμος με την ευθύνη του κ. 'Εβερτ και του κ. Παλαιοκρασσά τη δυνατότητα να κάνουν ανατοκισμό κάθε δεκαμέρες, κάθε δέκα πέντε μέρες, ακόμη και κάθε μήνα.
ΒΑΣΙΛΗΣ ΚΕΔΙΚΟΓΛΟΥ: ...
ΚΟΣΜΑΣ ΣΦΥΡΙΟΥ: Γι' αυτό, κύριε Υπουργέ, από μέρους του ΠΑΣΟΚ λέμε ότι πρέπει να έρθει με τροποποίηση της διάταξης και να μπει ως χρονικός περιορισμός τουλάχιστον το εξάμηνο. Να μην μπορεί να γίνει ανατοκισμός νωρίτερα του εξαμήνου.
ΒΑΣΙΛΗΣ ΚΕΔΙΚΟΓΛΟΥ:...
ΚΟΣΜΑΣ ΣΦΥΡΙΟΥ: Ναι. 
Αυτό σημαίνει ότι τουλάχιστον να υπάρχει αντιστοιχία με το χρονικό διάστημα που τοκίζονται οι καταθέσεις. Αυτό είναι μία θέση την οποία και εμείς σαν πλειοψηφία την υπογραμμίζουμε προς την Κυβέρνηση, για να γίνει η σχετική τροποποίηση του νόμου της Νέας Δημοκρατίας του ν.1083.
Κύριοι συνάδελφοι, σε ό,τι αφορά τα περιθώρια κέρδους, τη διαφορά όπως είπατε των επιτοκίων καταθέσεων και χορηγήσεων, πρέπει να παραδεχθείτε ότι με την ακολουθούμενη πολιτική τα τελευταία χρόνια, υπάρχει μία συμπίεση αυτής της διαφοράς. Και γνωρίζετε πολύ καλά ότι στον πρόσφατο φορολογικό νόμο τον οποίο ψηφίσαμε στις αρχές του 1997, αυξήσαμε και τη φορολογία επί των κερδών των τραπεζών, σε μία προσπάθεια πράγματι να αλλάξουμε τις σχέσεις επ ωφελεία του κοινού που συναλλάσσεται με τις τράπεζες και επ' ωφελεία του ελληνικού δημοσίου. 'Ομως πιστεύουμε ότι αυτά που έγιναν δεν αρκούν, επιβάλλεται να γίνει και αυτή η τροποποίηση του ν.1083.
Κύριοι συνάδελφοι, αυτή είναι η πρότασή μας, αλλά όμως λέμε ότι η Ν.Δ. ακολούθησε στη σημερινή επερώτηση μία υποκριτική τακτική, γιατί; Ενώ έκανε το ν.1083 χωρίς κανένα χρονικό περιορισμό που οδήγησε στην απόφαση της Νομισματικής Επιτροπής, την 2089/80, που όπως όλοι τονίσατε είναι η αρχή του κακού. (Και βεβαίως μέλη της Νομισματικής Επιτροπής ήταν επιφανείς οικονομικοί Υπουργοί της τότε κυβέρνησης της Νέας Δημοκρατίας). Και ενώ έκανε αυτόν το νόμο σε μία εποχή κατά την οποία υπήρχε εντονότατη πληθωριστική πίεση. (Ο πληθωρισμός ήταν ήδη πάνω από το 20% και εκινείτο περίπου στο 25%). Καμία αυτοκριτική γι' αυτήν την επιλογή.
Ξαναέρχεστε στην Κυβέρνηση το 1989, είχατε τα οικονομικά Υπουργεία στα χέρια σας, έστω το 1990 ...
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Το 1990; 
ΚΟΣΜΑΣ ΣΦΥΡΙΟΥ: Βεβαίως, Υπουργός Οικονομικών ήταν επιφανές στέλεχος της Νέας Δημοκρατίας. Αλλά σας λέω το 1989, το 1990, το 1991, πάλι με τον πληθωρισμό, με την ακολουθούμενη από εσάς πολιτική, να αυξάνει στα ύψη, με τα επιτόκια να υπερδιπλασιάζονται, με τα επιτόκια υπερημερίας που περιγράψατε 36%, 38%, 40%, 42%, 44%, πού ήταν η κυβέρνηση της Νέας Δημοκρατίας; και πού ήσασταν όλοι εσείς, κύριοι συνάδελφοι; προκειμένου να κάνετε την τροποποίηση του σχετικού νόμου, σε εποχή που εκάλπαζε ο πληθωρισμός. Και ενώ υπερδιπλασιάζοντο τα επιτόκια. Πού ήσασταν να κάνετε τροποποίηση του σχετικού νόμου; Πού ήσασταν να εμποδίσετε τον ανατοκισμό επί τρεις μήνες; Και βεβαίως γνωρίζετε πάρα πολύ καλά ότι και οι επιχειρήσεις των γεωργικών συνεταιρισμών για τις οποίες συζητούσαμε χθες, αλλά και οι ιδιωτικές επιχειρήσεις με αυτόν τον υπερδιπλασιασμό των επιτοκίων επί των ημερών σας και των τόκων υπερημερίας, είναι που φορτώθηκαν τα δυσβάστακτα βάρη και αναγκάζεται η Εθνική Αντιπροσωπεία να κάνει ρυθμίσεις σαν αυτές που έγιναν χθες σε μεγάλο βαθμό ή αναγκάζεται να πιέζει όλος ο ιδιωτικός τομέας για ελάφρυνση από εκείνο το καπέλο εκείνων των ετών, εσείς κύριοι συνάδελφοι δεν βρήκατε ούτε μία λέξη αυτοκριτικής. Και ήρθατε να μιλήσετε για την Ελλάδα του Σημίτη. Η Ελλάδα του σήμερα είναι που φταίει γι'αυτήν την κατάσταση; 'Οταν συμπιέζει διαρκώς τον πληθωρισμό και έχει φθάσει στο επίπεδο κάτω από το 5% τον τελευταίο μήνα και όταν μειώνει διαρκώς τα επιτόκια;
(Θόρυβος στην Αίθουσα)
ΠΡΟΕΔΡΕΥΩΝ (Νικόλαος Κατσαρός): Παρακαλώ! Επίσης να μη γράφονται οι διακοπές. 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ:...
ΠΡΟΕΔΡΕΥΩΝ (Νικόλαος Κατσαρός): Σας παρακαλώ!
ΚΟΣΜΑΣ ΣΦΥΡΙΟΥ:... όταν μειώνει διαρκώς τα επιτόκια -τα μείωσε τουλάχιστον κατά δέκα ποσοστιαίες μονάδες από το 28,4% μέσο επιτόκιο του 1993, έφθασε 18,5% μέσο επιτόκιο κατά την περίοδο που διανύουμε. 'Οταν επομένως σ' αυτήν την περίοδο που συμπιέζονται, σ' αυτήν την περίοδο που έλαβε μέτρα για τον περιορισμό του ύψους των επιτοκίων υπερημερίας και άλλα μέτρα για τα οποία αναφερθήκαμε, σήμερα έρχεστε και βγάζετε την κραυγή. Βεβαίως, εμείς είπαμε ότι το πρόβλημα είναι υπαρκτό, δεν το αγνοήσαμε και σαν ΠΑ.ΣΟ.Κ. προτείναμε στον Υπουργό, να φέρει τροποποίηση του ν.1083/80 και να πάψει αυτός ο ανά τρίμηνο ανατοκισμός.
Δεν μπορούμε όμως, να μην υπογραμμίσουμε την υποκρισία μιας παράταξης η οποία έχει την αποκλειστική πολιτική ευθύνη και του θεσμικού πλαισίου του 1980, αλλά και του υπερδιπλασιασμού των επιτοκίων, χωρίς να λάβει ουσιαστικά κανένα μέτρο. Γιατί μη μου πείτε ότι ο νόμος του 1992 λειτούργησε. Κύριε Κοινοβουλευτικέ Εκπρόσωπε της Νέας Δημοκρατίας, λειτούργησε ο νόμος που λέγατε για το δωδεκάμηνο; Ελέγξατε το 1993, και στη συνέχεια και εμείς το 1994, εάν πράγματι οι τράπεζες βάζουν στους ισολογισμούς τους έσοδα πέραν του δωδεκαμήνου; Και σας ερωτώ: 'Εφθανε το να μην γράφονται στους ισολογισμούς ή ήθελε μία πιο δραστική νομοθετική ρύθμιση σαν και αυτή η οποία προτείνεται σήμερα;
Βέβαια, κύριε Υπουργέ, θα πρέπει να βάλουμε και δύο άλλα ερωτήματα και θα θέλαμε στη δευτερολογία σας, εάν έχετε κάποια στοιχεία να μας τα δώσετε.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
Πρώτον, η Τράπεζα της Ελλάδας έδωσε την κατεύθυνση προς τις εμπορικές τράπεζες να εφαρμόσει την ίδια διάταξη με την 2394/1996 και στα υφιστάμενα, πριν την 1η Αυγούστου 1996, υπόλοιπα δανείων. Και πρέπει να έχουμε μία εικόνα εάν οι τράπεζες ανταποκρίθηκαν και εάν πράγματι εφάρμοσαν το καθεστώς και για τα προς της 1/8/96 υπόλοιπα. 
Το δεύτερο που θα θέλαμε πράγματι να μάθουμε είναι το εξής: Από το γεγονός ότι οι δανεισμοί από ξένα πιστωτικά ιδρύματα έφθασε σε ένα ποσοστό πολύ υψηλό, στο 38,6% με χαμηλά επιτόκια -με πολύ χαμηλότερα από αυτά που ισχύουν στο ελληνικό πιστωτικό σύστημα- (ενώ το 1993 ήταν 16,2%) οι τράπεζες το πήραν το μήνυμα; Υπάρχει από την πλευρά των τραπεζών η πρόθεση τελικά να ανταποκριθούν στη γενικότερη απαίτηση που υπάρχει σήμερα;
Διότι, εάν πράγματι αυτό το οποίο είπατε και εσείς, επιβεβαιώνεται, δηλαδή, εάν δεν υπάρχει ανταπόκριση, τότε επείγει το να έλθει η σχετική τροποποίηση του ν. 1083, που προτείναμε προηγουμένως, με πρωτοβουλία της Κυβέρνησης. Νομίζω ότι είναι κάτι το οποίο σύσσωμη η Βουλή θα ψηφίσει ομόφωνα και θα το χαιρετίσει ο ελληνικός λαός.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του Κ.Κ.Ε. κ. Κόρακας έχει το λόγο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, συζητάμε σήμερα μία ιδιαίτερα σημαντική επερώτηση των Βουλευτών της Νέας Δημοκρατίας, μια επερώτηση που θίγει ένα θέμα που αφορά σχεδόν το σύνολο του ελληνικού λαού.
Θα ήθελα ξεκινώντας να πω ότι έχω υπόψη μου ότι και εσείς με επιστολή που μας απευθύνατε, θέσατε το θέμα αυτό και νομίζω ότι δεν είναι δυνατόν πλέον να κλείνουμε τα μάτια μπροστά σε αυτό το έγκλημα που διαπράττεται σε βάρος του λαού μας.
Πρόκειται για μία ληστεία -αν θέλετε- που έχει νόμιμο περίβλημα, που δεν ξέρω εάν μπορεί να συγκριθεί με τις μεγαλύτερες ληστείες της οποιασδήποτε μαφίας στον κόσμο.
Μετρώ τα λόγια μου, γιατί πραγματικά ο καθένας από εμάς είναι μάρτυρας τέτοιων καταστάσεων.
Πράγματι, οι πυραμίδες της Αλβανίας νομίζω ότι ωχριούν μπροστά σε αυτό το όργιο που έχουμε εδώ στην Ελλάδα.
Είναι γεγονός ότι ο νομοθέτης μέχρι το 1980, αντιμετώπιζε αυτού του είδους τη μεθόδευση, την πρακτική του ανατοκισμού των τόκων, με πάρα πολύ μεγάλη επιφύλαξη και θα λέγαμε και αντιπάθεια -αν μπορώ να χρησιμοποιήσω αυτήν τη λέξη- και μόνο σε εξαιρετικές περιπτώσεις επέτρεπε κάτι τέτοιο.
'Ηλθε λοιπόν, η κυβέρνηση της Νέας Δημοκρατίας με το ν.1083/1980 και έδωσε τη δυνατότητα στη Νομισματική Επιτροπή να βγάλει απόφαση -τη 289/1980- με την οποία επιτρέπει τον ανατοκισμό και τον αφήνει στην προαιρετική ευχέρεια της τράπεζας. Θα ανατοκίζει καθημερινά -ίσως ορισμένες να το έκαναν και κάθε δώδεκα ώρες- φτάνοντας σε αυτούς τους τραγέλαφους που καταγγέλλουν οι Βουλευτές της Νέας Δημοκρατίας στην επερώτησή τους.
Κάποιος που δανείζεται από μια τράπεζα ένα εκατομμύριο (1.000.000) μετά από τριάντα χρόνια πρέπει να πληρώσει τριάντα δύο δισεκατομμύρια (32.000.000.000). Αν κάτι πάθει και δεν μπορέσει να το εξοφλήσει, οι κληρονόμοι του θα έχουν αυτήν την υποχρέωση και παρόμοιες καταστάσεις. Ενώ την ίδια στιγμή ο καταθέτης υφίσταται ένα καθεστώς όλως διόλου άνισο που βεβαίως είναι πάντοτε στο πνεύμα της εξυπηρέτησης των συμφερόντων του τραπεζικού κεφαλαίου.
Και ήθελα να πω και εγώ τούτο: Παρηκολούθησα τις ομιλίες των συναδέλφων της Νέας Δημοκρατίας. Θα μπορούσατε συνάδελφοι να το πείτε. Εσείς ανοίξατε τους ασκούς του Αιόλου. Εσείς ανοίξατε το δρόμο. Εσείς δώσατε τη δυνατότητα για κάτι τέτοιο.
Και φυσικά, μπορεί ο Κοινοβουλευτικός Εκπρόσωπος του ΠΑ.ΣΟ.Κ. να είπε αυτά που είπε -και είπε ότι το ΠΑ.ΣΟ.Κ. θα το αλλάξει- αλλά εγώ άκουσα και τον κύριο Υπουργό ο οποίος, αναφερόμενος σ'αυτό το θέμα, όπως και στο θέμα της διαφοράς που υπάρχει στα επιτόκια χορηγήσεων και καταθέσεων, είπε ότι αυτά τα ζητήματα θα λυθούν από τον ανταγωνισμό. Τα αφήνουμε στο έλεος του ανταγωνισμού.
Το Κομμουνιστικό Κόμμα Ελλάδος, κατά τη συζήτηση του νόμου "Κατάργηση φορολογικών απαλλαγών και άλλες διατάξεις", αν δεν απατώμαι στην αρχή του χρόνου που διανύουμε, είχε καταθέσει μια τροπολογία με μια αρκετά διαφωτιστική εισηγητική έκθεση που λέει ακριβώς όλα αυτά που ειπώθηκαν και ορισμένα πράγματα ακόμη. Δεν θα καταναλώσω χρόνο για να τη διαβάσω. Και με την ευκαιρία αυτή θέλουμε να την υποβάλουμε ξανά και να τη θέσουμε στην κρίση των κομμάτων. Εμείς θα ξανακαταθέσουμε αυτήν την τροπολογία.
Η τροπολογία αυτή κατέληγε στην εξής πρόταση: 
"1. Η διάταξη της παραγράφου 6 του άρθρου 8 του νόμου 1083/80 καταργείται.
2. Οι αποφάσεις της Νομισματικής Επιτροπής, που έχουν εκδοθεί κατ'εξουσιοδότηση της παραπάνω καταργούμενης διάταξης, καταργούνται επίσης.
3. Εκκρεμείς υποθέσεις, σε οποιοδήποτε στάδιο της διαδικασίας, κρίνονται σύμφωνα με τις προηγούμενες δύο παραγράφους.
4. Τυχόν κατασχέσεις, που έχουν επιβληθεί με βάση τις καταργούμενες στις δύο πρώτες παραγράφους διατάξεις, εφόσον δεν έχει ολοκληρωθεί ο πλειστηριασμός, ανατρέπονται." 
Και η πέμπτη παράγραφος είναι για την ισχύ: "Η ισχύς της παρούσας διάταξης αρχίζει από τη δημοσίευση στην Εφημερίδα της Κυβερνήσεως."
Νομίζουμε ότι κάτι τέτοιο, κύριε Υπουργέ, πρέπει, χωρίς άλλη καθυστέρηση, να γίνει. 
Θα μπορούσα να σας αναφέρω πολλές δραματικές περιπτώσεις. Θα σταθώ όμως μόνο σε μια περίπτωση, που δημοσιεύτηκε και στον Τύπο, κοντά σε τόσες άλλες. Μια κυρία, δημόσιος υπάλληλος, από τη Σάμο, από ακριτική δηλαδή περιοχή, η κα Ιωάννα Ζαβουδάκη, με σύζυγο ανάπηρο ναυτικό, πήρε ένα δάνειο σε τρεις δόσεις τα έτη 1986, 1987, 1988 λίγο λιγότερο από επτά εκατομμύρια (7.000.000). Βρέθηκαν σε μια δυσκολία οικονομική και ενώ πλήρωναν κανονικά μέχρι το 1989, τα έτη 1989, 1990, 1991, δεν μπόρεσαν να καταβάλουν όλες τις δόσεις. Από το 1992 και μετά κατέβαλαν διπλάσια δόση. Σε αυτά τα τρία χρόνια έδωσαν μερικά χρήματα, αλλά όχι όπως έπρεπε κανονικά. Από εκεί και πέρα βλέποντας ότι έχουν καθυστερήσει τους υποχρεώνουν να καταβάλουν τριπλάσια δόση, τριακόσιες χιλιάδες (300.000) δραχμές το μήνα. Και αυτά για ένα δάνειο επτά εκατομμυρίων (7.000.000) δραχμών περίπου που έπρεπε να εξοφληθεί σε δέκα πέντε χρόνια με -δεν θυμάμαι- δέκα τρία εκατομμύρια (13.000.000) ή δέκα πέντε εκατομμύρια (15.000.000). Το 1996, δηλαδή επτά - οκτώ χρόνια πριν λήξει η προθεσμία, είχαν καταβάλλει δέκα πέντε εκατομμύρια πεντακόσεις χιλιάδες (15.500.000), σήμερα δέκα επτά εκατομμύρια (17.000.000). Η τράπεζα τους ζητάει άλλα δέκα επτά εκατομμύρια (17.000.000). Και μάλιστα χρειάστηκε να παρέμβω, γιατί τους ζητούσε, για να μην κατασχέσει το σπίτι, να πληρώσουν δέκα εκατομμύρια (10.000.000) εφάπαξ. Και αφού πλήρωναν τα δέκα εκατομμύρια (10.000.000), θα είχαν άλλα επτά εκατομμύρια (7.000.000) ή οκτώ εκατομμύρια (8.000.000) που απέμεναν μέχρι να αποπληρωθεί το δάνειο. 'Ηταν στεγαστικό δάνειο για πρώτη κατοικία. Δηλαδή, καταστάσεις πραγματικά τραγελαφικές. Και δεν ξέρω πώς μπορεί να έχει κάποιος το δικαίωμα να κάνει κάτι τέτοιο.
'Ετσι, λοιπόν, αυτές οι ρυθμίσεις, κτυπούν κατά κύριο λόγο το μικροκαταναλωτή, τον εργαζόμενο, κτυπούν τη μικρομεσαία επιχείρηση.
Θα είναι πάρα πολλές οι περιπτώσεις, δεκάδες χιλιάδες, για να μην πω εκατοντάδες χιλιάδες επιχειρήσεων που εξαιτίας αυτής της τοκογλυφίας έφθασαν σε σημείο καταστροφής.
Να σας αναφέρω επίσης τους ξενοδόχους της Μυτιλήνης. Υπέγραψαν, κύριε Πρόεδρε, συμβάσεις με 18,5% επιτόκιο. Αυθαίρετα η τράπεζα με κάποια ψιλά γράμματα που είχε βάλει στη σύμβαση -άσχετα εάν άλλαξε η κατάσταση- επειδή μπορούσε να προσαρμόζει τα επιτόκιά της με βάση τα επιτόκια της Κεντρικής Τράπεζας, ανέβασε τα επιτόκια αυτά μέχρι 40% με την υπερημέρια. Και όταν ακόμα έπαψε η Κεντρική Τράπεζα να καθορίζει τα επιτόκια, αυτοί συνέχισαν αυτή την τακτική.
Σήμερα, είναι γύρω στο 24% το επιτόκιο και σε ορισμένες περιπτώσεις επειδή ανατοκίζουν ακριβώς τους τόκους, φθάνουμε το 28% και το 30%. Και αυτό έχει ως αποτέλεσμα πολλές τέτοιες μικρομεσαίες ξενοδοχειακές επιχειρήσεις να χρεοκοπήσουν και να τις αρπάξει η Κτηματική Τράπεζα. Δηλαδή, ορισμένες φορές σου δημιουργείται η αίσθηση ότι αυτές οι τράπεζες έχουν ένα και μοναδικό σκοπό, όχι να συμβάλουν, όπως ισχυρίζονται, στην ανάπτυξη και στην εξυπηρέτηση του κοινού τους, έστω με κάποιο κέρδος, αλλά βάζουν ως στόχο πώς θα αρπάξουν από το κοινό τους, που κάνει το λάθος να πέσει στα νύχια τους, την περιουσία του. Είναι φοβερή αυτή η κατάσταση. 
Θυμάμαι που έτυχε να κάνω παρέμβαση για ένα ξενοδοχείο. Ο ιδιοκτήτης του ξενοδοχείου πρότεινε μία λύση, να δίνει το 40% των εισπράξεων που θα κάνει κάθε χρόνο. Η Τράπεζα όχι μόνο δεν δέχτηκε και επέμενε, αλλά έκανε κατάσχεση και πήρε το ξενοδοχείο. Είναι πέντε χρόνια τώρα που κοιμούνται κουκουβάγιες εκεί πέρα. Καταστράφηκε το ξενοδοχείο, καταστράφηκε ο ιδιοκτήτης, αλλά και η Τράπεζα δεν πήρε τα λεφτά της, τελικά. 'Εχουμε, λοιπόν, τέτοιου είδους καταστάσεις.
Επίσης, τα καταναλωτικά δάνεια, όπως ειπώθηκε, είναι δάνεια ιδιαίτερα τοκογλυφικά.
Να πω και εγώ μία κουβέντα γι' αυτό το ΕΚΑΡΤ δηλ. τη διαφορά μεταξύ επιτοκίου, καταθέσεων και επιτοκίου χορηγήσεων. Πολλές φορές, εξαρτάται με ποια χώρα συγκρινόμαστε, είναι και διπλάσια αυτή η διαφορά.
Βεβαίως, στο παρελθόν, κύριε Υπουργέ -και έχετε δίκιο- ήταν ακόμα μεγαλύτερη η διαφορά. 'Οταν, όμως, αυτήν τη στιγμή ερχόμαστε και λέμε ότι ο πληθωρισμός έπεσε στο 5% και κρατάμε τα επιτόκια χορηγήσεων στο 20% ή στο 21%, αυτό πώς μπορεί να χαρακτηρισθεί; Και την ίδια στιγμή οι καταθέσεις είναι 10% ή 10,75%.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Είναι 7,5%.
ΣΤΡΑΤΗΣ ΚΟΡΑΚΑΣ: Βεβαίως, αν αφαιρέσουμε τους φόρους είναι 7,5%.
Με την ευκαιρία, θα ήθελα να αναφερθώ στο αίσχος του ειδικού φόρου των τραπεζικών εργασιών (ΕΦΤΕ). Πώς εξηγείται; Να εισπράττω τόκους, να πληρώσω φόρο, συμφωνώ. Αλλά, να πληρώνω τόκους και από πάνω να πληρώνω και φόρο γι' αυτά που πληρώνω, είναι από τα ανήκουστα. Το έψαξα, δεν υπάρχει πουθενά στην Ευρώπη κάτι τέτοιο. Πρέπει να θυμίσουμε ότι η Νέα Δημοκρατία είχε ψηφίσει διάταξη που έλεγε ότι σε ένα χρόνο, θα καταργηθεί. 'Ηρθε εν τω μεταξύ το ΠΑ.ΣΟ.Κ. και είπε ότι δεν θα το καταργήσει και ότι θα το κρατήσει στο 4%. Τώρα είπατε ότι θα το μειώσετε λίγο. Αυτά πρέπει να φύγουν.
Τελειώνοντας, κύριε Πρόεδρε, θα ήθελα να πω ότι αυτή η μεταχείριση στρέφεται μόνο εναντίον των λαϊκών στρωμάτων. Και θα πρέπει να έχετε υπόψη σας ότι το 70% της αποταμίευσης προέρχεται από τους μικρομεσαίους καταθέτες, από τους μικρούς, ιδιαίτερα, καταθέτες.
Οι μεγαλοκαρχαρίες, κύριε Υπουργέ, έχουν χίλιους δυο τρόπους να πετύχουν όρους δανεισμού, χίλιες φορές καλύτερους από ό,τι ο καθένας από εμάς, γιατί έχουν τεράστιες δυνατότητες και η κάθε τράπεζα θέλει για το ίματζ της, αλλά και για το συμφέρον της να τους έχει πελάτες. 'Ομως, αυτό δεν μπορεί να το κάνει ο μικρομεσαίος επαγγελματίας ή ο μικρός ή μεσαίος έστω καταθέτης. Γι' αυτό πιστεύω, κύριε Πρόεδρε, ότι πρέπει να συνεννοηθούμε αυτήν τη στιγμή. 
Παίρνοντας υπόψη ότι τα κέρδη των τραπεζών κατά 80% με 82% προέρχονται από το δανεισμό, από τόκους δανεισμού ή από προμήθειες και ότι οι τράπεζες κάθε χρόνο διπλασιάζουν σχεδόν τα κέρδη τους, θα πρέπει χωρίς άλλη καθυστέρηση να καταργηθεί ο νόμος και οι αποφάσεις της Νομισματικής Επιτροπής. Επίσης, θα πρέπει να αποφασίσουμε ειδικό καθεστώς για τις μικρομεσαίες επιχειρήσεις, αλλά και για τους αγρότες μας, οι οποίοι είναι θύματα αυτού που υποτίθεται ότι έπρεπε να είναι ο αρωγός τους, της Αγροτικής Τράπεζας της Ελλάδος. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Αγαπητοί συνάδελφοι, ένα από τα σπουδαιότερα προβλήματα της εθνικής μας οικονομίας είναι όντως η τοκογλυφική συμπεριφορά του τραπεζικού συστήματος απέναντι στις μικρομεσαίες επιχειρήσεις και ειδικά απέναντι στους βιοτέχνες, μία συμπεριφορά η οποία οφείλεται για μας στην ανύπαρκτη κυβερνητική πολιτική στον τραπεζικό τομέα.
Δεν αρκεί η καταγγελία του κ. Δρυ ότι οι τράπεζες κάνουν τοκογλυφία, όταν είναι γνωστό ότι το 80% του τραπεζικού συστήματος ελέγχεται από το κράτος. Χρειάζεται και αντιμετώπιση του προβλήματος.
Είναι γεγονός ότι τα τελευταία χρόνια υπάρχει κάποια μείωση των επιτοκίων χορηγήσεων, παρ' όλα αυτά, το σημαντικό είναι ότι το ύψος των επιτοκίων χορηγήσεων εξακολουθεί να είναι από τριπλάσιο έως τετραπλάσιο, σε σχέση με τον πληθωρισμό. Η απόσταση επιτοκίων χορηγήσεων -πληθωρισμού ξεπερνά το 10%, μία διαφορά που αποτελεί αναμφισβήτητα πανευρωπαϊκό ρεκόρ. Ενώ στις άλλες χώρες της Ευρωπαϊκής 'Ενωσης η διαφορά ανάμεσα στα επιτόκια χορηγήσεων και καταθέσεων δεν ξεπερνά το 2% έως 3%, στην Ελλάδα τα επιτόκια χορηγήσεων απέχουν από τα επιτόκια καταθέσεων περισσότερο από 6%. Αν σ' αυτήν τη διαφορά προσθέσουμε το υψηλό κόστος για τον συναλλασσόμενο των τραπεζικών υπηρεσιών, τότε μπορούμε να μιλάμε για συνθήκες τοκογλυφίας, οι οποίες έχουν ως τελικό αποτέλεσμα τις σχεδόν εξωπραγματικές αυξήσεις των κερδών των εμπορικών τραπεζών.
Στο πρώτο εξάμηνο του 1997 τα κέρδη εννέα εμπορικών τραπεζών αυξήθηκαν κατά 133%, σε σχέση με το αντίστοιχο εξάμηνο της περσινής χρονιάς, φθάνοντας τα εκατόν σαράντα έξι δισεκατομμύρια (146.000.000.000) από τα πενήντα δύο δισεκατομμύρια (52.000.000.000) που ήταν το αντίστοιχο περσινό διάστημα.
Η συντήρηση αυτής της απαράδεκτης κατάστασης οφείλεται για μας στις τεράστιες ανάγκες του δημοσίου, στο υψηλό κόστος λειτουργίας των κρατικών τραπεζών και στην απροθυμία της πολιτείας να αντιμετωπίσει την κατάσταση, μία κατάσταση που δυστυχώς έχει οδηγήσει σε αφανισμό πολλές μικρομεσαίες επιχειρήσεις. Η μετά το 1980 απελευθέρωση του τραπεζικού συστήματος έφερε τους τόκους υπερημερίας και την κεφαλαιοποίηση των τόκων, δηλαδή, τον ανατοκισμό, χωρίς χρονικό περιορισμό και αυτό ήταν το καλύτερο όπλο για να νομιμοποιήσουν οι τράπεζες την τοκογλυφία τους.
Ποια είναι η διαφορά μεταξύ των τοκογλύφων που κεφαλαιοποιούν τους τόκους κάθε μήνα και των τραπεζών που τις κεφαλαιοποιούν κάθε τρίμηνο; Η δικαιολογία των τραπεζών ότι το ίδιο κάνουμε με τις καταθέσεις δεν ευσταθεί, διότι όχι μόνο κεφαλαιοποιούν τους τόκους των καταθέσεων κάθε εξάμηνο, αλλά γιατί οι τόκοι των καταθέσεων αντιπροσωπεύουν το 1/3 των τόκων των ποινών υπερημερίας και των σημαντικών τόκων. 
Τα δάνεια μέσω της 197/78 ουσιαστικά για τις βιοτεχνικές επιχειρήσεις έχουν καταργηθεί, αφού καλύπτουν ένα μικρό μέρος των αναγκών τους σε κεφάλαια κίνησης, πράγμα που τις αναγκάζει να καταφεύγουν σε ελεύθερο δανεισμό που ξεκινά από το 14%. Προσθέστε προμήθειες, εισφορές, την ποινή του 4% σε περιπτώσεις, που είναι πολλές, της μη έγκαιρης εξόφλησης. Φθάνουμε στο 20%, δηλαδή βρισκόμαστε δεκαπέντε μονάδες πάνω από τον πληθωρισμό. Είναι δυνατόν να ανταποκριθούν οι μεσαίοι και οι μικρομεσαίοι σε τέτοιους δανεισμούς; Για να μην αναφέρω τα καταναλωτικά δάνεια που εκεί ξεπερνάμε σε περίπτωση καθυστέρησης το 32%.
Η κατάληξη είναι να κλείνουν οι πόρτες στις τράπεζες, ειδικά για τους μικρομεσαίους και αυτοί να καταφεύγουν στην τοκογλυφία, μία τοκογλυφία που σήμερα στη χώρα μας θα πρέπει να ξεπερνά το ένα τρισεκατομμύριο (1.000.000.000.000) το χρόνο.
Ξέρετε, αγαπητοί συνάδελφοι, τι γίνεται με τους τοκογλύφους. Για να μην υπάρχει η δυνατότητα ποινικής αξιολόγησης της τοκογλυφίας τους, ανανεώνουν τις επιταγές με το ίδιο ποσό και το μόνο που εισπράττουν είναι τους τόκους, πράγμα που οδηγεί σε απόγνωση, σε χρεοκοπεία τους δανειζόμενους και πολλές φορές έχουμε ως τελικό αποτέλεσμα και αυτοκτονίες. 'Ολοι γνωρίζουμε ότι έχουν συμβεί ανάλογα επεισόδια στη χώρα μας.
Σ' αυτήν την κατάσταση τη μεγάλη ευθύνη έχουν οι κρατικές τράπεζες, που εκτός των υπέρογκων επιτοκίων, ζητούν και εγγυήσεις υπέρογκες και εκμεταλλεύονται ληστρικά τους μικρομεσαίους. Είναι χαρακτηριστικό ότι για τις εμπορικές τράπεζες συγκεκριμένα το πρώτο εξάμηνο του 1997 η Εθνική Τράπεζα είχε κέρδη σε σχέση με το αντίστοιχο, το περσινό, κατά 94%, η Εμπορική Τράπεζα είχε κατά 287% και η Ιονική Τράπεζα είχε κατά 364%. Η αύξηση αυτή των κερδών των τραπεζών, αγαπητοί συνάδελφοι, έχει οδηγήσει σε εξόντωση δεκάδες επιχειρήσεις. Ακόμα και τα επαρχιακά Πρωτοδικεία σήμερα έχουν προβλήματα με τις πτωχεύσεις και τους πλειστηριασμούς. Ολόκληροι κλάδοι της ελληνικής οικονομίας, κυρίως ο αγροτικός και ο βιοτεχνικός τομέας, κινδυνεύουν με εξαφανισμό. Οι κρατικές τράπεζες κατέχουν σωρεία ακινήτων μετά από πλειστηριασμούς, τα οποία τις περισσότερες φορές έχουν μεταβληθεί σε χώρους σκουπιδιών, σε χώρους ποντικών.
Κύριε Υπουργέ, σ' αυτήν την κατάσταση, την απαράδεκτη πρέπει να αντιδράσετε. Και η αντίδραση δεν είναι η καταγγελία που έκανε ο κ. Δρυς για τοκογλυφική συμπεριφορά των τραπεζών. Η αντίδρασή σας θα πρέπει να είναι συγκεκριμένη. Θα πρέπει επιτέλους να μπει ένας φραγμός στις επιβαρύνσεις των καθυστερήσεων. Θα πρέπει να ελέγξετε τις εμπορικές τράπεζες για τα τοκογλυφικά τους επιτόκια.
Εμείς προτείνουμε άμεσα να άρετε το άρθρο 8 παράγραφος 6 του ν. 1083/82, με το οποίο δόθηκε η δυνατότητα εκτοκισμού από την πρώτη μέρα της καθυστέρησης χωρίς κανένα χρονικό περιορισμό. Και θα αναφέρω ένα παράδειγμα που κατήγγειλε ο Πανελλήνιος Σύλλογος Προστασίας Δανειοληπτών από τις τράπεζες και τους οργανισμούς: Δεν είναι δυνατόν αν κάποιος που οφείλει στην Εφορία ένα εκατομμύριο (1.000.000) δραχμές να πληρώσει μετά από δώδεκα χρόνια πέντε εκατομμύρια τριακόσιες είκοσι πέντε χιλιάδες (5.325.000) δραχμές, ενώ αντίστοιχα το ίδιο διάστημα στις τράπεζες θα πρέπει να πληρώσει εξήντα δύο εκατομμύρια πεντακόσιες χιλιάδες (62.500.000) δραχμές. 
Να επανέλθω, αγαπητοί συνάδελφοι, στις κρατικές τράπεζες, οι οποίες επωφελούνται από αυτήν την κατάσταση, γιατί μόνο με αυτήν την κατάσταση μπορούν να στηρίξουν δυστυχώς το χαρτοφυλάκιό τους. Είναι χαρακτηριστική η περίπτωση της Αγροτικής Τράπεζας που χθες εδώ συζητούσαμε για ρυθμίσεις συνεταιριστικών χρεών. Το επιτόκιο της Αγροτικής Τράπεζας είναι υψηλότερο από τις άλλες εμπορικές τράπεζες. Μάλιστα το μέσο επιτόκιο χορηγήσεων είναι δέκα μονάδες περισσότερο από το επιτόκιο που δίνει στο μικροκαταθέτη αγρότη η ίδια η τράπεζα. Και έρχεται σήμερα η Κυβέρνηση και λέει ότι είναι το εργαλείο στο οποίο θα στηρίξει την αγροτική οικονομία.
Τα περισσότερα χρέη που συζητούσαμε αυτές τις ημέρες για τους συνεταιριστικούς φορείς, προήλθαν κυρίως από την τοκογλυφική συμπεριφορά και της Αγροτικής Τράπεζας. Η μέχρι σήμερα πολιτική σας, κύριε Υπουργέ, στον τραπεζικό τομέα, τους μόνους που προστατεύει είναι οι τράπεζες και ο συναλλασσόμενος έχει εξελιχθεί σε θύμα.
Είναι δυνατόν να υπάρξει αναπτυξιακή προσπάθεια με ένα τέτοιο χρηματοδοτικό σύστημα; Κυρώνουμε συνεχώς στη Βουλή συμφωνίες για εναρμόνιση της ελληνικής νομοθεσίας με αυτή της Ευρωπαϊκής 'Ενωσης. Γιατί στο συγκεκριμένο θέμα του ανατοκισμού να διαφοροποιούμαστε από αυτά που ισχύουν στις άλλες χώρες της Ευρωπαϊκής 'Ενωσης;
Πουθενά δεν υπάρχει αυτή η μεθόδευση κεφαλαιοποίησης των τόκων που υπάρχει στη χώρα μας.
Κύριε Υπουργέ, πάρτε αποφάσεις πριν το τέρας της τοκογλυφικής συμπεριφοράς των τραπεζών καταστρέψει συνολικά τον ιστό ειδικά στις μικρομεσαίες και βιοτεχνικές επιχειρήσεις, που για εμάς είναι μία δραστηριότητα σημαντική, αποτελούν το στυλοβάτη της ελληνικής οικονομίας. Δεν μπορεί οι τράπεζες αντί να αποτελούν το εργαλείο ανάπτυξης της εθνικής οικονομίας, να αποτελούν εργαλείο τοκογλυφικής συμπεριφοράς.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του Δημοκρατικού Κοινωνικού Κινήματος, κ. Τσοβόλας, έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, νομίζω ότι έχει εξαντληθεί το θέμα, αλλά θα ήθελα να πω τα εξής: Η πολιτική των υψηλών επιτοκίων αποτελεί σαφώς ένα μηχανισμό, ένα μοχλό για άνιση κατανομή του εθνικού εισοδήματος υπέρ των οικονομικά ισχυρών, ενώ παράλληλα υπονομεύει κάθε προσπάθεια ανάπτυξης της ελληνικής οικονομίας και κοινωνίας. Αυτή η πολιτική των υψηλών επιτοκίων που εφαρμόστηκε τόσο στους τίτλους του δημοσίου όσο και στα δάνεια των εμπορικών τραπεζών και της Αγροτικής Τράπεζας, μετά το 1990 -δέστε τις διαφορές των επιτοκίων- οδήγησε και στην ανακατανομή του εθνικού πλούτου υπέρ των ισχυρών και σε βάρος της συντριπτικής πλειοψηφίας των απλών πολιτών αλλά ταυτόχρονα διόγκωσε και τις δαπάνες εξυπηρέτησης του δημόσιου χρέους όπως αυτό προκύπτει σαφώς από τις εκτελέσεις των προϋπολογισμών όλων των ετών μετά το 1990 και μέχρι σήμερα.
Τμήμα αυτής της πολιτικής, της κοινωνικά άδικης αλλά και οικονομικά αδιέξοδης, είναι και ο τραπεζικός ανατοκισμός, ο οποίος αποτελεί μία μορφή κρατικής νόμιμης τοκογλυφίας, πλάι στην παράνομη τοκογλυφία του ιδιωτικού τομέα, ένας τραπεζικός ανατοκισμός ο οποίος τα αποτελέσματά του τα έδειξε τα τελευταία χρόνια. Γιατί η συνολική οικονομική πολιτική δημιούργησε τεράστια οικονομικά προβλήματα, δημιούργησε μεγάλες οικονομικές δυσχέρειες κυρίως στις μικρές και μεσαίες ελληνικές βιοτεχνίες και βιομηχανίες και αυτό τις ανάγκασε στο να μην μπορούν να πληρώσουν τα δάνεια, τα χρέη προς το τραπεζικό σύστημα και γενικά προς το δημόσιο τομέα και το ίδιο το κράτος.
Γι' αυτό ακριβώς στην οκταετία '81-'89 -αυτή είναι η αλήθεια- δεν τέθηκε ποτέ θέμα και σας βεβαιώνω υπεύθυνα ως πρώην Υπουργός Οικονομικών, διότι η μικρομεσαία επιχείρηση είχε πράγματι ανθίσει και αναπτυχθεί. Και ανέκυψαν τα ζητήματα μετά το 1990, το 1992, 1993 γιατί η συνολική οικονομική πολιτική ήταν τέτοια που έθετε κάθε χρόνο στο περιθώριο τη μικρή και τη μεσαία επιχείρηση όπως τη θέτει μέχρι σήμερα. Γι' αυτό και υπήρξε η έκρηξη στο όλο πρόβλημα.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Και η απελευθέρωση των επιτοκίων.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Ακριβώς και η απελευθέρωση των επιτοκίων. Το ζήτημα είναι πραγματικά εθνικό, αφορά την εθνική οικονομία και παράλληλα αφορά τις χιλιάδες μικρές και μεσαίες εμπορικές, βιοτεχνικές και βιομηχανικές επιχειρήσεις οι οποίες είδαν και βλέπουν κάθε χρόνο με αυτόν τον τραπεζικό ανατοκισμό, να διπλασιάζεται ετησίως το χρέος προς τις τράπεζες και να αδυνατούν να πληρώσουν. Αυτό έχει ως αποτέλεσμα κατάσχεση, πλειστηριασμό. 'Η μπορεί ακόμη οι επιχειρήσεις τους να παίρνονται μέσα από τη διαδικασία των αναγκαστικών κατασχέσεων από τις τράπεζες. Τελική κατάληξη; Αυτό λειτουργεί σε βάρος και των ιδίων αλλά και της εθνικής οικονομίας.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ).
Και αυτό γιατί αυτά που παίρνουν οι τράπεζες τελικά ως κτίρια μένουν αλλά οι επιχειρήσεις σβήνουν ολοσχερώς. Οι άνθρωποι αυτοί χάνουν και τις ατομικές τους περιουσίες και τις επιχειρήσεις τους βιοτεχνικές, βιομηχανικές και άλλες. Παράλληλα έχουν και το πρόβλημα της προσωπικής κράτησης μέσα από τη διαδικασία των δικαστηρίων.
Αυτή όμως είναι μία αδιέξοδη πολιτική που βάζει την κυβέρνηση μπροστά στην υποχρέωση χωρίς καμία καθυστέρηση -αυτή είναι θέση του ΔΗΚΚΙ- να σταματήσει κάθε κατάσχεση και κάθε πλειστηριασμό πολύ περισσότερο όταν είναι δεδομένο ότι το πρώτο τμήμα του Αρείου Πάγου με απόφασή του έκρινε αντισυνταγματικό τον τραπεζικό ανατοκισμό. Απ'αυτόν και μόνο το λόγο πρέπει να σταματήσει κάθε διαδικασία αναγκαστικών μέτρων από τις τράπεζες εναντίον αυτών των ανθρώπων, οι οποίοι είναι θύματα της αδιέξοδης οικονομικής πολιτικής που εφαρμόζεται τα τελευταία χρόνια και έχει οδηγήσει σε πλήρη αποδιοργάνωση την ελληνική οικονομία και την παραγωγική βάση της χώρας.
Δεύτερον, αφού όλοι, αν κατάλαβα καλά -ο εκπρόσωπος της Νέας Δημοκρατίας λέει ότι συμμερίζεται το πρόβλημα που αντιμετωπίζουν οι μικρές και μεσαίες επιχειρήσεις- δέχονται την ύπαρξη του προβλήματος και εφόσον το ΠΑΣΟΚ είναι πλειοψηφία με την κυβέρνησή του να αναπτύσσει τη νομοθετική πρωτοβουλία, τότε μπορούμε να δούμε ποιος είναι ο υποκριτής εδώ μέσα. Δηλαδή, αφού και το ΠΑΣΟΚ συμφωνεί να φέρετε αμέσως μια διάταξη την επόμενη εβδομάδα που έχετε απόλυτα συναφή νομοσχέδια για τα χρηματιστηριακά παράγωγα και για την Τράπεζα Ελλάδος, με την οποία να λέτε ότι καταργείται η σχετική διάταξη του ν.1083/80 και ασφαλώς η απόφαση 249/80 της Νομισματικής Επιτροπής. Αν δεν το κάνετε αυτό θα καταγγείλουμε για υποκρισία το ΠΑΣΟΚ γι'αυτά που είπε πριν ο κοινοβουλευτικός του εκπρόσωπος που αποτελούν εμπαιγμό προς τις χιλιάδες μικρομεσαίων εμπόρων και βιοτεχνών οι οποίοι σύρονται στα δικαστήρια, σε κατασχέσεις και σε πλειστηριασμούς.
Αυτή θα είναι μία πεντακάθαρη πολιτική πράξη με την οποία θα μπορέσετε να αποδείξετε ότι έστω σε αυτό το θέμα είστε συνεπείς στα λόγια σας. Κάθε άλλη κουβέντα θα είναι περιττή και αν γίνει θα γίνει για να δημιουργηθούν εντυπώσεις και για να κρατηθεί το απαράδεκτο πολιτικό σύστημα της νόμιμης κρατικής τοκογλυφίας.
Και κάτι άλλο: Σημασία έχουν τα πραγματικά επιτόκια και όχι τα ονομαστικά. Εγώ συμπορεύομαι με τη δική σας ωραιοποίηση της κατάστασης. Λέτε ότι ο πληθωρισμός τρέχει με ρυθμό 5%. Αυτό είναι προϊόν αλχημείας. Δεν είναι πραγματικό. 'Ομως, ας το αποδεχθώ προς στιγμή χάριν του συλλογισμού. Τα επιτόκια δανεισμού των εμπορικών τραπεζών και της ΑΤΕ είναι πάνω από 20%. 'Αρα πραγματικά επιτόκια είναι 15% τουλάχιστον. Αν αφαιρέσουμε τα έξοδα διαχείρισης που νομίζω ότι είναι 2,5% θα έχουμε 12,5% πραγματικά επιτόκια. Γι'αυτόν ακριβώς το λόγο έχουν πολλαπλασιάσει τα κέρδη τους οι τράπεζες ντόπιες και ξένες την ώρα που το 95% του ελληνικού λαού και οι μικρομεσαίες επιχειρήσεις βλέπουν συνεχώς να μειώνεται το πραγματικό τους εισόδημα και αντιμετωπίζουν πρόβλημα επιβίωσης στο όνομα του δήθεν εκσυγχρονισμού της οικονομίας και στο όνομα δήθεν της ανάπτυξης της ελληνικής οικονομίας.
Ποιος θα πάει να κάνει παραγωγικές επενδύσεις και ανάπτυξη όταν από τη μία του προσφέρεται επί του ασφαλούς καθαρά πραγματικά επιτόκια, άρα σημαντική αύξηση της αμοιβής του κεφαλαίου, ενώ από την άλλη μεριά το οικονομικό περιβάλλον μέσα στην Ελλάδα και όχι μόνο είναι αρνητικό και αποτρέπει από παραγωγικές επενδύσεις; Να γιατί εδώ και αρκετό καιρό μέσα στη Βουλή ανέπτυξα την άποψη ότι αυτό το σύστημα είναι σύστημα υπερκερδών του χρηματιστηριακού και του τραπεζικού κεφαλαίου, υπερκερδών των μεγαλομεσαζόντων σε βάρος της πλειοψηφίας του ελληνικού λαού και της ελληνικής οικονομίας, είναι με άλλα λόγια μία αδιέξοδη οικονομική και δημοσιονομική πολιτική που κάθε χρόνο επειδή κατ'αυτόν τον τρόπο αυξάνει η μαύρη τρύπα θα καλεί όσο συνεχίζεται τα λαϊκά στρώμματα, μικρομεσαίους, μισθωτούς, συνταξιούχους, αγρότες κ.λπ. να καλύπτουν τα κέρδη που βάζουν στην τσέπη οι τράπεζες, το χρηματιστηριακό κεφάλαιο και οι μεσάζοντες. Αυτά είναι πράγματα που δεν επιδέχονται αμφισβήτηση αν συζητήσουμε υπεύθυνα οικονομικά και πολιτικά.
Κατά συνέπεια, έρχομαι στο συγκεκριμένο θέμα και λέω αμέσως να σταματήσετε αναγκαστικά μέτρα και να φέρετε τη διάταξη την επόμενη εβδομάδα. Νομίζω πως θα περάσει στο δευτερόλεπτο, ιδού η Ρόδος, ιδού και το πήδημα, για το ΠΑ.ΣΟ.Κ. που σήμερα δια του κοινοβουλευτικού του εκπροσώπου είπε αυτά τα λόγια αλλά στην πράξη κάνει τα τελείως αντίθετα, διατηρώντας ένα απαράδεκτο σύστημα τραπεζικού ανατοκισμού που τινάζει στον αέρα την ελληνική οικονομία και επίσης χιλιάδες μικρομεσαίες επιχειρήσεις με τρομακτικές αρνητικές προεκτάσεις για το λαό μας αλλά και για το ίδιο το μέλλον της οικονομίας.
Δεν μπορεί να μιλάει ο κύριος Πρωθυπουργός ότι φτιάχνει ισχυρή Ελλάδα όταν σήμερα διαβάζουμε πως δύο εκατομμύρια διακόσιες χιλιάδες 'Ελληνες και είναι και οι μικρομεσαίοι σ'αυτούς, μαζί και οι συνταξιούχοι, είναι κάτω του ορίου της φτώχειας και όταν κάθε χρόνο κλείνουν δεκάδες χιλιάδες μικρομεσαίες επιχειρήσεις κάτω απ'αυτά τα συστήματα. Ισχυρή Ελλάδα είναι αυτή; Αυτή είναι η Ελλάδα που παραδίδεται ανίσχυρη στα χέρια των πολυεθνικών και των μεγάλων χωρών μέσα στην Ευρώπη. Φτιάχνετε ανίσχυρη Ελλάδα και εξαθλιωμένους μικρομεσαίους 'Ελληνες πολίτες, μισθωτούς, συνταξιούχους και αγρότες.
Γι'αυτό λέω έστω και τώρα, πριν είναι πολύ αργά, αλλάξτε τελείως το σύστημα αυτό και φτιάξτε ένα τραπεζικό σύστημα που θα στηρίζει μέσα από ένα ελληνικό πρόγραμμα ανάπτυξης με άξονα τη μικρομεσαία αγροτική και αστική επιχείρηση, αυτήν την ανάπτυξη κατά κλάδους και τομείς που έχουμε συγκριτικά πλεονεκτήματα που μπορούν να λειτουργήσουν οι μικρές και οι μεσαίες αγροτικές και αστικές επιχειρήσεις. 'Ενα τραπεζικό σύστημα που δε θα ληστεύει αυτούς που πράγματι παράγουν, δημιουργούν, επενδύουν και έχουν βιώσιμες επιχειρήσεις μικρομεσαίες, ένα τραπεζικό σύστημα το οποίο δεν θα ενδιαφέρεται μόνο για πολλαπλάσιες εγγυήσεις σε ακίνητα και άλλα αλλά που θα στηρίζει κάθε σωστή βιώσιμη επιχείρηση ή επένδυση.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος, κ. Παναγιωτόπουλος, έχει το λόγο.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, το υποκριτικό ΠΑ.ΣΟ.Κ. δια του κ. Σφυρίου μίλησε για υποκρισία. Θράσος χιλίων πιθήκων. Αφού έχει κάνει τα αντίθετα απ'αυτά που έλεγε πάντα και αφού για άλλα μιλάει και άλλα κάνει έρχεται ο κ. Σφυρίου και μας λέει για την απόφαση του 1980 της Νομισματικής Επιτροπής.
Μα, αυτή η απόφαση της Νομισματικής Επιτροπής του 1980, την οποία εμείς είπαμε πρώτοι και ο τρόπος με τον οποίο την αντιμετώπισε ο κ. Σφυρίου, αποδεικνύει τη νοοτροπία των ανθρώπων που είναι αδιόρθωτοι. Διότι εμείς είπαμε, ότι όταν εξεδόθη αυτή η απόφαση της Νομισματικής Επιτροπής, λόγω των χαμηλών επιτοκίων και λόγω των αναγκών που υπήρχαν για τα μερίσματα που δίνουν στην Τράπεζα της Ελλάδος κ.λπ, δεν δημιούργησε κλονισμό.
Είδατε τι είπε ο Πρόεδρος του ΔΗ.Κ.ΚΙ, ο κ. Τσοβόλας; Είπε, ότι μέχρι το 1989 που ήταν Υπουργός Οικονομικών, δεν υπήρχε πρόβλημα εξ αυτής της αποφάσεως και γι'αυτό και υπήρχε εν λειτουργία. 'Οταν απελευθερώθηκαν τα επιτόκια και όταν φθάσαμε στο 45% επιτόκιο υπερημερίας, τότε λειτούργησε αυτή η απόφαση αρνητικά για τους οφειλέτες, τότε δημιουργήθηκαν τα μεγάλα χρέη. Τότε έπρεπε να καταργηθεί. Τότε έγιναν τα εξήντα εκατομμύρια (60.000.000) του Σκαρή, δύο δισεκατομμύρια (2.000.000.000) και τώρα έγινε ο διπλασιασμός ανά διετία του χρέους. Τότε εφαρμόσθηκε η γεωμετρική πρόοδος. Τότε εφαρμόσθηκε ο Κομφούκιος, που του είπε, βάλε μου ένα σπυρί ρύζι και διπλασίασέ το μου στο διπλανό κουτάκι και όταν συμπληρώθηκαν εξήντα τέσσερα, ήταν η παραγωγή του κόσμου σε ρύζι. Και δεν καταλάβατε τίποτα, δεν νιώσατε τίποτα εσείς από το κλείσιμο των μικρομεσαίων, των μεγάλων, των βιομηχανιών; Το είπατε και εσείς προηγουμένως αυτό που λέγεται, ότι όταν μπλέξεις με την τράπεζα, δουλεύεις για την τράπεζα. Και αν μεν μπορείς και πληρώνεις, εν μέρει έστω, επιβιώνεις για λίγο καιρό ακόμα, αλλιώς πηγαίνεις προς την καταστροφή αμέσως. Αυτό το στοιχειώδες, λοιπόν, δεν το καταλάβατε;
Τι λέει ο Πρωθυπουργός; Μιλάει ο κ. Σφυρίου για υποκρισία, όταν λέει ο Πρωθυπουργός, "συμπάσχουμε, δίκιο έχετε", όταν ο έτερος τουρίστας, ο κ. Δρυς -γιατί μόνο ως τουρίστας μπορούσε να μιλήσει και να πει, "πω, πω, τοκογλυφία των τραπεζών. Μα, είναι μέλος της Κυβέρνησης, το ξέχασε; 'Η μήπως η Κυβέρνηση κάνει περισσότερο τουρισμό από δουλειά και έχει αλλάξει τη νοοτροπία;
Επομένως, είναι ρητή η πρόταση όλων, καταργείστε αμέσως την απόφαση της Νομισματικής Επιτροπής και το σχετικό άρθρο του νόμου τάδε. Κάντε το τώρα, μήπως και σώσουμε κάτι.
Η καταστροφή της δευτερογενούς παραγωγής, είναι καταστροφή της Ελλάδος. Κλείνουν καθημερινώς. Μη νομίζετε, ότι σώζεται μια βιοτεχνία αν κάποιος επιτήδιος, σχετικός με μια κρατική τράπεζα, την πάει στον πλειστηριασμό γιατί δεν είναι ικανός να τη λειτουργήσει. Πάλι κάπου αλλού θα τη δώσει και άλλες κομπίνες θα γίνουν. Γιατί υπάρχει και αυτό, κύριε Υπουργέ, που υπαινίχθην τώρα στις κατασχέσεις και στους πλειστηριασμούς από τις τράπεζες, οι οποίες αφήνουν τον οφειλέτη να διπλασιαστεί, να οχταπλασιαστεί το χρέος κ.λπ., ώστε να του απομυζήσουν και την τελευταία ικμάδα.
Ο κ. Σφυρίου, λοιπόν, είναι αναρμόδιος για να μιλάει περί υποκρισίας.
Είπατε περί ελευθερίας στην αγορά των τραπεζών και ότι τα επιτόκια και όλα θα διαμορφώνονται ανάλογα με τον ελεύθερο ανταγωνισμό. Να έχουμε ανταγωνισμό στο τραπεζιτικό σύστημα; Ποιος είναι ο σκοπός; Γιατί οι τράπεζες είναι κρατικές, κύριε Υπουργέ; Οι τράπεζες είναι κρατικές, γιατί πρέπει η Κυβέρνηση δια μέσου των τραπεζών να κάνει αναπτυξιακή πολιτική. Αυτή είναι η μόνη δικαιολογία των κρατικών τραπεζών, να ασκείται δια των τραπεζών αναπτυξιακή πολιτική. Γι'αυτό διορίζονται οι διοικητές των κρατικών τραπεζών, που είναι πάντα ευνοούμενοι της Κυβερνήσεως. 
Επομένως, εφόσον το 75% των τραπεζών είναι οι κρατικές τράπεζες, περί ποιον ανταγωνισμό μιλούμε; Επομένως, οφείλετε να υπάρξει μια παρέμβαση, οφείλετε να σώσετε τα υπόλοιπα και οφείλετε με κάποια αποφασιστικότητα, που επιτέλους πρέπει να δείξετε σε κάποιο σημείο -όχι εσείς προσωπικά που ξέρετε ότι σας εκτιμώ, οι υπόλοιποι που σας στέλνουν πάντα στα δύσκολα στη Βουλή, δεν έρχονται συνήθως οι πλέον αρμόδιοι- τι πρέπει να κάνουμε. Σας κάναμε προτάσεις. 'Εκανε ο κ. Αλογοσκούφης συγκεκριμένες προτάσεις. Πάρτε μερικές από αυτές και εφαρμόστε τες, για να δούμε τι θα γίνει.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε συνάδελφε.
Ο κ. Κωστόπουλος, έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, είπατε ότι δεν έγιναν προσλήψεις. Πρέπει να σας θυμίσω ότι η Κυβέρνηση υποχρεώθηκε πριν από μερικές μέρες από ολόκληρη τη Βουλή και από τη Συμπολίτευση να ακυρώσει τις προσλήψεις που έγιναν από την 1η Ιουλίου 1997 και εντεύθεν στις Τράπεζες.
Δεύτερον, άκουσα τον κ. Ροκόφυλλο, ο οποίος είπε ότι η διαφορά των επιτοκίων στην Ελλάδα δεν είναι η μεγαλύτερη, όπως είπα στην πρωτολογία μου. 'Εχω μία μελέτη -νομίζω ότι είναι της ΙΟΝΙΚΗΣ-ΛΑΙΚΗΣ- και διαπιστώνω ότι ο μέσος όρος διαφοράς των επιτοκίων στις ευρωπαϊκές χώρες είναι 3% περίπου, όταν στην Ελλάδα υπερβαίνει το 6%. Και πρέπει εδώ να τονίσω αυτό που πράγματι είπε ο κ. Τσοβόλας, ότι η πραγματική διαφορά μας πονάει.
Τρίτον, ο κοινοβουλευτικός εκπρόσωπος του ΠΑ.ΣΟ.Κ. έκανε ιστορία. Εμείς σήμερα ελέγχουμε την Κυβέρνηση, επερωτάμε την Κυβέρνηση για τη σημερινή κατάντεια της ελληνικής οικονομίας, την ευθύνη της οποίας έχουν οι ελληνικές τράπεζες, κυρίως οι κρατικές και οι μεγάλες, και κατ'επέκταση η Κυβέρνηση. Δεν μπορώ να διανοηθώ ότι δεν μπορούμε να επέμβουμε στον τρόπο λειτουργίας των τραπεζών.
Γι'αυτό πρέπει να απαντήσω στον κ. Σφυρίου ότι η θέση του σήμερα είναι ευκαιριακή. Η Κυβέρνηση κυβερνάει, δεν περιμένει την ώρα που κάνει έλεγχο η Αξιωματική Αντιπολίτευση να παίρνει ευκαιριακή θέση. Και επειδή δεν περιμένουμε καμία ουσιαστική θέση από την Κυβέρνηση, η Νέα Δημοκρατία πάρα πολύ σύντομα θα φέρει πρόταση νόμου και δεν θα αντιμετωπίσει μόνο το θέμα του ανατοκισμού, αλλά θα αντιμετωπίσει όλο το τραπεζικό σύστημα, διότι χωλαίνει, και κυρίως των μεγάλων κρατικών τραπεζών.
Θα προτείνω, κύριοι συνάδελφοι, στον Πρόεδρο το κόμματος -και ελπίζω να το αποδεχθεί- να προτείνουμε στη Βουλή σύσταση Εξεταστικής των Πραγμάτων Επιτροπής, για να δούμε πού βρίσκεται ουσιαστικά σήμερα το θέμα, αν έχουν γίνει αδικήματα και οι αρμόδιοι να παραπεμφθούν αρμοδίως ή και ποιο είναι το θέμα, στο οποίο χωλαίνει το τραπεζικό σύστημα. Πρέπει εδώ να προσθέσω ότι η πρότασή μας, πέρα από την αντιμετώπιση όλων των θεμάτων, θα περιλαμβάνει και προτάσεις για το παρελθόν. Κάποιες παράλογες πρακτικές μέχρι σήμερα πρέπει να διορθωθούν, για να μπορέσουμε -όχι για να ικανοποιήσουμε κάποιους- να απελευθερώσουμε δυνάμεις και οικονομικές και οικογενειακές και προσωπικές για το καλό του μέλλοντος αυτού του τόπου.
ΠΡΟΕΔΡΕΥΩΝ ( Λουκάς Αποστολίδης): Ο κ.Τζωάννος έχει το λόγο.
ΙΩΑΝΝΗΣ ΤΖΩΑΝΝΟΣ: Κύριε Πρόεδρε, από διαπιστώσεις εκ μέρους της Κυβερνήσεως, πήγαμε καλά. Ο ίδιος ο Πρωθυπουργός έχει διαπιστώσει το πρόβλημα, ο κ. Δρυς διαπίστωσε το πρόβλημα, αλλά σήμερα αυτό που ακούσαμε από την πλευρά του κυρίου Υφυπουργού -ο οποίος έχει τον άχαρο ρόλο να εκπροσωπεί στα δύσκολα την Κυβέρνηση- ήταν άλλα λόγια να αγαπιόμαστε ουσιαστικά.
Θα σας διαβάσω -και Θέλω να θυμηθούμε τι εννοούμε όταν λέμε "τοκογλυφία"- το άρθρο 404 του Ποινικού Κώδικα, το οποίο στην πρώτη παράγραφο λέει σαφέστατα: "'Οποιος σε δικαιοπραξία για την παροχή οποιασδήποτε πίστωσης, ανανέωσής της ή παράταση της προθεσμίας πληρωμής εκμεταλλεύεται την ανάγκη, την πνευματική αδυναμία, την κουφότητα, την απειρία ή την ψυχική έξαψη εκείνου που παίρνει την πίστωση, συνομολογώντας ή παίρνοντας για τον εαυτό του ή για τρίτον περιουσικά ωφελήματα, που ανάλογα με τις ειδικές περιστάσεις είναι προφανώς δυσανάλογα προς την παροχή του υπαιτίου, τιμωρείται με φυλάκιση μέχρι δύο ετών και με χρηματική ποινή".
Απ' όσα έχουν καταγγελθεί εδώ -και μάλιστα είχαμε την πρωτοβουλία του αγαπητού Αντιπροέδρου της Βουλής του κ. Κατσαρού, που έφερε χίλια δυο παραδείγματα στην επιφάνεια - υπάρχουν τέτοια φαινόμενα; Μπορούμε πλέον να βασιζόμαστε στους κανόνες αγοράς που δεν λειτουργεί ανταγωνιστικά; Πρέπει, επιτέλους, να μπουν αυστηροί κανόνες δεοντολογίας.
Επίσης, εμείς προτείναμε συγκεκριμένες ιδέες και μάλιστα πρότυπα που ισχύουν για την καταναλωτική πίστη ούτως ή άλλως όσον αφορά τον ανατοκισμό και τη διαφάνεια βάσει οδηγιών της Ευρωπαϊκής 'Ενωσης. Αυτά πρέπει να επεκταθούν και στις δανειοδοτήσεις, που έχουν σχέση με τον εμπορικό ή βιομηχανικό τομέα ή με οποιαδήποτε επιχειρηματική δραστηριότητα.
Επιτέλους, κάτι πρέπει να γίνει. Δεν μπορούμε να αφήσουμε αυτό το φαινόμενο να δημιουργεί συνεχώς ερείπια στην οικονομία, αλλά και δράματα οικογενειακά σε πάρα πολλές περιπτώσεις ανθρώπων, που καλή τη πίστη έδωσαν τις εγγυήσεις τους.
'Αμεσα, όπως είπαν και οι υπόλοιποι συνάδελφοι της Νέας Δημοκρατίας, πρέπει να επιβληθεί ένα μορατόριουμ, ώστε να ελεγχθούν αναδρομικά όλες αυτές οι περιπτώσεις που έχουν καταγγελθεί και παράλληλα να τεθεί ένα πλαφόν στο ανώτατο επιτόκιο.
Εγώ χρησιμοποίησα το σωστό όρο του εσωτερικού βαθμού απόδοσης, ώστε να ληφθούν υπόψη όλες οι ροές κεφαλαίων, πιστώσεις και χρεώσεις και συγχρόνως θα προτείνουμε -και εγώ συνηγορώ μ' αυτό που είπε ο κ. Κωστόπουλος- στον Πρόεδρο του κόμματός μας το ενδεχόμενο της σύστασης Εξεταστικής των Πραγμάτων Επιτροπής, ώστε να υπάρξει πλήρης διαφάνεια για το τι έχει γίνει.
Εν πάση περιπτώσει, επιβάλλεται η άμεση λήψη μέτρων και λυπούμεθα γιατί δεν υπάρχει τέτοια ανταπόκριση από την κυβερνητική πλευρά, που αναδεικνύει στο τέλος το βαθμό αναλγησίας της για το τι πράγματι αντιμετωπίζει η ελληνική κοινωνία.
ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος της Νέας Δημοκρατίας, ο συνάδελφος κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Θα περιμένω τον κύριο Υπουργό. 
ΠΡΟΕΔΡΕΥΩΝ (Λουκάς Αποστολίδης): Θέλετε να ακούσετε τον Υπουργό.
Ορίστε, κύριε Υπουργέ, έχετε το λόγο.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Αγαπητοί συνάδελφοι, ως συνήθως υπήρξαν και αφορισμοί, υπήρξαν και σοβαρές προτάσεις, υπήρξε και αιτιολόγηση ορισμένων πραγμάτων ως προς τη συμπεριφορά των τραπεζών, εννοώ, οφειλόμενη στο ότι το κράτος με τις παρεμβάσεις του διευκολύνει αυτήν τη συμπεριφορά κλπ.
Φτάνουμε προς το τέλος. Υπήρξαν, λοιπόν, ας ξεκινήσω από 'κει, και ιδέες του κ. Αλογοσκούφη και παρατηρήσεις πάνω στο συγκεκριμένο νόμο, που μέσω της απόφασης του 1980 δημιούργησε το πρόβλημα για αλλαγή της. Μίλησε ο κ. Σφυρίου, μίλησε ο κ. Κόρακας, μίλησε ο κ. Αποστόλου. Ο κ. Κόρακας μάλιστα μου παρέδωσε και την τροπολογία, που είχαν καταθέσει παλαιότερα στο νομοσχέδιο και την κρατώ. Ειπώθηκαν και άλλα, ότι ως το 1989, που ήταν -για παράδειγμα- μέλος της Κυβέρνησης του ΠΑΣΟΚ και ο κ. Τσοβόλας, όλα πήγαιναν καλά και από 'κει και πέρα στράβωσαν κ.ο.κ.
Αγαπητοί συνάδελφοι, στην ουσία και για να είμαστε πρακτικοί, θα ήθελα να σας πω ότι εγώ δεν ήρθα εδώ να σας εκθέσω συγκεκριμένο νόμο για τη διόρθωση μιας κατάστασης, την οποία γνωρίζουμε όλοι. 'Ομως, δεν μπορεί να περάσει απαρατήρητο το γεγονός ότι από τις 5.7.96 με το διάταγμα του Διοικητού της Τράπεζας της Ελλάδος, έχουμε παρέμβει στην κατεύθυνση της βελτίωσης, της τροποποίησης της λειτουργίας της απόφασης της Νομισματικής Επιτροπής.
Σας το επαναλαμβάνω, με δυο λόγια, ότι από τότε καθορίστηκε ότι επί των νέων συμβάσεων των δανείων, το επιτόκιο υπερημερίας δεν δύναται να υπερβαίνει τις δυόμισι εκατοστιαίες μονάδες.
Μπορεί αυτό να μην είναι ακόμη το τέλειο. Εγώ δεν έχω καμία αντίρρηση -και όλοι εσείς το ξέρετε καλά- ότι στο θέμα της λειτουργίας των τραπεζών, με βάση ασφαλώς και τις κοινοτικές οδηγίες που ενσωματώνουμε συνεχώς για τα θέματα αυτά στο Δίκαιό μας και τη γενικότερη διεθνή πρακτική και τα αναμενόμενα να συμβούν μετά το 1999, εργαζόμαστε πυρετωδώς, ώστε σε ό,τι αφορά την κρατική παρέμβαση να βρεθεί νόμος ή τροπολογίες ή τροποποιήσεις τέτοιες, ώστε το σύστημα να αποβεί ασφαλώς καλύτερο, ασφαλώς δικαιότερο, ασφαλώς αποδοτικότερο.
Το ότι τα επιτόκια των ομολόγων του δημοσίου -να πάρω μία σοβαρή παρατήρηση του κ. Αλογοσκούφη- είναι χαμηλά, γιατί για άλλους υποτίθεται ότι είναι υψηλά -δεν μπορούμε να βρούμε κι από εκεί άκρη- και τα οποία επηρεάζουν με το βαθμό τους τα υψηλά επιτόκια των τραπεζών και προσπαθούν να καλύψουν τη "χασούρα" -να την πω έτσι- εξ' αυτού του λόγου, νομίζω ότι δεν ευσταθεί αυτή η παρατήρηση, ότι δεν είναι σωστό.
Εν πάση περιπτώσει, μια τέτοια δικαιολογία πάει προς τη μεριά των τραπεζών και όχι προς τη μεριά του δημοσίου. Λαμβάνεται υπόψη. 
'Οπως λαμβάνεται υπόψη, επίσης, η παρατήρηση η ειδικά αναφερόμενη από τον κ. Κόρακα για τον ειδικό φόρο των τραπεζικών εργασιών, ο οποίος επιβαρύνει τους συναλλασσόμενους με τις τράπεζες, καθώς, επίσης, η επιθυμία της Νέας Δημοκρατίας να φέρει ειδικό νόμο για τη βελτίωση των πραγμάτων από μεριάς της, που σημαίνει ότι αυτό θα είναι μια πραγματικά επεξεργασμένη πρόταση και όχι διάφορες ιδέες -δεν μπορεί να είναι και αλλιώς σήμερα- ή διάφορες παρατηρήσεις γενικότερες επί του θέματος.
Ταυτόχρονα, σας βεβαιώνω ότι δουλεύουμε προς αυτήν την κατεύθυνση. Μας απασχολεί το θέμα. Αν δεν μας απασχολούσε δεν θα παίρναμε αυτές τις αποφάσεις, που σας είπα πριν.
Τώρα ως προς το αν αυτές εφαρμόζονται, όπως ζήτησε ο κ. Αλογοσκούφης και άλλοι, είπατε και εσείς ότι υπήρξαν νόμοι, οι οποίοι δεν εφαρμόζονται κλπ. Πρέπει να φύγει απ' αυτήν την Αίθουσα η εντύπωση ότι είτε στη ψήφιση νόμου ή την παρακολούθηση της λειτουργίας των νόμων στην κοινωνία ή των παρανομιών που ορισμένες ομάδες ή άτομα μπορούν να έχουν απέναντι σ' αυτούς τους νόμους, είναι συνεχώς πίσω τους ένα κράτος -δεν ξέρω με ποιους μηχανισμούς- που παρακολουθεί και παρεμβαίνει στα πάντα. Πρέπει να το ξεκαθαρίσουμε αυτό, μέχρι πού φθάνουν τα όρια των παρεμβάσεων και των δικαιοδοσιών ενός κράτους και μέχρι πού η ίδια η κοινωνία με τους θεσμούς της και τις λειτουργίες των θεσμών της και τους οργανισμούς της μπορεί και το κράτος το ίδιο να ελέγχει, και το κράτος το ίδιο να παρακολουθεί, και το κράτος το ίδιο να αλλάζει μέσω των εκπροσώπων του κάθε φορά που γίνονται εκλογές κ.ο.κ.
Επομένως, να μη συγχέουμε τις δύο αυτές διαφορετικές λειτουργίες.
Σε ό,τι αφορά το κράτος, σας το είπα και στην πρώτη παρέμβασή μου για τις τράπεζες και τη λειτουργία τους, ότι κάναμε αυτά που ήταν στο χέρι μας να κάνουμε, για να μπορέσουμε να μειώσουμε τον πληθωρισμό, να μειώσουμε εξ αυτού του λόγου τα επιτόκια και να μειωθεί η ένταση, η οποία δημιουργήθηκε με τις προηγούμενες καταστάσεις και εξ αυτού του λόγου να επέλθει μια διαφορετική ισορροπία. Διότι εδώ πήραμε κάποια ακραία παραδείγματα ανθρώπων, που και εμείς γνωρίζουμε ότι έχουν καταστραφεί, ως να ήταν παρέμβαση του κράτους μια τέτοια καταστροφή. Ειπώθηκε ότι σταμάτησε η εξέλιξη, ότι δεν υπάρχει ισχυρή Ελλάδα, επειδή υπάρχουν κάποιες στατιστικές που δείχνουν σήμερα την πραγματικότητα, που πρέπει να μας προβληματίσουν όλους. 'Οτι, δηλαδή, ένα ποσοστό του ελληνικού λαού με βάση τις στατιστικές αυτές, βρίσκεται στο επίπεδο φτώχειας κλπ. Αυτό συνέβη πριν από ένα χρόνο κατά την παρατήρηση ορισμένων ή ορισμένου, όταν το ΠΑΣΟΚ με Πρωθυπουργό τον Κώστα Σημίτη πήρε απάνω του την ευθύνη να κάνει αυτήν τη χώρα ισχυρή.Τι να πούμε επ' αυτού!
Η ισχυρή Ελλάδα θα δημιουργηθεί, όταν ξέρουμε την πραγματικότητα, όταν ξέρουμε πώς οδηγηθήκαμε σ' αυτήν την πραγματικότητα και με δικά μας σφάλματα ασφαλώς, και όταν -για να έρθω και στο συγκεκριμένο θέμα-διαπιστώνουμε σήμερα, ότι υπάρχουν υψηλές επενδύσεις -ότι λειτουργεί επομένως το τραπεζικό σύστημα- επενδύσεις που δεν υπήρχαν προηγουμένως, τόσο στο δημόσιο, όσο και στον ιδιωτικό τομέα και εξ αυτού του λόγου υπάρχει ανάπτυξη, την οποία γνωρίζετε όλοι, ιδιαίτερα όσοι ασχολούνται με αυτά τα θέματα και έχουν μάλιστα και ειδική επιστημονική κατάρτιση για τα θέματα.
Αυτήν τη στιγμή και το Ακαθάριστο Εθνικό Προϊόν αυξάνεται, ενώ δεν αυξανόταν πριν και επομένως έχουμε μπει σε μια κατεύθυνση ανάπτυξης, ανόδου, διαφορετικής αντιμετώπισης, απ' ό,τι ήμασταν σε ένα μίζερο παρελθόν, όπου μας επέτρεπε μονάχα να λέμε πάρα πολλά, είτε από το Βήμα αυτό είτε από τα μπαλκόνια, να κολακεύουμε αυτιά και συνειδήσεις, χωρίς όμως να αποδίδουμε αυτό που θα έπρεπε να αποδώσουμε, ως υπεύθυνοι απέναντι του έθνους μας και του ελληνικού λαού.
Σήμερα, λοιπόν, γίνεται μια τεράστια προσπάθεια που φαίνεται καθημερινώς ότι καρποφορεί και φέρνει καινούριες καταστάσεις, οι οποίες θα μας οδηγήσουν στο τέλος του επόμενου χρόνου στην ετοιμασία μας για να μπορέσουμε να μπούμε στη Νομισματική Ενωση, για να μπορέσει η Ελλάδα από το 2001 να είναι μέλος του ισχυρού πυρήνα ανάπτυξης της Ευρωπαϊκής 'Ενωσης, που θα είναι και οι δεκαπέντε χώρες που αποτελούν σήμερα την Ευρωπαϊκή 'Ενωση.
Σας ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Υπουργέ, δεν μας πείσατε, δεν απαντήσατε στην επερώτησή μας. 
Αν δουλεύετε προς την κατεύθυνση της αντιμετώπισης αυτών των προβλημάτων, τουλάχιστον αυτό δεν φαίνεται. 
Μας είπατε ότι δεν φθάνει το κράτος για να ελέγξει την κατάσταση. Αν δεν φθάνει το κράτος, να το μικρύνετε, κύριε Υπουργέ. Το κράτος δεν μπορεί απλώς να νομοθετεί, πρέπει να φροντίζει και για την εφαρμογή των νόμων. 'Οταν οι νόμοι δεν εφαρμόζονται, δημιουργείται πρόβλημα στην κοινωνία.
Τώρα δεν ξέρω, ποιον από τους δυο να πιστέψουμε. Είχαμε τον Κοινοβουλευτικό Εκπρόσωπο του ΠΑΣΟΚ, προφανώς το παλιό ΠΑΣΟΚ, να λέει άλλα πράγματα από τον Υφυπουργό, το νέο ΠΑΣΟΚ. Ποιο από τα δυο ΠΑΣΟΚ να πιστέψουμε; Πότε θα σταματήσει αυτό το παιχνίδι, το ΠΑΣΟΚ να λέει "ναι θα καταργήσουμε το νόμο του 1980 περί ανατοκισμού", αλλά ο Υπουργός να μη δεσμεύεται; 
Σας πήρε δεκαεπτά χρόνια -χρειάστηκε η επιστολή του κ. Κατσαρού, του Αντιπροέδρου της Βουλής προς τον Πρωθυπουργό και η δική μας επερώτηση- για να καταλάβετε ότι υπάρχει πρόβλημα. Πόσα χρόνια θα σας πάρει για να αντιμετωπίσετε το πρόβλημα; Εμείς θα περιμένουμε λίγο. Θα επεξεργαστούμε την πρόταση νόμου και αν δούμε ότι δεν κάνετε τίποτα, θα φέρουμε την πρόταση νόμου στη Βουλή. Αλλά δυστυχώς, η εμπειρία μας δείχνει ότι δεν αποδέχεστε καμιά πρόταση νόμου που κάνουμε. Γι' αυτό σας καλούμε να πάρετε εσείς νομοθετική πρωτοβουλία. Ιδέες σας δώσαμε. Ξέρετε το πρόβλημα, υπηρεσίες στο Υπουργείο έχετε, καθήστε να δουλέψετε προς σοβαρή κατεύθυνση και να μας φέρετε ένα σοβαρό νομοσχέδιο. Αν δεν το κάνετε, βεβαίως θα φέρουμε εμείς το δικό μας.
Τα περί υποκρισίας και των λοιπών που είπε ο κοινοβουλευτικός εκπρόσωπος του κόμματος που κυβερνά τη χώρα τα περισσότερα από τα τελευταία δεκαεπτά χρόνια, τα αφήνω στον ελληνικό λαό να τα καταλάβει. Αν σας πήρε δεκαεπτά χρόνια για να καταλάβετε ότι έπρεπε να αλλάξετε ένα νόμο του 1980, να μη μέμφεστε άλλους. 
Θα περιμένουμε τέλος πάντων, κύριε Υπουργέ, παρ' ό,τι σήμερα δεν ήσασταν καθόλου πειστικός, να δούμε ποιες θα είναι οι πρωτοβουλίες σας και αν βεβαίως οι πρωτοβουλίες σας δεν μας ικανοποιούν, θα πάρουμε εμείς την κατάσταση στα χέρια μας.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.
ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Κύριε Αλογοσκούφη, μην ισοπεδώνετε και σεις τα πράγματα. Δεν μας πήρε χρόνο, με την έννοια που το βάζετε σεις ούτε σήμερα αντιμετωπίσαμε το θέμα. Μην αγνοείτε και μάλιστα επίτηδες ότι ήδη έχουν γίνει παρεμβάσεις σ' αυτόν το νόμο.
Εγώ θα συμφωνήσω μαζί σας ότι οι παρεμβάσεις αυτές δεν είναι τόσο προχωρημένες, όσο θα έπρεπε.
Σας είπα και πριν, ότι αυτό το θέμα συζητείται. Δεν είναι εύκολο -το αντιλαμβάνεσθε και εσείς- να ετοιμαστεί ένας νόμος. 'Εχουμε ήδη μία εμπειρία από την εφαρμογή της απόφασης του 1996. 'Επαιξε το θετικό της ρόλο -εγώ δεν είμαι από εκείνους που αρνούνται τα πάντα- και η επερώτησή σας ως προς την επίσπευση ορισμένων διαδικασιών για να καταλήξουμε σε γρηγορότερα συμπεράσματα και παρεμβάσεις, για να έχουμε ακόμη καλύτερα αποτελέσματα προστασίας, όπως είπαμε, των συναλασσομένων με τις τράπεζες, αλλά ταυτόχρονα και λειτουργίας των τραπεζών, έτσι ώστε να εξυπηρετήσουμε την ανάπτυξη της χώρας μας.
Γνωρίζετε -απλώς το αναφέρω εδώ- ότι τελευταία δεν είμαστε πια της καταστροφής. Οι τράπεζές μας αρχίζουν να λειτουργούν σωστά, ακόμη και οι κρατικές. Δεν είναι τυχαίο το γεγονός ότι και επέκταση εκτός των συνόρων της Ελλάδος γίνεται και έχουν εγκατασταθεί και σε άλλες χώρες πολύ πιο ανεπτυγμένες από εκεί που γίνονται σήμερα. Υπάρχουν οι τράπεζές μας αλλά χρειάζονται ασφαλώς μια καλύτερη διοίκηση. Εμείς νομίζουμε ότι αυτήν τη στιγμή τη βρήκαμε και ότι και με τις δικές τους ενέργειες, δηλαδή, με τις ενέργειες αυτών των διοικήσεων θα προχωρήσουμε πολύ πιο γρήγορα στη γενικότερη εξυγίανση του συστήματος, για το καλό όλων μας.
Σας ευχαριστώ πάντως πάρα πολύ για την παρέμβασή σας.
ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, θέλετε κάτι να πείτε.
ΔΗΜΗΤΡΙΟΣ ΑΛΟΓΟΣΚΟΥΦΗΣ: 'Οχι.
ΠΡΟΕΔΡΕΥΩΝ (Λουκάς Αποστολίδης): Ευχαριστώ.
'Εχουν διανεμηθεί τα Πρακτικά της Τετάρτης 8 Οκτωβρίου 1997 και ερωτάται το Σώμα αν τα επικυρώνει.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά της Τετάρτης 8 Οκτωβρίου 1997, επικυρώθηκαν.
Κύριοι συνάδελφοι, κηρύσσεται περαιωμένη η συζήτηση επί της υπ' αριθμ. 4/8.10.97 επερώτηση των Βουλευτών της Νέας Δημοκρατίας προς τον Υπουργό Εθνικής Οικονομίας.
Στο σημείο αυτό δέχεσθε να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα,
Με τη συναίνεση του Σώματος και ώρα 14.45' λύεται η συνεδρίαση για τη Δευτέρα 20 Οκτωβρίου 1997 και ώρα 18.00', με αντικείμενο εργασιών του Σώματος Κοινοβουλευτικό 'Ελεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ
ΟΙ ΓΡΑΜΜΑΤΕΙΣ

