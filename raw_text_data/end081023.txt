      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΙΕ΄
      Πέμπτη, 23 Οκτωβρίου 2008
      
      Αθήνα, σήμερα στις 23 Οκτωβρίου 2008, ημέρα Πέμπτη και ώρα 09.31΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Ε΄ Αντιπροέδρου αυτής κ. ΒΕΡΑΣ ΝΙΚΟΛΑϊΔΟΥ.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Γεώργιο Κοντογιάννη, Βουλευτή Ηλείας,  τα ακόλουθα:
	Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  αδιόριστοι εκπαιδευτικοί, γονείς παιδιών με αναπηρία ζητούν τον άμεσο διορισμό τους.
      2) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  ο κ. Βασίλειος Κοκολογιάννης, ζητεί την πλήρη απελευθέρωση και απόδοση του οικοπέδου που διατηρεί στην Κω.
      3) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  ο κ. Ιωαννίδης Δημοσθένης, ζητεί ενημέρωση για τη δυνατότητα αναγνώρισης του χρόνου ασφάλισης που έχει πραγματοποιήσει στο Καζακστάν.
      4) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  ο κ .Σπηλιόπουλος Βασίλειος ζητεί τη μετεγγραφή του από το Παιδαγωγικό Τμήμα Δημοτικής Εκπαίδευσης του Πανεπιστημίου Κρήτης, στο Πανεπιστήμιο Αθηνών.
      5) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  ο κ. Κόντος Κωνσταντίνος, διαμαρτύρεται για την κατάσχεση από τον Ο.Γ.Α. χρηματικού ποσού, από το επίδομα της πολύτεκνης μητέρας του.
      6) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  η κ. Λεκατσά-Τσομπανάκη Ξένη ζητεί να της χορηγηθεί το επίδομα απολύτου αναπηρίας.
      7) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  ο κ. Αγαθονικιάδης Φώτιος καταγγέλλει το Α.Σ.Ε.Π. και την επιτροπή που συγκροτήθηκε στην Νομαρχία Δράμας για την πλήρωση οργανικής θέσης του `Μηχανικού Οπτικοακουστικών Μ.Μ.Ε..
      8) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  ο Δήμος Βελβεντού Κοζάνης ζητεί τη χορήγηση άδειας εγκατάστασης φωτοβολταϊκών συστημάτων σε αγροτικές γαίες υψηλής παραγωγικότητας.
      9) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  η Ένωση Συντακτών Ημερήσιων Εφημερίδων Μακεδονίας-Θράκης διαμαρτύρεται για το εργασιακό καθεστώς που επικρατεί στον τηλεοπτικό σταθμό της Ε.Ρ.Τ.3..
      10) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ  κατέθεσε αναφορά με την οποία  η Γ ΕΛΜΕ Αθήνας, διαμαρτύρεται για τη μη ύπαρξη δημόσιου φορέα που θα παρακολουθεί θέματα υγείας μαθητών και εκπαιδευτικών κ.λπ..
      11) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία  ο Πανσαλαμίνιος Σύλλογος «Ενότητα και Δράση» ζητεί την επίλυση του δασικού προβλήματος της Νήσου Σαλαμίνας.
      12) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Δήμος Αταλάντης Φθιώτιδος ζητεί τη συνέχιση του έργου «κατασκευή αγωγού ομβρίων υδάτων» στην πόλη της Αταλάντης.
      13) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Δήμος Στυλίδας Φθιώτιδος διαμαρτύρεται για τη διακοπή του έργου «Κατασκευή Κλειστού Γυμναστηρίου Τύπου Τ11Β΄» στο δήμο του.
      14) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο κ. Δημήτρης Πενταγιώτης, πολιτικός μηχανικός ζητεί τη λήψη μέτρων για την κρίση της οικοδομής.
      15) Ο Βουλευτής Α΄ Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ  κατέθεσε αναφορά με την οποία  ο Πανελλήνιος Σύλλογος Εργαζομένων Αγροτικής Α.Ε.Ε.Γ.Α. ζητεί να σταματήσει η διαδικασία πώλησης της αγροτικής ασφαλιστικής.
      16) Ο Βουλευτής Ξάνθης κ. ΠΑΝΑΓΙΩΤΗΣ  ΣΓΟΥΡΙΔΗΣ  κατέθεσε αναφορά με την οποία  η Ένωση Συντακτών Ημερήσιων Εφημερίδων Μακεδονίας-Θράκης διαμαρτύρεται για το εργασιακό καθεστώς που επικρατεί στον τηλεοπτικό σταθμό της Ε.Ρ.Τ.3..
      17) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία   ζητεί την ικανοποίηση αιτημάτων των αγροτών της δυτικής Λοκρίδος.
      18) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία   ζητεί την ικανοποίηση αιτημάτων των ελαιοπαραγωγών της ανατολικής Φθιώτιδος.
      19) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία   ζητεί την κατασκευή παράπλευρου δρόμου στο τμήμα από Παραλία Πελασγίας-Αχλάδι.
      20) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  το Κέντρο Πρόληψης και Ενημέρωσης κατά των ναρκωτικών Νομού Φθιώτιδος ζητεί τη λήψη μέτρων για την εύρυθμη λειτουργία του πιο πάνω κέντρου.
      21) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  η Επιτροπή Αγώνα Λάγιου του Δήμου Κροκεών Λακωνίας διαμαρτύρεται για το πρόβλημα που έχει προκύψει με τις ιδιοκτησίες των κατοίκων της περιοχής κατά την εφαρμογή του Κτηματολογίου.
      22) Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς και Βουλευτής Ηρακλείου κ. ΑΛΕΞΑΝΔΡΟΣ  ΑΛΑΒΑΝΟΣ  κατέθεσε αναφορά με την οποία  το Παράρτημα ΓΕΩΤ.Ε.Ε. Κρήτης ζητεί την οργάνωση ενημερωτικών εκδηλώσεων στην Κρήτη με αντικείμενο «Αλέξανδρος Μπαλτατζής».
      23) Οι Βουλευτές, Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Λαρίσης κ. ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία  ο Δικηγορικός Σύλλογος Κέρκυρας ζητεί την άμεση κάλυψη με δικαστικούς υπαλλήλους των κενών οργανικών θέσεων στα δικαστήρια της Κέρκυρας.
      24) Ο Βουλευτής Μεσσηνίας κ. ΑΝΤΩΝΙΟΣ  ΣΑΜΑΡΑΣ  κατέθεσε αναφορά με την οποία  η Επιτροπή Πληγέντων  Πυρόπληκτων Ελαιοπαραγωγών των Δημοτικών Διαμερισμάτων Σιάμου, Καλυβίων, Μερόπης, Κατσαρού και Πεύκου του Δήμου Οιχαλίας Μεσσηνίας ζητεί την καταβολή αποζημίωσης στους ελαιοπαραγωγούς της περιοχής της που οι καλλιέργειές τους καταστράφηκαν από τις πυρκαγιές κ.λπ..
      25) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  το Επιχειρησιακό Σωματείο Εργατοϋπαλλήλων στα Κλωστήρια Ναούσης  ζητεί την καταβολή δεδουλευμένων αποδοχών στα μέλη του κ.λπ..
      26) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ, Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  κάτοικοι του Δημοτικού Διαμερίσματος Προσοτσάνης Νομού Δράμας ζητούν αποζημίωση για την ολοσχερή καταστροφή από κεραυνό των κτηνοτροφικών τους εγκαταστάσεων.
      27) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Βασίλειος Χατζηπέτρου ζητεί την επίλυση προβλήματος υγείας του.
      28) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Μαρία Παπαδοπούλου ζητεί τη μετάθεσή της στη Λήμνο όπου υπηρετεί ο σύζυγός της.
      29) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  το Σωματείο Χειριστών Ανυψωτικών και λοιπών  Μηχανημάτων Νομού Πέλλας ζητεί την επίλυση προβλήματος σχετικά με τον τρόπο καταβολής στα μέλη του, του εποχικού επιδόματος.
      30) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Αθανάσιος Στοϊτσης, εργαζόμενος στο Δήμο Γιαννιτσών ζητεί τη μετατροπή της σύμβασής του σε αορίστου χρόνου.
      31) Οι Βουλευτές, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία  η Τοπική Ένωση Δήμων και Κοινοτήτων Κεφαλονιάς και Ιθάκης ζητεί την ενίσχυση με προσωπικό, εξοπλισμό και κτιριακές υποδομές, των Σωμάτων Ασφαλείας στο νομό.
      32) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο Δήμος Καλαμαριάς Θεσσαλονίκης ζητεί την αποφυλάκιση Κουβανών που βρίσκονται φυλακισμένοι στις Η.Π.Α..
      33) Οι Βουλευτές, Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  η Ομοσπονδία Γάλακτος-Τροφίμων - Ποτών και τα Εργατικά Κέντρα Λάρισας και Νάουσας Νομού Ημαθίας ζητούν την επίλυση ασφαλιστικών προβλημάτων των εποχικά απασχολουμένων.
      34) Οι Βουλευτές, Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  το Συνδικάτο Γάλακτος - Τροφίμων - Ποτών Νομού Λάρισας ζητεί την ασφάλιση στο Τ.Α.Υ.Σ.Ο. των εργαζομένων  στην πρώην Συνεταιριστική Γαλακτοβιομηχανία Λάρισας «ΟΛΥΜΠΟΣ», από 8/11/2005 μέχρι 31/12/2012, οι οποίοι το χρονικό αυτό διάστημα θεμελιώνουν συνταξιοδοτικό δικαίωμα στο ταμείο αυτό.
      35) Οι Βουλευτές, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία  ο κ. Τζωρτζάτος Νικόλαος διαμαρτύρεται για την περικοπή της εξισωτικής αποζημίωσης στους πολύτεκνους αγρότες.
      36) Οι Βουλευτές, Λαρίσης κ. ΑΝΤΩΝΙΟΣ ΣΚΥΛΛΑΚΟΣ και Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ  κατέθεσαν αναφορά με την οποία  η Πανελλήνια Ομοσπονδία Αστυνομικών Υπαλλήλων διαμαρτύρεται για την απαγόρευση της εισόδου αντιπροσωπείας της ομοσπονδίας στα κέντρα εκπαίδευσης Αυλώνα και Θήβας.
      37) Οι Βουλευτές, Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  το Εργατικό Κέντρο Ρεθύμνου ζητεί τη συστέγαση σε ιδιόκτητο κτήριο των διοικητικών και υγειονομικών υπηρεσιών του Ι.Κ.Α. στο Ρέθυμνο.
      Β΄ ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 7/9-7-2008 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 31989/ΕΥΔ & ΔΠΤΣ 2379/23-7-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης, σας γνωστοποιούμε τα εξής:
      Η στρατηγική για την ορθολογική διαχείριση των μη επικίνδυνων στερεών αποβλήτων χαράσσεται σε εθνικό και εξειδικεύεται σε τοπικό επίπεδο.
      Συγκεκριμένα, ο υφιστάμενος Εθνικός Σχεδιασμός Διαχείρισης (μη επικίνδυνων) Στερεών Αποβλήτων (Κ.Υ.Α. 50910/2727/2003 - ΦΕΚ Β΄ 1909) προσδιορίζει, μέσα από μια σειρά στόχων και δράσεων, λαμβάνοντας υπόψη την κοινοτική και εθνική πολιτική για το περιβάλλον, τις εθνικές ανάγκες και προτεραιότητες, καθώς και περιβαλλοντικά πρότυπα με οικονομική εφικτότητα για όλες τις εγκαταστάσεις διαχείρισης στερεών αποβλήτων.
      Ο Εθνικός Σχεδιασμός έχει εξειδικευθεί με βάση τους υφιστάμενους δεκατρείς (13) Περιφερειακούς Σχεδιασμούς, που έχουν καταρτισθεί αρμοδίως από τις οικείες Περιφέρειες ως εκτελεστικά σχέδια εφαρμογής των αρχών και στόχων του Εθνικού Σχεδιασμού. Οι στόχοι αυτοί περιλαμβάνουν τα έργα και τις δράσεις που κρίνονται απαραίτητα για την ολοκληρωμένη διαχείριση των αποβλήτων σε κάθε περιοχή.
      Στο παραπάνω πλαίσιο η οριστική εξάλειψη της ανεξέλεγκτης διάθεσης των απορριμμάτων προϋποθέτει την υλοποίηση των έργων υποδομών που προβλέπονται στους εγκεκριμένους Περιφερειακούς Σχεδιασμούς.
      Το Υπουργείο Οικονομίας και Οικονομικών συμμετέχει στη Διυπουργική Επιτροπή για τη Διαχείριση Στερεών Αποβλήτων που συστάθηκε το Μάρτιο 2008. Η επιτροπή αυτή είναι υπεύθυνη για την κατανομή και αξιοποίηση των πόρων που απαιτούνται στο πλαίσιο της στρατηγικής και του σχεδιασμού για την ορθολογική διαχείριση των στερεών αποβλήτων.
      Όπως και στην προγραμματική περίοδο 2000-2006, όπου διατέθηκαν για έργα και δράσεις διαχείρισης στερεών αποβλήτων κοινοτικοί και εθνικοί πόροι της τάξης των 700 M€, το ΕΣΠΑ 2007-2013 θα συνεισφέρει σε σημαντικό βαθμό στην αντιμετώπιση των υποχρεώσεων της χώρας, με βάση το σχετικό προγραμματισμό κατά την κατάρτιση των Επιχειρησιακών Προγραμμάτων της περιόδου αυτής.
      Για την περίοδο 2007-2013, προβλέπεται η διάθεση από το Ευρωπαϊκό Ταμείο Περιφερειακής Ανάπτυξης (ΕΤΠΑ) και το Ταμείο Συνοχής δημόσιων πιστώσεων της τάξης των 590 M€, που θα κατευθυνθούν προς:'
      - την εξάλειψη της ανεξέλεγκτης διάθεσης στερεών αποβλήτων και αποκατάσταση του συνόλου των Χώρων Ανεξέλεγκτης Διάθεσης Απορριμμάτων, μετά την εξεύρεση οριστικής λύσης για την εξυπηρέτηση των αντίστοιχων ΟΤΑ,
      - την ολοκλήρωση των υποδομών διάθεσης και μεταφόρτωσης που έχουν ληφθεί υπόψη ως βραχυπρόθεσμος προγραμματισμός στους Περιφερειακούς Σχεδιασμούς,
      - την ολοκλήρωση των συγχρηματοδοτούμενων από το Ταμείο Συνοχής και Γ΄ ΚΠΣ έργων, που συνεχίζονται και στη νέα προγραμματική περίοδο,
      - τη δημιουργία των κατ' ελάχιστον απαιτούμενων εγκαταστάσεων για την επεξεργασία αποβλήτων και την εκτροπή βιοαποδομήσιμων αποβλήτων από τους χώρους ταφής σύμφωνα με τις απαιτήσεις της Οδηγίας 99/31/ΕΚ (μετατροπή ΧΥΤΑ σε ΧYTΥ).
      Παράλληλα με το ΕΣΠΑ θα λειτουργήσουν αθροιστικά και άλλες χρηματοδοτικές πηγές προκειμένου να ενεργοποιηθεί το σύνολο των διαθέσιμων χρηματοδοτικών εργαλείων, όπως οι Συμπράξεις Δημοσίου Ιδιωτικού Τομέα, που εφαρμόζονται ήδη για την υλοποίηση των έργων επεξεργασίας απορριμμάτων της Περιφέρειας Δυτικής Μακεδονίας και του Νομού Θεσσαλονίκης.
      Οι ενέργειες και ο προγραμματισμός της Διυπουργικής Επιτροπής, που παρουσιάσθηκαν πρόσφατα στους αρμόδιους εκπροσώπους της Ευρωπαϊκής Επιτροπής, επιτρέπουν αισιοδοξία ως προς τη διαπραγμάτευση του ενδεχόμενου μη επιβολής προστίμου, λόγω της σημαντικής προόδου που έχει σημειωθεί σε σχέση με τους Χώρους Ανεξέλεγκτης Διάθεσης Απορριμμάτων της δεδικασμένης στο Δικαστήριο Ευρωπαϊκών Κοινοτήτων υπόθεσης κατά της Ελλάδας, η πλειοψηφία των οποίων έχει πλέον αποκατασταθεί.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      2. Στην με αριθμό 83/9-7-2008 ερώτηση της Βουλευτού κ. Άννας Διαμαντοπούλου δόθηκε με το υπ’ αριθμ. 91738/ΙΗ/24-7-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 83/9-7-2008, την οποία κατέθεσε η Βουλευτής κ. Άννα Διαμαντοπούλου, σχετικά με την οργάνωση Προσχολικής Αγωγής στο Ν. Σάμου, σας γνωρίζουμε τα ακόλουθα:
      Ι. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτηρίων στα αντίστοιχα ΠΕΠ (Γ΄ ΚΠΣ).
      Το ΥΠΕΠΘ σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Η τακτική επιχορήγηση της Ν.Α. Σάμου στο πλαίσιο της ΣΑΕ 047 για το έτος 2007 ανήλθε στο ποσό των 470.468,71 ευρώ. Ως προκαταβολή της τακτικής επιχορήγησης έτους 2008 της ίδιας ΣΑΕ ενεκρίθη το ποσό των 200.000,00 ευρώ.
      Αντίστοιχα, σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτηρίων προβαίνει το Υπουργείο Εσωτερικών.
      ΙΙ. Η Διεύθυνση Α/θμιας Εκπ/σης Σάμου με το αρ. πρωτ. Φ.20/1953/15-7-2008 έγγραφό της, μας πληροφόρησε τα ακόλουθα:
      «α. Στο Νομό Σάμου δε λειτουργούν ιδιωτικά Νηπιαγωγεία.
      β. Όλα τα εγγεγραμμένα προς φοίτηση νήπια, φοίτησαν κανονικά στα Νηπιαγωγεία αρμοδιότητας της παραπάνω Δ/νσης Π.Ε, κατά το σχολικό έτος 2007-2008.
      γ. Με τη με αριθμ. 86074/Δ4/1-8-2007 ΥΑ (ΦΕΚ 1452/2007, τ.Β'), λειτούργησε παράρτημα Νηπιαγωγείου στο απομακρυσμένο και δυσπρόσιτο Δ.Δ Καρκιναγρίου του δήμου Ραχών Ικαρίας για να φοιτήσουν- όπως και φοίτησαν- απρόσκοπτα με την έναρξη μέχρι και τη λήξη του διδακτικού έτους 2007-2008 τα τέσσερα νήπια και τα τέσσερα προνήπια που κατοικούν μόνιμα εκεί, χωρίς τον κίνδυνο της καθημερινής μεταφοράς τους σε πλησιέστερο Νηπιαγωγείο.
      δ. Για το σχολικό έτος 2008-2009:
      - Έχουν εγγραφεί για φοίτηση στα Νηπιαγωγεία του Νομού Σάμου 385 νήπια και 170 προνήπια, σύμφωνα με τα στοιχεία εγγραφών του lουνίου 2008.
      - Έχουν ικανοποιηθεί όλες οι αιτήσεις εγγραφής των νηπίων πρώτης ηλικίας.
      - Υπάρχει πρόβλεψη, σύμφωνα με τον προγραμματισμό της Δ/νσης Π.Ε Σάμου, να ικανοποιηθούν και περαιτέρω εγγραφές το Σεπτέμβριο του 2008.
      - Ο μαθητικός πληθυσμός θα φοιτήσει κανονικά σε αίθουσες διδασκαλίας των Νηπιαγωγείων μας, τα οποία κρίνονται, διδακτηριακά, επαρκή».
      Επισημαίνεται ότι με τις διατάξεις του Ν. 3518/06 (ΦΕΚ 272/τ.Α') που ψηφίστηκε από την Κυβέρνηση Καραμανλή, καθιερώθηκε η υποχρεωτική φοίτηση στην Προσχολική Αγωγή των νηπίων ηλικίας πέντε ετών.
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»
      3. Στην με αριθμό 272/9-7-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β13-493/28-7-2008 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Στρατάκης, με θέμα «Σημαντική απόκλιση στις τιμές παραγωγού και καταναλωτή», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης, σας γνωστοποιούμε ότι το Υπουργείο Ανάπτυξης δίνει μια καθημερινή μάχη για την εύρυθμη λειτουργία της αγοράς και την προστασία της αγοραστικής δύναμης του καταναλωτή. Καταβάλλει, όμως, προσπάθεια κάτω από εξαιρετικά αντίξοες διεθνείς συνθήκες. Αξίζει να σημειωθεί διεθνείς τιμές πετρελαίου από 26 δολάρια το βαρέλι το 2004 ανήλθαν στα 60 περίπου δολάρια το βαρέλι στις αρχές του 2007 για να παγιωθούν σε ύψος άνω των 140 δολαρίων το βαρέλι από τον Ιούνιο του 2008.
      Την ίδια στιγμή τα παγκόσμια αποθέματα σε σιτάρι βρίσκονται στο χαμηλότερο επίπεδο των τελευταίων 30 χρόνων εξαιτίας τόσο σοβαρών προβλημάτων, που προκαλούν οι καιρικές συνθήκες στις παραγωγές χώρες, η έκρηξη της ζήτησης από τις ταχέως αναπτυσσόμενες χώρες και η ζήτηση για παραγωγή βιοκαυσίμων, ενώ οι τιμές των δημητριακών για πρώτη φορά στην ιστορία κάνουν ένα τέτοιο άλμα τιμών. Αυξητικές τάσεις καταγράφονται διεθνώς και στις τιμές του βαμβακιού, των σπορέλαιων, των γαλακτοκομικών, των ψαριών, των οσπρίων, των λαχανικών, των φρούτων και άλλων προϊόντων λόγω της αύξησης της ζήτησής τους σε διεθνές επίπεδο.
      Οι παγκόσμιες τιμές τροφίμων αυξήθηκαν κατά 35% από τον Φεβρουάριο του 2007 ως τον Ιανουάριο του 2008, ενώ από το 2002 έως το 2007, μέσα σε πέντε χρόνια, είχαν αυξηθεί κατά 30%. Η αύξηση δηλαδή του τελευταίου χρόνου είναι μεγαλύτερη από την αύξηση της πενταετίας. Παράλληλα, η ζήτηση στις αναπτυσσόμενες χώρες, τόσο για τρόφιμα, όσο και για πρώτες ύλες εκτινάσσεται με αποτέλεσμα να εκτοξεύονται οι τιμές προς τα πάνω.
      Το Υπουργείο Ανάπτυξης εξήγγειλε το Φεβρουάριο μια ολοκληρωμένη δέσμη 41 μέτρων και δράσεων, προκειμένου ο Έλληνας καταναλωτής - και ιδιαίτερα αυτός που ανήκει στα ασθενέστερα οικονομικά στρώματα - να μπορεί να απολαμβάνει προϊόντα και υπηρεσίες, με το μέγιστο δυνατό επίπεδο ποιότητας και ασφάλειας σε προσιτές τιμές. Όλα τα μέτρα - και τα 41 - εφαρμόζονται στο ακέραιο.
      	Σημειώνεται χαρακτηριστικά:
      	- Σε συνεργασία με το Υπουργείο Αγροτικής Ανάπτυξης & Τροφίμων (ΥΠΑΑΤ) καταργήσαμε τις υποσυσκευασίες εισαγομένων προϊόντων βάζοντας φραγμό στις ελληνοποιήσεις.
      - Υποχρεώνουμε τους εισαγωγείς να αναγράφουν στα προϊόντα τη χώρα προέλευσης, το χρόνο παραγωγής και εισαγωγής.
      - Εφαρμόσαμε το νόμο για πωλήσεις αγροτικών προϊόντων σε λιανοπωλητές, μόνο μέσα από τις Κεντρικές Αγορές, για τον πλήρη έλεγχο της διακίνησης των προϊόντων.
      -  Αναρτήσαμε τιμοκαταλόγους χονδρικής στις Κεντρικές Αγορές και παράλληλα δημοσιοποιούμε τις τιμές σε όλα τα ΜΜΕ.
      - Ποινικοποιήσαμε την άρνηση προσκόμισης κοστολογικών στοιχείων.
      - Με το ΥΠΑΑΤ θεσμοθετήσαμε Μητρώο Παραγωγών, για να ξέρουμε ποιος παράγει, τι παράγει, πού τα παράγει, πόσο χρόνο παράγει, τι ποσότητα παραγωγής έχει.
       - Με το Ν/Σ, επίσης, που ψηφίστηκε πρόσφατα στη Βουλή αυστηροποιούνται, δραστικά, οι κυρώσεις στους παραβάτες.
      - Σε συνεργασία με το ΥΠΟΙΟ καθιερώνεται η εφαρμογή του μέτρου της καθιέρωσης της δίγραμμης επιταγής για εμπορική συναλλαγή άνω των 1.000 ευρώ μεταξύ παραγωγών και εμπόρων για οπωροκηπευτικά και κρέατα. Στο τιμολόγιο θα υπάρχει αναγραφή του σχετικού αριθμού της επιταγής στην οποία αφορά η συναλλαγή. Στόχος είναι ο έλεγχος για πλασματικές τιμές πώλησης αγαθών και η συνακόλουθη αύξηση κόστους και τιμών.
      Επισημαίνεται ότι ο Υπουργός Ανάπτυξης κ. Χρήστος Φώλιας, ο Υφυπουργός Ανάπτυξης κ. Γεώργιος Βλάχος, ο Γενικός Γραμματέας του Υπουργείου Ανάπτυξης Κ. Κωνσταντίνος Μουσουρούλης, ο Γενικός Γραμματέας Εμπορίου κ. Δημήτρης Σκιαδάς και ο Γενικός Γραμματέας Καταναλωτή κ. Γιάννης Οικονόμου, στις 26 Ιουνίου 2008, ανακοίνωσαν την εφαρμογή δύο νέων μέτρων από τη δέσμη 41 μέτρων για την καταπολέμηση της ακρίβειας.
      - Λειτουργία Παρατηρητηρίου Τιμών Καυσίμων σε συνάρτηση με τις αντίστοιχες διεθνείς τιμές. Δημιουργείται σύστημα παρακολούθησης τιμών καυσίμων ως εργαλείο έρευνας αγοράς. Οι τιμές θα προέρχονται από τα πρατήρια καυσίμων όλης της χώρας. Θα υπάρχουν δικλείδες ασφαλείας σχετικά με την ακρίβεια των καταχωρημένων στοιχείων.
      - Δημιουργία Ενιαίου Φορέα Ελεγκτικού Έργου. Έχει καταρτιστεί νομοσχέδιο που προωθείται προς κατάθεση στη Βουλή εντός των επομένων ημερών με το οποίο οι υφιστάμενες ελεγκτικές υπηρεσίες της ΓΓΕ αναδιαρθρώνονται σε μια νέα Υπηρεσία Εποπτείας Αγοράς με ελεγκτικές, τιμοληπτικές και κοστολογικές αρμοδιότητες. Οι δυνατότητες ελέγχου της Υπηρεσίας θα είναι διευρυμένες και θα προσιδιάζουν με αυτές της ΥΠΕΕ (πρώην ΣΔΟΕ). Η Υπηρεσία θα στελεχωθεί με εξειδικευμένο προσωπικό για την καλύτερη εκτέλεση του έργου της.
      Με τις από 11-6-2008 και 22-7-2008 εντολές του Υφυπουργού Ανάπτυξης κ. Γιώργου Βλάχου αφαιρείται για δύο μήνες η άδεια λειτουργίας 9 επιχειρήσεων, γιατί κατά παράβαση της Υπουργικής Απόφασης Α2-4967/4-12-2007 προχωρούσαν, εκτός των ορίων του Οργανισμού Κεντρικής Αγοράς Αθηνών (και σε απόσταση μέχρι 2 χλμ. από την Κεντρική Αγορά του Ρέντη), σε χονδρικές πωλήσεις νωπών αγροτικών προϊόντων προς λιανοπωλητές. Η αφαίρεση της άδειας λειτουργίας ισχύει από 16/6/2008 και 28/7/2008 αντίστοιχα και μέχρι τη συμπλήρωση των δύο μηνών.
      Επίσης, επιβλήθηκε στις επιχειρήσεις αυτές χρηματικό πρόστιμο ύψους 5.000 ευρώ.
      Πρόκειται για τις επιχειρήσεις:
      - Δ. ΒΛΑΧΟΣ & ΣΙΑ Ε.Ε.» Αναγνωσταρά 2 Περιστέρι, (για παραβάσεις που τελέστηκαν από 25/5/2008 μέχρι 6/6/2008)
      - ΜΠΑΜΠΑΝΙΚΟΛΟΣ Π. ΔΗΜΗΤΡΙΟΣ» Φάωνος 68 Αθήνα (για παραβάσεις που τελέστηκαν από 5/2/2008 μέχρι 6/6/2008)
      - ΑΡΓΥΡΑΚΗΣ Ι. ΓΕΩΡΓΙΟΣ» Κηφισού 87 Αιγάλεω (για παραβάσεις που τελέστηκαν από 11/3/2008 μέχρι 6/6/2008)
      - ΠΑΪΚΟΣ ΣΤΕΡ. ΣΑΒΒΑΣ» Έκτορος 30 Ίλιον (για παραβάσεις που τελέστηκαν από 25/5/2008 μέχρι 6/6/2008)
      - ΗΛΙΑΔΗΣ Π.ΠΑΝΤΕΛΗΣ - ΑΝΤΙΠΡΟΣΩΠΕΙΕΣ - ΕΜΠΟΡΙΟ ΜΠΑΝΑΝΩΝ & ΣΥΝΑΦΩΝ ΕΙΔΩΝ (Θέμιδος 2 και Πύργου, Μοσχάτο)
      - ΝΙΚ. ΧΡ. ΧΡΗΣΤΑΚΕΑΣ & ΣΙΑ Ο.Ε, ΕΜΠΟΡΙΟ ΜΠΑΝΑΝΩΝ (Γ.Παπανδρέου 15, Αγ. Ιωάννης Ρέντη)
      - ΤΡΙΑΝΤΑΦΥΛΛΗΣ ΑΠΟΣΤ. ΑΛΕΞΑΝΔΡΟΣ (Πύργου 23, Μοσχάτο)
      - ΜΠΑΛΑΣΗ ΦΙΛΙΠ. ΑΛΕΞΑΝΔΡΑ (Τζών Κένεντυ 19, Καματερό)
      - ΑΛΕΞΑΝΔΡΑΤΟΥ ΜΑΡΘΑ, (Μαβίλη 10, Καματερό)
      Η εκτέλεση των αποφάσεων για την αφαίρεση των αδειών λειτουργίας ανήκει, σύμφωνα με το άρθρο 80. του ν. 3463/2006 (Α 114) Κύρωση του Κώδικα Δήμων και Κοινοτήτων» στις αρμόδιες υπηρεσίες των Δήμων, στα όρια των οποίων λειτουργούν οι συγκεκριμένες επιχειρήσεις (Δήμοι Περιστερίου, Αθηναίων, Αιγάλεω, Ιλίου, Μοσχάτου, Ρέντη και Καματερού). Οι εν λόγω Δήμοι κλήθηκαν, υπ ευθύνη τους, να υλοποιήσουν, άμεσα, τις σχετικές αποφάσεις.
      Με εντολή του Υφυπουργού Ανάπτυξης κ. Γιώργου Βλάχου, στις 28/5/2008, 29/5/2008, 23/6/2008 και 24/6/2008. η Δ/νση Τιμών Τροφίμων της Γενικής Γραμματείας Εμπορίου του Υπουργείου Ανάπτυξης διενήργησε ελέγχους σε επιχειρήσεις χονδρικής πώλησης οπωρολαχανικών, οι οποίες δραστηριοποιούνται στην περιφέρεια της Νομαρχιακής Αυτοδιοίκησης Θεσσαλονίκης. Από τους ελέγχους εντοπίστηκαν αγορανομικές και φορολογικές παραβάσεις σε 9 επιχειρήσεις.
      Οι Εκθέσεις Ελέγχου, που συντάχθηκαν, μαζί με τους σχετικούς φακέλους διαβιβάστηκαν στις αρμόδιες εισαγγελικές αρχές, καθώς και στις Νομαρχιακές Αυτοδιοικήσεις Θεσσαλονίκης, Αρκαδίας και Καβάλας για την επιβολή των προβλεπόμενων από το νόμο διοικητικών κυρώσεων (πρόστιμα, αφαίρεση αδείας).
      Πιο συγκεκριμένα οι παραβάσεις για τις οποίες διώκονται οι παραπάνω επιχειρήσεις είναι:
      - Είσπραξη ποσοστού κέρδους, μεγαλύτερου από το προβλεπόμενο από τις ισχύουσες διατάξεις (έως και 233,33%) (νόμος 1401/83)
      - Μεσολάβηση περισσότερων των δύο χονδρεμπορικών επιχειρήσεων και κατ' επέκταση είσπραξη, περισσότερων των δύο χονδρεμπορικών κερδών (κατά παράβαση του άρθρου 7 της Α.Δ. 14/89 παράγραφος 4β, γ)
      - Λειτουργία επιχειρήσεων εκτός των ορίων Κεντρικής Αγοράς Θεσσαλονίκης με διενέργεια πωλήσεων νωπών αγροτικών προϊόντων προς λιανοπωλητές και άλλους χονδρεμπόρους.
      - Έκδοση τιμολογίων με εμφανείς υποτιμολογήσεις και έκδοση ανακριβών στοιχείων (τιμολογίων) για συναλλαγές.
      Σημειώνεται ότι οι υποθέσεις που αφορούν στις εμφανείς υποτιμολογήσεις και στην έκδοση ανακριβών στοιχείων διαβιβάστηκαν στην Υπηρεσία Ειδικών Ελέγχων (ΥΠΕΕ) του Υπουργείου Οικονομίας και οικονομικών, για την επιβολή των προβλεπόμενων κυρώσεων.
      Από αγορανομικής πλευράς, στο επίπεδο παραγωγού οι τιμές πώλησης σε όλα τα αγροτικά προϊόντα διαμορφώνονται ελεύθερα.
      Ο παραγωγός αγροτικών προϊόντων διαπραγματεύεται με το εμπόριο ελεύθερα την τιμή διάθεσης των ειδών, προς επίτευξη της ικανοποιητικής γι’ αυτόν τιμής, συνεκτιμωμένων προς τούτο και των βασικών συνθηκών, που κρατούν κάθε φορά στην αγορά (προσφορά-ζήτηση-ανταγωνισμός).
      Από το 1992 και μετά, δυνάμει της Α.Δ. 16/92, οι τιμές πώλησης στο σύνολο σχεδόν των τροφίμων και ποτών διαμορφώνονται ελεύθερα, με βάση την προσφορά, ζήτηση και τους κανόνες του υγιούς ανταγωνισμού, σε όλα τα στάδια εμπορίας τους (βιομηχανία, βιοτεχνία, εισαγωγέας, χονδρέμπορος, λιανοπωλητής), με μόνη εξαίρεση τα οπωρολαχανικά και τις παιδικές τροφές, των οποίων οι τιμές τελούν ακόμα υπό το καθεστώς των ελεγχόμενων ειδών.
      Η διαμόρφωση των τελικών τιμών καταναλωτή στα αγροτικά προϊόντα συναρτάται ευθέως και με το αληθές των τιμών, που αναγράφονται στα σχετικά τιμολόγια. Κάθε ενέργεια περί αναγραφής επί των τιμολογίων ανειλικρινών τιμών, ασφαλώς και βαίνει σε βάρος του καταναλωτή.
      Ειδικά για τα βασικά είδη διατροφής που οι εμπορικές τιμές διαμορφώνονται ελεύθερα, λαμβάνονται υπόψη και ορισμένοι κοστολογικοί παράγοντες που μεσολαβούν από την παραγωγή μέχρι και τον τελικό καταναλωτή, που δε μπορούν να παραγνωριστούν (βιομηχανικά και βιοτεχνικά έξοδα, καθαρά κέρδη εργοστασίου, μεταφορικά, εκφορτωτικά, προμήθειες αντιπροσώπων, κέρδη χονδρεμπόρων, κέρδη λιανοπωλητών, ΦΠΑ κ.λπ.), ενώ για τα προϊόντα που οι τιμές ελέγχονται εφαρμόζονται οι κείμενες Αγορανομικές Διατάξεις για τον τρόπο κοστολόγησης αυτών.
      Στο πλαίσιο διασφάλισης των οικονομικών συμφερόντων της εγχώριας παραγωγής προϊόντων και της προστασίας του καταναλωτικού κοινού, βρίσκονται σε ισχύ αγορανομικά μέτρα, για την επίτευξη του παραπάνω σκοπού, προς αντιμετώπιση αθέμιτων πρακτικών του εμπορίου, όπως η. εμπορία-διάθεση εισαγόμενων προϊόντων «ως εγχώριων» ήτοι :
      Α) Κατά το άρθρο 30 (παράγρ. 7) του Αγορανομικού Κώδικα, κάθε ενέργεια περί διάθεσης εισαγόμενων ειδών «ως εγχώριων», συνιστά ποινικό αδίκημα, που τιμωρείται με φυλάκιση ή χρηματική τιμή ή και με τις δύο αυτές ποινές.
      Β) Σύμφωνα με το άρθρο 35 (παράγρ. 1) του Αγορανομικού Κώδικα, η αναγραφή επί των τιμολογίων αγοραπωλησίας της προέλευσης των ειδών είναι υποχρεωτική, διαφορετικά ο παραβάτης τιμωρείται ποινικά με φυλάκιση ή χρηματική ποινή.
      Γ) Κατά τους ορισμούς πάλι του άρθρου 38 (παράγρ. 2) του Αγορανομικού Κώδικα, επιβάλλεται η υποχρέωση όπως, επί όλων των τιμοκαταλόγων και πινακίδων αναγράφεται μεταξύ των άλλων και η προέλευση του είδους, διαφορετικά ο παραβάτης τιμωρείται με τον Αγορανομικό Κώδικα μόνο με χρηματικό πρόστιμο 350 ευρώ, αμέσως με τον έλεγχο, μέσω της Πράξης Βεβαίωσης Παράβασης.
      Από πλευράς αρμοδιότητας της διεύθυνσης Τιμών, Τροφίμων και Ποτών της Γ.Γ. Εμπορίου ισχύουν μηχανισμοί, μέσω των οποίων παρακολουθείται η διαμόρφωση και εξέλιξη των ειδών διατροφής στην εγχώρια αγορά, όπως:
      α) Η Α.Δ. 3/08, με την οποία επιβάλλεται η υποχρέωση σε βιομηχανίες, βιοτεχνίες και εισαγωγείς μεγάλης οικονομικής επιφάνειας (υψηλός κύκλος εργασιών) όπως επί εκδηλούμενης πρόθεσής τους να μεταβάλλουν τις τιμές των τροφίμων και ποτών (που απαριθμούνται σε 57 προϊόντα), ενημερώνουν απευθείας την Υπηρεσία μας 10 ημέρες τουλάχιστον, πριν τη μεταβολή αυτή, υποβάλλοντας προς τούτο τον τιμοκατάλογο με τις νέες τιμές.
      β) Η σε τακτά χρονικά διαστήματα διενέργεια τιμοληψίας σε βασικά είδη διατροφής από επιλεγμένες πηγές πληροφόρησης (Σούπερ Μάρκετ) της Πρωτεύουσας.
      γ) Ο καθημερινός αγορανομικός και τιμοληπτικός έλεγχος στις τιμές οπωρολαχανικών, που διαμορφώνονται στις Λαϊκές Αγορές της Πρωτεύουσας.
      δ) Η λειτουργία του θεσμού «ΠΑΡΑΤΗΡΗΤΗΡΙΟ ΤΙΜΩΝ», όπου καταγράφονται οι τιμές πώλησης οπωρολαχανικών, που διαμορφώνονται στις Κεντρικές Αγορές Χονδρεμπορίου και στις Λιανικές (Σούπερ Μάρκετ, Οπωροπωλεία και Λαϊκές Αγορές).
      Επιπλέον εκδόθηκε η με αριθμό 7/08 Αγορανομική Διάταξη με την οποία για προϊόντα που δεν ελέγχονται Αγορανομικά ,θεσπίζεται η υποχρέωση σε Βιομηχανίες, Βιοτεχνίες, Συνεταιριστικά εργοστάσια παραγωγών, εισαγωγείς και χονδρεμπόρους όπως:
      α) Αναγράφουν επί των τιμολογίων πώλησης τις εκπτώσεις (ποσοστιαίες ή σε αξία ή σε είδος) που χορηγούν σε πελάτες.
      β) Υποβάλλουν στο Υπουργείο Ανάπτυξης κάθε μορφής ιδιωτικές συμφωνίες που έχουν συνάψει με τους πελάτες τους αναφορικά με προωθητικές ενέργειες στα προϊόντα (όπως εκπτώσεις με πιστωτικά σημειώματα λόγω τζίρου, στόχο τζίρου κ.λπ., καθώς και άλλης μορφής οικονομικές παροχές.
      Όλα τα στοιχεία τιμών που συλλέγονται από τους παραπάνω μηχανισμούς καταγράφονται παρακολουθούνται και αξιολογούνται έτσι ώστε να υπάρχει κάθε φορά μια σαφής εικόνα σης τάσεις της αγοράς από πλευράς τιμών.
      Ο αγορανομικός έλεγχος ως προς την κανονικότητα ή μη των τιμών, υπό τη στενή του έννοια, διενεργείται μόνο στις τιμές των οπωρολαχανικών και παιδικών τροφών, επειδή τα είδη αυτά, όπως προαναφέρεται, υπάγονται στην κατηγορία «των ελεγχομένων ειδών».
      Σε όλα τα υπόλοιπα είδη τροφίμων και ποτών η κανονικότητα των τιμών συνδέεται ευθέως με το Ν. 703/77 αρμοδιότητας της Επιτροπής Ανταγωνισμού.
      Ο έλεγχος για την εφαρμογή των διατάξεων του Αγορανομικού Κώδικα και των κατ' εξουσιοδότηση αυτού ισχυουσών Αγορανομικών Διατάξεων εντάσσεται μέσα στα ημερήσια καθήκοντα των Αρχών που ασκούν αγορανομικούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών, κινούνται οι διαδικασίες εφαρμογής των νομίμων κατά των παραβατών.
      Επίσης με επιστολή προς το ΥΠΑΑΤ 24/6 ζητήσαμε τη σύσταση μια μικτής επιτροπής για τη δημιουργία νομοθετικού πλαισίου για τη λειτουργία των δημοπρατηρίων, σε μια προσπάθεια εξυγίανσης του δικτύου διανομής των οπωροκητευτικών.
      Η Δ/νση Τιμών Τροφίμων και Ποτών της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης, επί καθημερινής βάσης διενεργεί προγραμματισμένους ελέγχους στην αγορά, τόσο από αγορανομικούς ελεγκτές - υπαλλήλους μας, όσο και από υπαλλήλους που συγκροτούν τα ΚΕΛΑΥΕ και ακόμη ότι, όπου πολλές φορές απαιτείται οι έλεγχοι αυτοί πραγματοποιούνται και ημέρες αργιών (π.χ. Σάββατο )και νυκτερινές ώρες και οι υπάλληλοί μας, όπου είναι ανάγκη, μεταβαίνουν για κοστολογική έρευνα και εκτός έδρας.
      Επισημαίνουμε επίσης ότι οι Υπηρεσίες του Υπ. Ανάπτυξης σε κοινή δράση με τις κατά τόπους Δημοτικές Αστυνομίες και την ΕΛ.ΑΣ. έχουν προβεί σε πολλούς ελέγχους στο παραεμπόριο που αναπτύσσεται πλησίον των Λαϊκών Αγορών από παράνομους υπαίθριους πωλητές και κατά των παραβατών επιβάλλονται οι νόμιμες κυρώσεις (χρηματικό πρόστιμο για έλλειψη άδειας εμπορίας και κατασχέσεις εμπορευμάτων).
      Συνεπεία των ανωτέρω αυτονόητο είναι ότι όπου διαπιστώνονται παραβάσεις ασκούνται τα νόμιμα κατά των παραβατών, κατά περίπτωση, είτε με μηνυτήριες αναφορές στον Εισαγγελέα για επιβολή ποινικών κυρώσεων, είτε με παραπομπή όπου χρειάζεται των παραβάσεων στις Νομαρχίες Επιτροπές Εμπορίου κατά τον Ν. 1401/83, για επιβολή από τους Νομάρχες χρηματικής ποινής είτε με πράξεις βεβαίωσης παράβασης για καταλογισμό χρηματικών ποινών, που βεβαιώνονται αμέσως μετά τον έλεγχο.
      Επίσης σημειώνεται ότι, παρόμοιοι έλεγχοι διενεργούνται και από τις Υπηρεσίες Εμπορίου Ν.Α. Χώρας και από τα ΚΕΛΑΥΕ που έχουν συγκροτηθεί στις περιφέρειες.
      Τέλος, επισημαίνεται ότι η χρήση του όρου «αισχροκέρδεια» δεν αποτελεί θέμα, που άπτεται του Αγορανομικού Κώδικα, δεδομένου ότι σύμφωνα με τη γνωμοδότηση 16/1954 του Αντιεισαγγελέα του Αρείου Πάγου, για τα προϊόντα, που διαμορφώνουν τιμές ελεύθερες, δεν έχει εφαρμογή η διάταξη του άρθρου 405 του Ποινικού Κώδικα «περί αισχροκέρδειας» διότι πρόκειται για αδίκημα, που απαρτίζεται από τελείως διαφορετικά στοιχεία.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
    4. Στην με αριθμό 6897/22-2-2008 ερώτηση των Βουλευτών κυρίων Ιωάννη Κουτσούκου και Γεωργίου Κοντογιάννη δόθηκε με το υπ’ αριθμ. 1178/12-5-2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
    «Απαντώντας στα παραπάνω που κατέθεσαν οι Βουλευτές κύριοι Γ. Κουτσούκος, Γ. Κοντογιάννης, σας πληροφορούμε τα εξής:
    Κατ' εντολήν του Υπουργού Αγροτικής Ανάπτυξης και Τροφίμων συντάχθηκε μελέτη αποκατάστασης των πυρόπληκτων περιοχών, με προτάσεις για τον εκσυγχρονισμό των σταβλικών εγκαταστάσεων, ιδιωτικές εκτάσεις για χρήση ως βοσκοτόπων, κίνητρα για καλλιέργεια πολυετών κτηνοτροφικών φυτών κ.λπ..
    Ο χρονικός ορίζοντας χορήγησης ζωοτροφών δεν είναι δυνατόν να προσδιοριστεί επακριβώς, αφού εξαρτάται από τη δυνατότητα εξεύρεσης χονδροειδών ζωοτροφών από εναλλακτικές πηγές, όπως η αποκατάσταση των φυσικών βοσκοτόπων, η καλλιέργεια κτηνοτροφικών φυτών κ.α..
    Στο Νομό Ηλείας (περιοχή Ζαχάρως) άλλωστε, υπήρξε διανομή σπόρων για σανοδοτικά φυτά από τη Δανία (προσφορά φιλανθρωπικής οργάνωσης), τα οποία θα καλύψουν μέρος των αναγκών της κτηνοτροφίας.
    Έχει ήδη συσταθεί Ειδική Επιστημονική Επιτροπή για την επίβλεψη της εφαρμογής της μελέτης που προβλέπει αντικατάσταση των ζώων και αποκατάσταση των εγκαταστάσεων που επλήγησαν από τις πυρκαγιές. Η Επιτροπή έχει ήδη επισκεφθεί τους Νομούς Λακωνίας και Μεσσηνίας με οργάνωση ειδικού γραφείου στην κάθε Νομαρχία για εξυπηρέτηση των κτηνοτρόφων. Η Επιτροπή αυτή θα δώσει λύσεις και για τις ζωοτροφές και για τη βιολογική . κτηνοτροφία. Ανάλογες Επιτροπές έχουν συσταθεί για τη φυτική παραγωγή, τα δάση και τις υποδομές.
    Οι ζημιές που προξενήθηκαν από την πυρκαγιά που σημειώθηκε το καλοκαίρι του 2007 σε γεωργοκτηνοτροφικές εκμεταλλεύσεις του Νομού Ηλείας, εντάχθηκαν στο πρόγραμμα χορήγησης Κρατικών ενισχύσεων, αρμοδιότητας ΠΣΕΑ, το οποίο εγκρίθηκε από την Ε.Ε. στις 30-01-2008.
    Σημειώνεται ότι οι οικονομικές ενισχύσεις των προγραμμάτων ΠΣΕΑ καταβάλλονται στους ενδιαφερόμενους παραγωγούς, εφόσον εγκριθεί η πληρωμή τους από την Ε.Ε., το συντομότερο δυνατό, δεν μπορεί όμως να δοθεί συγκεκριμένο χρονοδιάγραμμα καταβολής τους, διότι μετά την έγκριση του προγράμματος, ακολουθεί έκδοση ΚΥΑ, εφαρμοστικής απόφασης, γίνονται οι εκτιμήσεις, οι εκδόσεις και κοινοποιήσεις των πορισμάτων, οι ενδεχόμενες ενστάσεις και επανεκτιμήσεις. Είναι δε γνωστό ότι στο γεωργικό τομέα δεν μπορεί να καταβληθεί κανενός είδους ενίσχυση χωρίς την πρότερη έγκριση της Επιτροπής. Αυτή τη στιγμή βρισκόμαστε σε αναμονή έκδοσης της ΚΥΑ.
    Από την παραπάνω πυρκαγιά προξενήθηκαν ζημιές σε αποθηκευμένα ,προϊόντα, φυτική παραγωγή κηπευτικών (υπαίθριων και θερμοκηπίου) ζωικό, πάγιο και φυτικό κεφάλαιο.
    Σημειώνεται ότι έχει ήδη ολοκληρωθεί η καταγραφή του παγίου κεφαλαίου, της φυτικής παραγωγής των αποθηκευμένων προϊόντων και του ζωικού κεφαλαίου. Σύντομα θα αρχίσει η κοινοποίηση των πινάκων και θα ακολουθήσει η καταβολή των ενισχύσεων το συντομότερο δυνατό.
    Επισημαίνεται ότι η αντικατάσταση του ζωικού κεφαλαίου μπορεί να γίνει με το ίδιο ζωικό είδος και με φυλές που θα ανταποκρίνονται στις κλιματολογικές ή εδαφολογικές συνθήκες της περιοχής.
    Κατά συνέπεια, το Υπουργείο Αγροτικής Ανάπτυξης και Τροφίμων έχει προ πολλού κινηθεί με συγκεκριμένες ενέργειες για την αποκατάσταση των πυρόπληκτων περιοχών και στον τομέα της κτηνοτροφίας και έχει αναπτύξει συγκεκριμένες προτάσεις αποκατάστασης, με έντονο αναπτυξιακό χαρακτήρα.
    Ο Υπουργός
    Α. ΚΟΝΤΟΣ»
	5. Στην με αριθμό 11120/23-4-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. οικ. 29869/13-5-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της υπ' αριθμ. 11120/ 23.4.2008 ερώτησης του Βουλευτή κ. Εμμανουήλ Στρατάκη, αναφορικά με τα Τοπικά Συμβούλια Νέων για τα θέματα αρμοδιότητάς μας, σας γνωρίζουμε τα εξής:
      1. Τα Τοπικά Συμβούλια Νέων, που έχουν ως στόχο την ενίσχυση της συμμετοχής των νέων στη διαχείριση τοπικών υποθέσεων που ανταποκρίνονται στα ενδιαφέροντά τους, συγκροτούνται για πρώτη φορά στη χώρα μας σε τοπικό επίπεδο μετά τις εκλογές που διεξήχθησαν το Μάρτιο και Απρίλιο του τρέχοντος έτους. Η διαδικασία συγκρότησης των οργάνων τους μετά την ανάδειξη των τακτικών και αναπληρωματικών μελών τους δεν έχει ολοκληρωθεί ακόμη σε όλους τους δήμους και κοινότητες. Τούτο δε αποτελεί προϋπόθεση για την έναρξη των διαδικασιών επιχορήγησής τους. Στον προϋπολογισμό του Υπουργείου μας, ωστόσο, τρέχοντος οικονομικού έτους, έχει προβλεφθεί σχετική πίστωση προς επιχορήγηση των ΟΤΑ με σκοπό τη χρηματοδότηση των δράσεων των Τοπικών Συμβουλίων Νέων, και ήδη σε συνεργασία με το συναρμόδιο Υπουργείο Εθνικής Παιδείας και Θρησκευμάτων έχουν δρομολογηθεί οι απαιτούμενες διαδικασίες σύνταξης της Κοινής Υπουργικής Απόφασης που προβλέπεται από τις κείμενες διατάξεις για την εν λόγω επιχορήγηση των οικείων ΟΤΑ.
      2. Μετά την ολοκλήρωση των διαδικασιών για τη συγκρότηση των Τοπικών Συμβουλίων Νέων και την έναρξη λειτουργίας τους θα δρομολογηθούν οι διαδικασίες σε συνεργασία με το Υπουργείο Εθνικής Παιδείας και Θρησκευμάτων για την έκδοση του προεδρικού διατάγματος που προβλέπεται από την κείμενη νομοθεσία για τη συγκρότηση αντίστοιχων συμβουλίων σε νομαρχιακό επίπεδο.
      3. Σε ό, τι αφορά το δικαίωμα ψήφου του Προέδρου του ΤΟΣΥΝ στις συνεδριάσεις του δημοτικού συμβουλίου, σας ενημερώνουμε ότι το δικαίωμα αυτό δεν μπορούν να το έχουν πρόσωπα που δεν έχουν τη νομιμοποίηση ολόκληρου του εκλογικού σώματος. Συνεπώς, ο Πρόεδρος του ΤΟΣΥΝ έχει το δικαίωμα μόνο γνώμης στις συνεδριάσεις του δημοτικού συμβουλίου όταν σε αυτό συζητούνται θέματα που αφορούν τους νέους της επικράτειας του οικείου δήμου.
Ο Υφυπουργός
ΑΘΑΝΑΣΙΟΣ ΝΑΚΟΣ»
	6. Στην με αριθμό 11055/22-4-2008 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 29808/14-5-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης αναφορικά με το αντικείμενο του θέματος και μετά το ανωτέρω (β) σχετικό έγγραφο της Περιφέρειας Αττικής, σας πληροφορούμε τα εξής:
      1. Το τροχαίο ατύχημα στη Λ. Μαραθώνος ουδεμία σχέση έχει με τα σχολεία του Δήμου Παλλήνης.
      2. Στα σχολεία του Δήμου Παλλήνης απασχολούνται ένας Δημοτικός Αστυνόμος, πέντε σχολικοί φύλακες, δύο σχολικοί τροχονόμοι και αναμένεται να αναλάβουν υπηρεσία δύο ακόμη Δημοτικοί Αστυνόμοι, τρεις σχολικοί φύλακες 4ωρης απασχόλησης με 18μηνη σύμβαση, ενώ αναμένονται οι απαντήσεις των Διευθυντών Πρωτοβάθμιας Εκπαίδευσης για την κάλυψη των σχολείων τους με σχολικούς τροχονόμους.
      3. Εκπονείται μελέτη από την Δ.Μ.Ε.Ο. του Υ.ΠΕ.ΧΩ.Δ.Ε. για την τοποθέτηση φωτεινών σηματοδοτών στο ύψος του 2ου Γυμνασίου και 2ου Λυκείου Παλλήνης.
      4. Ο Δήμος Παλλήνης έχει ζητήσει την κατασκευή μιας πεζογέφυρας, που να συνδέει τον Λόφο Λεβίδη με το Αθλητικό Κέντρο και μιας πεζογέφυρας στο ύψος της Λ. Μαραθώνος για την εξυπηρέτηση των μαθητών του 1ου Γυμνασίου και του 1ου Λυκείου Παλλήνης, οι οποίες δεν έχουν κατασκευασθεί μέχρι στιγμής για τεχνικούς λόγους.
      5. Παρά την απόφαση του Δημοτικού Συμβουλίου του Δήμου Παλλήνης, δεν έχει καταστεί δυνατόν μέχρι στιγμής να υλοποιηθεί ο αποκλεισμός της διερχόμενης κυκλοφορίας φορτηγών από την οδό Εθνικής Αντιστάσεως, λόγω αρνητικής απάντησης του Υ.ΠΕ.ΧΩ.Δ.Ε. Ο Δήμος Παλλήνης διερευνά την απαιτούμενη κυκλοφοριακή λύση, ώστε να αποτραπεί η διέλευση των φορτηγών από τη συγκεκριμένη οδό.
      6. Από το Δήμο Παλλήνης έχουν κατασκευασθεί πεζόδρομοι ήπιας κυκλοφορίας έμπροσθεν του 1ου, 2ου και 3ου Δημοτικού Σχολείου, ενώ κατά μήκος της οδού Λεονταρίου προς το 2ο Γυμνάσιο και το 2ο Λύκειο έχουν κατασκευασθεί πεζοδρόμια με προστατευτικά κιγκλιδώματα. Έχει επίσης κατασκευασθεί παράπλευρος δρόμος της Λ. Μαραθώνος έμπροσθεν του 1ου Γυμνασίου και 1ου Λυκείου. Σήμερα με εργολαβία που βρίσκεται σε εξέλιξη κατασκευάζονται πεζοδρόμια για την ασφαλή πρόσβαση των μαθητών από τους Οικισμούς Εργατικών Κατοικιών Ι και ΙΙ προς το 4ο Δημοτικό, το 4ο Νηπιαγωγείο, το 2ο Γυμνάσιο και το 2ο Λύκειο, καθώς επίσης έχει ολοκληρωθεί η κατασκευή πεζοδρομίων στην οδό Τρυγωνίων για την ασφαλή πρόσβαση των μαθητών της Κάντζας προς το 2ο Γυμνάσιο και το 2ο Λύκειο.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      7. Στην με αριθμό 9862/8-4-2008 ερώτηση του Βουλευτή κ. Βαίτση Αποστολάτου δόθηκε με το υπ’ αριθμ. 1945Β/2-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Για το παραπάνω θέμα σας ενημερώνουμε ότι απαγορεύεται η συγκέντρωση ή προσωρινή αποθήκευση αποβλήτων οποιουδήποτε είδους (τοξικών κα μη) σε στεγασμένους ή υπαίθριους χώρους, άνευ της σχετικής άδειας.
      Η εν λόγω άδεια προαπαιτεί την τήρηση της Περ/κης Αδειοδότησης δηλαδή της διαδικασίας Προκαταρκτικής Περιβαλλοντικής Εκτίμησης κα Αξιολόγησης και έγκρισης Περιβαλλοντικών Όρων.
      Ως εκ τούτου, ο φορέας της δραστηριότητας της αποθήκευσης των εν λόγω αποβλήτων θα πρέπει να συμμορφωθεί αμέσως με την ισχύουσα Περ/κη Νομοθεσία και να υποβάλλει σχετικό αίτημα, στην αρμόδια Δ/νση ΠΕΧΩ της Περιφέρειας Αττικής.
      Τέλος, αντίγραφο της Ερώτησης διαβιβάζεται λόγω αρμοδιοτήτων στο Υπουργείο Υγείας.
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»
      8. Στην με αριθμό 10241/11-4-2008 ερώτηση της Βουλευτού κ. Αγγελικής Γκερέκου δόθηκε με το υπ’ αριθμ. 2008Β/5-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Στο πλαίσιο των αρμοδιοτήτων του ΥΠΕΧΩΔΕ, σε συνέχεια του υπ. αρ. πρωτ. 6574Β/5-3-07 εγγράφου μας, με το οποίο εκφράσαμε τις επιφυλάξεις μας για την καταβολή παλαιών οφειλών που απορρέουν από την Προγραμματική Σύμβαση του 1995, σας ενημερώνουμε ότι το ΥΠΕΧΩΔΕ θα επανεξετάσει την συμμετοχή του σε νέα Προγραμματική Σύμβαση που θα τεθεί υπ' όψιν του.
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»
     9. Στην με αριθμό  8943/20.3.2008 ερώτηση των Βουλευτών κυρίων Εμμανουήλ Στρατάκη και Έκτορα Νασιώκα δόθηκε με το υπ’ αριθμ. 22336/9.4.2008 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της παραπάνω ερώτησης και της παραπάνω αναφοράς, που κατατέθηκαν στη Βουλή των Ελλήνων από τους Βουλευτές κ.κ. Εμμανουήλ Στρατάκη και 'Εκτορα Νασιώκα, αντιστοίχως, σημειώνονται τα ακόλουθα:
      Όπως είναι γνωστό, λόγω της αναγκαιότητας για εκσυγχρονισμό του θεσμικού πλαισίου οργάνωσης και λειτουργίας των Περιφερειών της χώρας και με στόχο το σχεδιασμό νέου θεσμικού πλαισίου για τον εκσυγχρονισμό της λειτουργίας και την ενίσχυση της Περιφέρειας ως ενιαίας αποκεντρωμένης μονάδας διοίκησης του Κράτους, έχει συσταθεί στο Υπουργείο μας Επιτροπή, με έργο την επανεξέταση των αρμοδιοτήτων και εν γένει του νομικού πλαισίου οργάνωσης και λειτουργίας των Περιφερειών. Η παραπάνω Επιτροπή, που έχει υλοποιήσει το μεγαλύτερο τμήμα του έργου της, έχει ήδη συνεργαστεί με στελέχη του Υπουργείου Αγροτικής Ανάπτυξης και Τροφίμων, οριζόμενα από τον οικείο Υπουργό, αναφορικά με την οργάνωση, τη διάρθρωση και τις αρμοδιότητες τόσο των δασικών υπηρεσιών, όσο και των υπηρεσιών γεωργικής ανάπτυξης των Περιφερειών. Ενόψει αυτού, είναι προφανές ότι η απαιτούμενη αναδιάρθρωση των δασικών υπηρεσιών των Περιφερειών ήδη έχει δρομολογηθεί.
      Στο πλαίσιο του προγραμματισμού προσλήψεων προσωπικού για το έτος 2007, αμέσως μετά την παραλαβή των αιτημάτων των Περιφερειών για πρόσληψη νέου προσωπικού, διαβιβάσαμε τους εν λόγω προγραμματισμούς προσλήψεων τόσο στη Γενική Γραμματεία Δημόσιας Διοίκησης & Ηλεκτρονικής Διακυβέρνησης, όσο και στο Γενικό Λογιστήριο του Κράτους για παροχή έγκρισης. Προσφάτως, το Γενικό Λογιστήριο του Κράτους, με το 2/76623/18.2.2008 έγγραφό του, γνωστοποίησε ότι βάσει των δυνατοτήτων του κρατικού προϋπολογισμού είναι δυνατή η πρόσληψη μέχρι διακοσίων (200) υπαλλήλων, συνολικά, για τις Περιφέρειες, που αιτήθηκαν την πρόσληψη προσωπικού. Διευκρινίζεται, δε, ότι προωθούνται με ταχείς ρυθμούς οι περαιτέρω απαιτούμενες διαδικασίες, ώστε να επιτευχθεί η πρόσληψη του προσωπικού αυτού το συντομότερο δυνατόν. Επιπλέον, οι Περιφέρειες έχουν προβεί σε ανακοινώσεις για την κάλυψη θέσεων διαφόρων ειδικοτήτων, μέσω μετατάξεων, σύμφωνα με τις σχετικές ρυθμίσεις του νέου Κώδικα Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. και εκτιμάται ότι με τον τρόπο αυτό θα καλυφθούν και ορισμένα κενά των οικείων δασικών υπηρεσιών.
      Όσον αφορά στο αίτημα για υπαγωγή των δασικών υπηρεσιών των Περιφερειών στο Υπουργείο Αγροτικής Ανάπτυξης και Τροφίμων, επισημειώνεται ότι σύμφωνα με το Σύνταγμα της χώρας, η διοίκηση του Κράτους οργανώνεται με βάση το αποκεντρωτικό σύστημα. Τα περιφερειακά όργανα του Κράτους έχουν γενική αποφασιστική αρμοδιότητα για τις υποθέσεις της περιφέρειάς τους, ενώ τα κεντρικά όργανα του Κράτους, εκτός από ειδικές αρμοδιότητες, έχουν τη γενική κατεύθυνση, το συντονισμό και τον έλεγχο νομιμότητας των πράξεων των περιφερειακών οργάνων Στο πλαίσιο, λοιπόν, της νέας αυτής αντίληψης για την κρατική οργάνωση και το ρόλο του Κράτους στα επιμέρους επίπεδα, καθώς και της στρατηγικής επιλογής για ενίσχυση του επιτελικού ρόλου της κεντρικής διοίκησης και της διοικητικής αποκέντρωσης, θεσπίστηκε η Περιφέρεια ως ενιαία αποκεντρωμένη μονάδα διοίκησης του Κράτους, με δικό της προσωπικό και αποφασιστική αρμοδιότητα ως προς την άσκηση όλων των εκτελεστικού χαρακτήρα κρατικών αρμοδιοτήτων, η οποία στο πλαίσιο του εθνικού σχεδιασμού προγραμματίζει και εφαρμόζει πολιτικές, που αφορούν στην οικονομική, κοινωνική και πολιτιστική της ανέλιξη. Επίσης, στο πλαίσιο αυτό, καταργήθηκαν οι διανομαρχιακές και οι περιφερειακές υπηρεσίες των Υπουργείων, καθώς επίσης και οι περιφερειακές υπηρεσίες σε επίπεδο νομού ή νομαρχίας (μεταξύ των οποίων και υπηρεσίες του Υπουργείου Αγροτικής Ανάπτυξης και Τροφίμων) και οι αρμοδιότητές τους μεταβιβάστηκαν στις υπηρεσίες των Περιφερειών. Ενόψει, λοιπόν, των προαναφερθέντων, το αίτημα για υπαγωγή των δασικών υπηρεσιών των Περιφερειών στο Υπουργείο Αγροτικής Ανάπτυξης και Τροφίμων αφενός μεν, κατά τη γνώμη μας, δεν συμπλέει με την προμνημονευθείσα συνταγματική επιταγή, αφετέρου δε θα συντείνει στη δημιουργία ενός πλέγματος περιφερειακών κρατικών υπηρεσιών, παράλληλο με τη θεσμοθετημένη Περιφέρεια και θα συμβάλλει στη διαμόρφωση της λειτουργίας δύο παράλληλων κρατικών σχηματισμών σε περιφερειακό επίπεδο. Αποτέλεσμα αυτού θα είναι η εμφάνιση μιας εικόνας διττής οργανωτικής περιφερειακής διάρθρωσης και επακόλουθο η διάσπαση της ενιαίας εφαρμογής και συντονισμού της κρατικής περιφερειακής πολιτικής.
      Η Ελληνική Αγροφυλακή αποτελεί νεοσύστατη αυτοτελή υπηρεσία του Υπουργείου μας. Σύμφωνα με το ν.3585/2007 η τοπική της αρμοδιότητα εκτείνεται σε όλη την Επικράτεια, εκτός από τους χώρους για τους οποίους ειδικές διατάξεις προβλέπουν αρμοδιότητα άλλων υπηρεσιών ή αρχών, ενώ καθορίζονται σαφώς η αποστολή και οι αρμοδιότητές της, που αφορούν στην αγροτική ασφάλεια, αλλά και στην προστασία του αγροτικού περιβάλλοντος γενικότερα, μέσω της συντονισμένης επιτόπιας δράσης του προσωπικού της. Επί των δασικών εκτάσεων, σύμφωνα με το άρθρο 2 του παραπάνω νόμου, η Ελληνική Αγροφυλακή δεν έχει αρμοδιότητα. Το Σώμα της Αγροφυλακής λειτουργεί αυτοτελώς, με δικούς του οργανικούς νόμους και κανονισμούς και δεν τίθεται ζήτημα επανεξέτασης της λειτουργίας του και πολύ δε περισσότερο ένταξής του σε «νέα Δασική Υπηρεσία».
      Κατά τα λοιπά αρμόδια να απαντήσουν είναι τα συνερωτώμενα Υπουργεία.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
     10. Στην με αριθμό 8912/20.3.2008 ερώτηση των Βουλευτών κυρίων Ηλία Πολατίδη, Αστέριου Ροντούλη και Βαΐτση Αποστολάτου δόθηκε με το υπ’ αριθμ. Φ.041.2/ΑΣ279/9.4.2008 έγγραφο από τον Υφυπουργό Εξωτερικών η ακόλουθη απάντηση:
      «Σε απάντηση της εν θέματι ερώτησης, και κατά λόγο αρμοδιότητας του Υπουργείου Εξωτερικών, σας γνωρίζουμε τα ακόλουθα:
      Το ζήτημα των κατά καιρούς εμφανιζόμενων σχεδίων για τη δημιουργία πυρηνικών σταθμών για την παραγωγή ηλεκτρικής ενέργειας σε χώρες της περιοχής μας παρακολουθείται από τη χώρα μας και σε επίπεδο Ευρωπαϊκής Ένωσης. Καίτοι η επιλογή ενεργειακών πηγών εμπίπτει στην εθνική αρμοδιότητα κυρίαρχων κρατών, υπάρχουν δεσμεύσεις οι οποίες απορρέουν από το κοινοτικό κεκτημένο στους τομείς ενέργειας και περιβάλλοντος, σχετικά με την πρότερη διαβούλευση των γειτονικών χωρών επί του θέματος και την τήρηση αυστηρών κανόνων για τη διασφάλιση υψηλού επιπέδου ασφαλείας, τις οποίες τα κράτη-μέλη οφείλουν να εφαρμόζουν. Αυτές οι δεσμεύσεις αφορούν και στις υποψήφιες χώρες, στο βαθμό που αυτές υποχρεούνται να ευθυγραμμιστούν σταδιακά με το κοινοτικό κεκτημένο
      Πέραν του ισχύοντος διεθνούς θεσμικού πλαισίου (Σύμβαση τις Διασυνοριακές Περιβαλλοντικές Επιπτώσεις - ESPOO, Σύμβαση για την Πυρηνική Ασφάλεια), το πλέγμα των σχέσεων των χωρών της περιοχής με την Ε.Ε. προσφέρει μια σειρά από μέσα για τον έλεγχο της συμπεριφοράς της χώρας στον τομέα της πυρηνικής ασφάλειας. Είτε ως μέλη της Ε.Ε., είτε ως υποψήφια και δυνάμει υποψήφια μέλη, οι χώρες της Νοτιοανατολικής Ευρώπης είναι υποχρεωμένες να ακολουθούν αυστηρές προδιαγραφές ασφαλείας, επί των οποίων οφείλουν να ενημερώνουν τα κράτη-μέλη.
      Οι Συμφωνίες Σταθεροποίησης και Σύνδεσης των χωρών των Δυτικών Βαλκανίων με την Ε.Ε., που έχουν υπογραφεί ή αναμένεται να υπογραφούν, προβλέπουν ότι η συνεργασία με την Ε.Ε. θα επικεντρωθεί, μεταξύ άλλων, και σε θέματα πυρηνικής ασφάλειας, όπως η προστασία από τα ραδιενεργά απόβλητα και τη μόλυνση, καθώς και η πρόληψη ατυχημάτων. Οι επιδόσεις τους στον τομέα της πυρηνικής ασφάλειας αποτελούν αντικείμενο στενής παρακολούθησης από πλευράς ΕΕ και των κρατών-μελών της. Οι καθυστερήσεις κάθε χώρας να συμμορφωθεί ή τα περαιτέρω μέτρα, που πρέπει να ληφθούν ως προς αυτό, εντοπίζονται από την Ευρωπαϊκή Επιτροπή και καταγράφονται σε κείμενα, όπως οι πρόσφατες Εκθέσεις Προόδου για τις χώρες αυτές.
      Ειδικά ως προς τη Βουλγαρία, τα σχέδια για την κατασκευή πυρηνικού σταθμού στο Belene του Δούναβη είναι γνωστά, ήδη, από τις αρχές της προηγούμενης δεκαετίας. Η Βουλγαρία, ως μέλος της Ευρωπαϊκής Ένωσης, πρέπει να εξασφαλίζει βασικές προϋποθέσεις σε θέματα πυρηνικής ασφάλειας, όπως αυτές προβλέπονται από συμβατικά κείμενα της Ε.Ε.. Επιπλέον, ως συμβαλλόμενη σε διεθνείς Συμβάσεις, της η Σύμβαση ESPOO, η γειτονική χώρα είναι υποχρεωμένη να ακολουθεί αυστηρές προδιαγραφές ασφαλείας κατασκευής και λειτουργίας πυρηνικών σταθμών και να ενημερώνει συστηματικώς τα αντισυμβαλλόμενα κράτη. Το Υπουργείο Εξωτερικών θα εξακολουθήσει να παρακολουθεί εκ του σύνεγγυς την εξέλιξη του έργου, ώστε να διασφαλιστεί, ότι πληρούνται οι προβλεπόμενες τεχνικές προϋποθέσεις και κριτήρια, σε κάθε στάδιο της κατασκευής του, προκειμένου να προβούμε, εφόσον προκύψει ανάγκη, της απαραίτητες ενέργειες σε διμερές και διεθνές επίπεδο.
      Σε κάθε περίπτωση, είναι αυτονόητο ότι η Ελλάς, ως κράτος-μέλος της Ευρωπαϊκής Ένωσης και χώρα της περιοχής με ευλόγως αυξημένο ενδιαφέρον για το θέμα, επαγρυπνεί για την τήρηση όλων των αυστηρών διεθνών και ευρωπαϊκών κανόνων που δεσμεύουν της χώρες της περιοχής για την ανάπτυξη προγραμμάτων ενεργειακών πηγών, συμπεριλαμβανομένης –και της κατασκευής πυρηνικών σταθμών παραγωγής ηλεκτρικής ενέργειας, ανάπτυξη, που βεβαίως, ανήκει πρωτίστως στην αρμοδιότητα των κατά περίπτωση κυβερνήσεων.
      Ο Υφυπουργός
      ΓΙΑΝΝΗΣ ΒΑΛΗΝΑΚΗΣ»
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 144/20-10-2008 επίκαιρη ερώτηση του Βουλευτή της Νέας Δημοκρατίας κ. Γεωργίου Κοντογιάννη προς τον Υπουργό Εθνικής Παιδείας και Θρησκευμάτων, σχετικά με τη μετεστέγαση του Ειδικού Εργαστηρίου Ειδικής Επαγγελματικής Εκπαίδευσης και Κατάρτισης (Ε.Ε.Ε.Κ.) Πύργου κ.λπ.. 
      Η επίκαιρη ερώτηση του κ. Κοντογιάννη έχει ως εξής:
      «Η μετεστέγαση του Ειδικού Εργαστηρίου Ειδικής Επαγγελματικής Εκπαίδευσης και Κατάρτισης (Ε.Ε.Ε.Κ.) Πύργου είναι ένα ζήτημα που απασχολεί εδώ και καιρό την κοινωνία της Ηλείας.
      Η Μητρόπολη Ηλείας, παραχώρησε ένα οικόπεδο στην περιοχή μεταξύ Βυτιναίικων και Σκουροχωρίου, το οποίο ήδη καθαρίζεται και διαμορφώνεται από τη νομαρχία, προκειμένου να τοποθετηθούν λυόμενες αίθουσες, έτσι ώστε να μεταφερθεί εκεί το Ειδικό Εργαστήριο Ειδικής Επαγγελματικής Εκπαίδευσης και Κατάρτισης (Ε.Ε.Ε.Κ.) Πύργου. Παράλληλα, αναμένεται να αρχίσουν και οι εργασίες ανέγερσης του καινούργιου κτηρίου που θα φιλοξενήσει το Ε.Ε.Ε.Κ. Ωστόσο δεν υπάρχει σαφές χρονικό πλαίσιο έναρξης και ολοκλήρωσης του έργου.
      Στον ίδιο χώρο έχει γίνει πρόταση να λειτουργήσει και Τ.Ε.Ε. Ειδικής Αγωγής.
      Κατόπιν τούτων, ερωτάται ο αρμόδιος Υπουργός:
      1. Πότε θα ξεκινήσουν οι εργασίες για την ανέγερση του κτηρίου, που θα στεγάσει το Ειδικό Εργαστήριο Ειδικής Επαγγελματικής Εκπαίδευσης και Κατάρτισης (Ε.Ε.Ε.Κ.) Πύργου και ποιο είναι το χρονοδιάγραμμα ολοκλήρωσης του έργου;
      2. Θα γίνει τελικά Τ.Ε.Ε. Ειδικής Αγωγής στον Πύργο και αν ναι, ποιο είναι το χρονοδιάγραμμα υλοποίησης του έργου;».
      Στην επίκαιρη ερώτηση του κ. Κοντογιάννη θα απαντήσει ο Υφυπουργός Εθνικής Παιδείας και Θρησκευμάτων κ. Ταλιαδούρος.
      Κύριε Υφυπουργέ, έχετε το λόγο για τρία λεπτά.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε.
      Κύριε συνάδελφε, όπως γνωρίζετε, η πολιτική ηγεσία του Υπουργείου Παιδείας παρακολουθεί από κοντά το πρόβλημα της σχολικής στέγης στο Νομό Ηλείας. Οι επισκέψεις του Υπουργού κ. Στυλιανίδη, αλλά του συναρμόδιου Υφυπουργού κ. Λυκουρέντζου φτάνουν τις δέκα σε διάστημα ενός έτους. Γνωρίζουμε σε όλη την έκταση το ζήτημα της αλλαγής εγκατάστασης του Ε.Ε.Ε.Κ. και η συνεργασία μας με τον Ο.Σ.Κ. και την Τοπική Αυτοδιοίκηση αποσκοπεί στην εξεύρεση της καλύτερης δυνατής λύσης.
      Ειδικότερα έχουν γίνει τα εξής βήματα. Εκδόθηκε στις 29-8-2008 απόφαση του Υπουργού Εθνικής Παιδείας και Θρησκευμάτων με την οποία ανατέθηκαν στον Ο.Σ.Κ. οι διαδικασίες και ενέργειες που απαιτούνται για τη μελέτη, δημοπράτηση, κατασκευή, επίβλεψη και διαχείριση σχολικών μονάδων της επικράτειας, στις οποίες περιλαμβάνονται και το Ε.Ε.Ε.Κ. Πύργου, αλλά και το Ειδικό Τ.Ε.Ε. Πύργου.
      Δεύτερον, με το πρακτικό της αρμόδιας Επιτροπής Καταλληλότητος και Αναγκαιότητος, η οποία συγκροτήθηκε με απόφαση του Περιφερειακού Διευθυντού Πρωτοβάθμιας και Δευτεροβάθμιας Εκπαίδευσης Δυτικής Ελλάδος, κρίθηκε ομόφωνα ως αναγκαίος και κατάλληλος χώρος, έκταση οκτώ στρεμμάτων περίπου επί της δημοτικής οδού Βυτιναίικων-Σκουροχωρίου, για τη στέγαση του Ε.Ε.Ε.Κ. Πύργου και του Τ.Ε.Ε. Ειδικής Αγωγής Πύργου.
      Τρίτον, αναφορικά με την τοποθέτηση λυόμενων αιθουσών, η Νομαρχιακή Αυτοδιοίκηση Ηλείας, με έγγραφό της προς τον Ο.Σ.Κ., γνωρίζει ότι προτίθεται να μεταστεγάσει το Ε.Ε.Ε.Κ. Πύργου στο επιλεγέν από την Επιτροπή Καταλληλότητος και Αναγκαιότητος οικόπεδο, τοποθετώντας δέκα λυόμενες αίθουσες, για να καλύψει άμεσα τις ανάγκες, έως ότου κατασκευαστούν τα νέα διδακτήρια. Το σχετικό τοπογραφικό διάγραμμα βρίσκεται στον Ο.Σ.Κ. και αναμένεται η γνωμοδότησή του για την ακριβή θέση όπου θα εγκατασταθούν οι λυόμενες αίθουσες.
      Τέλος, η Διεύθυνση Προγραμματισμού του Υπουργείου Παιδείας έχει ζητήσει από τη Διεύθυνση Δευτεροβάθμιας Εκπαίδευσης Ηλείας, πρώτον, τον αριθμό των μαθητών του Ε.Ε.Ε.Κ., δεύτερον, τμήματα του Ε.Ε.Ε.Κ. και τρίτον, εξειδικεύσεις του Ε.Ε.Ε.Κ., προκειμένου να αξιοποιηθούν αυτά τα στοιχεία για τη σύνταξη κτηριολογικής μελέτης, για να προχωρήσει η διαδικασία μελέτης και κατασκευής των κτηρίων, είτε μέσω του Ο.Σ.Κ. είτε μέσω του Προγράμματος Σ.Δ.Ι.Τ., συγχρηματοδότηση, δηλαδή, δημοσίου και ιδιωτικού τομέα.
      Όταν προχωρήσει η διαδικασία για το στεγαστικό, η Διεύθυνση Δευτεροβάθμιας Εκπαίδευσης του Νομού Ηλείας θα περιλάβει στις προτάσεις της για ιδρύσεις σχολικών μονάδων ειδικής αγωγής και το Τ.Ε.Ε. Ειδικής Αγωγής, διότι μας ενδιαφέρει ιδιαίτερα η προώθηση της ειδικής αγωγής.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
      Το λόγο έχει ο ερωτών Βουλευτής κ. Κοντογιάννης.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κυρία Πρόεδρε, κύριε Υπουργέ, με ικανοποίηση ακούω ότι προχωρούν οι διαδικασίες για την κατασκευή του Ε.Ε.Ε.Ε.κ. στον Πύργο. Το έχει ανάγκη η τοπική κοινωνία. Σκεφθείτε ότι τα καταγεγραμμένα άτομα με ειδικές ανάγκες στο Νομό Ηλείας αγγίζουν το 7% του πληθυσμού.
      Καταλαβαίνετε, λοιπόν, πόση σημασία έχει αυτό για τη συγκεκριμένη περιοχή, όταν, μάλιστα, όλα αυτά τα χρόνια δεν λειτουργούσε κάποιο αντίστοιχο σχολείο. Ξεκίνησε το 2005-2006.
      Σήμερα λειτουργούν έξι τμήματα με τριάντα πέντε μαθητές καλύπτοντας τις ανάγκες ειδικής αγωγής της δευτεροβάθμιας εκπαίδευσης όλου του νομού. Μάλιστα, αναμένεται, σύμφωνα με τη δευτεροβάθμια εκπαίδευση, αύξηση στο μαθητικό δυναμικό. Εκτιμάται ότι την επόμενη δεκαετία θα λειτουργήσουν δέκα τμήματα με εξήντα μαθητές.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Ωστόσο, το κτήριο στο οποίο στεγάζεται σήμερα είναι ανεπαρκές. Διαθέτει μόνο τέσσερις αίθουσες. Ο αύλιος χώρος είναι ιδιαίτερα ανεπαρκής για τη λειτουργία του σχολείου. Δεν υπάρχει χώρος για τη λειτουργία εργαστηρίων βιολογικής καλλιέργειας που είναι απαραίτητα για το ειδικό τμήμα. Δεν υπάρχουν οι απαιτούμενες αίθουσες για ειδικό βοηθητικό προσωπικό, δηλαδή κοινωνιολόγοι, ψυχολόγοι. Στον προαύλιο χώρο, δεν μπορούν να τοποθετηθούν επιπλέον αίθουσες, όπως οι λυόμενες αίθουσες, όπως έχουμε πει. Και βέβαια είναι αναγκαίο και χρειάζεται πρόσθετο εκπαιδευτικό προσωπικό.
      Εγώ θέλω να ευχαριστήσω και εσάς για το ιδιαίτερο ενδιαφέρον που δείχνετε, αλλά και τη Μητρόπολη Ηλείας για την παραχώρηση που έχει κάνει. Είναι σημαντικό για μας να δείχνουμε ιδιαίτερο ενδιαφέρον γι’ αυτά τα άτομα με ειδικές ανάγκες και στόχος μας πρέπει να είναι να τους δώσουμε τα εφόδια για να μπορέσουν να επιβιώσουν, κύριε Υπουργέ, ακόμα και όταν οι γονείς θα φύγουν απ’ αυτήν τη ζωή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Γι’ αυτόν ακριβώς το λόγο είναι αναγκαία η λειτουργία και του Τ.Ε.Ε.. Και όχι μόνο αυτό, αλλά να επεκταθεί και ο χρόνος που μπορούν να φοιτήσουν τα παιδιά, δηλαδή να μην είναι μόνο μέχρι είκοσι δύο ετών, αλλά να πάει παραπάνω, λαμβάνοντας υπ' όψιν περιπτώσεις όπως αυτή της Ηλείας που συζητούμε, καθώς μέχρι πρόσφατα δεν υπήρχε τέτοιο σχολείο.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, έχετε το λόγο για να δευτερολογήσετε.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ πολύ.
      Θα ήθελα να πω ότι το ενδιαφέρον του Υπουργείου Παιδείας εστιάζεται και στα θέματα και τα προβλήματα που αντιμετωπίζουν τα άτομα με ειδικές ανάγκες, όπως το 7% που είπατε πριν στο νομό σας και παράλληλα στηρίζει και τη δημιουργία νέων κτηρίων σ’ όλη την Ελλάδα. Και γι’ αυτό επιχορηγεί τις Νομαρχιακές Αυτοδιοικήσεις, προκειμένου να προχωρούν σε αγορές οικοπέδων, σε μελέτες ή σε κατασκευές κτηρίων.
      Θα ήθελα να πω ότι την τετραετία 2005-2008, για το Νομό Ηλείας διατέθηκε ένα σημαντικό ποσό στη νομαρχία για την κατασκευή κτηρίων ή αγορά οικοπέδων. Ειδικότερα, το 2005 διατέθηκαν 800.000 ευρώ, το 2006 διατέθηκαν 800.000 ευρώ , το 2007 διατέθηκε 1.540.000 ευρώ και το 2008 η πρώτη δόση που δόθηκε ήταν 350.000 ευρώ και η δεύτερη δόση ήταν 450.000 ευρώ. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      Και υπογράφεται εντός των ημερών μεταβίβαση πίστωσης άλλων 600.000 ευρώ προς τη Νομαρχιακή Αυτοδιοίκηση Ηλείας, προκειμένου να μπορεί να έχει την οικονομική δυνατότητα να προβαίνει σε αγορές ή σε κατασκευές κτηρίων. 
      Στο πλαίσιο των χρηματοοικονομικών δυνατοτήτων του Προγράμματος Δημοσίων Επενδύσεων για το 2008, θα φροντίσουμε να εξελιχθεί η πορεία ομαλά για τη σχολική στέγη στη Νομαρχιακή Αυτοδιοίκηση. Και όπως γνωρίζετε και μετά το πλήγμα του ισχυρού σεισμού, μπορέσαμε και σε σύντομο διάστημα και κατασκευάστηκαν ασφαλείς αίθουσες διδασκαλίας σε περίπου εκατό σχολεία του Νομού Ηλείας. Έτσι πετύχαμε σε συνεργασία με τη Νομαρχιακή και Τοπική Αυτοδιοίκηση, να ξεκινήσουν ομαλά όλα τα σχολεία στο Νομό Ηλείας. 
      Μ’ αυτό το πνεύμα και μ’ αυτήν την προσπάθεια, εντάσσεται και το Ειδικό Σχολείο και το Τ.Ε.Ε. Ειδικής Αγωγής, προκειμένου σύντομα να υπάρξει η χρηματοδότηση, η ολοκλήρωση των κτηριολογικών μελετών και να προχωρήσει η ανέγερση αυτού του νέου κτηρίου στο οικόπεδο, το οποίο κρίθηκε κατάλληλο.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Θα συζητήσουμε την τρίτη με αριθμό 163/20-10-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Κωνσταντίνου Αλυσανδράκη προς τον Υπουργό Εσωτερικών, σχετικά με την απομάκρυνση των αστυνομικών δυνάμεων από την περιοχή του Ελληνικού Ιωαννίνων, τη διακοπή των εργασιών κατασκευής Χ.Υ.Τ.Α. κ.λπ..
      Η επίκαιρη ερώτηση του κ. Αλυσανδράκη έχει ως εξής:
      «Το πρωί της 15ης Οκτωβρίου 2008 πολυάριθμες αστυνομικές δυνάμεις, εκτελεώντας προφανώς κυβερνητικές εντολές και επιδεικνύοντας πυγμή και αποφασιστικότητα στην εφαρμογή αντιλαϊκών αποφάσεων, επετέθησαν σε κατοίκους του Ελληνικού Ιωαννίνων, πολλοί από τους οποίους ήταν ηλικιωμένοι και γυναίκες. Αφού τους κατατρόπωσαν χρησιμοποιώντας άφθονα επικίνδυνα χημικά και δακρυγόνα, κατόρθωσαν να εγκαταστήσουν τον εργολάβο στο χώρο του Χ.Υ.Τ.Α., λίγες εκατοντάδες μέτρα από το χωριό. Παρά την επίτευξη του στόχου, μεγάλη αστυνομική δύναμη παραμένει στην περιοχή.
	Σε μεγάλη και μαχητική διαδήλωση το απόγευμα της μεθεπόμενης ημέρας στα Γιάννενα, οι κάτοικοι του Ελληνικού απαίτησαν τη διακοπή των εργασιών για τον Χ.Υ.Τ.Α. και την απομάκρυνση της Αστυνομίας και, στη συνέχεια, προχώρησαν σε σχετικό διάβημα προς τον αστυνομικό διευθυντή Ιωαννίνων και τον γενικό αστυνομικό διευθυντή Ηπείρου. Η απάντηση που πήραν ήταν ότι οι αστυνομικές δυνάμεις θα απομακρυνθούν μεν από το χωριό, θα παραμείνουν, όμως, στην περιοχή για προστασία του εργολάβου όσο θεωρηθεί αναγκαίο.
	Ερωτάται ο κύριος Υπουργός
	1. Κατά πόσον θεωρεί ότι η επίθεση σε γέροντες και γυναίκες είναι ο ενδεδειγμένος τρόπος για την επιβολή πολιτικών αποφάσεων, όταν υπάρχουν λαϊκές αντιδράσεις, τη στιγμή μάλιστα που εκκρεμούν δικαστικές προσφυγές, ακόμα και στο Συμβούλιο της Επικρατείας;
	2. Τι μέτρα θα πάρει, για να ικανοποιήσει την απαίτηση των κατοίκων να απομακρυνθούν άμεσα οι αστυνομικές δυνάμεις από την περιοχή, να σταματήσουν οι εργασίες κατασκευής Χ.Υ.Τ.Α. στο χώρο του Ελληνικού και να αρχίσει άμεσα ουσιαστικός διάλογος για οριοθέτησή του σε κοινά αποδεκτή τοποθεσία;».
	Στην ερώτηση του κ. Αλυσανδράκη θα απαντήσει ο Υφυπουργός Εσωτερικών κ. Χηνοφώτης. 
	Έχετε το λόγο, κύριε Υφυπουργέ, για τρία λεπτά.
    	ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κυρία Πρόεδρε. 
    	Αναφορικά με την κατασκευή του έργου του Χ.Υ.Τ.Α. στη θέση Ελληνικό Ιωαννίνων, θα πρέπει να τεθούν πολύ συνοπτικά οι ορίζουσες αυτού του θέματος, δηλαδή ότι η οριστική απόφαση για τη χωροθέτηση ελήφθη τον Ιούλιο του 2005 και η δημοπράτηση του έργου έγινε τον Ιανουάριο του 2007. Η χρονική αλληλουχία έχει σημασία για τις μετέπειτα ενέργειες. 
    Για το έργο αυτό ελήφθησαν, σε εφαρμογή της θεσμοθετημένης ισχύουσας διαδικασίας, όλες οι απαιτούμενες άδειες και εγκρίσεις, ήτοι γνωμοδότηση για την προκαταρκτική περιβαλλοντική εκτίμηση και αξιολόγηση, έγκριση περιβαλλοντικών όρων, άδεια επέμβασης σε δημόσια δασική έκταση, οικοδομική άδεια κ.λπ.. 
    Ύστερα από τη δημοπράτηση, όπως προανέφερα, άρχισε η κατασκευή του έργου από τις 15 Οκτωβρίου 2008. Είναι αληθές, όπως αναφέρεται από τον ερωτώντα Βουλευτή, ότι έχουν ασκηθεί ενώπιον του Συμβουλίου της Επικρατείας από το Δήμο Κατσανοχωρίων και την Ιερά Μονή Τσούκας και από κατοίκους της περιοχής αιτήσεις ακύρωσης, οι οποίες θα εκδικαστούν, ύστερα από πολλαπλές αναβολές, στις 3 Δεκεμβρίου 2008. Είναι, όμως, αληθές ότι έχουν επίσης ασκηθεί δύο αιτήσεις αναστολής κατά της άδειας επέμβασης οικοδομικής άδειας, και της περιβαλλοντικής μελέτης, αλλά -σημειωτέον- η πρώτη έχει απορριφθεί με την 634/2007 απόφαση της Επιτροπής Αναστολών του Συμβουλίου της Επικρατείας και η δεύτερη εκκρεμεί. 
    Σ’ ό,τι αφορά την ενημέρωση και τον καλόπιστο διάλογο εκ μέρους της Περιφέρειας Ηπείρου και των άλλων αρχών, θα μπορούσα να πω ότι εξαντλήθηκαν όλα τα περιθώρια με διανομή φυλλαδίων, άλλο ενημερωτικό υλικό, χρησιμοποίηση των μέσων μαζικής ενημέρωσης, τις αλλεπάλληλες συζητήσεις στην Τοπική Ένωση Δήμων και Κοινοτήτων του Νομού Ιωαννίνων, το νομαρχιακό συμβούλιο, την παρουσίαση της μελέτης στο Τεχνικό Επιμελητήριο κ.λπ..
    Ως προς το θέμα της επέμβασης της αστυνομικής δύναμης που αναφέρατε, στις 15 Οκτωβρίου, ημέρα ενάρξεως των εργασιών, σύμφωνα με τη δημοπράτηση η οποία έγινε παρουσία της αστυνομίας προς εξασφάλιση αποφυγής επεισοδίων μεταξύ πολιτών, των αντιδρώντων αφ’ ενός και των υπολοίπων οι οποίοι ως μέλη της εταιρείας του εργολάβου θα πήγαιναν να εγκαταστήσουν το έργο και αφ’ ετέρου προς εξασφάλιση του δημοσίου συμφέροντος, ήταν απαραίτητη η παρουσία της αστυνομίας όπως παράλληλα και του εισαγγελέως της περιοχής. 
    Μετά τις διαβουλεύσεις που έγιναν με την επιτροπή αγώνα κατά της κατασκευής του Χ.Υ.Τ.Α., οι οποίες, βέβαια, δεν ευοδώθηκαν, αποφασίστηκε και από τον εισαγγελέα και από τον τοπικό αστυνομικό διοικητή να προχωρήσουν, προκειμένου να γίνει η εγκατάσταση. 
    Εδώ θα ήθελα να επισημάνω, κύριε Αλυσανδράκη, επειδή ξέρω -μάλλον όχι ξέρω, αλλά εξ όσων έχω ενημερωθεί - ότι ήσασταν στην περιοχή εκείνη την ημέρα, ότι δεν επετέθησαν οι αστυνομικές δυνάμεις προς τους κατοίκους. Υπήρχε μια άλλη μερίδα πολιτών, οι οποίοι είμαι βέβαιος ότι δεν είχαν καμμία σχέση με το Κομμουνιστικό Κόμμα Ελλάδος ή τους άλλους αντιδρώντες, οι οποίοι επετέθησαν εναντίον των αστυνομικών δυνάμεων. 
      Και στην περιοχή μετέπειτα βρέθηκαν βόμβες μολότοφ, δοχεία βενζίνης, διάφοροι άλλοι μηχανισμοί, καθώς επίσης κράνη και σιδερολοστοί. Όλα αυτά εξετάζονται στα πλαίσια μιας προανάκρισης η οποία ήδη διενεργείται. 
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Το λόγο έχει ο ερωτών Βουλευτής κ. Αλυσανδράκης.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κυρία Πρόεδρε, κύριε Υπουργέ, κυρίες και κύριοι συνάδελφοι, εάν, πράγματι, είχε γίνει μια σοβαρή μελέτη για το Χ.Υ.Τ.Α. -σε παρένθεση το πρόβλημα είναι υπαρκτό και έπρεπε να είχε λυθεί εδώ και δεκαπέντε χρόνια και εδώ έχουν ευθύνες και οι κυβερνήσεις οι δικές σας και οι κυβερνήσεις του ΠΑ.ΣΟ.Κ. που προηγήθηκαν- δεν θα κυκλοφορούσε από περιοχή σε περιοχή ο Χ.Υ.Τ.Α. σαν το φούρνο του Χότζα. Έχει αλλάξει ήδη τρεις τοποθεσίες.
      Η προσφυγή όπως είπατε και σεις εκδικάζεται στις αρχές Δεκεμβρίου. Τι θα έβλαπτε να περιμένει η Κυβέρνηση την εκδίκαση της προσφυγής και τη λήψη απόφασης; 
      Είναι ένα πολύ χαρακτηριστικό παράδειγμα αυτό που συζητάμε, της αρχής ότι όπου δεν πίπτει λόγος πίπτει ράβδος. Και, πράγματι, η Κυβέρνηση εξάντλησε τις δυνατότητες να παραπλανήσει τους κατοίκους ότι η μετακίνηση του προβλήματος από το ένα μέρος του Νομού Ιωαννίνων στο άλλο είναι προς όφελός τους και τότε χρησιμοποίησε τις  δυνάμεις καταστολής. 
      Πραγματικά, κύριε Υπουργέ, μου κάνει εντύπωση το ότι είπατε ότι δεν επιτέθηκαν οι αστυνομικοί, τη στιγμή που χρησιμοποιήθηκαν άφθονα δακρυγόνα για να διαλυθούν οι κάτοικοι, έτσι ώστε να περάσει ο εργολάβος, ο οποίος σημειωτέον με τα μηχανήματά του, έκανε αρκετή ζημιά σε ιδιοκτησίες  γύρω από την περιοχή. 
      Καταλαβαίνω επίσης, κύριε Υπουργέ, ότι δεν υπάρχει καμμία πρόθεση από τη μεριά της Κυβέρνησης να δείξει ευαισθησία στο αίτημα των κατοίκων και να αποχωρήσουν οι αστυνομικές δυνάμεις, οι οποίες σημειωτέον εξακολουθούν να παρενοχλούν τους κατοίκους της περιοχής, όταν αυτοί βγαίνουν από το χωριό τους για να πάνε στις αγροτικές τους εργασίες. Καταλαβαίνω ότι δεν υπάρχει καμμία πρόθεση της Κυβέρνησης να αποσύρει τις αστυνομικές δυνάμεις, ώστε να μπορέσει να δοθεί μια λύση στο πρόβλημα, που κατά τη γνώμη μας πρέπει να εξεταστεί από την αρχή, διότι όπως είπα και προηγούμενα, φαίνεται ότι έχει γίνει εντελώς στραβά η προσέγγιση αυτού του προβλήματος.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Ο κ. Υφυπουργός, έχει το λόγο για δύο λεπτά. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κυρία Πρόεδρε. 
      Θα ήθελα να επαναλάβω ότι τα δακρυγόνα ερίφθησαν όταν υπέστη επίθεση η αστυνομική δύναμη. Αυτό το οποίο όμως συγκρατώ και θα το κοιτάξω, είναι αυτό που αναφέρετε, κύριε Αλυσανδράκη, την παρενόχληση των κατοίκων, που επιτρέψτε μου να έχω κάποιες επιφυλάξεις, αλλά και εν η περιπτώσει έχει συμβεί, θα αποτραπεί να συμβεί στο μέλλον, των φιλήσυχων κατοίκων οι οποίοι φεύγουν από το χωριό τους να πάνε να καλλιεργήσουν τα κτήματά τους ή έχουν άλλες δραστηριότητες κ.λπ..
      Ως προς το θέμα της κατασκευής του Χ.Υ.Τ.Α., απλά και μόνο να υπενθυμίσω ότι είναι ένα περιφερειακό επιχειρησιακό πρόγραμμα, το οποίο όμως χρηματοδοτείται από την Ευρωπαϊκή Ένωση. Ως εκ τούτου υπάρχουν συγκεκριμένες προθεσμίες, όπως υπάρχουν και συγκεκριμένες ρήτρες εν η περιπτώσει μέχρι το τέλος του χρόνου δεν έχει γίνει η κατασκευή αυτών των Χ.Υ.Τ.Α.. Αυτό είναι όλο και δεν υπάρχει καμμία ιδιαίτερη σπουδή, παρά  μόνο να εξυπηρετηθούν και περιβαλλοντικά αλλά για την ανακούφιση της όλης περιοχής από πλευράς των απορριμμάτων. Και βέβαια και εσείς ξέρετε πάρα πολύ καλά ότι εκ των είκοσι οκτώ δήμων στο Νομό των Ιωαννίνων η πλειονότητα είναι υπέρ, προσμετρημένων ακόμα και των ευμενώς ουδετέρων, επιτρέψτε μου την έκφραση, καθώς επίσης υπάρχουν και περί τους δέκα δήμους εκ των είκοσι οκτώ οι οποίοι είναι κατά. Βέβαια πάντα σε τέτοιες περιπτώσεις, είναι δύσκολο να βρεθεί μια κοινή συνισταμένη. Ως εκ τούτου προσπάθειά μας είναι αυτή η κοινή συνισταμένη η οποία θα βρεθεί να έχει το μεγαλύτερο όφελος. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Κυρίες και κύριοι συνάδελφοι, θα παρατηρήσατε ότι υπάρχει μια αλλαγή στη σειρά συζήτησης των ερωτήσεων λόγω του κυκλοφοριακού και μη προσέλευσης ορισμένων συναδέλφων. Θα επανέλθουμε, λοιπόν, σ’ αυτές που δεν συζητήσαμε.  
    Η τέταρτη με αριθμό 160/20-10-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Μπανιά προς τον Υπουργό Δικαιοσύνης, σχετικά με την επίλυση των προβλημάτων στα δικαστήρια Ζακύνθου κ.λπ. δεν θα συζητηθεί λόγω κωλύματος του κυρίου Υπουργού και διαγράφεται.
    Η πρώτη με αριθμό 150/20-10-2008 επίκαιρη ερώτηση δεύτερου κύκλου του Βουλευτή της Νέας Δημοκρατίας κ. Ελευθέριου Αυγενάκη προς τον Υπουργό Αγροτικής Ανάπτυξης και Τροφίμων, σχετικά με την προώθηση της βιολογικής γεωργίας και κτηνοτροφίας κ.λπ., δεν θα συζητηθεί και αυτό λόγω κωλύματος του κυρίου Υπουργού και διαγράφεται.
    Θα συζητηθεί η πέμπτη με αριθμό 153/20-10-2008 επίκαιρη ερώτηση του πρώτου κύκλου του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Υγείας και Κοινωνικής Αλληλεγγύης, σχετικά με την βιντεοσκόπηση ιατροχειρουργικής επέμβασης ασθενούς στο Νοσοκομείο Ερυθρός Σταυρός κ.λπ..
    Η επίκαιρη ερώτηση του κ. Πλεύρη σε περίληψη έχει ως εξής:
    «Με έκπληξη γίναμε μάρτυρες από τους τηλεοπτικούς δέκτες της ευθείας παραβίασης των δικαιωμάτων ασθενούς από τους θεράποντες ιατρούς τους στο Νοσοκομείο «ΕΡΥΘΡΟΣ ΣΤΑΥΡΟΣ», καθώς βιντεοσκοπήθηκε και διακινήθηκε προφανώς χωρίς τη συναίνεση του ασθενούς η ιατροχειρουργική του επέμβαση, όχι προφανώς χωρίς τη συναίνεση του ασθενούς η ιατροχειρουργική του επέμβαση, όχι βέβαια για επιστημονικό ενδιαφέρον αλλά για χλευασμό, όπως φαίνεται στο βίντεο, πρακτικές που αντιτίθεται τόσο στην ιπποκράτεια ηθική, όσο και στον πολύ πρόσφατο κώδικα ιατρικής δεοντολογίας (ν. 3418/05) που για κάθε ιατρική ενέργεια απαιτεί ρητά τη συναίνεση του ασθενούς (άρθρα 11 και 12). Οι πρακτικές αυτές δεν τιμούν το ιατρικό λειτούργημα, εκθέτους τους φιλότιμους ιατρούς και προσβάλουν την προσωπικότητα των ασθενών. 
    Συνεπώς ερωτάται ο αρμόδιος Υπουργός:
    1. Τι σκοπεύετε να πράξετε για την προστασία των ασθενών από τυχόν διαπόμπευση με τέτοιους φύσεως μαγνητοσκοπήσεις;
    2. Τι έχετε πράξει για το συγκεκριμένο περιστατικό και σκέπτεστε να θέσετε τις βάσεις μίας πραγματικής ενημέρωσης των ιατρών για τις υποχρεώσεις που απορρέουν από την ιατρική δεοντολογία, ώστε να μην επαναληφθούν παρόμοια φαινόμενα;»
    Στην ερώτηση του κ. Πλεύρη θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου.
    Ο κύριος Υφυπουργός έχει το λόγο για τρία λεπτά.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Αγαπητέ συνάδελφε, τι να απαντήσω ειλικρινά και ως τι να απαντήσω; Προβληματίζομαι ως πολίτης, ως γιατρός, ως μέλος του Κοινοβουλίου και της Κυβέρνησης. Είναι αυτονόητα. Και να απαντήσω για απαραβίαστα και ιερά δικαιώματα ασθενούς ειλικρινά και να μιλήσω για ηθική και για ιατρική δεοντολογία; 
    Οφείλω να ομολογήσω ότι αισθάνθηκα κατάπληκτος, έμεινα εμβρόντητος, όπως κι εσείς πιστεύω ότι θα αισθανθήκατε αηδία και αγανάκτηση, όταν ενημερωθήκατε και πληροφορηθήκατε γι’ αυτά τα πράγματα. 
    Δεν θα κάνω καμμία αναφορά για τα συγκεκριμένα περιστατικά, πέραν του ότι δεν αξίζουν τον κόπο αλλά και εμπίπτουν στη σφαίρα των προσωπικών δεδομένων, ούτε θα πω για κυρώσεις και ελέγχους. Είναι αυτονόητα και δεδομένα και στο μεγαλύτερο δυνατό βαθμό, αγαπητοί συνάδελφοι. Οφείλω, όμως, να πω –και είναι προσωπική μου άποψη και πιστεύω ότι κι εσείς θα συμφωνείτε- ότι τέτοιες παρόμοιες συμπεριφορές, απαράδεκτες συμπεριφορές, δεν αντιμετωπίζονται μόνο με ελέγχους και κυρώσεις, αλλά είναι συμπεριφορές ανθρώπων οι οποίες δημιουργήθηκαν μέσα στην κοινωνία μας. Γι’ αυτό και είναι θέμα που μας αφορά όλους. Πιστεύω ότι θα πρέπει να προβληματιστούμε και θα πρέπει να ανησυχήσουμε ειλικρινά. 
    Σαν πολιτεία, όμως, έχουμε υποχρεώσεις αυξημένες και παίρνουμε πρωτοβουλίες, υιοθετούμε μέτρα και όταν χρειάζεται νομοθετούμε. Έτσι και κάναμε. 
    Θέλω να σας πω –και πολύ καλά γνωρίζετε- ότι επί αιώνες αυτός ο καταστατικός χάρτης άσκησης του ιατρικού λειτουργήματος, καθορίζονταν σε μεγάλο βαθμό, ανεξάρτητα από εποχή, από τις ιπποκρατικές αρχές κυρίως και δευτερευόντως από τα κείμενα του Γαληνού. Αυτές τις βασικές αρχές δεν κατάφεραν να τις ανατρέψουν ακόμα και οι από τις αρχές του περασμένου αιώνα, σημαντικές ανακαλύψεις, που άλλαξαν τα πάντα γύρω μας, ακόμα και την επιδημιολογία στον πλανήτη μας. Διότι όλα διέπονταν από ένα διαχρονικό σύστημα αξιών, που προσδιορίζονταν σωστά με ακρίβεια από τέσσερις λέξεις «ωφελείν μη ή βλάπτειν». Τα τελευταία όμως χρόνια άλλαξαν ριζικά τα δεδομένα. Νέες αντιλήψεις, νέες κοινωνικές δομές, νέοι προβληματισμοί έχουν προστεθεί στους ήδη υπάρχοντες, επομένως αλλάζουν οι όροι άσκησης του ιατρικού επαγγέλματος. Έπρεπε η πολιτεία να έλθει –και ήλθε η πολιτεία- με καθυστέρηση πενήντα ετών, βασιλικό διάταγμα του ’56, πριν από ενάμιση χρόνο να νομοθετήσει ένα σύγχρονο Κώδικα Ιατρικής Δεοντολογίας. Εκεί με σαφήνεια καθορίζονται οι σχέσεις αρρώστου με το γιατρό, οι σχέσεις του γιατρού με τους συναδέλφους, οι σχέσεις του γιατρού με την κοινωνία, μια σύγχρονη κοινωνία σε μια σύνθετη εποχή. Και εκεί αναπτύσσονται όλες οι σχετικές πλευρές, το πώς θα πρέπει να αποκτάται και να εδραιώνεται η σχέση αμοιβαίας εμπιστοσύνης ανάμεσα στο γιατρό και στον ασθενή, αλλά αναδύεται έντονα και η ανάγκη, σ’ αυτήν τη σύνθετη εποχή, να προασπιστούμε όσο το δυνατόν περισσότερο τα ατομικά δικαιώματα των ασθενών. Και προβλέπονται και κυρώσεις, προβλέπονται και ποινές, όπως γίνεται και σε κάθε κώδικα, για να θωρακίζεται ο κώδικας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
	ΠΡΟΕΔΡΕΥΟΥΣΑ (Βέρα Νικολαϊδου): Κύριε Υφυπουργέ, έχει τελειώσει ο χρόνος σας. 
	ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Οφείλω όμως να πω και να τελειώσω, για να επανέλθω στη δευτερολογία μου σ’ ό,τι καινούργια στοιχεία υπάρξουν, ότι εδώ θα πρέπει να επισημάνουμε και την ατομική ευθύνη του καθενός, όλων μας. Και φοβάμαι ότι στην εποχή μας πολλά πράγματα βρίσκονται σε μία έκπτωση. 
	ΠΡΟΕΔΡΕΥΟΥΣΑ (Βέρα Νικολαϊδου): Σας ευχαριστώ.
      Το λόγο έχει ο ερωτών Βουλευτής κ. Πλεύρης. 
      ΑΘΑΝΑΣΙΟΣ ΠΛΕΥΡΗΣ: Κύριε Υπουργέ, χαίρομαι που η συζήτηση μεταφέρεται στον Κώδικα Ιατρικής Δεοντολογίας -και σας έχω κάνει και προηγούμενες ερωτήσεις στο παρελθόν- διότι εάν εδώ πέρα εγώ θα καταδείκνυα μία ευθύνη του Υπουργείου σας, δεν είναι στο επίπεδο βέβαια το νομοθετικό. Διότι, πράγματι, το Υπουργείο σας έχει φέρει έναν πάρα πολύ καλό νόμο, τον Κώδικα Ιατρικής Δεοντολογίας. Τον γνωρίζω πολύ καλά, τυγχάνει να είναι και το διδακτορικό μου πάνω σ’ αυτό. Και έχει τύχει και της εκτίμησης και στην αλλοδαπή. Θεωρείται από τους πρωτοποριακούς και από τους κώδικες οι οποίοι προστατεύουν καλύτερα τον ασθενή. Το πρόβλημα όμως είναι ότι από το να μείνουμε σ’ ένα γραπτό κείμενο, θα έπρεπε κάποια στιγμή αυτό να γίνει κτήμα των ιατρών. 
      Κύριε Υπουργέ, σας ενημερώνω ότι οι γιατροί δεν γνωρίζουν αυτό τον Κώδικα. Είναι τρία χρόνια που έχει εφαρμογή και, πραγματικά, δεν τον γνωρίζουν. Πιστεύουν ακόμα στην αρχή της ωφέλειας κι όχι στην αρχή της ελεύθερης συναίνεσης. Τα ίδια τα  νοσοκομεία μας, δεν έχουν ουσιαστικά κάνει την κατάλληλη ενημέρωση στους ιατρούς. Αυτό το περιστατικό, βέβαια, είναι μια ακραία μορφή. Δεν χρειαζόταν κάποιος κώδικας. Είναι στοιχειώδης ευγένεια. Κι εγώ διαφωνώ με τον «κανιβαλισμό» των συγκεκριμένων ιατρών. Δεν είναι δυνατόν κάποιοι άνθρωποι για ένα λάθος, όσο βαριά και να είναι αυτά που ακούγονται, να χάσουν την άδεια. Δεν συμμερίζομαι τέτοιες αντιλήψεις. Όμως θα πρέπει κάποια στιγμή το Υπουργείο σας, να δει με προσοχή ότι οι ιατροί πρέπει να ενημερώνονται πλήρως και γι’ αυτόν τον Κώδικα. Διότι αυτήν τη στιγμή -και πολύ καλύτερα το γνωρίζετε από μένα- εκκρεμούν σωρείες αγωγών κατά δημοσίων νοσοκομείων. Πολλές από αυτές είναι βάσιμες αγωγές κι όχι μόνο για ιατρικό λάθος αλλά και για άλλες, παρεπόμενες υποχρεώσεις του ιατρού, όπως το απόρρητο, την ενημερωμένη συναίνεση.
      Θα πρέπει, λοιπόν, να δώσετε μια κατεύθυνση και προς αυτήν την πλευρά. Διότι διαφορετικά υπάρχει ο κίνδυνος και να εκτίθεται το δημόσιο και να εκτίθενται οι γιατροί κι ένας πρακτικός κίνδυνος: να καταδικάζεται συνεχώς το Ε.Σ.Υ. για αποζημιώσεις, επειδή ακριβώς δεν τηρούνται αυτές οι υποχρεώσεις. 
      ΠΡΟΕΔΡΕΥΟΥΣΑ (Βέρα Νικολαϊδου): Σας ευχαριστώ.
      Κύριε Υφυπουργέ, έχετε το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θα συμφωνήσω απόλυτα μαζί σας, αγαπητέ συνάδελφε, και θα πω και τα εξής. Ήμουν από τους βασικούς ομιλητές του κόμματός μου στη συζήτηση για τον Κώδικα Ιατρικής Δεοντολογίας. Επισημάνθηκαν όλα αυτά τα πράγματα. Και μάλιστα τότε έκανα και μια συγκεκριμένη  πρόταση, η οποία έγινε αποδεκτή απ’ όλες τις πλευρές κι έγινε δεκτή, θα έλεγα, με πολύ θετικά σχόλια και από τον ημερήσιο και από τον ηλεκτρονικό Τύπο. Το μάθημα της ιατρικής  δεοντολογίας που σήμερα είναι ένα δευτερεύον μάθημα, με μικρή συμμετοχή και πολύ μικρό ειδικό βάρος, να γίνει πρωτεύον, υποχρεωτικό μάθημα, έτσι ώστε ο γιατρός σήμερα, μέσα σ’ αυτήν την σύνθετη και την πολύπλοκη εποχή, πράγματι να γνωρίζει πάρα πολλά πράγματα. Παλαιότερα ο γιατρός της παραδοσιακής ιατρικής, κινούνταν πράγματι σωστά μέσα στην εποχή του, αλλά τα πράγματα ήταν πιο απλά. Σήμερα έχουν γίνει τόσο πολύ σύνθετα, ώστε εάν ο γιατρός δεν είναι γνώστης όλων αυτών των πραγμάτων, νομίζω ότι μπορεί να βρίσκεται ανά πάσα στιγμή εκτεθειμένος. Όμως δεν είναι αυτό το κυριότερο. 
      Απευθύνθηκα τότε και στο Υπουργείο Παιδείας και στο πανεπιστήμιο. Είδαν με θετικό μάτι την πρόταση. Σας διαβεβαιώνω πως είναι η στιγμή και θα αναλάβω πρωτοβουλία και μαζί με άλλους συναδέλφους. Αυτό το πράγμα θα πρέπει να πάρει το δρόμο του και στη συνέχεια η πολιτεία, το αρμόδιο Υπουργείο, να δει πώς μπορεί να ενημερώνει και να καταρτίζει για ό,τι καινούργιο έρχεται τον γιατρό, ώστε ούτε ο ασθενής να βρίσκεται έρμαιο κάποιων καταστάσεων, ούτε ο ίδιος να είναι εκτεθειμένος, ούτε στην κοινωνία να αναδύονται τέτοια θέματα ή άλλης μορφής, τα οποία δημιουργούν σύγχυση και οδηγούν, αν θέλετε, και σε σκέψεις που καμμιά φορά απαξιώνουν ένα εθνικό σύστημα υγείας. 
      Πάντως θέλω να διαβεβαιώσω, με την ευκαιρία αυτή, ότι τέτοια μεμονωμένα περιστατικά  –κι ούτε κι εγώ θέλω να πάω προς την πλευρά του «κανιβαλισμού»- δεν χαρακτηρίζουν στο σύνολο τον ιατρικό κόσμο και το σύστημα υγείας και να διαβεβαιώσω επίσης ότι όποιος προσέρχεται στα ελληνικά νοσοκομεία είναι απόλυτα προφυλαγμένος από τέτοιους κινδύνους. 
      Ευχαριστώ πάρα πολύ. 
      ΠΡΟΕΔΡΕΥΟΥΣΑ (Βέρα Νικολαϊδου): Κι εγώ σας ευχαριστώ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής, τριάντα επτά μαθήτριες και μαθητές και τρεις συνοδοί -καθηγητές από το 63ο Γενικό Λύκειο Αθηνών. Η Βουλή σας καλωσορίζει.
(Χειροκροτήματα από όλες τις πτέρυγες της Βουλής)
      Συνεχίζουμε με την τέταρτη με αριθμό 159/20-10-2008 επίκαιρη ερώτηση δεύτερου κύκλου, της Βουλευτού του Συνασπισμού Ριζοσπαστικής Αριστεράς κ. Ευαγγελίας Αμμανατίδου- Πασχαλίδου προς τον Υπουργό Υγείας και Κοινωνικής Αλληλεγγύης, σχετικά με την επίλυση προβλημάτων του Νοσοκομείου Δράμας. 
    Η ερώτηση της κ. Αμμανατίδου έχει ως εξής:
    «Είναι γνωστή σ’ όλους η επί μήνες αρνητική κατάσταση στην οποία έχει περιέλθει το Νοσοκομείο Δράμας και η  οποία συνεχίζεται λόγω κακής λειτουργίας του, που οφείλεται στην έλλειψη ιατρικού και νοσηλευτικού προσωπικού. Η απάντηση σε ερώτησή μας (αρ. 7731/4-3-08) σχετικά με το θέμα αυτό αποδείχθηκε εκτός πραγματικότητας, αφού υποστήριζε ότι δεν υπάρχουν σημαντικά κενά λόγω των προσλήψεων που έχουν δρομολογηθεί και τόνιζε ότι το νοσοκομείο ανταποκρίνεται πλήρως όχι μόνο στις αυξανόμενες ανάγκες του νομού αλλά και σ’ αυτές των όμορων Νομών (Σερρών, Καβάλας, Ξάνθης).
    Στην πορεία προέκυψε η κακή λειτουργία του φαρμακείου του ίδιου νοσοκομείου, λόγω μετακίνησης της μοναδικής φαρμακοποιού σε νοσοκομείο της Θεσσαλονίκης και της μονάδας τεχνητού νεφρού λόγω παλαιότητάς της, με απρόβλεπτες συνέπειες για την ζωή των ασθενών. Και για το θέμα αυτό καταθέσαμε επίκαιρη ερώτηση (αρ. 1115/23-6-08) αλλά το οποίο υποτιμήθηκε ηθελημένα από τον Υπουργό και γι’ αυτό αναγκαστήκαμε να την επαναφέρουμε (9/3-7-08), διότι στο μεταξύ το πρόβλημα αντί να λυθεί, επιδεινώθηκε!
    Η απάντηση και την δεύτερη φορά ήταν ανάλογη της πρώτης, δηλαδή ότι όλα λειτουργούν άψογα. Οι απαντήσεις και διαβεβαιώσεις του κ. Υφυπουργού ήταν όμως όλες εκτός πραγματικότητας, αφού από τις 25/9/2008 έφυγε η Διοικήτρια του Νοσοκομείου Δράμας κ. Δημοπούλου Παρασκευή. Στην θέση της έγινε διευθυντής ιατρικής υπηρεσίας ο Διευθυντής της Ουρολογικής Κλινικής και Διευθυντής Τομέα κ. Κύρτσης Πέτρος. Παρ’ όλα αυτά το πρόβλημα δεν λύθηκε.
    Ερωτάται ο κ. Υπουργός:
* Θα προχωρήσει στην επαρκή στελέχωση του φαρμακείου, ώστε να ανταποκριθεί στις καθημερινές ανάγκες του νοσοκομείου;
* Με ποιες άμεσες ενέργειες θα διασφαλίσει τις θέσεις εργασίας για το ιατρικό και νοσηλευτικό προσωπικό και αν σκοπεύει να συμπληρώσει τα κενά που ήδη υπάρχουν;»
     Στην ερώτηση της κ. Αμμανατίδου, θα απαντήσει και πάλι ο Υφυπουργός Υγείας και Κοινωνικής Αλληλεγγύης, κ. Παπαγεωργίου.
     Κύριε Υφυπουργέ, έχετε το λόγο.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κυρία Πρόεδρε.
    Και πάλι, αγαπητή συνάδελφε, θα αναφέρω ευθαρσώς ότι το Νοσοκομείο της Δράμας, είναι ένα από τα καλύτερα επαρχιακά νοσοκομεία. Λειτουργεί άψογα και αυτό αποδεικνύεται από το γεγονός ότι κάθε χρόνο όλο και περισσότεροι ασθενείς προσέρχονται και στα τακτικά εξωτερικά ιατρεία και στα επείγοντα ιατρεία. Θα σας πω δε ότι τους τρεις μήνες κατά τους οποίους παρουσιάζετε την εικόνα διάλυσης του νοσοκομείου της Δράμας –Ιούλιο, Αύγουστο, Σεπτέμβριο- είχαμε αυξημένη την προσέλευση κατά 12% περίπου. Σε ετήσια βάση, εξετάζονται περισσότεροι από εβδομήντα πέντε χιλιάδες ασθενείς που σημαίνει ότι αυτός ο αριθμός δεν ανταποκρίνεται σ’ ένα νομό με τον πληθυσμό της Δράμας, αλλά εξυπηρετεί και την ευρύτερη περιοχή και τους γειτονικούς νομούς. Και αυτό οφείλεται στο γεγονός ότι παρέχει υπηρεσίες υγείας υψηλού επιπέδου. 
    Να επαναλάβω και πάλι ότι το νοσηλευτικό προσωπικό, είναι σε αναλογία ένας νοσηλευτής ανά κλίνη. Αυτή είναι και η διεθνώς παραδεκτή καλύτερη αναλογία. Αν θα ήταν ακόμη κάτι παραπάνω θα ήταν ευπρόσδεκτο. Δεν υπάρχει καμμία αμφιβολία. Και συμφωνήσαμε την προηγούμενη φορά με τον κ. Αηδόνη σε κάποια προβλήματα που υπάρχουν αλλά μην εμμένουμε σε κάποιες θέσεις, που δεν ανταποκρίνονται στην πραγματικότητα. 
    Για το δε ιατρικό προσωπικό να σας πω ότι υπηρετούν αυτήν τη στιγμή πενήντα οκτώ μόνιμοι γιατροί του Ε.Σ.Υ.. Επτά βρίσκονται στην τελική διαδικασία κρίσης εντός των εβδομάδων που έρχονται, εννέα επικουρικοί που καλύπτουν αυτά τα κενά των υπό κρίση γιατρών και πενήντα τρεις ειδικευόμενοι γιατροί. Σύνολο, δηλαδή, εκατόν είκοσι γιατροί. Ποιο επαρχιακό νοσοκομείο έχει μ’ αυτήν τη δυναμικότητα αυτόν τον αριθμό του ιατρικού προσωπικού; 
    Όσον αφορά στο θέμα του φαρμακείου, πράγματι, υπήρξε μια δυσλειτουργία από το γεγονός ότι απαιτήθηκε να μετακινηθεί η φαρμακοποιός, από τους δυο φαρμακοποιούς στο νοσοκομείο, στο «Νοσοκομείο Παπανικολάου» της Θεσσαλονίκης, ένα νοσοκομείο επτακοσίων πενήντα κλινών, όπου για διάφορους λόγους κάποια στιγμή οι φαρμακοποιοί που παρείχαν τις υπηρεσίες ήταν μόνο δυο. Μια απόσπαση τριών μηνών η οποία έληγε στις 16 Σεπτεμβρίου. Και είχα διαβεβαιώσει ότι μετά από την λήξη αυτής της τρίμηνης απόσπασης, θα έπρεπε να επανέλθει. Επειδή επανήλθατε τότε με ερώτηση, σας λέω παράλληλα και για να μην υπάρχει καμμία αμφιβολία ότι κάτι μπορεί να μην πηγαίνει καλά έδωσα εντολή και στο Σώμα Επιθεωρητών Υγείας στις 30 Ιουλίου να κάνει έλεγχο, όπερ και έγινε. Όλα αυτά τα στοιχεία υπάρχουν. Διαπιστώνονται κάποιες διοικητικές παραλείψεις, που όταν ολοκληρωθεί θα δούμε τι μέλει γενέσθαι. Σας λέω όμως ότι αυτήν τη στιγμή που συζητάμε, στο φαρμακείο της Δράμας υπάρχει φαρμακοποιός.
     ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ. 
     Το λόγο έχει η κ. ερωτώσα Βουλευτής, κ. Αμμανατίδου- Πασχαλίδου.
     ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Κύριε Υφυπουργέ, φέρνει ένας Βουλευτής το θέμα ενός νοσοκομείου τρεις φορές μέσα σε τέσσερις μήνες. Ειδικά το θέμα μιας ευαίσθητης περιοχής όπως είναι η περιοχή του Νοσοκομείου Δράμας. Δεν είναι κοντά σ’ ένα μεγάλο αστικό κέντρο, το γνωρίζετε. Υπάρχουν φιλότιμες προσπάθειες του προσωπικού, για να λειτουργήσει το συγκεκριμένο νοσοκομείο. 
     Τρίτη επίκαιρη ερώτηση για το Νοσοκομείο Δράμας και επάνω γράφει: Νοσοκομείο Δράμας «ώρα μηδέν». Και είναι, πραγματικά, κύριε Υφυπουργέ, ώρα μηδέν. Και την άλλη φορά με προσβάλλατε πάρα πολύ άσχημα, λέγοντας ότι θίγω τρίτους, προσβάλλω τρίτους και εγώ εκτίθεμαι, γιατί με εκθέτουν αυτοί που μου δίνουν τα στοιχεία. 
     Πείτε μου, κύριε Υφυπουργέ, πώς λειτουργεί το Νοσοκομείο Δράμας; Πότε έφυγε η διοικήτριά του; Γιατί μετακινήθηκε ένας άλλος άνθρωπος και έγινε διευθυντής ιατρικής υπηρεσίας ένας γιατρός από έναν άλλο τομέα, από την ουρολογική κλινική του νοσοκομείου; Για να κάνει παραγγελίες για το φαρμακείο. 
     Το φαρμακείο της Δράμας αυτήν τη στιγμή, έχει μια μετακινούμενη βοηθό φαρμακοποιό από το Νοσοκομείο των Σερρών. Και χθες το μεσημέρι, ξαφνικά πήγε ένα φαξ το οποίο λέει ότι μετακινείται για τρεις μήνες ένας φαρμακοποιός από το Νοσοκομείο ΑΧΕΠΑ. Θέλω να μου πείτε γιατί δεν επανήλθε στη θέση της η προηγούμενη φαρμακοποιός, ενώ έληξε η τρίμηνη μετακίνησή της; Γιατί αφού υπήρχε ένα πλεόνασμα στο Νοσοκομείο ΑΧΕΠΑ, δεν μετακινήθηκε από εκεί για το «Παπανικολάου»; Είναι ερωτήματα που μπαίνουν πάρα πολύ σοβαρά. 
     Κύριε Υφυπουργέ, σήμερα το πρωί, πριν έρθω εδώ ανοίγοντας την τηλεόραση, αυτό που είδα είναι ότι ένα άλλο νοσοκομείο, το Νοσοκομείο της Γουμένισσας, δεν έχει προσωπικό και δεν έχει τραυματιοφορείς. Και αυτό που έγινε, ήταν ότι επί τρεις ώρες έμεινε ένας άνθρωπος μέσα σ’ ένα θάλαμο, διότι είχε πεθάνει και δεν υπήρχε κάποιος να τον μετακινήσει. Θέλω να σας πω, όπως γνωρίζετε πάρα πολύ καλά, ότι και αυτό το Νοσοκομείο της Γουμένισσας, ανήκει στην 4η Δ.Υ.ΠΕ. όπου ανήκει και το Νοσοκομείο Δράμας. Και δεν μπορείτε εσείς, κύριε Υπουργέ, να βγαίνετε και να λέτε –γιατί προσβάλετε όλους μας πραγματικά- ότι λειτουργεί το Νοσοκομείο της Δράμας ή όλα τα νοσοκομεία στην Ελλάδα. 
     Αν πάρουμε όλες τις ενώσεις νοσοκομειακών γιατρών, θα δούμε ότι όλες μαζί φωνάζουνε για την αποδόμηση του Εθνικού Συστήματος Υγείας. Και κάποιοι κατέφυγαν και στην εισαγγελία. 
     Όλα αυτά, κύριε Υπουργέ, θα πρέπει να τα βλέπετε και να μην τα καλύπτετε. Θα ήθελα επιτέλους μια απάντηση μετά από την τρίτη δική μου επίκαιρη ερώτηση και του συναδέλφου που είναι εδώ, του κ. Αηδόνη. Γιατί πρέπει να μπει πραγματικά ένας διοικητής στο Νοσοκομείο Δράμας και να λειτουργήσει και το φαρμακείο που δεν λειτουργεί. 
     ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
     Ο Υφυπουργός Υγείας έχει το λόγο για δύο λεπτά. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Διαφορετικό το ύφος του κ. Αηδόνη, διαφορετικό το δικό σας, κυρία συνάδελφε. Διότι ο κ. Αηδόνης, διαπίστωσα ότι θέλει να αναδείξει τα προβλήματα της εκλογικής του περιφέρειας με σκοπό να λυθούν και όχι να κάνει αντιπολίτευση, την οποία θέλετε εσείς να κάνετε. Και επαναλαμβάνω κάθε φορά τα ίδια αλλά δεν ξέρω πότε θα ικανοποιηθείτε. Αυτό θα το δούμε στη συνέχεια. 
     Σας λέω, λοιπόν, και πάλι ότι είναι σύνηθες στα επαρχιακά νοσοκομεία, όταν δεν υπάρχει Π.Ε. φαρμακοποιός, να αναπληρώνεται στην υπηρεσία του από κάποιον της ιατρικής υπηρεσίας. Στο συγκεκριμένο Νοσοκομείο της Δράμας, από το 2001 μέχρι τα μέσα του 2003 για δυόμισι περίπου χρόνια δεν υπήρχε φαρμακοποιός και είχε οριστεί από την ιατρική υπηρεσία. 
     Δεύτερον. Εκφράζετε την έκπληξή σας ότι έφυγε η διοικήτρια, ενώ ξέρετε πολύ καλά ότι απολύθηκε για μια σειρά από παραλείψεις. Ενώ είχε διοριστεί φαρμακοποιός από τις 26 Ιουλίου, αρχές Σεπτεμβρίου ειδοποίησε την νέα φαρμακοποιό για να αναλάβει υπηρεσία, ξέροντας προκαταβολικά υποθέτω ότι δεν θα πάει, για να δημιουργήσει πρόβλημα. 
     Εγώ έκανα τις απαραίτητες ενέργειες σαν αρμόδιος Υπουργός. Διέταξα και τον έλεγχο από πλευράς Σ.Ε.ΥΠ.. Έδωσα και εντολή να διωχθεί πειθαρχικά η φαρμακοποιός για πιθανές παραλείψεις, η οποία μετά την παρέλευση της απόσπασης δεν παρουσιάστηκε -εμφάνισε ορισμένες μέρες αναρρωτική άδεια- και να επιβληθούν οι όποιες κυρώσεις. Αυτήν τη στιγμή υπάρχει φαρμακοποιός με τρίμηνη απόσπαση, έως ότου ολοκληρωθούν –γιατί βρίσκονται στο Α.Σ.Ε.Π.- οι διαδικασίες για τον διορισμό νέου φαρμακοποιού. Γίνεται απογραφή αυτήν τη στιγμή, για να διαπιστωθεί αν υπάρχουν οποιεσδήποτε παραλείψεις. 
     Και επαναλαμβάνω και πάλι και έχω την υποχρέωση να το κάνω, το αισθάνομαι, ότι το Νοσοκομείο της Δράμας, είναι ένα από τα καλύτερα νοσοκομεία της επαρχίας. Προσφέρει υπηρεσίες υψηλού επιπέδου και δεν μπορεί οι όποιες αναταραχές που δημιουργούνται από μια μειοψηφία συναδέλφων μου γιατρών, να αμαυρώσουν την καλή λειτουργία των νοσοκομείων του Ε.Σ.Υ.. 
     Εμείς κουβεντιάζουμε με τους εκλεγμένους εκπροσώπους. Ελπίζουμε ότι σύντομα θα προχωρήσουμε σε σύναψη συλλογικής σύμβασης. Έτσι αυτή η τεχνητή αναταραχή που δημιουργείται να κατακάτσει και να λειτουργήσουν όπως πρέπει να λειτουργήσουν τα πράγματα. 
     Ευχαριστώ πολύ. 
     ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Πάντως, κύριε Υπουργέ, ο δήμος και η νομαρχία έχουν κλείσει γι’ αυτό το λόγο εδώ και τρεις ημέρες.
     ΠΡΟΕΔΡΕΥΟΥΣΑ (Βέρα Νικολαΐδου): Κυρία Αμμανατίδου, δεν έχετε το λόγο. 
     Θα συζητήσουμε τώρα την με αριθμό 162/20-10-2008 τρίτη επίκαιρη ερώτηση δεύτερου κύκλου της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τους Υπουργούς Εθνικής Άμυνας και Οικονομίας και Οικονομικών, σχετικά με την χρηματοδότηση της Ελληνικής Βιομηχανίας Οχημάτων από το Υπουργείο Εθνικής Άμυνας κ.λπ..
     Η ερώτηση της κ. Καλαντίδου έχει ως εξής:
     «Τα προβλήματα που αντιμετωπίζει η Ελληνική Βιομηχανία Οχημάτων είναι γνωστά στην Κυβέρνηση, όμως, παρά τις υποσχέσεις της, δεν δρομολογεί τα μέτρα που θα δώσουν λύση στο πρόβλημα της εταιρείας. Έτσι, αν και έχει εγκριθεί ειδική χρηματοδότηση 20.000.000 ευρώ από το Υπουργείο Οικονομικών, τα οποία θα μεταφράζονταν σε συμβάσεις για την ΕΛ.Β.Ο. από το Υπουργείο Εθνικής Άμυνας,  μέχρι σήμερα, έχουν εγκριθεί και πιστωθεί μόνο 5.000.000, ενώ, για τα υπόλοιπα, η Κυβέρνηση σιωπά. Ικανοποιητική απάντηση για το θέμα δεν δόθηκε ούτε και στην υπ’ αριθμ.  4416/8-9-2008 ερώτησή μας.
     Η κατάσταση που επικρατεί σήμερα στην βιομηχανία, προκαλεί έντονη ανησυχία και πολλά ερωτηματικά, σχετικά με την βιωσιμότητά της. Η Κυβέρνηση εμπαίζει με την στάση της, όχι μόνο τους εργαζόμενους της ΕΛ.Β.Ο., αλλά και δεκάδες άλλες δορυφορικές επιχειρήσεις, που απασχολούν μεγάλο αριθμό εργαζομένων και δραστηριοποιούνται γύρω απ’ αυτήν. 
     Οι κυβερνήσεις (Ν.Δ. και ΠΑ.ΣΟ.Κ.) έχουν σοβαρές ευθύνες για την διαμορφούμενη κατάσταση, αλλά και για το ιδιοκτησιακό καθεστώς της επιχείρησης (τον Αύγουστο του 2000, επί ΠΑ.ΣΟ.Κ., το 43% των μετοχών της εταιρείας, καθώς και το μάνατζμεντ, πέρασαν στην κοινοπραξία των εταιρειών «ΜΥΤΙΛΗΝΑΙΟΣ Α.Ε. ΟΜΙΛΟΣ ΕΠΙΧΕΙΡΗΣΕΩΝ» και «ΜΕΤΚΑ Α.Ε.»). Ωστόσο η ΕΛ.Β.Ο. θα μπορούσε να αποτελέσει, από κοινού μ’ άλλες βιομηχανίες, τον ενιαίο φορέα εθνικής αμυντικής βιομηχανίας, για την υποστήριξη των ενόπλων δυνάμεων, ούτως ώστε η Ελλάδα να απεμπλακεί από τους ευρωνατοϊκούς οργανισμούς και τις πολυεθνικές, που δραστηριοποιούνται στον τομέα των εξοπλισμών. 
      Ερωτώνται οι κ.κ. Υπουργοί τι μέτρα θα λάβει άμεσα η Κυβέρνηση, προκειμένου:
      Να πιστωθούν τα ποσά που υποσχέθηκε η Κυβέρνηση προς την ΕΛ.Β.Ο., ώστε να αυξηθεί η παραγωγική διαδικασία και να μην κινδυνεύσουν θέσεις εργασίας;
      Να επανέλθει η ΕΛ.Β.Ο. υπό τον πλήρη έλεγχο του δημοσίου;».
      Στην ερώτηση της κ. Καλαντίδου θα απαντήσει ο Υφυπουργός Εθνικής Άμυνας κ. Τασούλας.
      Έχετε το λόγο, κύριε Υφυπουργέ, για τρία λεπτά.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Ευχαριστώ, κυρία Πρόεδρε.
      Θα ήθελα να πω στην κυρία συνάδελφο, πριν δώσω λεπτομέρειες επί των ερωτημάτων που θέτει, ότι τόσο η ΕΛ.Β.Ο. όσο κι ένα μεγάλο μέρος της σημερινής -υπό κρατικό έλεγχο είτε του Υπουργείου Οικονομικών είτε του Υπουργείου Εθνικής Αμύνης- αμυντικής βιομηχανίας συστάθηκε ή ελληνοποιήθηκε από την κυβέρνηση της Νέας Δημοκρατίας στα μέσα της δεκαετίας του 1970.
      Στα μέσα της δεκαετίας του 1970 συστήθηκε η Ε.Α.Β. και ελληνοποιήθηκε η «STAYER», τότε δημιουργήθηκε εργοστάσιο οπλισμού στο Αίγιο, δημιουργήθηκε εργοστάσιο ανακατασκευής και επισκευής ερπυστριών και αρμάτων. Όλο αυτό το πλέγμα της σημερινής κρατικής αμυντικής βιομηχανίας, είναι δημιούργημα αποφάσεως της κυβερνήσεως της Νέας Δημοκρατίας στα μέσα της δεκαετίας του 1970 μετά τη Μεταπολίτευση και μετά τη διαπίστωση της ανάγκης να υπάρχει δυνατότητα των Ενόπλων Δυνάμεων να επισκευάζουν ή να κατασκευάζουν οπλικά συστήματα, ανταλλακτικά, οχήματα στην Ελλάδα. Συνεπώς αυτή η ανάγκη είναι διαπιστωμένη εδώ και δεκαετίες, με αποφάσεις και πρωτοβουλίες της Νέας Δημοκρατίας.
      Όσον αφορά στην ΕΛ.Β.Ο. υπάρχει σήμερα σε εξέλιξη ένα πρόγραμμα αρκετών συμβάσεων, πέραν αυτού για το οποίο κάνει λόγο η κυρία συνάδελφος, υπάρχει ένα πρόγραμμα σε εξέλιξη συμβάσεων για κατασκευή θωρακισμένων οχημάτων ύψους 8,5 εκατομμυρίων ευρώ, ένα πρόγραμμα κατασκευής οχημάτων μεταφοράς πυρομαχικών ύψους 11.000.000 ευρώ, ένα πρόγραμμα κατασκευής οχημάτων τύπου «HAMMER» ύψους 73.000.000 ευρώ και άλλα προγράμματα ανακατασκευών, ανταλλακτικών, ύψους επίσης πολλών εκατομμυρίων ευρώ. Συγχρόνως υπάρχει η δυνατότητα –και συζητείται με την ΕΛ.Β.Ο.- για ανάληψη σημαντικών εξοπλιστικών προγραμμάτων για το μέλλον, στα οποία έχει ειδικότητα, έχει δυνατότητα και έχει λόγο η ΕΛ.Β.Ο., που ξεπερνούν τα 150.000.000 ευρώ. Μιλάμε για ειδικά οχήματα ρυμουλκούμενα, μιλάμε για προμήθειες οχημάτων, μιλάμε για ρυμουλκά, για κλούβες ανταλλακτικών, για οχήματα ελαφριάς περισυλλογής. Όλα αυτά τα συζητούμε με την ΕΛ.Β.Ο. και είναι πιθανό –για να μην πω βέβαιο- ότι ένα μεγάλο μέρος θα ανατεθεί στην ΕΛ.Β.Ο..
      Στο πλαίσιο της συνεργασίας που έχει το Υπουργείο Αμύνης με την ΕΛ.Β.Ο. εδόθη πρόσφατα, στις 9 Οκτωβρίου 2008, η εντολή διενέργειας προμήθειας εκατόν δεκαέξι ειδικοποιημένων οχημάτων -έχουμε βυτιοφόρα, πυροσβεστικά και λεωφορεία για τις Ένοπλες Δυνάμεις, για το Γ.Ε.Σ. και για το Γ.Ε.Α.- ύψους 5.000.000 ευρώ. Αυτά τα 5.000.000 ευρώ προήλθαν από έκτακτη επιχορήγηση που έδωσε το Υπουργείο Οικονομικών προς το Υπουργείο Εθνικής Αμύνης. Όπως σας απάντησα πρόσφατα, αυτά τα 5.000.000 ευρώ είναι μέρος μιας οικονομικής επιχορηγήσεως που το Υπουργείο Οικονομικών έχει δεσμευθεί ότι θα δώσει στο Υπουργείο Εθνικής Αμύνης ύψους 20.000.000 ευρώ.
      ΠΡΟΕΔΡΕΥΟΥΣΑ (Βέρα Νικολαϊδου): Κύριε Υφυπουργέ, θα δευτερολογήσετε σε λίγο.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Όταν ολοκληρωθεί, θα διευρυνθεί η σύμβαση που ετοιμάζουμε να υπογράψουμε αυτόν τον καιρό με την ΕΛ.Β.Ο..
      ΠΡΟΕΔΡΕΥΟΥΣΑ (Βέρα Νικολαϊδου): Ευχαριστώ, κύριε Υφυπουργέ.
      Το λόγο έχει η κ. Καλαντίδου, Βουλευτής του Κομμουνιστικού Κόμματος Ελλάδας.
      ΣΟΦΙΑ ΚΑΛΑΝΤΙΔΟΥ: Ευχαριστώ, κυρία Πρόεδρε.
      Κύριε Υπουργέ, την ανησυχία των εργαζομένων της ΕΛ.Β.Ο. μετέφερε η ερώτησή μου, μια ανησυχία, που δεν είναι προγενέστερη. Κλιμάκιο του Κ.Κ.Ε. επισκέφθηκε το εργοστάσιο ακριβώς μετά την απάντησή σας στην προηγούμενη ερώτησή μας. Αυτή η απάντηση, δεν ικανοποίησε τους εργαζόμενους και να σας πω την αλήθεια και το κλιμάκιο του Κ.Κ.Ε. δεν ικανοποιήθηκε από την εικόνα του εργοστασίου. 
      Επιτρέψτε μου, κύριε Υπουργέ, να σας πω ότι εδώ και κάποια χρόνια, οι εργαζόμενοι βλέπουν να μειώνονται οι θέσεις εργασίας όχι με απολύσεις, δεν ισχυριζόμαστε αυτό, αλλά έχουμε μείωση τετρακοσίων θέσεων εργασίας στο εργοστάσιο. Η απασχόληση στην ουσία σήμερα, -δεν ξέρω πόσο καλά τα βρίσκετε και μακάρι να είναι έτσι, αλλά εμείς πιστεύουμε ότι συνεχίζεται ένας εμπαιγμός προς τους εργαζόμενους του εργοστασίου, αν θέλετε, και προς το λαό της Θεσσαλονίκης και της χώρας μας- η απασχόληση, λοιπόν, βρίσκεται κάτω από το 10% στο εργοστάσιο. Μία μόνο ανοιχτή γραμμή υπάρχει και αυτή του ΛΕΟ 2. Η επιχείρηση δηλώνει ότι δυσκολεύεται να καλύψει και τη μισθοδοσία.
      Τέλος, ο επιχειρηματικός όμιλος που ασκεί τη διεύθυνση, μετά την εκχώρηση του 33% επί της κυβέρνησης του ΠΑ.ΣΟ.Κ. μάλλον έχει στρέψει το ενδιαφέρον του αλλού, σ’ άλλους τομείς, πιο κερδοφόρους. Κατά την άποψή μας, δεν ενδιαφέρεται για το μέλλον της ΕΛ.ΒΟ., αλλά δεν ενδιαφέρεται ούτε η Κυβέρνησή σας, αφού συνεχίζει τα ίδια με το ΠΑ.ΣΟ.Κ.. Δεν υπάρχει σχεδιασμός για νέες συμβάσεις. Τουλάχιστον αυτό ξέραμε μέχρι την απάντησή σας. Κάντε τις πιο συγκεκριμένες, αν θέλετε. Θα χαροποιήσουν και τους εργαζόμενους. Επίσης αυτή η χρηματοδότηση των 20.000.000 που έγινε μετά από πίεση και αγώνα των εργαζόμενων -βλέπετε ότι και εσείς είπατε για 5.000.000 ευρώ και τα υπόλοιπα μάλλον σε δαιδαλώδεις διαδρόμους των Υπουργείων- καθυστερεί πολύ. 
      Εμείς θεωρούμε ότι η συγκεκριμένη βιομηχανία, όπως και οι άλλες που καλύπτουν τις ανάγκες της πολιτικής βιομηχανίας, είναι στρατηγικής σημασίας βιομηχανίες και πιστεύουμε και πρέπει να το πούμε και με ευκαιρία της ερώτησής μας ότι η μόνη φιλολαϊκή λύση είναι αυτά τα εργοστάσια, οι βιομηχανίες αυτές να αποτελέσουν ενιαίο φορέα κάτω από κοινωνικό έλεγχο, ώστε με συγκεκριμένο σχεδιασμό, να λειτουργούν προς όφελος της άμυνας της χώρας, της οικονομίας της χώρας και των εργαζομένων.
      Εμείς απαιτούμε, κύριε Υπουργέ, να δώσει, να πιστωθούν τα ποσά που υποσχέθηκε η Κυβέρνηση, ώστε να αυξηθεί σήμερα η παραγωγική διαδικασία και να μην κινδυνεύσουν οι θέσεις εργασίας και επίσης λέει το Κομμουνιστικό Κόμμα Ελλάδας ότι πρέπει να ενταθεί ο αγώνας των εργαζομένων, όχι μόνο για ειδικά οχήματα, αλλά -όπως και εσείς αναφέρατε, μόνο που δεν το είδαμε- και για πυροσβεστικά και για ασθενοφόρα και για άλλα οχήματα, που μπορεί να παράγει το εργοστάσιο.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου):  Και εγώ σας ευχαριστώ. 
      Το λόγο έχει ο Υφυπουργός κ. Τασούλας για να δευτερολογήσει.
      Έχετε το λόγο για δύο λεπτά, κύριε Υφυπουργέ.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Η κυρία συνάδελφος έχει δίκιο όταν μεταφέρει την ανησυχία των εργαζομένων, απλώς θα την παρακαλούσα, να εκτιμήσει ότι οι συναντήσεις με τους εργαζομένους δεν γίνονται μόνο με κλιμάκια του Κομμουνιστικού Κόμματος, γίνονται και μ’ άλλους παράγοντες του δημοσίου βίου. Έχω συναντήσει πολλές φορές στο γραφείο μου και στο γραφείο του Υπουργού, του κ. Μεϊμαράκη, τη διοίκηση και εκπροσώπους των εργαζομένων της ΕΛ.Β.Ο. και γνωρίζω πολύ καλά και συμμερίζομαι αυτήν την ανησυχία, γι’ αυτό και προσπαθήσαμε στο Υπουργείο Αμύνης, καίτοι δεν ήταν θανασίμως απαραίτητο, να γίνει αυτή η σύμβαση των 20.000.000 ευρώ. Παρά ταύτα, πρυτάνευσε η σκέψη ότι, δεδομένου ότι έτσι και αλλιώς έχουμε μία συνεργασία, που μπορεί να έληξε η πενταετής προγραμματική της σύμβαση ανακατασκευής οχημάτων, αλλά από τη στιγμή που υπάρχουν οχήματα στο ΓΕΣ, στο Γ.Ε.Α., τα οποία μπορούν να μπουν στη γραμμή παραγωγής και να ανακατασκευαστούν, βυτιοφόρα, λεωφορεία, πυροσβεστικά οχήματα, κοιτάξαμε να ταιριάξουμε τις δικές μας ανάγκες, με την ανάγκη να συνεχιστεί να υπάρχει γραμμή παραγωγής της ΕΛ.Β.Ο.. Το Υπουργείο Οικονομικών στη γενική συνέλευση της ΕΛ.Β.Ο., επειδή είναι μέτοχος το Υπουργείο Οικονομικών, ανακοίνωσε ότι θα χρηματοδοτήσει τέτοιου είδους προγράμματα. Ελέχθη από το μέτοχο, δηλαδή το Υπουργείο Οικονομικών, το ποσό των 20.000.000 ευρώ. Η πρώτη φάση αυτού του ποσού εστάλη ήδη από τον Αύγουστο, από τα τέλη Ιουλίου για την ακρίβεια, στο Υπουργείο Αμύνης και είμαστε, κυρία συνάδελφε, στη φάση της αποστολής της συμβάσεως των 5.000.000 ευρώ προς το Ελεγκτικό Συνέδριο για τον προσυμβατικό έλεγχο. Αμέσως μετά θα υπογραφεί η σύμβαση. Παράλληλα, όπως σας είπα, υπάρχουν στα εξοπλιστικά προγράμματα του Υπουργείου Αμύνης, κυρίως για οχήματα και ανταλλακτικά, προμήθειες που ξεπερνούν τα 150.000.000 ευρώ, που μπορεί ένα μεγάλο μέρος αυτών να ανατεθεί στην ΕΛ.Β.Ο..
     Είμαστε σ’ επαφή μαζί τους. Θα βοηθήσουμε την ΕΛ.Β.Ο.. Η ΕΛ.Β.Ο. έγινε κρατική από κυβέρνηση της Νέας Δημοκρατίας. Ο λόγος που έγινε κρατική η ΕΛ.Β.Ο. ήταν αυτός που είπατε και εσείς, με τον οποίο συμφωνώ και συνεπώς δεν πρόκειται να μην υποστηριχθεί αυτή η βιομηχανία. 
     Άλλωστε και το τεθωρακισμένο όχημα μάχης, το οποίο προμηθεύεται ο στρατός ξηράς από τη Ρωσία, το BNP 3, είναι ένα όχημα το οποίο, όπως ακριβώς το σύγχρονο Leopard, έτσι και αυτό, είναι ένα πεδίο δόξης λαμπρό για συνεργασία με την ΕΛ.Β.Ο., όπως η ίδια η ΕΛ.Β.Ο. εγγράφως έχει διαβεβαιώσει το Υπουργείο και είμαστε βέβαιοι ότι και σ’ αυτόν τον τομέα, η συνεργασία μας θα είναι καθοριστική για τη διατήρηση των θέσεων εργασίας και για την τόνωση της εγχώριας αμυντικής βιομηχανίας. 
     ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε πολύ.
     Επόμενη είναι η δεύτερη με αριθμό 142/20.10.2008 επίκαιρη ερώτηση δεύτερου κύκλου της Βουλευτού του Πανελλήνιου Σοσιαλιστικού Κινήματος κ. Μαρίας -Ελίζας Ξενογιαννακοπούλου προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, σχετικά με την εγκατάλειψη από την πολιτεία του Πάρκου Περιβαλλοντικής Ευαισθητοποίησης «Αντώνης Τρίτσης» κ.λπ..
     Η ερώτηση της κυρίας συναδέλφου έχει ως εξής:
     «Την περασμένη Κυριακή 12 Οκτωβρίου πραγματοποιήθηκε με πρωτοβουλία της Τοπικής Αυτοδιοίκησης, του Α.Σ.Δ.Α. και των κατοίκων της δυτικής Αθήνας, μεγάλη κινητοποίηση στο Πάρκο Περιβαλλοντικής Ευαισθητοποίησης «Αντώνης Τρίτσης» για τη σωτηρία του. 
     Οι κάτοικοι της δυτικής Αθήνας, πληρώνουν για μια ακόμη φορά την πλήρη αδιαφορία της Κυβέρνησης της Νέας Δημοκρατίας απέναντι σε ζητήματα, που αφορούν την ποιότητα της ζωής τους και το περιβάλλον. Το Πάρκο Περιβαλλοντικής Ευαισθητοποίησης «Α. Τρίτσης», μια έκταση χιλίων εκατόν σαράντα στρεμμάτων, στην καρδιά μιας υποβαθμισμένης περιβαλλοντικά αστικής περιοχής ενός εκατομμυρίου κατοίκων, έχει ουσιαστικά εγκαταλειφθεί με ευθύνη της Κυβέρνησης, που αρνείται τη χρηματοδότησή του. 
     Ο κρυφός σχεδιασμός της Κυβέρνησης της Νέας Δημοκρατίας, αφού απομάκρυνε τον Αναπτυξιακό Σύνδεσμο Δυτική Αττικής από τη διαχείριση του πάρκου, είναι να περάσει και αυτή η έκταση σε ιδιωτικά συμφέροντα για εκμετάλλευση.
     Οι Δήμοι Αγίων Αναργύρων, Ιλίου και Καματερού, μαζί με τον Α.Σ.Δ.Α. έχουν προτείνει βιώσιμες λύσεις για τη σωτηρία και αξιοποίηση του πάρκου σε πόλο πρασίνου, πολιτισμού και αναψυχής.
     Ερωτώνται οι κ.κ. Υπουργοί:
     1. Πότε σκοπεύετε να τηρήσετε τις υποχρεώσεις σας και να χρηματοδοτήσετε επαρκώς και μέσα από ποιους κωδικούς και πιστώσεις, τη λειτουργία και συντήρηση του πάρκου αναγνωρίζοντας τη σημασία του για τους κατοίκους της δυτικής Αθήνας και την ανάγκη προστασίας ενός από τους εναπομείναντες θύλακες πρασίνου του Λεκανοπεδίου;
     2. Γιατί δεν εμπιστεύεστε την Τοπική Αυτοδιοίκηση και δεν συμφωνείτε να περάσει η ευθύνη λειτουργίας του πάρκου στον Α.Σ.Δ.Α.;».
     Στην ερώτηση της κ. Ξενογιαννακοπούλου θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης. 
     Ορίστε, κύριε Υφυ πουργέ, έχετε το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
     Κατ’ αρχάς θέλω να πω ότι δεν συμφωνώ με το κείμενο της ερώτησης και θα δώσω στοιχεία, αγαπητή κυρία συνάδελφε, για να τεκμηριώσω αυτό το οποίο ισχυρίζομαι. 
     Το 2002 με προεδρικό διάταγμα, το υπ’ αριθμόν 184, συστάθηκε ο Οργανισμός Διοίκησης και Διαχείρισης του Πάρκου «Αντώνης Τρίτσης». Στο άρθρο 4 του συγκεκριμένου προεδρικού διατάγματος αναφέρονται τα σχετικά με τη διοίκηση του πάρκου. Στη διοίκησή του μετέχουν εκπρόσωποι της Τοπικής Αυτοδιοίκησης και συγκεκριμένα των Δήμων Ιλίου, Αγίων Αναργύρων και Καματερού, όπως επίσης μετέχει και εκπρόσωπος του Αναπτυξιακού Συνδέσμου δυτικής Αθήνας. 
     Θα απαντήσω στο δεύτερο ερώτημά σας κατ’ αρχάς και στη συνέχεια θα επιστρέψω στο πρώτο. Ποτέ στο Υ.ΠΕ.ΧΩ.Δ.Ε. δεν έχει υποβληθεί από κανέναν πρόταση να αλλάξει η μορφή του πάρκου, να περάσει δηλαδή στην Τοπική Αυτοδιοίκηση. Επαναλαμβάνω ποτέ από κανέναν επισήμως δεν έχει τεθεί ένα τέτοιο θέμα. 
     Σε ό,τι αφορά τώρα το θέμα των οικονομικών στοιχείων, θα πρέπει να πω ότι από το Β΄ Κοινοτικό Πλαίσιο Στήριξης και συγκεκριμένα από το Επιχειρησιακό Πρόγραμμα «Περιβάλλον» υπήρξε χρηματοδότηση της τάξης των 8,5 εκατομμυρίων ευρώ για να γίνουν ορισμένα έργα μέσα στο πάρκο. 
     Την περίοδο 1996-2000 το έργο όχι μόνο δεν ολοκληρώθηκε, αλλά από έλεγχο που έκανε η διαχειριστική αρχή του Επιχειρησιακού Προγράμματος διαπιστώθηκε ότι υπήρχαν σοβαρές ελλείψεις στο φυσικό αντικείμενο το οποίο έκλεισε περίπου στα 6,5 εκατομμύρια ευρώ. 
      Για να μην ανακληθεί από την Ευρωπαϊκή Επιτροπή το σύνολο του ποσού διότι δεν ολοκληρώθηκε το έργο, όπως γνωρίζετε πολύ καλά, αποφασίστηκε να συνεχιστεί το έργο, αλλά να καλυφθεί το υπόλοιπο ποσό από εθνικούς πόρους.
      Θέλω να επισημάνω ότι στη Δ΄ Προγραμματική Περίοδο από το νέο Επιχειρησιακό Πρόγραμμα του Υ.ΠΕ.ΧΩ.Δ.Ε. δεν είναι επιλέξιμες οι δαπάνες, που αφορούν δράσεις ανάπλασης και αποκατάστασης περιοχών. Αυτού του είδους τα έργα μπορούν να χρηματοδοτηθούν μέσα από τα Π.Ε.Π.. 
      Σε ό,τι αφορά τη χρηματοδότηση του πάρκου, σας αναφέρω ότι από το Ε.Τ.Ε.Ρ.Π.Σ. και για την περίοδο 2004 έως σήμερα έχει διατεθεί συνολικά το ποσό του 1.012.978 ευρώ. Πιο αναλυτικά, το 2004 δόθηκαν 475.000 ευρώ, το 2006 150.000 ευρώ, το 2007 189.000 ευρώ και το 2008 μέχρι σήμερα 198.000 ευρώ. 
      Από τα προαναφερόμενα προκύπτει ότι το πάρκο μας ενδιαφέρει πάρα πολύ. Δεν τίθεται κανένα θέμα να αλλάξει το προεδρικό διάταγμα, το οποίο προβλέπει τα του οργανισμού και τα της διοίκησής του και, βεβαίως, η χρηματοδότηση είναι αυτή που προανέφερα. 
      Ευχαριστώ πολύ κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαϊδου): Ευχαριστώ, κύριε Υπουργέ.
      Το λόγο έχει η Βουλευτής του ΠΑ.ΣΟ.Κ κ. Ξενογιαννακοπούλου. 
      ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Ευχαριστώ, κυρία Πρόεδρε.
      Προφανώς, ο κύριος Υφυπουργός δεν έχει πάει να δει το πάρκο, μια τεράστια έκταση σε μια υποβαθμισμένη περιοχή της δυτικής Αθήνας, όπου θα έπρεπε να δείξετε πολύ μεγαλύτερη ευαισθησία και όχι να προσπαθείτε μετά από πέντε χρόνια διακυβέρνησης πάλι να τα φορτώσετε στο ΠΑ.ΣΟ.Κ..
      Εγώ θα ήθελα να υπενθυμίσω απλώς ότι το 2003 υπήρξε προγραμματική σύμβαση του Α.Σ.Δ.Α. με το Υ.ΠΕ.ΧΩ.Δ.Ε. και τον Οργανισμό Αθήνας συνολικού ύψους 3.000.000 ευρώ για την αποκατάσταση των ζημιών του πάρκου και δεν έγινε καμμιά εκταμίευση μέχρι σήμερα. Αυτά είναι στοιχεία του Α.Σ.Δ.Α. και θα τα καταθέσω στα Πρακτικά.
      Επίσης, κύριε Υφυπουργέ, θα ήθελα να σας θυμίσω ότι στις 11 Μαρτίου έγινε συνάντηση του κ. Σουφλιά με τους Δημάρχους του Καματερού, τον κ. Καμαρινόπουλο, του Ιλίου, τον κ. Ζενέτο, των Αγίων Αναργύρων, τον κ. Σαράντη - οι δήμαρχοι παρίστανται σήμερα εδώ στη Βουλή, στο θεωρείο- από κοινού με τον κ. Καπλάνη, τον Αντιδήμαρχο της Αγίας Βαρβάρας. Καταθέτω για τα Πρακτικά δύο επιστολές του Προέδρου του Α.Σ.Δ.Α. και Δημάρχου της Αγίας Βαρβάρας κ. Μίχου, ο οποίος αναφέρεται σ’ αυτήν τη συνάντηση. 
      (Στο σημείο αυτό η Βουλευτής κ. Μαριλίζα Ξενογιαννακοπούλου καταθέτει για τα Πρακτικά τις προαναφερθείσες επιστολές, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έχουν περάσει εννέα μήνες, κύριε Υπουργέ. Τίποτα απ’ όσα υποσχέθηκε ο  κ. Σουφλιάς δεν έγιναν πράξη. Έχουμε χορτάσει από λόγια. Πρέπει να δεσμευθείτε να το χρηματοδοτήσετε επιτέλους -σας ζητούν περίπου 1.000.000 ευρώ άμεσα- την ώρα μάλιστα που βρίσκετε με πολύ μεγάλη ευκολία 28.000.000.000 ευρώ, λευκή επιταγή στις τράπεζες. Αυτό δείχνει τις προτεραιότητές σας. Από πίσω, όμως, κρύβεται η κρυφή ατζέντα, που είναι απαξίωση του πάρκου, ώστε στη συνέχεια να υπάρξουν ιδιωτικά συμφέροντα μέσα από την τσιμεντοποίηση, όπως έχουμε δει με όλες τις ελεύθερες εκτάσεις. Είναι ώρα ευθύνης για την Κυβέρνηση και πρέπει επιτέλους εδώ, από το Βήμα της Βουλής, και ενώπιον των δημάρχων και των κατοίκων της δυτικής Αθήνας να δεσμευθείτε. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κυρία συνάδελφε.
      Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης για δύο λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):  Ευχαριστώ, κυρία Πρόεδρε.
      Κατ’ αρχάς να επαναλάβω για μια ακόμα φορά ότι δεν τίθεται κανένα θέμα κρυφής αντζέντας και απορώ ειλικρινά, αγαπητή κυρία συνάδελφε, από πού το συνάγετε αυτό, διότι επιμένετε και το γράφετε στην ερώτησή σας και το επαναλαμβάνετε σ’ αυτήν την Αίθουσα.
      Επίσης, δεν υπάρχει κανένα αίτημα αλλαγής του τρόπου διοίκησης και λειτουργίας του πάρκου. Κανένα απολύτως, ούτε από τους κυρίους δημάρχους.
      ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Κύριε Υφυπουργέ, σας κατέθεσα τις επιστολές του προέδρου του Α.Σ.Δ.Α. και μπορείτε να τις διαβάσετε.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Υπάρχει μόνο ένα ψήφισμα από το Δήμο Ιλίου, όπου μεταξύ των τριάντα θεμάτων που κατατίθενται υπάρχει και μια απλή αναφορά στο θέμα. Η κεντρική διοίκηση όμως, όπως γνωρίζετε, δεν λειτουργεί βάσει ψηφισμάτων που παίρνει η Τοπική Αυτοδιοίκηση. Νομίζω ότι σ' αυτό θα συμφωνήσουμε.
      Επίσης, έχετε διατελέσει Ευρωβουλευτής και γνωρίζετε τι σημαίνει διαχείριση κοινοτικών κονδυλίων. Αυτό δεν μπορούμε να το παραβλέψουμε. Δεν ανατρέχουμε στο παρελθόν, αλλά είναι μία πραγματικότητα. Δυστυχώς, το έργο δεν έγινε ως όφειλε να γίνει στο συγκεκριμένο χρονικό διάστημα με το συγκεκριμένο ποσό, το οποίο ήταν πολύ μεγάλο για την εποχή –το αναγνωρίζω- αλλά οφείλουμε να καλύψουμε παλιές υποχρεώσεις με εθνικούς πόρους. Και αυτό έχει τις δυσκολίες του.
      Γνωρίζω τη συνάντηση που έγινε μεταξύ των κυρίων δημάρχων και του Υπουργού, του κ. Σουφλιά. Έγινε σε εξαιρετικά θετικό κλίμα. Έχω εδώ τα στοιχεία και την ανακοίνωση του Συνδέσμου και σας είπα ότι για το 2008 ήδη έχει εκταμιευτεί από το Ε.Τ.Ε.Ρ.Π.Σ. ποσό 200.000 ευρώ. Στο μέτρο του δυνατού χρηματοδοτούμε το πάρκο -μας ενδιαφέρει το πάρκο- και θα συνεχίσουμε να το χρηματοδοτούμε και να φροντίζουμε γι’ αυτό.
      Ευχαριστώ πολύ, κυρία Πρόεδρε.
    ΠΡΟΕΔΡΕΥΟΥΣΑ (Βέρα Νικολαΐδου): Προχωρούμε στην με αριθμό 154/20.10.2008 πέμπτη επίκαιρη ερώτηση δεύτερου κύκλου του Βουλευτή του Λαϊκού Ορθόδοξου Συναγερμού κ. Ηλία Πολατίδη προς την Υπουργό Εξωτερικών, σχετικά με το ρόλο του ειδικού διαμεσολαβητή του ΟΗΕ κ. Μάθιου Νίμιτς κ.λπ.. 
    Η επίκαιρη ερώτηση του κυρίου συναδέλφου έχει ως εξής:
    «Κατά την τελευταία συνάντηση της Υπουργού Εξωτερικών κ. Ν. Μπακογιάννη στη Νέα Υόρκη με μέλη της Παμμακεδονικής Ενώσεως Αμερικής, η Πρόεδρος της τελευταίας κ. Νίνα Γκατζούλη, κατέθεσε στην Υπουργό αποκαλυπτικότατο υπόμνημα σε ό,τι αφορά το γνωστό φλέγον εθνικό θέμα της ονομασίας του κρατιδίου των Σκοπίων.
    Στο ανωτέρω υπόμνημα η κ. Γκατζούλη αναφέρεται στη δράση του μη κυβερνητικού οργανισμού «Κέντρο Δημοκρατίας και Συμφιλίωσης Νοτιανατολικής Ευρώπης» (CDRSEE). Ο εν λόγω οργανισμός, ο οποίος διατείνεται ότι επιδιώκει τη δημοκρατική και ειρηνική συμβίωση των κοινωνιών της Νοτιανατολικής Ευρώπης, δεν κάνει τίποτα άλλο από το να διαστρεβλώνει την ιστορία και την εθνικοπολιτιστική διάσταση της περιοχής εις βάρος πάντοτε της Ελλάδος. Η κ. Γκατζούλη επισημαίνει ότι η πρώτη εργασία του  CDRSEE ήταν η έκδοση ενός τετράτομου έργου Κοινής Βαλκανικής Ιστορίας, στο οποίο αμφισβητείται ανοιχτά η ελληνική εθνική, ιστορική και πολιτιστική συνέχεια της Μακεδονίας και προπαγανδίζεται η ύπαρξη δήθεν ξεχωριστής «μακεδονικής» εθνικής οντότητος. Να σημειωθεί ότι το εν λόγω έργο προορίζεται να χρησιμοποιηθεί από Έλληνες μαθητές καθώς και από μαθητές άλλων βαλκανικών χωρών στα πλαίσια αναθεωρημένων σχολικών προγραμμάτων. Αυτό όμως που εκπλήσσει κυριολεκτικά, καταγγέλλει η κ. Γκατζούλη, είναι το γεγονός ότι ως πρώτος πρόεδρος του ανωτέρω Μ.Κ.Ο. εμφανίζεται ο ειδικός μεσολαβητής του Ο.Η.Ε. για την ονομασία των Σκοπίων, Μάθιου Νίμιτς, του οποίου η συνεχής  εξοργιστική φιλοσκοπιανή και ανθελληνική στάση είναι ολοφάνερη.
    Ερωτάται η Υπουργός:
    Γιατί η ελληνική διπλωματία αποδέχεται έναν επιβαλλόμενο και υποτιθέμενο αντικειμενικό μεσολαβητή, αφού αυτός αποδεδειγμένα έχει ένα προκατειλημμένο ανθελληνικό παρελθόν και εξίσου αποδεδειγμένες φιλοσκοπιανές θέσεις.
    Θεωρεί το Υπουργείο ότι η διδασκαλία σε μαθητές των βαλκανικών χωρών διαστρεβλωμένων ιστορικών γεγονότων, προωθεί πράγματι τη συμφιλίωση και την ειρήνη στην περιοχή;».
    Στην επίκαιρη ερώτηση του κ. συναδέλφου θα απαντήσει ο Υφυπουργός Εξωτερικών κ. Θεόδωρος Κασσίμης.
    Ορίστε, κύριε Υπουργέ, έχετε το λόγο.
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε συνάδελφε, θέλω να σας πω ορισμένα απλά πράγματα. Κατ’ αρχάς δεν ορίζουμε εμείς τον διαπραγματευτή των Ηνωμένων Εθνών. Αυτό δεν είναι ούτε στην αρμοδιότητά μας ούτε μπορούμε να παρέμβουμε. Δεν σημαίνει ότι είναι απόλυτο το παρελθόν κάποιου, διότι σας πληροφορώ ότι ο σημερινός Γενικός Γραμματέας του Ο.Η.Ε. ως διπλωμάτης της χώρας του και ως στέλεχος οργανισμών πάντα είχε στηρίξει τις ελληνικές θέσεις. Αυτό όμως δεν σημαίνει τίποτα.
    Θέλω δε να πω ότι είμαι της λογικής ότι δεν φταίνε οι άλλοι για ό,τι μας κάνουν. Φταίμε εμείς διότι τους αφήνουμε να μας το κάνουν.
    Η ελληνική Κυβέρνηση δεν επιτρέπει σε κανέναν να κάνει κάτι αντίθετα με τα εθνικά της συμφέροντα. Έχει αποδειχτεί από τον τρόπο της διαπραγμάτευσης μέχρι σήμερα. 
    Πράγματι υπάρχουν κάποιες δυνάμεις οι οποίες θέλουν να διατηρήσουν ένα εργαλείο αποσταθεροποίησης στην περιοχή των Βαλκανίων. Εκεί έχει αντιταχθεί η Ελλάδα και μ’ αυτήν τη λογική ασκούμε την πολιτική μας. Έχουμε ενημερώσει τους φίλους και συμμάχους μας και φθάσαμε στη δυσάρεστη θέση να βάλουμε το βέτο στο Βουκουρέστι ακριβώς αρνούμενοι να δεχτούμε τη δημιουργία ενός εργαλείου αποσταθεροποίησης στη γειτονιά μας, ενός κρατιδίου το οποίο με παράλογες τακτικές και με διεκδικήσεις τις οποίες κατά καιρούς προβάλλει μπορεί να αποσταθεροποιήσει την περιοχή μας. Και δεν μιλάω για το απλό, το συναισθηματικό της προσβολής της ιστορίας της περιοχής και της Ελλάδας.
    Όσον αφορά τα βιβλία. Τέτοιες προσπάθειες γίνονται πάρα πολλές. Δεν τις δεχόμαστε. Αρκεί να αναφέρω ότι στο αλβανικό εκπαιδευτικό σύστημα υπάρχουν τρία βιβλία ιστορίας και γεωγραφίας τα οποία αλλοιώνουν την πραγματικότητα, τα οποία δεν έχουμε αποδεχτεί, τα οποία δεν διδάσκονται στα μειονοτικά σχολεία και ήδη έχουμε προχωρήσει στη σύσταση μιας κοινής επιτροπής ώστε αυτά τα βιβλία να απαλλαγούν απ’ όλες αυτές τις ανιστόρητες σκοπιμότητες τις οποίες περιέχουν. 
    Θέλω να επισημάνω ως προς το βιβλίο αυτό το τετράτομο, που έβγαλε ένα M.K.O., που λέτε ότι θα διδαχθεί και σε παιδιά των ελληνικών σχολείων, ότι ποτέ δεν θα γίνει αυτό, διότι ποτέ δεν θα επιτρέψουμε να δώσουμε στα παιδιά μας να διδαχθούν μια ιστορία διαστρεβλωμένη, παραποιημένη, από ένα οποιοδήποτε βιβλίο, όποιος και αν μας το στείλει –και δεν μπορεί ουδείς να μας το επιβάλλει- και η οποία αποτελεί ένα μέσο για τη δημιουργία μιας ατμόσφαιρας στην περιοχή μας, η οποία ούτε την ευημερία ούτε την πρόοδο ούτε την αλληλοκατανόηση ούτε την καλή γειτονία προάγει και πάνω απ’ όλα διαστρεβλώνει βάναυσα την ιστορία.
    Τέτοια ανησυχία μην την έχετε. Από κει και πέρα, η Ελλάς ξέρει να προασπίζει τα εθνικά της συμφέροντα. 
    ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
    Ο Βουλευτής του ΛΑ.Ο.Σ. κ. Πολατίδης έχει το λόγο.
    ΗΛΙΑΣ ΠΟΛΑΤΙΔΗΣ: Κύριε Υφυπουργέ, θέλω να πω κατ’ αρχάς ότι παρ’ όλο που σας εκτιμώ, έμεινα τελείως απογοητευμένος από την απάντησή σας. 
    Κατ’ αρχάς λέτε ότι αυτό το βιβλίο δεν διδάσκεται στους Ελληνόπαιδες; Μα, τον κ. Βερέμη, ο οποίος είναι βασικός συντελεστής αυτής της μη κυβερνητικής οργάνωσης μαζί με τον κ. Νίμιτς, έχετε ορίσει εσείς ως Πρόεδρο του Εθνικού Συμβουλίου Παιδείας. Το βιβλίο της Ρεμπούση και οι ανοησίες που αυτό περιείχε, δεν προήλθαν ακριβώς απ’ αυτό το πνεύμα και μάλιστα αντιγράφοντας συγκεκριμένα κομμάτια απ’ αυτό το τετράτομο έργο; Για τι πάτε τώρα να μας πείσετε; 
    Αλλά δεν είναι αυτή η ουσία αυτής της ερωτήσεως. Εγώ στις 17 Οκτωβρίου κατέθεσα την ερώτηση, μη έχοντας υπόψη φυσικά τις εξελίξεις που συνέβησαν εν τω μεταξύ. Είπατε ότι δεν καθορίζει το παρελθόν του κ. Νίμιτς, το ότι είναι, δηλαδή, υπάλληλος στο Σόρος, όχι μόνο στο συγκεκριμένο Ίδρυμα, του γνωστού ο οποίος ονομάζεται και νονός των Σκοπίων -διότι αυτός είναι και ο ονοματοδότης- αλλά είναι και υπάλληλός του σε Πανεπιστήμιο της Ουγγαρίας στο οποίο είναι Διευθυντής ο κ. Νίμιτς. 
    Φυσικά και δεν θα ορίσει η Ελλάδα ποιος θα είναι ο διαμεσολαβητής του Ο.Η.Ε.. Δεν θα έπρεπε η Ελλάδα να έχει λόγο και να πει ότι ο συγκεκριμένος κύριος δεν μπορεί να είναι αμερόληπτος, άρα, δεν μπορεί να είναι διαμεσολαβητής; Είναι τόσο δύσκολο επιτέλους, να  πείτε και ένα «όχι» στην εξωτερική σας πολιτική; 
    Το δεύτερο που φαίνεται είναι ότι η κ. Γκατζούλη ήδη από το Σεπτέμβριο σας έχει προειδοποιήσει για το τι συμβαίνει, για το τι κάνει ο κ. Νίμιτς και ποιος είναι ο σκοπός του. Και έρχεται το δημοσίευμα του «ΕΘΝΟΥΣ ΤΗΣ ΚΥΡΙΑΚΗΣ», το οποίο αποκαλύπτει ότι ο κ. Νίμιτς συνεχίζει να παίρνει εντολές από το STATE DEPARTMENT της Αμερικής και παρ’ όλες τις τόσες φιλίες και  παρ’ όλες τις τόσες φωτογραφίες της κυρίας Υπουργού, δεν κατορθώνετε ούτε τη βίζα να καταργήσετε. Έρχεται, λοιπόν, και μας λέει ξεκάθαρα ότι γίνεται συμπαιγνία ανάμεσα στο STATE DEPARTMENT, την Πρεσβεία της Αμερικής στα Σκόπια και τον Τσερβενκόφσκι και τον Γκρούεφσκι στο πώς θα ξεπεράσουν τις ελληνικές αντιρρήσεις. Νομίζω ότι τις εφημερίδες τις διαβάζετε. Και έρχεστε εδώ να μας πείτε ότι δεν πρέπει να αδικούμε τον κ. Νίμιτς; Αυτό, δηλαδή, μας λέτε; Μας λέτε ότι μπορεί στο παρελθόν να ήταν έτσι, αλλά τώρα είναι ουδέτερος μεσολαβητής και θα κάνει πραγματικά αυτό που πρέπει; 
    Ειλικρινά αυτό δεν μπορεί πλέον να χαρακτηριστεί ως κάτι που δεν γνωρίζετε. Σας τα είπε η κ. Γκατζούλη, σας τα λένε τα δημοσιεύματα. Από εδώ και πέρα, σημαίνει ότι εσκεμμένα εξυπηρετείτε τα συμφέροντα ξένης δυνάμεως και ανοίξτε ένα λεξικό να δείτε την ακριβή λέξη που υπάρχει στα ελληνικά. 
    (Χειροκροτήματα από την πτέρυγα του ΛΑ.Ο.Σ.)
    ΠΡΟΕΔΡΕΥΟΥΣΑ (Βέρα Νικολαΐδου): Ο κ. Κασσίμης έχει το λόγο.
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πολατίδη, λυπούμαι. Είστε νέος στο Κοινοβούλιο. Πίστευα ότι γνωρίζετε ελληνικά. Εγώ δεν είπα τίποτα απ’ όλα αυτά τα οποία είπατε εσείς και λυπούμαι και για το πού καταλήξατε. Είπα απλώς -και αν δεν είστε σε θέση να το καταλάβετε, μην το καταλάβετε- ότι δεν μπορούμε εμείς να ορίσουμε το διαπραγματευτή και αν θέλετε, δεν είναι ούτε έξυπνο, αφού δεν μπορούμε να τον αλλάξουμε, να δημιουργήσουμε κλίμα ... 
    ΗΛΙΑΣ ΠΟΛΑΤΙΔΗΣ: Να παραιτηθεί από τις διαπραγματεύσεις. 
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Να του το πείτε, ίσως σας ακούσει. Εμείς δεν μπορούμε αυτό να το επιβάλλουμε. 
    Πρέπει να καταλάβετε κάτι. Πολύ ωραίες είναι οι εντυπώσεις, αλλά η ουσία έχει το αποτέλεσμα. Ουσία έχει εάν η Ελλάδα έχει σταθερή θέση και εάν η Ελλάδα στη θέση της αυτή έχει πείσει πάρα πολλούς φίλους και συμμάχους να τη στηρίξουν, αν πιστεύουν ότι η θέση της Ελλάδας είναι δίκαιη και σωστή γι’ αυτό που επιδιώκει η διεθνής και η ευρωπαϊκή κοινότητα. Εκεί είναι η ουσία. 
    Συναισθηματικά μπορεί να σας καταλάβω. Δεν βγαίνει τίποτα. Με το συναίσθημα δεν φέρνεις αποτέλεσμα. Έχει αποδειχθεί και στη δεκαετία του ’90. 
      Αυτό που κάνουμε είναι να επιμένουμε εις τη λογική της κόκκινης γραμμής που έχει θέσει η Ελλάδα και να θέτουμε καθαρά πολιτικά το ζήτημα. Δέστε και την τελευταία εισήγηση του κ. Ρεν, όσον αφορά την ενταξιακή πορεία των βαλκανικών χωρών. Είναι έξω αυτή η χώρα. Και αυτή η χώρα δεν είναι έξω, επειδή απλώς δημιουργήσαμε ένα μπλοκ συναισθηματικό-ιστορικό. Είναι έξω, γιατί η Ελλάδα με σοβαρότητα έχει πείσει και τους εταίρους και τους συμμάχους ότι η τακτική η οποία ακολουθείται απ’ αυτή τη χώρα είναι επικίνδυνη.
      Φυσικά, βρώμικα παιχνίδια υπάρχουν, κύριε Πολατίδη. Τα ξέρουμε. Εσείς μπορείτε ελεύθερα να μιλάτε. Εμείς έχουμε υποχρέωση, γιατί δεσμεύουμε τη χώρα, να είμαστε πολύ προσεκτικοί σ’ αυτά που λέμε. Όμως, είμαστε πολύ αποτελεσματικοί και απόλυτοι σ’ αυτά που κάνουμε.
      Αυτό έχει σημασία, κύριε συνάδελφε.
      Όσον αφορά για το θέμα του κ. Βερέμη και των σχολείων, αυτό το περίφημο βιβλίο το οποίο και απεσύρθη, οφείλεται -δεν είναι δική μου αρμοδιότητα- στο Παιδαγωγικό Ινστιτούτο, το οποίο οπωσδήποτε, κατά τη γνώμη μου, δεν κάνει τη δουλειά που θα έπρεπε να κάνει, σωστά. Όμως, αυτό είναι μια άλλη ιστορία. Είναι θέμα Υπουργείου Παιδείας.
      Όμως, μη θεωρείτε ότι αυτό σημαίνει μεταφορά των τεσσάρων τόμων αυτής της Μ.Κ.Ο. εις τα ελληνικά σχολεία. Δυστυχώς, έχουμε και Έλληνες οι οποίοι έχουν ξεχάσει τι σημαίνει και εθνική συνείδηση και ευθύνη για το μέλλον αυτής της πορείας. Όμως, δεν είναι της παρούσης αυτά.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Θα σας χειροκροτήσει και το Παιδαγωγικό Ινστιτούτο.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Γεωργιάδη, παρακαλώ. Δεν έχετε το λόγο.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Συγγνώμη, αλλά ήταν αριστούργημα.
      ΠΡΟΕΔΡΕΥΟΥΣΑ (Βέρα Νικολαΐδου): Ακολουθεί η δεύτερη με αριθμό 145/20-10-2008 επίκαιρη ερώτηση πρώτου κύκλου της Βουλευτού του Πανελλήνιου Σοσιαλιστικού Κινήματος κ. Λούκας Κατσέλη προς τον Υπουργό Οικονομίας και Οικονομικών, σχετικά με την απόφαση της Αγροτικής Τράπεζας να προχωρήσει στην εκχώρηση του πλειοψηφικού πακέτου μετοχών της Αγροτικής Ασφαλιστικής κ.λπ..
      Η επίκαιρη ερώτηση της κ. Κατσέλη έχει ως εξής:
      «Με ανακοίνωσή της στις 6 Οκτωβρίου 2008, η διοίκηση της Αγροτικής Τράπεζας (Α.Τ.Ε.) ενημέρωσε ότι προέκρινε ως πρώτο προτιμητέο αγοραστή του πλειοψηφικού πακέτου μετοχών της «Αγροτικής Ασφαλιστικής» τη γαλλική εταιρεία «GROUPAMA». Εκτός του ότι η πρόθεση της Κυβέρνησης να εκχωρήσει το πλειοψηφικό πακέτο μετοχών και τη διοίκηση της «Αγροτικής Ασφαλιστικής» γίνεται χωρίς καμμία μακρόπνοη αναπτυξιακή πολιτική στον κρίσιμο τομέα των ασφαλειών και μάλιστα, για μια εταιρεία που παρέχει ασφαλιστικές υπηρεσίες σ’ έναν τομέα με ειδικό ρόλο στην ελληνική οικονομία, η απόφαση αυτή, την παρούσα χρονική συγκυρία, εγκυμονεί επιπλέον σοβαρότατους κινδύνους. Εν μέσω της διεθνούς χρηματοπιστωτικής κρίσης, που πλήττει ή δημιουργεί ερωτηματικά για την αντοχή ακόμα και μεγάλων διεθνών ασφαλιστικών ομίλων, η απόφαση αυτή μπορεί να αποδειχθεί ιδιαίτερα επιζήμια για το μέλλον της εταιρείας, των ασφαλισμένων και των εργαζομένων της. Πληροφορίες από δημοσιεύματα αναφέρουν ότι το τίμημα που προσφέρει ο υποψήφιος αγοραστής είναι πλέον εξαιρετικά χαμηλό και προκλητικά χαμηλότερο αντίστοιχων αγοραπωλησιών, ενώ προκαλεί ιδιαίτερη ανησυχία η πληροφορία, σύμφωνα με την οποία η διοίκηση της Α.Τ.Ε. προτίθεται να παραχωρήσει το δικαίωμα χρήσης των τραπεζοασφαλιστικών υπηρεσιών της για είκοσι έτη! Οι ευθύνες της Κυβέρνησης και της διοίκησης της Α.Τ.Ε., εάν δεν σταματήσουν αμέσως τις διαδικασίες ξεπουλήματος για την εκχώρηση της εταιρείας, στο γενικευμένο, μάλιστα, κλίμα αβεβαιότητας και ρευστότητας στις διεθνείς αγορές, θα είναι τεράστιες.
      Κατόπιν των ανωτέρω, ερωτάται ο κύριος Υπουργός Οικονομίας και Οικονομικών τα εξής:
      1. Γιατί αφήνει τη διοίκηση της Α.Τ.Ε. να προχωρήσει, σε συνθήκες κρίσης στη διεθνή χρηματοπιστωτική αγορά, στην εκχώρηση του πλειοψηφικού πακέτου μετοχών και της διοίκησης της εταιρείας, αλλά και το δικαίωμα χρήσης των τραπεζοασφαλιστικών υπηρεσιών της για είκοσι έτη, γνωρίζοντας ότι κάτι τέτοιο μπορεί να αποδειχθεί επιζήμιο για την εταιρεία;
      2. Εγγυάται προς τους εργαζόμενους, τους πελάτες και τους μετόχους της εταιρείας ότι η διοίκηση της Αγροτικής Τράπεζας έχει εξετάσει και διερευνήσει επισταμένα και σε βάθος το βαθμό έκθεσης της «GROUPAMA» στη διεθνή κρίση;».
      Στην επίκαιρη ερώτηση της κ. Κατσέλη θα απαντήσει ο Υφυπουργός κ. Παπαθανασίου.
      Κύριε Υφυπουργέ, έχετε το λόγο για τρία λεπτά.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κυρία Κατσέλη, κατ’ αρχάς, θα ήθελα να υπενθυμίσω για το χώρο των ασφαλιστικών εταιρειών ότι επί των ημερών της δικής μας Κυβέρνησης, γίνονται επιτέλους σοβαροί έλεγχοι στις ασφαλιστικές εταιρείες, με αποτέλεσμα να έχουν κλείσει οκτώ και να έχουν υποχρεωθεί οι υπόλοιπες να καταθέσουν μετρητά για την αύξηση των κεφαλαίων τους, για να έχουν τα απαραίτητα κεφάλαια, 700.000.000 ευρώ μέχρι τώρα και χωρίς να υπολογίζουμε αυτά που πρόσφατα η Επιτροπή Ιδιωτικής Ασφάλισης, επίσης, υποχρέωσε μια ασφαλιστική εταιρεία να βάλει, δηλαδή, άλλα 100.000.000 ευρώ.
     	Αυτό το λέω διότι το όψιμο ενδιαφέρον σας για τις ασφαλιστικές εταιρείες δεν ταυτίζεται με τη μέχρι τώρα πολιτική σας, όπου ο καθένας έκανε ό,τι ήθελε και έπαιρνε πιστοποιητικά φερεγγυότητας χωρίς να τα δικαιούται. Και το λέω ευθέως, τα μοιράζατε σαν να ήταν άδειες λαϊκών αγορών.
     Επίσης, γνωρίζετε –ειδικά εσείς- ότι το περιβάλλον στην ασφαλιστική αγορά έχει διαμορφωθεί διαφορετικά από 1.1.2008, με τους κανόνες, δηλαδή, της Βασιλείας 2, σύμφωνα με τους οποίους επιβάλλεται στις τράπεζες να αφαιρούν μάλιστα από τα ίδια κεφάλαιά τους το ποσό συμμετοχής τους στις ασφαλιστικές εταιρείες και τον υπολογισμό του δείκτη της κεφαλαιακής επάρκειας. 
     Μπορεί να ήταν αυτός και ένας σημαντικός λόγος –μπορεί, λέω- για τον οποίο και η ALPHA BANK πούλησε την «ALPHA ΑΣΦΑΛΙΣΤΙΚΗ» στην AXA και η ΕΜΠΟΡΙΚΗ ΤΡΑΠΕΖΑ το «ΦΟΙΝΙΚΑ» στην «GROUPAMA» και η ΕΘΝΙΚΗ ΤΡΑΠΕΖΑ απέσυρε από το Χρηματιστήριο την «ΕΘΝΙΚΗ ΑΣΦΑΛΙΣΤΙΚΗ». 
     Ουσιαστικά, δηλαδή, οι τράπεζες του ιδιωτικού τομέα υποχρεώνονται να πουλήσουν ή πουλούν τις ασφαλιστικές τους εταιρείες τις θυγατρικές, για να μην έχουν και επίπτωση στο δείκτη κεφαλαιακής επάρκειας και επιπλέον για να συγκεντρώσουν τη δουλειά τους σε καθαρά τραπεζικές εργασίες.
     Αυτό, λοιπόν, που κάνουν όλες οι άλλες ιδιωτικές τράπεζες θεωρείται στρατηγική κίνηση. Για την Α.Τ.Ε. και την ΑΓΡΟΤΙΚΗ εσείς το θεωρείτε ξεπούλημα. Βέβαια, αυτή είναι μια περίεργη λογική. Αυτό μόνο ιδεολογίες και δογματισμοί του παρελθόντος, όπου προφανώς εσείς επιστρέφετε, μπορούν να το εξηγήσουν. 
     Και επειδή έχετε κάνει ξανά αυτήν την ερώτηση και έχετε πάρει απάντηση, εγώ δεν γνωρίζω ποιοι και με ποια κίνητρα σας ενημερώνουν για το θέμα της ΑΓΡΟΤΙΚΗΣ. Ελπίζω να μην είναι αυτοί οι οποίοι μείωσαν το κεφάλαιο της Α.Τ.Ε. ΑΣΦΑΛΙΣΤΙΚΗΣ κατά 134.000.000 ευρώ την περίοδο 2000-2004 και αύξησαν τις ζημιές ως το 2004 στα 86.000.000 ευρώ. 
     Ελπίζω να μην είναι αυτοί οι οποίοι σας απέκρυψαν ότι μόνο το 2% του κύκλου εργασιών αφορά ασφαλιστικά προϊόντα αγροτικού τομέα. Η Α.Τ.Ε. ΑΣΦΑΛΙΣΤΙΚΗ δραστηριοποιείται σε όλο το εύρος των ασφαλιστικών προϊόντων και πρέπει να είναι ανταγωνιστική σε όλα. 
     Ελπίζω, επίσης, αυτοί που σας ενημέρωσαν να γνωρίζουν ότι τέτοια διάρκεια συνεργασίας είκοσι ετών είναι συνήθης στην αγορά και έγινε και στις άλλες δυο περιπτώσεις. 
     Και ελπίζω να μην είναι αυτοί που δεν γνωρίζουν ότι η αξία της επένδυσης της Α.Τ.Ε. BANK στην «ΑΓΡΟΤΙΚΗ ΑΣΦΑΛΙΣΤΙΚΗ» είναι μέχρι σήμερα αρνητική ή επίσης που δεν γνωρίζουν ότι η «GROUPAMA», για την οποία έχετε αμφιβολίες, δραστηριοποιείται σε επτά χώρες, έχει έντεκα εκατομμύρια πελάτες, έχει τριάντα τρεις χιλιάδες πεντακοσίους χιλιάδες εργαζόμενους και έχει υψηλό δείκτη φερεγγυότητας. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Σε κάθε περίπτωση, εγώ πιστεύω ότι πρέπει να είμαστε πολύ πιο προσεκτικοί σ’ αυτά που υποστηρίζουμε. Η διαδικασία πώλησης σημαντικού μέρους συμμετοχής σε εγχώρια ή σε ξένη αγορά –διότι ο διαγωνισμός ήταν βεβαίως διεθνής και υπήρχαν τέσσερις προσφορές, όπως ξέρετε, για την ασφαλιστική εταιρεία- είναι σε εξέλιξη και μόνο υπό τον όρο ότι θα διασφαλιστούν πλήρως οι θέσεις και οι απόψεις της «ΑΓΡΟΤΙΚΗΣ ΑΣΦΑΛΙΣΤΙΚΗΣ», αυτή θα προχωρήσει. 
     Με τον τρόπο αυτό και ο δείκτης κεφαλαιακής επάρκειας της Αγροτικής Τράπεζας δεν θα επιβαρύνεται με τη συμμετοχή της «ΑΣΦΑΛΙΣΤΙΚΗΣ» πέρα από το τίμημα που θα καρπωθεί και επιπλέον θα έχει και ετήσια έσοδα από τη διάθεση των καταστημάτων στα πλαίσια της συμφωνίας της. 
     Τώρα, το αν το τίμημα είναι εύλογο ή όχι, γι’ αυτό θα έλεγα να περιμένουμε πρώτα να δούμε το αποτέλεσμα της διαδικασίας και τότε θα μπορούμε να κρίνουμε και να αξιολογήσουμε. 
     ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
     Η κ. Λούκα Κατσέλη, Βουλευτής του ΠΑ.ΣΟ.Κ., έχει το λόγο.
     ΛΟΥΚΑ ΚΑΤΣΕΛΗ: Κύριε Υπουργέ, είναι πραγματικά η δεύτερη φορά που συζητείται αυτό το θέμα ως επίκαιρη ερώτηση. Δεν θα περίμενα, βεβαίως, απ’ αυτήν την Κυβέρνηση να σταματήσει την πώληση μιας κερδοφόρας δημόσιας ασφαλιστικής επιχείρησης προς συγκεκριμένα ιδιωτικά συμφέροντα και μάλιστα σε ξένο όμιλο αυτήν την εποχή. 
     Δεν θα περίμενα, βεβαίως, να συμφωνούσατε μαζί μας και με την άποψή μας ότι η «ΑΓΡΟΤΙΚΗ ΑΣΦΑΛΙΣΤΙΚΗ» πραγματικά είναι ένα σημαντικό αναπτυξιακό εργαλείο σήμερα στην Ελλάδα που μπορεί να παίξει ένα σημαντικό αναπτυξιακό ρόλο στο πλαίσιο του ομίλου της Αγροτικής Τράπεζας και που ασκεί έναν ειδικό εξειδικευμένο και μοναδικό ρόλο στην ελληνική οικονομία, ασφαλίζοντας αγροτικές και κτηνοτροφικές δραστηριότητες και ιχθυοκαλλιέργειες μεταξύ όλων των άλλων που κάνει. 
     Δεν θα περίμενα, βεβαίως, ότι θα συμφωνούσατε με την άποψη ότι η «ΑΓΡΟΤΙΚΗ ΑΣΦΑΛΙΣΤΙΚΗ» πρέπει και μπορεί να παίξει ένα δυναμικό ρόλο σ’ όλη την περιφερειακή αγορά της Νοτιοανατολικής Ευρώπης και της Μεσογείου. Και γιατί δεν θα το περίμενα; 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Διότι αυτή η Κυβέρνηση όχι μόνο δεν έχει καμμία αναπτυξιακή πολιτική, αλλά αντίθετα ξεπουλάει συστηματικά ό,τι κερδοφόρο υπάρχει στο δημόσιο τομέα. 
     Όμως, περίμενα ότι θα ήσασταν περισσότερο αξιόπιστοι. Ο κ. Λέγκας στην προηγούμενη ερώτηση μου είχε πει ότι είναι σαφές ότι αυτός ο εταίρος δεν θα συνεργάζεται με άλλη τράπεζα στη χώρα μας και θα συνάψει συμφωνία με την Α.Τ.Ε. ασφαλιστικών προϊόντων μέσω των καταστημάτων της. 
     Είναι ή δεν είναι αλήθεια ότι η «GROUPAMA» έχει εξαγοράσει το «ΦΟΙΝΙΚΑ»;
	Είναι ή δεν είναι αλήθεια ότι ο «ΦΟΙΝΙΚΑΣ» συνεργάζεται με την «CREDIT AGRICOLE», δηλαδή, την Εμπορική Τράπεζα; Τι λέτε γι’ αυτό;
	Θα περίμενα, επίσης, ότι θα λειτουργούσατε τουλάχιστον προς όφελος του δημοσίου συμφέροντος. Πουλάτε το πλειοψηφικό πακέτο μετοχών της «ΑΓΡΟΤΙΚΗΣ ΑΣΦΑΛΙΣΤΙΚΗΣ» εν μέσω μιας χρηματοπιστωτικής κρίσης. Το τίμημα περίπου το ξέρουμε, γιατί η αγορά είναι μικρή και ο κόσμος μιλάει. Πρόκειται για ένα εξευτελιστικό τίμημα. Δίνετε το δικαίωμα χρήσης των τραπεζοασφαλιστικών υπηρεσιών για είκοσι έτη. Την ίδια στιγμή που δίνετε 28.000.000.000 για στήριξη των τραπεζών, άλλες χώρες στηρίζουν τις ασφαλιστικές τους εταιρείες. Κοιτάξτε τη κάνει αυτή τη στιγμή η Ολλανδία με την «ING». Εσείς αυτήν τη στιγμή ξεπουλάτε.
	Και μπορείτε τουλάχιστον να εγγυηθείτε ότι η «GROUPAMA» και οι μέτοχοί της είναι αυτήν τη στιγμή όσο έχουν την κεφαλαιακή επάρκεια που λέτε; Σας καλούμε να ακυρώσετε την εκχώρηση. Να αναβάλετε τουλάχιστον τις διαπραγματεύσεις. Να προστατεύσετε το δημόσιο συμφέρον. Μη μας λέτε πάντοτε τι έκανε το ΠΑ.ΣΟ.Κ. πριν από το 2004. Εσείς έχετε, κύριε Υπουργέ, την ευθύνη. Εσείς είστε υπόλογοι. 
(Χειροκροτήματα από την πτέρυγα του ΠΑ.ΣΟ.Κ.)
    	ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
    Κύριε Υφυπουργέ, έχετε το λόγο για δύο λεπτά. 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κατ’ αρχάς, όσον αφορά την τελευταία παρατήρησή σας, θα σας λέμε τι έκανε το ΠΑ.ΣΟ.Κ., διότι το ίδιο είναι το ΠΑ.ΣΟ.Κ. με τα ίδια μυαλά, με τους ίδιους ανθρώπους, με τις ίδιες νοοτροπίες. Άρα, ο καθένας κρίνεται από τις πράξεις του. Αυτό δεν μπορείτε να μας το αρνηθείτε. 
    (Θόρυβος, διαμαρτυρίες από την πτέρυγα του ΠΑ.ΣΟ.Κ.)
    ΚΩΝΣΤΑΝΤΙΝΟΣ ΓΕΙΤΟΝΑΣ: Να το λέτε και θα πάμε καλά!
    ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, κύριε Γείτονα!
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Θα το υπενθυμίζουμε συνεχώς!
    Δεύτερον, δεν θα περίμενα και εγώ να πείτε τίποτα διαφορετικό απ’ αυτά που είπατε, διότι, πρώτον, δεν ακούσατε καθόλου αυτό που σας απάντησα και επιμείνατε στο ότι η «ΑΓΡΟΤΙΚΗ ΑΣΦΑΛΙΣΤΙΚΗ» έχει ειδικό σκοπό. Μόνο το 2% των εργασιών της έχει σχέση με τον αγροτικό τομέα. Σας είπα μια σειρά από λανθασμένες πληροφορίες που έχετε και τις οποίες, βεβαίως, αφού τις διαβάζετε, σ’ αυτές είχατε μείνει και αυτές ξαναδιαβάσατε. 
    ΔΗΜΗΤΡΙΟΣ ΤΣΙΡΩΝΗΣ: Είναι ύβρεις αυτά, κύριε Υπουργέ!
    ΛΟΥΚΑ ΚΑΤΣΕΛΗ: Ούτε μια πληροφορία δεν έχουμε!
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Η πληροφόρηση που έχετε είναι κακή. Διότι αν πιστέψουμε ότι η πληροφόρησή σας όσον αφορά το τίμημα προέρχεται από τις ίδιες πηγές που προέρχεται και από όλα τα άλλα στοιχεία της Αγροτικής Τράπεζας, τότε λίγη αξία έχουν οι πληροφορίες που σας έδωσαν. 
    Εγώ, λοιπόν, λέω πως αυτήν τη στιγμή που μιλάμε, είναι σημαντική μια στρατηγική κίνηση σε μια μεγάλη εταιρεία. Γιατί ρωτάτε τι είναι η «GROUPAMA» και τι έκανε η Ολλανδία για την «ING». Βεβαίως, η «ING» είναι μια μεγάλη ασφαλιστική εταιρεία την οποία στηρίζει και σ’ αυτήν την περίοδο των κρίσεων. Απορώ πώς έχετε μεγαλύτερη εμπιστοσύνη στην «ΑΓΡΟΤΙΚΗ ΑΣΦΑΛΙΣΤΙΚΗ», μ’ όλα τα προβλήματα που σας ανακοίνωσα και όχι σε μια «ΑΓΡΟΤΙΚΗ ΑΣΦΑΛΙΣΤΙΚΗ», η οποία θα ανήκει σ’ ένα μεγαλύτερο όμιλο. 
    Όσον αφορά τα θέματα ανταγωνισμού, αν υπάρχουν ή αν δεν υπάρχουν, άλλοι φορείς είναι αρμόδιοι να τα κρίνουν. Ασφαλώς και θα τα εξετάσουμε, διότι υπάρχουν και θέματα ανταγωνισμού τα οποία πρέπει να ξεπεραστούν. Αυτό που εγώ λέω είναι ότι αυτήν την εποχή ακριβώς υπάρχει αυτή η μεγάλη κρίση. Και θα ήθελα να σας πω ότι η προσφορά έχει υποβληθεί πριν από το ξέσπασμα της κρίσης- έχει επέλθει και βελτίωση της προσφοράς πρόσφατα, σύμφωνα με στοιχεία που η ίδια η «ΑΓΡΟΤΙΚΗ ΑΣΦΑΛΙΣΤΙΚΗ» έχει κάνει. Δηλαδή στις διαπραγματεύσεις που έγιναν με τις δύο εταιρείες μετά την κρίση έχουν βελτιωθεί οι όροι και ακόμη όλα αυτά είναι υπό εξέταση. 
    Στρατηγικά, λοιπόν, προφανώς δεν συμφωνώ μαζί σας. Όμως, όσον αφορά το συγκεκριμένο αποτέλεσμα, πρώτα θα το δούμε και μετά θα το κρίνουμε. Εσείς, κατά το γνωστόν, πρώτα πυροβολείτε και μετά σημαδεύετε. Πρόβλημά σας! 
    ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
    Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
    ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στην ημερήσια διάταξη της 
    ΝΟΜΟΘΕΤΙΚΗΣ ΕΡΓΑΣΙΑΣ
    Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Προστασία δανειοληπτών και άλλες διατάξεις». 
    Στη χθεσινή συνεδρίαση ολοκληρώθηκε η συζήτηση και ψηφίστηκε το νομοσχέδιο επί της αρχής. 
    Στη σημερινή συνεδρίαση θα συζητηθούν τα άρθρα του νομοσχεδίου, καθώς και οι τροπολογίες ως μία ενότητα. 
    Θα προηγηθούν οι ομιλίες των εισηγητών και των ειδικών αγορητών. Θα ακολουθήσουν οι εναπομείναντες δέκα εγγεγραμμένοι επί της αρχής ομιλητές. Στη συνέχεια, θα ακολουθήσουν οι ομιλητές που, τυχόν, εγγραφούν επί της ενότητας των άρθρων και των τροπολογιών. 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών):  Κυρία Πρόεδρε, μπορώ να έχω το λόγο;
    ΠΡΟΕΔΡΕΥΟΥΣΑ (Βέρα Νικολαΐδου): Πριν δώσω το λόγο στον εισηγητή της Πλειοψηφίας, έχει το λόγο ο Υφυπουργός Οικονομίας και Οικονομικών για μια σύντομη παρέμβαση. 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κυρία Πρόεδρε, θέλω να πω το εξής: Υπάρχει και μια τροπολογία αρμοδιότητας του Υπουργείου Εξωτερικών. Και επειδή είναι εδώ ο Υφυπουργός Εξωτερικών, ήθελα να ρωτήσω αν από τη διαδικασία υπάρχει δυνατότητα να δώσει διευκρινήσεις, μια και είναι εδώ, προκειμένου να μην περιμένει μέχρι το τέλος της συνεδρίασης. Αίτημα και ερώτημα υποβάλω προς εσάς. 
    ΠΡΟΕΔΡΕΥΟΥΣΑ (Βέρα Νικολαΐδου): Υπάρχει πρόβλημα, κύριε Υφυπουργέ. Διότι υπάρχει και η σειρά των ομιλητών. Εκτός εάν υπάρχει μια πολύ σύντομη και συγκεκριμένη ερώτηση. 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Γι’ αυτό υπέβαλα το ερώτημα, κυρία Πρόεδρε. 
    ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο εισηγητής της Πλειοψηφίας κ. Αναστάσιος Λιάσκος. 
      ΑΝΑΣΤΑΣΙΟΣ ΛΙΑΣΚΟΣ: Κυρίες και κύριοι συνάδελφοι, κατά τη διάρκεια της μακράς συζήτησης που έγινε σ’ αυτήν την Αίθουσα το προηγούμενο διήμερο, αναλύθηκαν λεπτομερώς όλες εκείνες οι παράμετροι που αφορούν αυτό το σχέδιο νόμου, το οποίο δεδομένα έχει έναν πραγματικά πολύ μεγάλο κοινωνικό χαρακτήρα. 
      Μέσα από τη διαδικασία διεφάνη ξεκάθαρα ότι πράγματι ερχόμαστε, μετά από προβλήματα τα οποία παρέμεναν άλυτα για δεκαετίες στο τοπίο των δανειοληπτών, να επιβάλλουμε μια λογική η οποία πρωτίστως καθορίζει τη διαφάνεια, τη δυνατότητα να έχει το εκπλειστηρίασμα εκείνο το ύψος που απαιτείται και προστατεύει το ακατάσχετο των μισθών, καθώς και τη μοναδική κατοικία. 
      Παράλληλα δε, μ’ όλα αυτά, σ’ αυτό το νομοσχέδιο με την  κατάθεση της τροπολογίας που προβλέπει την εγγύηση των καταθέσεων όλων των Ελλήνων πολιτών μέχρι ύψους ποσού 100.000, κατορθώνουμε να δώσουμε στον Έλληνα πολίτη τη βεβαιότητα ότι μέσα σ’ ένα τοπίο όπου η διεθνής κρίση δεσπόζει, η ελληνική Κυβέρνηση τον διασφαλίζει. 
      Σύμφωνα μ’ αυτά που ανέφερε ο Υπουργός για το πακέτο μέτρων στήριξης του χρηματοπιστωτικού συστήματος και όχι των τραπεζών, όπως κακώς προσπαθούσατε αρκετοί από εδώ να δώσετε την ψευδή εντύπωση στον ελληνικό λαό ότι κάνει η Κυβέρνηση, κατορθώνουμε να λειτουργήσει απρόσκοπτα και η αγορά και να στηρίζονται  οι μικρομεσαίες επιχειρήσεις και να μπορεί να πάρει δάνειο ο χαμηλόμισθος ή η χαμηλόμισθη οικογένεια για να αγοράσει το σπίτι της και ταυτόχρονα να λειτουργήσει η ανάπτυξη της χώρας. 
      Όλα αυτά αναλύθηκαν εκτενώς και από τον Υπουργό που ήταν παρών αυτές τις δύο ημέρες και από πάρα πολλούς συναδέλφους οι οποίοι ανέλυσαν στα άρθρα τις συγκεκριμένες διατάξεις. Υπενθυμίζω, γιατί ήδη από την πρωτολογία μου το έχω κάνει: Οι πλειστηριασμοί, με το άρθρο 1, γίνονται πλέον στα ειρηνοδικεία. Διασφαλίζεται η διαφάνεια με κλειστές και σφραγισμένες προσφορές. Υπάρχει κατάθεση εγγύησης σε ύψος το οποίο δεν μπορεί να είναι χαμηλότερο από την αντικειμενική αξία. Διασφαλίζεται το ακατάσχετο των μισθών και των συντάξεων ακόμα και μέσω των τραπεζών όταν καταβάλλονται. Ανεβαίνει το όριο των μισθών και των συντάξεων από τα 600 ευρώ στα 1.000 ευρώ και ταυτόχρονα διασφαλίζονται, διπλασιάζοντας το ποσό από 10.000 σε 20.000 ευρώ, οι περιορισμοί της κατάσχεσης της μοναδικής κατοικίας οφειλέτη. 
      Θέλω εδώ, κύριε Υπουργέ, να σας ευχαριστήσω ιδιαίτερα διότι κάνατε  δεκτές τις βελτιώσεις και τις παρατηρήσεις που έκανα κατά τη διάρκεια της συζήτησης του νομοσχεδίου στην επιτροπή, ειδικά στο άρθρο 5 βάζοντας την προθεσμία των δεκαπέντε ημερών από την ημέρα της επίδοσης της ειδοποίησης της κατάσχεσης και αφαιρώντας τη λέξη στην τρίτη παράγραφο «ανυπαίτια», όπου πράγματι έχει λειτουργία το άρθρο. 
      Επίσης θα ήθελα εδώ να σας πω –και να το σημειώσετε κύριε Υπουργέ- κάτι που μπήκε από την Ομοσπονδία των Δικαστικών Επιμελητών και αφορά δύο σημεία. Το ένα είναι τα κινητά για τα οποία δεν έχει προβλεφθεί, όπως προεβλέπετο στον προηγούμενο νόμο, ότι μπορεί να γίνεται ο πλειστηριασμός ή στον τόπο κατάσχεσης ή στο δημαρχείο. 
    Θα πρέπει, δηλαδή, να προβλεφθεί ο τόπος κατάσχεσης διότι για παράδειγμα πώς θα μεταφερθούν είκοσι τόνοι ξυλείας στο ειρηνοδικείο ή μεγάλα και βαριά μηχανήματα; Δεν μπορεί να μεταφέρονται στο ειρηνοδικείο. Είναι κάτι που πρέπει να το προβλέψουμε εδώ. 
    Υπάρχει και μια μεταβατική διάταξη για τους εκκρεμείς πλειστηριασμούς από το στάδιο που θα βρίσκονται από τη δημοσίευση του νόμου. Θα σας δώσω την παρατήρηση μετά γιατί μας το είπαν τώρα. 
    Θέλω να θέσω ορισμένα θέματα. Αντιλαμβάνομαι ότι εχθρός του καλού είναι το καλύτερο. Πάντα θα πρέπει να προσπαθούμε για το καλύτερο. Όμως είμαστε υπεύθυνοι πολιτικοί, εκείνοι που εκπροσωπούμε τον ελληνικό λαό. Δεν μπορούμε να του λέμε πράγματα τα οποία δεν στέκουν ή δεν μας συνοδεύουν διαχρονικά. Ο καθένας μας έχει μια ιστορία. Είπατε προηγουμένως στον Υπουργό –το είπε η κ. Κατσέλη- μην υπενθυμίζετε τι έκανε το ΠΑ.ΣΟ.Κ.. Κατανοώ ότι θέλετε να πείσετε τον ελληνικό λαό ότι φθάσατε στην Ελλάδα μετά τις 7 Μαρτίου 2004 και ότι μέχρι τότε  βρισκόσασταν αλλού. Όμως ο ελληνικός λαός δεν είναι λωτοφάγος. Δεν έχει φάει εκείνο το φρούτο το οποίο έφαγαν οι άνδρες του Οδυσσέα όπως πολύ γλαφυρά περιγράφει ο Όμηρος. Έχετε διαδρομή και σας θυμάται.
    Για παράδειγμα δεν μπορείτε να κάνετε σήμερα προτάσεις για μακροχρόνια προβλήματα του ελληνικού λαού που επί δεκαετίες όταν ήσασταν στην κυβέρνηση δεν τα αγγίξατε. Αφήνατε τους δανειολήπτες να πηδάνε από τα παράθυρα για τα υπέρογκα πανωτόκια χωρίς ποτέ να έχετε βάλει το δάκτυλο στην πληγή. Και έρχεσθε εδώ σήμερα και κόπτεσθε με κροκοδίλια δάκρυα γι’ αυτούς. Δεν γίνεται να λέει ο κ. Πάγκαλος ότι είχαμε ετοιμάσει –εδώ ήμασταν το ακούσαμε όλοι χθες- αυτές τις προτάσεις που σας καταθέσαμε αφού γίναμε αντιπολίτευση, αλλά δεν προλάβαμε.
    Πράγματι έχει δίκιο. Ήσασταν τόσο λίγο χρόνο κυβέρνηση που δεν προλάβατε να καταθέσετε τις προτάσεις σας, ενώ είμαστε μακροχρόνια στην εξουσία. Όμως μας κατηγορείτε και για τα πανωτόκια ενώ λάβαμε μέριμνα να ανακουφίσουμε απ’ αυτόν το βρόγχο τους Έλληνες πολίτες. Και σήμερα μ’ αυτό το νομοσχέδιο δίνουμε λύση πραγματική. 
    Άλλωστε όταν έρχεσθε εδώ και θυμάστε «περσινά ξινά σταφύλια» λέγοντας για το κεφάλαιο –έχετε ανακαλύψει το κεφάλαιο- ότι εμείς το υπηρετούμε και σεις δεν ξέρω τι υπηρετείτε, κατανοώ ότι μπορείτε να λέτε και κάποια παραπανίσια πράγματα αλλά είσθε κόμμα που θέλει να κυβερνήσει την Ελλάδα. Εγώ συγχωρώ στα μικρά κόμματα και ιδιαίτερα στα αριστερά να χρησιμοποιούν μια φρασεολογία η οποία είναι ευχάριστη, να τα πάρετε από τους πλούσιους να τα δώσετε στους φτωχούς. Και είπα στην επιτροπή ότι ο μύθος του Ρομπέν των Δασών είναι ένας ωραίος μύθος, αλλά όλοι ξέρουν ότι είναι ένας μύθος. Κατανοώ ότι είναι ανέξοδο αυτό γιατί γνωρίζουν τα μικρά κόμματα ότι ενδεχομένως ποτέ δεν θα κυβερνήσουν τον τόπο οπότε λένε ανοίξτε το θησαυροφυλάκιο και δώστε τα όλα. Αλλά δεν μπορείτε εσείς να λέτε να προβλέψουμε το ακατάσχετο της πρώτης κατοικίας. Δηλαδή να λέτε σε ελεύθερη μετάφραση ότι οι τράπεζες οφείλουν να χρηματοδοτούν την πρώτη κατοικία οποιουδήποτε Έλληνα. Αν έλθετε στην κυβέρνηση όποτε έλθετε θα καταθέσετε τέτοιο νομοσχέδιο; Δηλαδή οι τράπεζες να χρηματοδοτούν την πρώτη κατοικία και κανείς να μην μπορεί να πάρει το σπίτι έχει δεν έχει να το πληρώσει; Θα ήθελα να απαντήσετε κύριε εισηγητά της Μείζονος Αντιπολίτευσης σ’ αυτό γιατί το προτείνατε, να μην κατάσχεται με τίποτα η πρώτη κατοικία.
    Εγώ θα έλεγα αν λειτουργείτε έτσι καταθέστε ένα νομοσχέδιο να περνάνε όλοι οι Έλληνες καλά, να τους χορηγεί η Κυβέρνηση όσα λεφτά θέλει ο καθένας για να μπορεί να το πράξει. 
      Είναι, αν θέλετε, πιο ρεαλιστικό απ’ αυτά που λέτε εδώ μέσα. Όμως, ούτε δανειολήπτες υπερασπιστήκατε ούτε έχετε την πρόθεση να συμβάλετε, έτσι ώστε να αντιμετωπιστεί αυτό το πρόβλημα. Γιατί, αν θέλατε, αφού το είχατε προτείνει –όπως είπε η κ. Κατσέλη- στα δύο άρθρα του νομοσχεδίου, θα το ψηφίζατε και θα λέγατε να το βελτιώσουμε, να το κάνουμε καλύτερο αργότερα. 
      Ήθελα, λοιπόν, να πω ότι βρισκόμαστε αυτήν τη στιγμή μπροστά σ’ ένα μεγάλο δίλημμα. Θέλουμε ή δεν θέλουμε να προστατεύσουμε τους δανειολήπτες; Εμείς  και θέλουμε και το κάνουμε πράξη. 
      Ευχαριστώ πάρα πολύ. 
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      ΠΑΝΑΓΙΩΤΗΣ ΛΑΦΑΖΑΝΗΣ: Κυρία Πρόεδρε, μπορώ να πω μια κουβέντα;
      ΠΡΟΕΔΡΕΥΟΥΣΑ (Βέρα Νικολαΐδου): Μα, δεν έχετε το λόγο τώρα.
      ΠΑΝΑΓΙΩΤΗΣ ΛΑΦΑΖΑΝΗΣ: Μόνο για ένα λεπτό, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Θα έλεγα να συνεχίσουμε, γιατί είναι πάνω από είκοσι πέντε οι ομιλητές. 
      ΠΑΝΑΓΙΩΤΗΣ ΛΑΦΑΖΑΝΗΣ: Υπάρχουν σοβαρά θέματα που βρίσκονται σε εξέλιξη. 
      ΠΡΟΕΔΡΕΥΟΥΣΑ (Βέρα Νικολαΐδου): Με τη σειρά σας παρακαλώ.
      Το λόγο έχει ο κ. Κουσελάς, εισηγητής του ΠΑ.ΣΟ.Κ.. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, επιτρέψτε μου να ξεκινήσω από το ζήτημα της απόσυρσης της τροπολογίας για την Κλωστοϋφαντουργία γιατί εδώ και πέντε μήνες χίλιοι διακόσιοι άνθρωποι είναι κυριολεκτικά στο δρόμο και δεν ξέρουν πώς θα περάσουν την επόμενη μέρα τους. 
      Η στάση της Κυβέρνησης απέναντι στους εργαζόμενους της Κλωστοϋφαντουργίας είναι, κύριε Υπουργέ, καθρέφτης της πολιτικής που ακολουθεί. Μέσα σε χρόνο ρεκόρ εξασφαλίσατε εγγυήσεις 28.000.000.000 ευρώ για τις κατά τα άλλα αναξιοπαθούσες τράπεζες, ένα τεράστιο ποσό για τα δεδομένα της ελληνικής οικονομίας και της κοινωνίας. 
      Δεν επιδείξατε όμως ούτε την ίδια ταχύτητα ούτε το ίδιο ενδιαφέρον για τους χίλιους διακόσιους εργαζόμενους που είναι στο δρόμο. Μετά από πολλές διελκυστίνδες και αγώνες ανακοινώσατε στις 25 Ιουλίου την παροχή εγγύησης εκ μέρους του ελληνικού δημοσίου προς την Κλωστοϋφαντουργία. 
      Φτάσαμε τρεις μήνες μετά, για να έλθει αυτή η τροπολογία, η οποία ήλθε στη Βουλή και, πριν ακόμη προλάβει να συζητηθεί, απεσύρθη. Τι να υποθέσουμε, κύριε Υπουργέ, σε σχέση με τη στάση σας αυτή; Ότι η Κυβέρνησή σας είναι ανίκανη να συνεννοηθεί με την Ευρωπαϊκή Ένωση; Ή ότι όλη η διελκυστίνδα, η οποία ξεκίνησε στις 12 Μαρτίου 2008 με την τριμερή συμφωνία που έγινε στο Υπουργείο Εργασίας βόλευε την Κυβέρνηση και τώρα σας έρχεται σαν μάννα εξ ουρανού η αντίδραση της Ευρωπαϊκής Ένωσης; 
      Θεωρώ -όχι μόνο εγώ, αλλά το σύνολο των εργαζομένων- εμπαιγμό και πρόκληση αυτήν τη στάση. Και τα ερωτήματα, τα οποία προκύπτουν, είναι πολλά και μεγάλα. 
      Γιατί, κύριε Υπουργέ, για την Κλωστοϋφαντουργία στην Ιταλία δόθηκαν 35.000.000 ευρώ από το Ταμείο της Παγκοσμιοποίησης και εδώ δεν μπορούν να δοθούν, εδώ δημιουργούνται προβλήματα; Γιατί με το ν. 2322 εσείς, ως Κυβέρνηση, δώσατε εγγυήσεις στο παρελθόν και μέχρι τώρα σε άλλες εταιρείες ελληνικές και εδώ υπάρχει πρόβλημα; 
      Αφού λέτε ότι υπάρχει πρόβλημα από πλευράς της Ευρωπαϊκής Ένωσης, γιατί δεν αξιώνετε, από τις εμπλεκόμενες τράπεζες που θα πάρουν την εγγύηση των 28.000.000.000 ευρώ να δώσουν απ’ αυτά τα χρήματα άμεσα, από τη στιγμή που είναι εγγυημένα, προκειμένου να αντιμετωπισθεί το πρόβλημα;
      Γιατί τόσο μεγάλο χρονικό διάστημα δεν πάει ο εισαγγελέας Ειδικών Ελέγχων να ελέγξει το Λαναρά γιατί παράτησε και την εταιρεία και τους εργαζόμενους σύξυλους εδώ και τέσσερις μήνες; 
      Μας λέτε ότι θα κουβεντιάσετε με την Ευρωπαϊκή Ένωση. Μα, μέχρι εσείς να τελειώσετε τις κουβέντες με την Ευρωπαϊκή Ένωση, θα έχει μπει ταφόπλακα στην Κλωστοϋφαντουργία. Το λέω αυτό, γιατί μέσα στο επόμενο χρονικό διάστημα η Δ.Ε.Η. ήδη θα τους κόψει το ρεύμα. 
      Είστε Κυβέρνηση, πάρτε τις ευθύνες σας. Εμείς –και πιστεύω και το σύνολο της Αντιπολίτευσης- είμαστε έτοιμοι να στηρίξουμε οποιαδήποτε ενέργεια θα βοηθήσει τους εργαζόμενους να μη χάσουν τη δουλειά τους, να μη βγουν στο δρόμο. 
      Από εκεί και πέρα, σε ό,τι αφορά στο νομοσχέδιο, άκουσα πάρα πολύ προσεκτικά τις αιτιάσεις τις δικές σας και του εισηγητή σας. Μέχρι τώρα, κυρίες και κύριοι συνάδελφοι, η Νέα Δημοκρατία μας κατηγορούσε ότι δεν είχαμε θέσεις, δεν είχαμε προτάσεις, ότι κάναμε μια στείρα αντιπολίτευση. 
      Όταν, λοιπόν, φέρνουμε όχι μόνο συγκεκριμένες προτάσεις αλλά και σχέδια νόμου πολύ υπεύθυνα και πολύ συγκεκριμένα στο Εθνικό Κοινοβούλιο, μας λένε ότι δεν μπορούν να υλοποιηθούν. Εγώ θα σας θυμίσω τη λαϊκή παροιμία που λέει ότι «όποιος δεν θέλει να ζυμώσει σαράντα μέρες κοσκινίζει». 
      Επικαλείστε το τι θα κάνουν οι τράπεζες. Με το φόβο του τι θα κάνουν οι τράπεζες εάν περάσουν αυτές οι τροπολογίες που έχουμε προτείνει, εάν περάσει αυτό το νομοσχέδιο δεν κάνουμε κυριολεκτικά τίποτα. 
      Και μη μας πάτε κύριε εισηγητά της Συμπολίτευσης στο παρελθόν, στο τι κάναμε εμείς στο παρελθόν. Κατ’ αρχάς στο παρελθόν δεν ήταν τόσο μεγάλα και τόσο οξυμένα τα προβλήματα. Δεν είχαμε αυτήν την κρίση. Δεν είχαμε αυτές τις συνέπειες, που έχουμε σήμερα. Ήταν τελείως διαφορετικό το πρόβλημα. Εξάλλου σας το είπα και στην πρωτομιλία μου, επιχειρήσαμε δύο τρεις φορές νομοθετικά να δώσουμε λύση και δεν τα  καταφέραμε. Δεν τα κάναμε όλα σωστά. Άλλωστε αυτός ήταν και ένας λόγος που χάσαμε την κυβέρνηση.
      ΑΝΑΣΤΑΣΙΟΣ ΛΙΑΣΚΟΣ: Δεν υπήρχαν δανειολήπτες.
      ΔΗΜΗΤΡΙΟΣ ΚΟΥΣΕΛΑΣ: Ήρθατε εσείς όμως, προκειμένου να διορθώσετε υποτίθεται αυτά που εμείς δεν  κάναμε και αυτά για τα οποία είχατε δεσμευθεί. Και να η πρόκληση. Μη μας λέτε, λοιπόν, ότι δεν είναι εφικτό. Τι δεν είναι εφικτό; Υπάρχει κόστος από τον κρατικό προϋπολογισμό για τις τροπολογίες που κάνουμε, για την πρόταση νόμου που έχουμε υποβάλει; Είναι μηδενικό το κόστος, κύριοι συνάδελφοι. Αυτό που υπάρχει είναι η αντίδραση των τραπεζών. Αλλά εσείς μεταξύ των δανειοληπτών, των καταναλωτών και των τραπεζών, επιλέγετε να τα  έχετε καλά με τις τράπεζες. Αυτή είναι η αλήθεια και γι’ αυτό δεν θέλετε να υιοθετήσετε τις ολοκληρωμένες προτάσεις μας. 
      Σε ό,τι αφορά πιο συγκεκριμένα στο νομοσχέδιο, δηλώσαμε ότι το άρθρο 1 θα το ψηφίσουμε. Για το άρθρο 2 που αφορά στους πλειστηριασμούς περιμέναμε να υπάρξει πραγματικά μεγαλύτερη γενναιότητα, όπως και στο άρθρο 5. Δεν υπήρξε. 
      Έχουμε καταθέσει για το άρθρο 2 μια συγκεκριμένη τροπολογία και είναι στη διακριτική σας ευχέρεια. Λέμε να ορίζεται ότι η τιμή της πρώτης προσφοράς δεν μπορεί να είναι κατώτερη της αντικειμενικής, αυτό που λέει άλλωστε και ο τίτλος του άρθρου, αλλά από κάτω δεν το έχετε συμπεριλάβει. Και ζητάμε από κει και πέρα την τροποποίηση του Κώδικα Πολιτικής Δικονομίας έτσι ώστε να εφαρμόζεται και για τους πλειστηριασμούς ακινήτων. Το αρμόδιο δικαστήριο μπορεί στην περίπτωση που ο πλειστηριασμός διενεργηθεί δύο φορές, με βάση τη δική σας πρόταση χωρίς να εμφανιστούν πλειοδότες, να ορίσει κατώτερη τιμή. Ζητάμε, λοιπόν, να τροποποιηθεί σ’ αυτό το σημείο ο Κώδικας Πολιτικής Δικονομίας, προκειμένου να μην υπάρχει αυτό το παράθυρο. Ποιο είναι το δύσκολο; Γιατί άκουσα ορισμένες αιτιάσεις από πλευράς του Υπουργού οι οποίες δεν στέκουν σε καμμία περίπτωση.
      Σε ό,τι αφορά στο άρθρο 5 για το ακατάσχετο. Στο άρθρο 5 έχουμε προτείνει τρεις πολύ συγκεκριμένες τροπολογίες. Η μία αφορά στο δικαίωμα της ανακοπής πέντε μέρες πριν από τον πλειστηριασμό. Η τροποποίηση την οποία κάνατε αυτό που θα κάνει θα είναι να μας δώσει τη δυνατότητα να κερδίσουμε τρεις εργάσιμες μέρες. Δεν λύνει το πρόβλημα.
      Από εκεί και πέρα εξακολουθεί να υπάρχει το  μεγάλο πρόβλημα με την κύρια κατοικία, αντί για τη μοναδική, που είναι ένα μείζον ζήτημα. Επίσης, το άρθρο δεν καλύπτει το θέμα των εγγυητών, που εμείς προτείνουμε ότι πρέπει να καλυφθεί γιατί ο οφειλέτης και ο εγγυητής ουσιαστικά έχουν τις ίδιες υποχρεώσεις και εκεί είναι η διαφορά μας. 
      Πέραν αυτών, υπάρχουν ακόμα κάποιες πολύ συγκεκριμένες τροπολογίες. Το ένα είναι το θέμα της πρόωρης εξόφλησης. Με την προτεινόμενη τροπολογία ρυθμίζεται το πρόβλημα της πρόωρης εξόφλησης. Γίνεται διάκριση στις συμβάσεις δανείου με κυμαινόμενο επιτόκιο και σ’ αυτές με σταθερό επιτόκιο. Με τις ρυθμίσεις αυτές, τις οποίες εσείς δεν συμπεριλαμβάνετε καθόλου στο δικό σας νομοσχέδιο, διασφαλίζεται και ο δανειολήπτης, χωρίς να δημιουργείται πρόβλημα στο τραπεζικό σύστημα.
      Η δεύτερη τροπολογία αφορά στο θέμα των πανωτοκίων. Θέλουμε να οριστεί, όπως ζητάμε με αυτήν την τροπολογία, ανώτατο όριο οφειλής το διπλάσιο του αρχικού δανεισθέντος κεφαλαίου, όπως συμβαίνει αυτήν τη στιγμή και με τους αγρότες, να επεκταθεί δηλαδή και στους υπόλοιπους. Και δεύτερον ζητάμε την απαγόρευση του ανατοκισμού, για την οποία υπάρχουν ήδη αποφάσεις δικαστηρίων. Δεν την κάνετε μέχρι τώρα αποδεκτή ούτε αυτήν την τροπολογία και ζητάμε να τοποθετηθείτε.
      Η άλλη τροπολογία μας αφορά στην προστασία των κατόχων χρηματοπιστωτικών καρτών από αδιαφανείς χρεώσεις. Και ζητάμε εδώ πάλι δύο συγκεκριμένα πράγματα: να απαγορεύεται στα πιστωτικά ιδρύματα να εκτοκίζουν τα ποσά που οφείλονται από συναλλαγές που πραγματοποιήθηκαν μέσω πιστωτικής κάρτας, πριν τη γνωστοποίηση του μηνιαίου λογαριασμού και να απαγορευθεί η επιβάρυνση των καταναλωτών για την ανάληψη μετρητών με πιστωτική κάρτα από τα καταστήματα της τράπεζας που την εξέδωσε ή από  τα ΑΤΜς. 
      Η άλλη τροπολογία έχει σχέση με τη διασφάλιση της διαφάνειας στη διαμόρφωση του κυμαινόμενου επιτοκίου. Ξέρετε ότι υπάρχει εδώ ένα πελώριο πρόβλημα. 
      Με τη διάταξη που προτείνουμε εξασφαλίζεται ότι ο πιστωτικός φορέας θα μειώνει ισόποσα με τη μεταβολή του επιτοκίου αναφοράς στη σύμβαση το επιτόκιο του δανείου, όταν μειώνονται τα επιτόκια αναφοράς για τους δανειολήπτες και όταν αυξάνονται τα επιτόκια αναφοράς για τους καταθέτες. Ένα εύλογο και δίκαιο ζήτημα, που δυστυχώς οι τράπεζες δεν το εφαρμόζουν.
      Τέλος, υπάρχει το μεγάλο θέμα με τις εισπρακτικές εταιρείες. Θα πρέπει να μπει ένα τέλος σ’ αυτήν την υπόθεση. Εμείς θέλουμε να θέσουμε με την τροπολογία αυτή συγκεκριμένες απαγορεύσεις για τις εισπρακτικές εταιρείες που με τακτική παραπλάνησης, ηθικής παρενόχλησης και ψυχολογικών πιέσεων δημιουργούν τεράστιο πρόβλημα, όταν διεκδικούν την είσπραξη των οφειλών. Οι παραβάτες θα έχουν πλέον να αντιμετωπίσουν τις κυρώσεις του νόμου που αφορά στην προστασία του καταναλωτή. 
      ΠΡΟΕΔΡΕΥΟΥΣΑ (Βέρα Νικολαΐδου):  Πρέπει να ολοκληρώσετε, κύριε συνάδελφε.
      ΔΗΜΗΤΡΙΟΣ ΚΟΥΣΕΛΑΣ: Κυρία Πρόεδρε, με συγχωρείτε. Δεν θέλω να κάνω κατάχρηση του χρόνου. Τα συζητάμε όλα μαζί και επιτρέψτε μου να κλείσω ξεκαθαρίζοντας την τοποθέτησή μου.
      ΠΡΟΕΔΡΕΥΟΥΣΑ (Βέρα Νικολαΐδου):  Ήδη έχετε  υπερβεί το χρόνο σας κατά τρία λεπτά σχεδόν. 
      ΔΗΜΗΤΡΙΟΣ ΚΟΥΣΕΛΑΣ: Το καταλαβαίνω και ζητώ για ένα λεπτό μόνο την κατανόησή σας. 
      ΠΡΟΕΔΡΕΥΟΥΣΑ (Βέρα Νικολαΐδου):  Ολοκληρώστε, παρακαλώ.
      ΔΗΜΗΤΡΙΟΣ ΚΟΥΣΕΛΑΣ: Σε ό,τι αφορά στην τροπολογία για την αύξηση του ανώτατου ορίου καλυπτόμενης εγγύησης από 20.000 σε 100.000 ευρώ. Όπως είχε δεσμευθεί ο Πρόεδρός μας ο Γιώργος Παπανδρέου αυτήν την τροπολογία θα την ψηφίσουμε μολονότι υπάρχει, κύριε Υπουργέ, ένα ζήτημα που πρέπει να λάβετε υπ’ όψιν σας ότι δεν καλύπτονται οι επιχειρήσεις. Δηλαδή, μια μικρομεσαία επιχείρηση δεν καλύπτεται μέσα απ’ αυτήν τη διαδικασία και δεν ξέρω αν και κατά πόσο αρκεί το συνολικό ύψος του συγκεκριμένου ταμείου να καλύψει το οποιοδήποτε πρόβλημα δημιουργηθεί αν είναι μεγάλο. 
      ΠΡΟΕΔΡΕΥΟΥΣΑ (Βέρα Νικολαΐδου):  Παρακαλώ ολοκληρώστε! Υπάρχουν άλλοι είκοσι πέντε ομιλητές.
      ΔΗΜΗΤΡΙΟΣ ΚΟΥΣΕΛΑΣ: Τέλος, μολονότι η πρόταση που κάνετε για τους διπλωματικούς υπαλλήλους είναι κατώτερη του αιτήματος και των διεκδικήσεων του κλάδου θα ψηφίσουμε κι αυτήν την τροπολογία.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου):  Και εγώ σας ευχαριστώ. 
      Ο κύριος Υφυπουργός έχει το λόγο για μια μικρή παρέμβαση.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών):  Κύριε Κουσελά, μια διευκρίνιση σε κάτι που είπατε το οποίο είναι σοβαρό. Δεν αληθεύει ότι δεν καλύπτονται οι καταθέσεις των επιχειρήσεων. Εφόσον είναι κατάθεση, επειδή δεν αλλάζει τίποτε σε ό,τι ισχύει μέχρι τώρα, καλύπτονται. Το λέω αυτό απλώς για να διευκρινιστεί. Όλες οι καταθέσεις καλύπτονται είτε των επιχειρήσεων είτε των επιχειρηματιών είτε οι προσωπικές. Αυτό δεν αλλάζει τίποτα, απλώς αυξάνει το όριο. 
      Αυτήν τη διευκρίνιση ήθελα να κάνω. 
      ΔΗΜΗΤΡΙΟΣ ΤΣΙΡΩΝΗΣ: Το κάθε νομικό πρόσωπο 100.000 ευρώ; 
      ΠΡΟΕΔΡΕΥΟΥΣΑ (Βέρα Νικολαΐδου):  Κύριε συνάδελφε, δεν έχετε το λόγο. Τον παίρνετε αυθαίρετα για να απαντήσετε στη διευκρίνιση του Υπουργού; Σας παρακαλώ!
      ΔΗΜΗΤΡΙΟΣ ΤΣΙΡΩΝΗΣ: Δεν απαντώ. Διευκρίνιση κάνω. 
      ΠΡΟΕΔΡΕΥΟΥΣΑ (Βέρα Νικολαΐδου):  Το λόγο έχει ο ειδικός αγορητής του Κομμουνιστικού Κόμματος Ελλάδος κ. Ιωάννης Γκιόκας.
      ΙΩΑΝΝΗΣ ΓΚΙΟΚΑΣ: Κυρίες και κύριοι Βουλευτές, παρακολουθούμε τώρα δύο μέρες μια αντιπαράθεση γύρω από το νομοσχέδιο της Κυβέρνησης που κατά τη γνώμη μας βρίσκεται μακριά και από τα πραγματικά προβλήματα των δανειοληπτών και μακριά από τις πραγματικές αιτίες που έχουν οδηγήσει σ’ αυτά τα προβλήματα. Η Κυβέρνηση προσπαθεί να παρουσιάσει ότι το νομοσχέδιο αναβλύζει από κοινωνική ευαισθησία. Φθάνει μάλιστα στο σημείο ο Υφυπουργός χθες να πει ότι αν τα μέτρα της Κυβέρνησης ήταν πιο απλόχερα, τότε δεν θα δίνονταν δάνεια και δεν θα μπορούσαν έτσι οι εργαζόμενοι, οι δανειολήπτες να εκπληρώσουν τα όνειρά τους, λες και υπάρχει ο οποιοσδήποτε λογικός άνθρωπος που θέλει να χρεώνεται στις τράπεζες στα δάνεια για να μπορέσει να καλύψει στοιχειώδεις βασικές ανάγκες. Και βέβαια, η πολιτική σας συνεχίζει στην ίδια ακριβώς κατεύθυνση. Από τη μία, δηλαδή, αντιλαϊκά μέτρα που συμπιέζουν το λαϊκό εισόδημα, συμπιέζουν τους μισθωτούς, τους αυτοαπασχολούμενους και από τη άλλη δανεισμός για να τονωθεί η λαϊκή κατανάλωση και να βοηθηθούν οι μικρομεσαίες επιχειρήσεις. Και εκβιάζετε επί της ουσίας με τα 28.000.000.000 ευρώ λέγοντας είτε συμφωνείτε να δοθούν είτε το λογαριασμό θα τον πληρώσουν πάλι οι δανειολήπτες και οι μικροκαταθέτες. 
      Από την άλλη μεριά κατά τη γνώμη μας το ΠΑ.ΣΟ.Κ. είναι συνυπεύθυνο και δεν μπορεί να εμφανίζεται ως πολέμιο των τραπεζών. Και αυτό γιατί επί των δικών του ημερών προωθήθηκαν οι ιδιωτικοποιήσεις στις τράπεζες που οδήγησαν σε συγχωνεύσεις, εξαγορές και στη δημιουργία των τραπεζικών καρτέλ. Επί των δικών του ημερών προωθήθηκε η απελευθέρωση της τραπεζικής αγοράς και οι αποκλείσεις στα επιτόκια χορηγήσεων καταθέσεων και σε σχέση με τον πληθωρισμό και εκτόκισαν τα κέρδη των τραπεζών. Χαρακτηριστικό ήταν αυτό που είπε ο εκπρόσωπος της Ένωσης Ελλήνων Τραπεζών τις προάλλες στην Επιτροπή Οικονομικών Υποθέσεων στη Βουλή ότι δεν είχαμε ανάγκη να εκτεθούμε στα διάφορα τοξικά ομόλογα γιατί ειδικά εκείνη την περίοδο 2000-2002 είχαμε υπέρογκα κέρδη λόγω της απελευθέρωσης της τραπεζικής αγοράς.
    Όπως επίσης επί των δικών του ημερών, επί των ημερών του ΠΑ.ΣΟ.Κ., χτυπήθηκε το λαϊκό εισόδημα με τις ελαστικές εργασιακές σχέσεις της ιδιωτικοποίησης, την επίθεση στους μισθούς και τις συντάξεις. Και σήμερα το ΠΑ.ΣΟ.Κ. συμφωνεί να δοθούν τα 28.000.000.000 ευρώ στις τράπεζες, αρκεί λέει να υπάρξουν εγγυήσεις, ότι αυτά θα δοθούν στην πραγματική οικονομία. Μα, εκεί ακριβώς βρίσκεται το πρόβλημα, στην υπερσυσσώρευση κεφαλαίων στην πραγματική οικονομία από τη μία μεριά, δηλαδή στην υπερσυγκέντρωση πλούτου και από την άλλη μεριά στη μείωση της αγοραστικής δύναμης των εργαζομένων. Και ζητά τώρα το ΠΑ.ΣΟ.Κ. νέα μέτρα για την ανταγωνιστικότητα των επιχειρήσεων, άρα νέα κίνητρα, φοροαπαλλαγές, όπως η μείωση των κερδών, η μείωση της φορολογίας των κερδών στο 25%, χτύπημα εργατικών κατακτήσεων στο όνομα των επενδύσεων, άρα διατήρηση όλων εκείνων των παραγόντων που οδήγησαν και οδηγούν και στην κρίση, οδήγησαν και οδηγούν και στο δανεισμό. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Δεν κυβερνάμε εμείς. Εκείνοι κυβερνούν. 
    ΙΩΑΝΝΗΣ ΓΚΙΟΚΑΣ: Είπαμε και για την Κυβέρνηση. Αλλά να μην ξεχάσουμε και τις δικές σας ημέρες! Λέτε για φορολογία 25% των κερδών, ό,τι ακριβώς λέει και η Κυβέρνηση. Να μην το αναφέρουμε δηλαδή; 
    Ακόμα όμως και αν τα αφήσουμε όλα αυτά στην άκρη, αν αφήσουμε και την κριτική που κάνουμε και προς τη Νέα Δημοκρατία και προς το ΠΑ.ΣΟ.Κ. για το ότι επί της ουσίας δεν αγγίζουν τις αιτίες που οδηγούν στην υπερχρέωση των λαϊκών νοικοκυριών, ακόμα και αν αφήσουμε στην άκρη την κριτική σε όσους εκείνους προσπαθούν να συμβιβάσουν τα ασυμβίβαστα -γιατί τέτοια προσπάθεια είναι να συμφωνείς από τη μία μεριά σε μία πλήρως απελευθερωμένη αγορά και από την άλλη να λες περιορισμό της ασυδοσίας και της απληστίας- και επικεντρωθούμε αποκλειστικά και μόνο στα άρθρα του συγκεκριμένου νομοσχεδίου, θα δούμε ότι είναι πλήρως ανεπαρκή να προστατεύσουν επί της ουσίας τους δανειολήπτες. 
    Αλλά και οι τροπολογίες του ΠΑ.ΣΟ.Κ., με τις οποίες δεν θα μπορούσε να διαφωνήσει κάποιος, στην ουσία δεν λύνουν το πρόβλημα. Στην ουσία η συζήτηση γίνεται γύρω από ψίχουλα, γύρω από το τι μέτρα θα παρθούν για να απαλύνουν κάπως την κατάσταση των δανειοληπτών όταν αυτοί έχουν φθάσει στα όριά τους, στο τελικό σημείο δηλαδή να χάσουν το σπίτι τους, να χάσουν τα όποια περιουσιακά τους στοιχεία. Ακόμα και αυτούς τους προστατεύει ανεπαρκώς. 
    Ερχόμαστε τώρα στα άρθρα. Οι όποιες θετικές ρυθμίσεις θεσπίζονται στο άρθρο 1 με τη δημοσιότητα της διαδικασίας του πλειστηριασμού, τις κλειστές προσφορές κ.ο.κ., στην ουσία ακυρώνονται από το άρθρο 2. Και αυτό γιατί το στοιχείο εκείνο που καθιστά τους πλειστηριασμούς ελκυστικούς στα κάθε λογής οργανωμένα κυκλώματα, τα «κοράκια» κ.ο.κ., δηλαδή η δυνατότητά τους να αποκτούν τα ακίνητα αντί πινακίου φακής σε εξευτελιστικές τιμές παραμένει και με το υπάρχον καθεστώς. 
    Ακόμα και αν το άρθρο 2 μιλάει για απαγόρευση διενέργειας πλειστηριασμού ακινήτων σε τιμή κατώτερη της αντικειμενικής της αξίας, στην πράξη αυτή η προστατευτική ρύθμιση επιδέχεται καταστρατηγήσεων και άρα έχουμε επάνοδο στο υφιστάμενο αρνητικό καθεστώς. 
    Στο άρθρο 4 προβλέπεται η αύξηση του ακατάσχετου των μισθών από 600 σε 1.000 ευρώ για χρέη προς το δημόσιο. Πέρα από το γεγονός ότι και το ποσό των 1.000 ευρώ είναι μικρό, εμείς λέμε ότι και για τα χρέη προς το δημόσιο πρέπει να επιφυλάσσεται η ίδια αντιμετώπιση, όπως και για τα χρέη προς τις ιδιωτικές οφειλές που προβλέπει ο Κώδικας Πολιτικής Δικονομίας. 
    Για το άρθρο 5 για μας η υπάρχουσα μορφή του άρθρου δεν προσφέρει καμμία απολύτως προστασία ούτε την περιορισμένη αυτή προστασία που υποτίθεται ότι επιδιώκει. Άλλωστε, όπως ανέφεραν οι δανειοληπτικές καταναλωτικές οργανώσεις στην ακρόαση φορέων, το άρθρο αυτό παρέμεινε επί της ουσίας κενό γράμμα λόγω και της προθεσμίας που προβλέπει και που ασφαλώς και πρέπει να επεκταθεί, αλλά και των υπολοίπων προϋποθέσεων. 
    Το πρόβλημα δεν είναι μόνο το ύψος της οφειλής, αν θα είναι 10, 20 ή 30.000 ευρώ, που και αυτή πρέπει να ανέβει. Το πρώτο και μεγαλύτερο πρόβλημα είναι ότι δεν αποκλείεται η δυνατότητα κατάσχεσης για την κύρια κατοικία παρά μόνο αν αυτή είναι και μοναδική, εξαιρώντας όσους έχουν ένα σπίτι από κληρονομιά παραδείγματος χάριν, το οποίο δεν καλύπτει βασικές στεγαστικές ανάγκες, ή μπορεί να μην καλύπτει και καθόλου στεγαστικές ανάγκες. Άρα το πρώτο πρόβλημα είναι η κατοικία. 
    Το δεύτερο πρόβλημα είναι ότι το άρθρο 5 περιορίζει την όποια προστασία στους δανειολήπτες καταναλωτικών δανείων ή πιστωτικών καρτών. Δεν προστατεύει τις άλλες κατηγορίες δανειοληπτών, που είναι μεγάλος όγκος, ιδιαίτερα των στεγαστικών δανείων που είναι και ο μεγάλος βραχνάς για το λαϊκό νοικοκυριό, ιδιαίτερα για τα νέα ζευγάρια. 
      Αυτοί δεν προστατεύονται ούτε με την τροπολογία του ΠΑ.ΣΟ.Κ., αφού όλα αυτά τα δάνεια είναι ενυπόθηκα με τη βούληση των δανειοληπτών, με αποτέλεσμα ένας δανειολήπτης στεγαστικού δανείου ύψους 140.000-150.000 ευρώ που έχει αποπληρώσει το μεγαλύτερο μέρος να μην προστατεύεται από το καθεστώς που προβλέπει το σχέδιο νόμου.
      Γι’ αυτούς τους λόγους, λέμε ότι το συγκεκριμένο σχέδιο νόμου είναι εξαιρετικά ανεπαρκές, διάτρητο και δεν μπορεί να παρέχει καμμία ουσιαστική προστασία στους δανειολήπτες. 
      Εμείς λέμε καθαρά ότι σήμερα είναι ανάγκη να υπάρξουν ουσιαστικά μέτρα ανακούφισης των δανειοληπτών και όχι μέτρα «ασπιρίνες», όπως προγράμματα λαϊκής στέγης, κατάργησης κάθε δυνατότητας κατάσχεσης κύριας κατοικίας, κατάργησης του ανατοκισμού. Θα πρέπει να υπάρξει εγγύηση για το σύνολο των καταθέσεων αποκλειστικά και μόνο από τα υπερκέρδη του κεφαλαίου. 
      (Στο σημείο αυτό την Προεδρική Έδρα καταλαμβάνει ο ΣΤ΄ Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ)
      Γι’ αυτό θεωρούμε ότι και η τροπολογία είναι εξαιρετικά ανεπαρκής, γιατί πρώτον, δεν εξασφαλίζει τις καταθέσεις μ’ αυτόν τον τρόπο αν συνυπολογιστούν οι πόροι του Ταμείου που δεν ξεπερνούν τα 2.000.000.000 ευρώ και γιατί δεύτερον, είναι γνωστή η πρακτική των τραπεζών να μετακυλύουν το κόστος από εισφορές στις πλάτες των πελατών τους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τέλος θεωρούμε ότι η όποια διανομή επικαλείσθε, η όποια βελτίωση της αγοραστικής δύναμης των εργαζομένων, έστω και στις σημερινές συνθήκες, για να μην φτάνουν στο σημείο να δανείζονται για να καλύψουν τις βασικές τους ανάγκες, μπορεί να προέλθει μόνο μέσα από μία αγωνιστική διεκδίκηση ουσιαστικών αυξήσεων στους μισθούς, τις συντάξεις, τα επιδόματα ανεργίας. Με άλλα λόγια, να διεκδικήσουν οι εργαζόμενοι τον πλούτο που παράγουν, για να ανακόψουν τις χειρότερες μέρες που έρχονται με την κρίση, αλλά και για να δημιουργήσουν τις προϋποθέσεις για ριζικές αλλαγές. 
      Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο συνάδελφο. 
      ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, μία διόρθωση θα ήθελα να κάνω για τα Πρακτικά. 
      ΠΡΟΕΔΡΕΥΩΝ (Ιωάννης Δραγασάκης): Αυτό μπορεί να γίνει σε σύντομο χρόνο; 
      ΔΗΜΗΤΡΙΟΣ ΚΟΥΣΕΛΑΣ: Σ’ ένα δευτερόλεπτο, κύριε Πρόεδρε. 
      ΠΡΟΕΔΡΕΥΩΝ (Ιωάννης Δραγασάκης): Ορίστε, κύριε συνάδελφε, έχετε το λόγο. 
      ΔΗΜΗΤΡΙΟΣ ΚΟΥΣΕΛΑΣ: Εκ παραδρομής στην τοποθέτησή μου, στην αύξηση του ανώτατου ορίου καλυπτόμενης εγγύησης μίλησα για 20.000 από 10.000, ενώ έπρεπε να πω από 20.000 σε 100.000. Αυτή, λοιπόν, την τροπολογία τη στηρίζουμε και χαίρομαι για τη διευκρίνιση που έκανε ο κύριος Υπουργός, δηλαδή ότι καλύπτονται και οι μικρομεσαίες επιχειρήσεις σ’ αυτό. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Κουσελά. 
      Το λόγο έχει η κ. Φιλίνη, ειδική αγορήτρια του Συνασπισμού Ριζοσπαστικής Αριστεράς για δύο λεπτά. 
      ΑΝΝΑ ΦΙΛΙΝΗ: Κύριε Πρόεδρε, κυρίες και κύριοι συνάδελφοι, θα ξεκινήσω με το ζήτημα της απόσυρσης της τροπολογίας, σχετικά με την κλωστοϋφαντουργία, γιατί πέρα από το ότι είναι πάρα πολύ σημαντικό το ότι θίγεται ένας ολόκληρος κλάδος, δείχνει ακριβώς και το στίγμα της πολιτικής της Κυβέρνησης, αυτήν τη στιγμή όπου η κρίση έχει ξεκινήσει και ξέρουμε ότι βρίσκεται σε εξέλιξη απειλώντας μια γενικότερη ύφεση στη χώρα μας. 
      Το γεγονός, λοιπόν, ότι εύκολα υποτάσσεται η Κυβέρνηση σε μία οδηγία της Κομισιόν της Ευρωπαϊκής Ένωσης, δείχνει ότι δεν είμαστε διατεθειμένοι να σηκώσουμε –να σηκώσει μάλλον η Κυβέρνηση- οποιοδήποτε ανάστημα για να στηρίξει την οικονομία και τους εργαζόμενους της χώρας. Και δυστυχώς πρέπει να πούμε ότι σήμερα, που οι εργαζόμενοι κλωστοϋφαντουργοί κατέβηκαν από τη Μακεδονία, τη Θράκη και από τα άλλα εργοστάσια εδώ στην Αττική και διαδήλωσαν μπροστά στο Υπουργείο Οικονομίας, δέχθηκαν τα Μ.Α.Τ., κύριε Υπουργέ. Και νομίζω ότι αυτό δείχνει ακριβώς την ευαισθησία σας. Και ενώ χθες μας υποσχεθήκατε ότι το συντομότερο πρόκειται να έρθει μία ρύθμιση από την πλευρά σας, σήμερα βλέπουμε ότι αντί να δεχθείτε τους εργαζόμενους και να τους ανακουφίσετε με τα λόγια σας και με μία υπόσχεση, αντίθετα τους δεχθήκατε με τα Μ.Α.Τ.. 
      Ξέρουμε πως στη χώρα μας ο τομέας της κλωστοϋφαντουργίας έχει μία παράδοση και πέρασε μία μεγάλη κρίση. Ξέρουμε, επίσης, ότι υπάρχουν επιχειρήσεις οι οποίες συγκεκριμένα αυτήν τη στιγμή, όπως και η Ενωμένη Κλωστοϋφαντουργία -η οποία έχει τόσα εργοστάσια που συντονίζονται μεταξύ τους και που είναι εργοστάσια που διασφαλίζουν την καθετοποίηση της παραγωγής από το νήμα μέχρι και την παραγωγή ρουχισμού- βρίσκονται σε μία φάση ανάπτυξης και πρέπει να στηριχθούν. 
      Όμως, χίλιοι διακόσιοι εργαζόμενοι είναι απλήρωτοι εδώ και πέντε μήνες, υπάρχουν παραγγελίες που περιμένουν αλλά δεν υπάρχει ρευστό, ώστε να μπορέσουν τα εργοστάσια να ανταποκριθούν στις παραγγελίες αυτές. Πρέπει λοιπόν, να καταλάβει η Κυβέρνηση ότι η πολιτική της δεν ανταποκρίνεται σε ένα εθνικό ζήτημα. Το να σωθεί ένας βασικός κλάδος της οικονομίας της χώρας μας είναι εθνικό ζήτημα. 	Κάνουμε μια τελευταία έκκληση στον κύριο Υφυπουργό, που είναι και παρών: Να αναιρέσει τη στάση που είχε μέχρι χθες και να παρθεί μία απόφαση στα πλαίσια της συζήτησης αυτού του νομοσχεδίου.
	Θα προχωρήσω στο νομοσχέδιο για τους δανειολήπτες, ξεκινώντας πάλι από μιαν άλλη τροπολογία.
	Κύριε Υφυπουργέ, και εσείς και ο εισηγητής της Πλειοψηφίας μας καθησυχάσατε ότι με το όριο που υπάρχει αυτήν τη στιγμή των 100.000 ευρώ, μπορούν οι δανειολήπτες να είναι σίγουροι ότι δεν πρόκειται να χάσουν τις καταθέσεις τους. Τους δίνετε αυτήν την εγγύηση. Η αλήθεια όμως δεν είναι αυτή. Η αλήθεια είναι ότι η αύξηση από 20 σε 100.000 του ποσού που εγγυάται το Ταμείο Εγγύησης Καταθέσεων δεν έχει ουσιαστικό αντίκρισμα διότι το Ταμείο αυτό είναι ιδιωτικού δικαίου. Το δημόσιο δεν συμμετέχει στο κεφάλαιό του, πέραν από μία αρχική συμμετοχή ούτε εγγυάται το κεφάλαιό του, εάν αυτό δεν επαρκεί για την καταβολή των αποζημιώσεων. Αντίθετα, στην περίπτωση αυτή προβλέπεται να δανειστεί το Ταμείο Εγγύησης Καταθέσεων από τις συμμετέχουσες σ’ αυτό τράπεζες και τα δάνεια αυτά τα εγγυώνται οι ίδιες και όχι το δημόσιο. Το δημόσιο δηλαδή ούτε συμμετέχει ούτε εγγυάται. 
      Άρα, πρέπει να πούμε ότι, εκτός από την περίπτωση όπου μπορεί μία μικρή τράπεζα να έχει ανάγκη και που μπορεί όντως γι’ αυτήν τη μικρή τράπεζα να παρέχει αυτό το Ταμείο Εγγύησης Καταθέσεων μία εγγύηση, για τις μεγάλες τράπεζες δεν παρέχεται καμμία απολύτως εγγύηση. Και ακόμα περισσότερο,  σε περίπτωση γενικής κρίσης και προβλημάτων στα πιστωτικά ιδρύματα, καμμία κατάθεση δεν είναι εγγυημένη ούτε από το δημόσιο ούτε και από το Ταμείο Εγγύησης Καταθέσεων. Και αυτό είναι πάρα πολύ σημαντικό και αυτό οφείλατε να το πείτε και στους δανειολήπτες, αλλά και γενικότερα στην ελληνική κοινωνία.
      Τώρα θα αναφερθώ πιο αναλυτικά στα άρθρα του νομοσχεδίου:
      Το άρθρο 1, το οποίο θέλει να προβλέψει μια νέα διαδικασία πλειστηριασμού που να δίνει ορισμένες εγγυήσεις στο δανειολήπτη με κλειστές γραπτές προσφορές, θέλουμε να πούμε ότι μπορεί να δείχνει μία καλή πρόθεση, ουσιαστικά όμως -και με το άρθρο 2 αυτού του νομοσχεδίου- δεν παρέχεται καμμία απολύτως εγγύηση. Γιατί, εάν τελικά δεν υπάρξουν, δεν εμφανιστούν πλειοδότες μετά από δύο άκαρπους πλειστηριασμούς, το δικαστήριο μπορεί τελικά να μειώσει την τιμή και κάτω από την αντικειμενική αξία. Οπότε δώρον άδωρον. Δεν δίνετε καμμία απολύτως εγγύηση στη διαδικασία που προτείνετε.
      Το άρθρο 3 προβλέπει επέκταση του ακατάσχετου των μισθών έναντι ιδιωτών. Και αυτό τελικά δεν δίνει απολύτως καμμία εγγύηση γιατί ο δανειολήπτης πρέπει να προβαίνει αμέσως σε ανάληψη του συνολικού ποσού του μισθού του από την τράπεζα. Αν παραμείνει ο μισθός επί δύο συνεχείς μήνες, τότε υπερβαίνει το ποσό και άρα μπορεί αμέσως να κατασχεθεί. 
     Επίσης, το άρθρο 4 θεωρούμε ότι είναι ανεπαρκέστατο, γιατί βέβαια με 1.000 ευρώ, τα οποία του εγγυάστε, δεν μπορεί να ζήσει ένας εργαζόμενος και μια οικογένεια.
     Έρχομαι στο άρθρο 5. Το βασικό είναι ότι δεν το επεκτείνετε στα στεγαστικά δάνεια -τα οποία είναι και τα περισσότερα σήμερα, γιατί τα περισσότερα δάνεια έχουν να κάνουν με τη στέγη- και αυτά δεν τα εγγυάστε, όπως επίσης δεν αναγνωρίζετε και ότι δεν αφορά στην κύρια κατοικία. Εάν, δηλαδή, κάποιος έχει κληρονομήσει ένα σπίτι στα Τζουμέρκα, αυτό δίνει τη δικαιολογία, ώστε να μην είναι η μοναδική του κατοικία το σπίτι, στο οποίο κατοικεί, και εύκολα άρα μπορεί να κατασχεθεί.
     Για όλους αυτούς τους λόγους, θεωρούμε ότι αυτό το νομοσχέδιο γενικά δεν μπορεί να καλύψει τις ανάγκες και να εγγυηθεί τους δανειολήπτες.
     Τέλος, ήθελα να ανακεφαλαιώσω αυτά που είπαμε την περασμένη φορά. Με την πολιτική της η Κυβέρνηση ουσιαστικά δεν δίνει απάντηση στο πρόβλημα του πώς θα ενισχυθούν εισοδηματικά οι εργαζόμενοι, ώστε να μπορέσουν να αποπληρώσουν τα δάνεια και όχι να ενισχύονται τα πιστωτικά ιδρύματα. 
     Κλείνοντας, θέλουμε να καταθέσουμε εδώ και τη συνολική πρόταση που έχει εκφράσει το κόμμα μας για μια εγγύηση και μια προοδευτική λύση συνολικά για το χρηματοπιστωτικό μας σύστημα σήμερα, μέσα σε μια περίοδο κρίσης.
     (Στο σημείο αυτό η Βουλευτής κ. Άννα Φιλίνη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε την κ. Φιλίνη.
     Το λόγο έχει ο ειδικός αγορητής του Λαϊκού Ορθόδοξου Συναγερμού, ο κ. Βορίδης, για οκτώ λεπτά.
     ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
     Κύριοι συνάδελφοι, ολοκληρώνεται η συζήτηση του συγκεκριμένου σχεδίου νόμου και οφείλω να πω ότι η Κυβέρνηση, παρ’ ότι δέχθηκε, κατά τη γνώμη μου, μια σημαντική βελτίωση -κυρίως εξαίρεσε το ζήτημα της υπαιτιότητας, ώστε να μπορεί να ενεργοποιηθεί αυτή η ανακοπή, η οποία προβλέπεται ως προστασία των δανειοληπτών, κάτι που πράγματι είναι μια σημαντική βελτίωση- κατά τα λοιπά, όμως, υπήρξε εξαιρετικά φειδωλή. Σε μια σειρά από βελτιώσεις, τις οποίες νομίζω ότι θα έπρεπε να δεχθεί και μια σειρά από προτάσεις που έγιναν από όλες τις πτέρυγες της Αντιπολίτευσης, αλλά και από το Λαϊκό Ορθόδοξο Συναγερμό, τελικώς δεν τις δέχθηκε. 
     Οφείλω να επισημάνω ότι αυτό δημιουργεί αλγεινή εντύπωση, κύριε Υφυπουργέ. Αλγεινή εντύπωση, όχι γιατί κάνατε μια συγκεκριμένη επιλογή -αυτό είναι δικαίωμά σας- αλλά διότι αυτή συνδυάζεται με τα τεράστια ποσά τα οποία είστε έτοιμοι να δώσετε στις τράπεζες, για να στηρίξετε δήθεν τη ρευστότητά τους. 
     Τονίζω δε το εξής, για να μην παρεξηγούμαστε. Η θέση στο συγκεκριμένο ζήτημα του Λαϊκού Ορθόδοξου Συναγερμού, την οποία θα την αναπτύξουμε εκτενώς μέσα στο επόμενο χρονικό διάστημα και μόλις καταθέσετε το σχέδιο νόμου για τη στήριξη ουσιαστικά των τραπεζών, δεν είναι -και το διευκρινίζω- ότι δεν πρέπει να στηριχθούν οι τράπεζες ή ότι πρέπει να αφήσουμε να καταρρεύσει το τραπεζικό σύστημα, είναι ότι σας έχουν προταθεί μια σειρά από λύσεις στηρίξεως των τραπεζών, από τις οποίες λύσεις εσείς επιλέγετε εκείνη που διευκολύνει τους τραπεζικούς φίλους της Κυβερνήσεως. 
     Ο λόγος, λοιπόν, για τον οποίο επιβαρύνεται σήμερα ο Έλληνας φορολογούμενος δεν είναι ότι πράγματι θέλετε να διασφαλίσετε τη σταθερότητα και τη ρευστότητα του χρηματοπιστωτικού συστήματος στην Ελλάδα, είναι ότι μέσα από συγκεκριμένες επιλογές θέλετε να ενισχύσετε συγκεκριμένους τραπεζικούς ομίλους με τους οποίους διατηρείτε προνομιακή σχέση. Αυτό εις βάρος των φορολογουμένων, χωρίς να εξασφαλίζετε τα πλεονεκτήματα που πρέπει να εξασφαλίζετε στους φορολογούμενους και, βεβαίως, εις βάρος κάθε έννοιας υγιούς τραπεζικού ανταγωνισμού και ενισχύοντας κάθε μορφής καρτέλ που ισχύει και λειτουργεί σήμερα μέσα στις τράπεζες. Αυτή είναι η αντίρρησή μας και, βεβαίως, συνδέεται και με τον τρόπο που αντιμετωπίζετε εδώ τους δανειολήπτες, διότι κανείς δεν μπορεί παρά να αντιπαραβάλει αυτές τις δυο συμπεριφορές. 
     Έρχομαι τώρα στο σχέδιο νόμου. Αρνηθήκατε την τροπολογία μας, η οποία έλεγε ότι θα πρέπει να επιμείνουμε στο να μη κατέλθουν κάτω από τα όρια της αντικειμενικής αξίας έστω και με τις περαιτέρω διορθώσεις, ειδικά δηλαδή για τη τροποποίηση του άρθρου 966 του Κώδικα Πολιτικής Δικονομίας, με τη σκέψη –αυτό είπατε- ότι μ' αυτόν τον τρόπο θα παραμένουν εσαεί δεσμευμένα τα ακίνητα. 
     Δεν είναι έτσι. Το ίδιο το άρθρο 966 προβλέπει ότι σε περίπτωση ακάρπων επαναληπτικών πλειστηριασμών, το δικαστήριο έχει τη δυνατότητα να διατάξει την άρση κατασχέσεως. Ρυθμίζεται αυτό στον Κώδικα Πολιτικής Δικονομίας. Το επιχείρημα είναι σαθρό. Άρα, η επιλογή σας είναι εδώ –για να λέμε τα πράγματα με το όνομά τους- ότι δήθεν το βάζετε στην αντικειμενική αξία, δήθεν δημιουργείτε προστασία στον δανειολήπτη. Κατ’ αποτέλεσμα αυτό που κάνετε είναι –θα σας πω τι κάνετε- ότι επιβαρύνετε τον δανειολήπτη με πρόσθετα έξοδα πλειστηριασμών και επαναληπτικών πλειστηριασμών και ξανά επαναληπτικών πλειστηριασμών, δηλαδή με προγράμματα, γιατί όλοι θα περιμένουν ακριβώς τη στιγμή που το δικαστήριο θα διορθώσει την τιμή πρώτης προσφοράς και θα πέσει κάτω από την αντικειμενική αξία. 
     Επαναλαμβάνω ότι ακόμα και τώρα έχετε ευκαιρία να το διορθώσετε. Κοιτάξτε το με τους συμβούλους σας. Ζήτημα μη άρσεως κατασχέσεως δεν υπάρχει. Εάν υπάρξουν επαναληπτικοί πλειστηριασμοί αίρεται η κατάσχεση, άρα δεν θα μείνουν εσαεί δεσμευμένα τα ακίνητα. Δεν ισχύει αυτό που λέτε. 
     Προχωρώ. Έχετε βάλει μια μεταβατική διάταξη. Εγώ εδώ κυριολεκτικά και νομοτεχνικά είμαι τελείως μπερδεμένος. Λέει η μεταβατική διάταξη -την οποία μάλιστα τη φέρνετε στην τροπολογία, η οποία αφορά το θέμα της προστασίας των καταθέσεων- ότι «οι διατάξεις των άρθρων του παρόντος εφαρμόζονται από την έναρξη της ισχύος του. Και στις εκκρεμείς εκτελέσεις ως προς το ατέλεστο μέρος της διαδικασίας αυτών και ως προς τις πράξεις εκτελέσεως που θα γίνουν μετά την έναρξη της ισχύος του». Δεν καταλαβαίνω τι εννοείτε. Αυτό τι σημαίνει; Ότι αν παραδείγματος χάριν έχει χαθεί η προθεσμία της ανακοπής, με την τροπολογία την οποία κάνατε από την πρώτη πράξη εκτελέσεως, παρήλθαν αυτές οι δεκαπέντε μέρες από την επιβολή της κατασχέσεως, τι το μεταβατικό υπάρχει εδώ; Τρέχουν καινούργιες δεκαπέντε μέρες από την ψήφιση του νόμου; Αυτό εννοείτε εδώ; Τι εννοείτε; Τι σταματάει, τι σημαίνει «εφαρμόζονται»; Εδώ υπάρχει μια συγκεκριμένη προθεσμία την οποία δέχεστε. Αυτή η προθεσμία, έτσι όπως την τροποποιήσατε, είναι δεκαπέντε μέρες από την πρώτη πράξη εκτελέσεως. Αν έχει παρέλθει; Αν σήμερα ένας πλειστηριασμός βρίσκεται σε επόμενο στάδιο; Τι θα συμβεί σε αυτήν την περίπτωση; Δεν υπάρχει απάντηση σ' αυτό και δεν καταλαβαίνω υπ’ αυτήν την έννοια τι νόημα έχει και η μεταβατική διάταξη. Τι προσπαθείτε να ρυθμίσετε εδώ; Εγώ γι’ αυτό σας πρότεινα την προηγούμενη ημέρα από την τελευταία πράξη εκτελέσεως. Και αν η προηγούμενη μέρα σας φαίνεται ανεπιεικής και επειδή πράγματι εκεί μπορεί να μην υπάρχει χρόνος –δέχομαι ότι εκεί μπορεί να υπάρξει μια βελτίωση- για αναβολή πλειστηριασμού, ας είναι έτσι όπως το είχαμε παλιά μέχρι την προηγούμενη Τετάρτη, πέντε μέρες πριν, να ασκείται η ανακοπή η οποία αυτοδικαίως να αναστέλλει. Άρα, λοιπόν, πάλι εδώ υπάρχει η δυνατότητα. Δεν ξέρω γιατί δεν την κάνετε δεκτή. 
     Τώρα, στα ζητήματα του άρθρου 5 που συζητάμε, εμείς έχουμε τη θέση μας και σας την είπα. Εμείς πιστεύουμε ότι πρέπει να πάμε σε μία απόλυτη προστασία, όχι μόνο ως προς το θέμα των τραπεζών ή των δανείων ή των καρτών, αλλά σε μια γενικότερη προστασία από κάθε είδους δάνεια. Δεν συμμεριζόμαστε την άποψη ότι θα πρέπει να εξαιρεθούν –την άποψη την άκουσα από το Κ.Κ.Ε.- και αυτοί οι οποίοι έχουν, αν θέλετε, δεχθεί οικειοθελώς να βάλουν σε υποθήκη προκειμένου να πάρουν δάνεια, διότι αυτό θα σήμαινε κατά τη γνώμη μας και έναν αθέμιτο περιορισμό της συμβατικής βουλήσεως, της ελευθερίας της ιδιωτικής βουλήσεως των μερών. Ξέρετε, αν κάποιος επιθυμεί να λάβει δάνειο και να βάλει ως εγγύηση το σπίτι του, δεν μπορεί να του πει κανείς να μη το κάνει αυτό, διότι κατ’ αποτέλεσμα μια τέτοια απόλυτη προστασία θα οδηγούσε σε κάτι τέτοιο. 
     Επειδή έχω λίγο χρόνο και είναι αρκετά τα ζητήματα, τα οποία πρέπει να τεθούν, θέλω να σας πω δυο κουβέντες, γιατί δεν έχω μιλήσει καθόλου, για το θέμα του Τ.Ε.Κ.. 
     Ακούστε κάτι. Εδώ υπάρχουν δυο ζητήματα που πρέπει να τα δείτε. Το πρώτο και μεγάλο ζήτημα που δημιουργείται, είναι ότι τους δίνετε μία προθεσμία καταβολής των ποσών αυτών μέχρι 31 Δεκεμβρίου. Εάν υπάρξει κώλυμα μέχρι 31 Δεκεμβρίου τι πρόκειται να γίνει; Ποιος θα το καλύψει; Και μη μου πείτε ότι οι τράπεζες δεν έχουν τα λεφτά προκειμένου να αυξήσουν το εγγυητικό κεφάλαιο. Τα λεφτά τα έχουν και εν πάση περιπτώσει είναι και η ώρα, εγώ το επαναλαμβάνω, ότι οι τραπεζίτες που τόσα χρόνια κερδίζουν να στηρίξουν λίγο τις επιχειρήσεις τους. 
Όχι μόνο κέρδη. Υπάρχουν στιγμές στις κάμψεις της οικονομικής δραστηριότητας που από τα κέρδη κάποιος που έχει βάλει στο ντουλάπι πρέπει να τα βγάλει και να τα ξαναβάλει για να στηρίξει τη δραστηριότητά του. Δεν είναι υποχρεωτικό συνέχεια να προστρέχουμε στο κράτος υπό την ανησυχία αυτή. Υπενθυμίζω ότι στο τέλος του 2007 το σύνολο των διαθεσίμων του Ταμείου Εγγυήσεως Καταθέσεων …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, αν έχετε την ευγενή καλοσύνη, για λίγο ακόμα.
      ΠΡΟΕΔΡΕΥΩΝ (Ιωάννης Δραγασάκης): Μόνο ένα λεπτό. Υπάρχει πρόβλημα. Είναι μακρύς ο κατάλογος των ομιλητών και ούτε στις 05.00΄ δεν θα τελειώσουμε.
      ΜΑΥΡΟΥΔΗΣ ΒΟΡΙΔΗΣ: Θα προσπαθήσω να ολοκληρώσω σ’ ένα λεπτό.
      Το δεύτερο μεγάλο ζήτημα, που είναι και ένα ζήτημα υποκρισίας, είναι το εξής: Είναι δυνατόν να λέμε ότι υπάρχει Ταμείο Εγγυήσεως Καταθέσεων, το οποίο όμως το 80% του ποσού βρίσκεται στην τράπεζα, η οποία οφείλει να το αποδώσει στο Ταμείο Εγγυήσεως Καταθέσεων; Μα, αν πτωχεύσει η τράπεζα αυτή, τότε ποιος θα τα βάλει τα λεφτά, αφού βρίσκονται στα χέρια τους; Το όλο ζήτημα του Ταμείου Εγγυήσεως Καταθέσεων είναι να πληρώσουν οι τράπεζες και να πάνε στο Ταμείο. Άμα το αφήνετε εις χείρας τους και υπάρξει πρόβλημα, ουσιαστικά πάλι θα έρθει το κράτος να πληρώσει αυτά που θα έπρεπε να πληρώσουν οι τράπεζες. Γιατί δεν κάνετε τροποποίηση αυτής εδώ της διατάξεως; Είναι στο συγκεκριμένο νόμο, στο άρθρο 4 η παράγραφος ια΄. Γιατί δεν το τροποποιείτε; Το 100% θα πάει στο Ταμείο. Για ποιο λόγο πρέπει να μείνει στα χέρια των τραπεζών; Μπας και δεν έχουν; Το θέμα της ρευστότητας πάλι; Αυτό είναι τώρα η αγωνία μας και μάλιστα γι’ αυτό το ζήτημα; Άρα, λοιπόν, εδώ κάτι πρέπει να κάνετε.
      Μία τελευταία κουβέντα. Πρέπει οπωσδήποτε να κάνετε δεκτή την τροπολογία την οποία έχει προτείνει ο συνάδελφος κ. Καραμάριος. Ακούστε κάτι. Έχει δημιουργηθεί μείζον ζήτημα ερμηνείας. Υπάρχουν τράπεζες οι οποίες αυτήν εδώ την τροπολογία για το θέμα των πανωτοκίων την ερμηνεύουν κατά πώς τους βολεύει με αποτέλεσμα αυτό το «400.000 ευρώ» –δεν μπαίνω στην ανάπτυξη του θέματος, γιατί δεν έχω χρόνο- ερμηνεύεται εις βάρος των δανειοληπτών και επομένως δεν τους δίνουμε την προσοχή που πρέπει να τους δώσουμε. Η τροπολογία είναι καλά συντεταγμένη, πρέπει να γίνει έτσι όπως είναι συντεταγμένη δεκτή, προκειμένου να μην υπάρξει θέμα.
      Κατά τα λοιπά εκείνο το οποίο λέμε είναι ότι δεν αρνούμαστε ότι έχουν γίνει κάποια θετικά βήματα, αυτά τα βήματα όμως είναι πάρα πολύ λίγα. Προτάθηκαν από την Αντιπολίτευση μια σειρά από θέματα, τα οποία δεν τα κάνατε δεκτά. Εμείς ως προς τα ζητήματα τα οποία προτείναμε και δεν κάνατε δεκτές τις τροπολογίες μας στα συγκεκριμένα άρθρα είναι αυτονόητο ότι θα τα καταψηφίσουμε. 
      Ευχαριστώ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Βορίδη.
      Το λόγο έχει ζητήσει ο κύριος Υπουργός.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Απλώς να πω για το θέμα της τροπολογίας που είπατε του κ. Καραμάριου. Είναι σίγουρα προς τη σωστή κατεύθυνση, θέλει όμως λίγο περαιτέρω επεξεργασία. Το λέω αυτό, διότι επί της αρχής μπορεί να είναι έτσι, αλλά θα έρθει σε αμέσως προσεχές νομοσχέδιο του Υπουργείου σαν ρύθμιση του Υπουργείου. Είναι σαφώς προς τη σωστή κατεύθυνση, θέλει όμως λίγο περαιτέρω επεξεργασία. 
      ΠΡΟΕΔΡΕΥΩΝ (Ιωάννης Δραγασάκης): Ωραία. Το εκλαμβάνουμε αυτό ως δέσμευση του Υπουργού και προχωρούμε.
      Το λόγο έχει ο κ. Σταϊκούρας για οκτώ λεπτά.
      ΧΡΗΣΤΟΣ ΣΤΑΪΚΟΥΡΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, σήμερα η παγκόσμια κοινότητα διανύει μία περίοδο μεγάλης αβεβαιότητας, σοβαρών αναταράξεων, ισχυρών κλυδωνισμών. Η χρηματοπιστωτική κρίση που βρίσκεται σε εξέλιξη είναι σοβαρή, είναι διαρθρωτική, είναι πολυδιάστατη, λόγω της διασύνδεσης των οικονομικών και της ταχύτητας των επικοινωνιών. Έχει αρχίσει να μολύνει την πραγματική οικονομία, επηρεάζοντας την ανάπτυξη, την απασχόληση, την κοινωνική συνοχή. Η κρίση αυτή αγγίζει και την ελληνική οικονομία, κυρίως μέσω της επιβράδυνσης των ρυθμών οικονομικών μεγέθυνσης και της ενίσχυσης του κόστους άντλησης του κεφαλαίου, του χρήματος. Η κατάσταση επιβάλλει σε όλους μας υπευθυνότητα, σοβαρότητα, εγρήγορση από εθνικές, εποπτικές και ρυθμιστικές αρχές, με στόχο τη διασφάλιση της σταθερότητας του χρηματοπιστωτικού συστήματος και την αποκατάσταση της εμπιστοσύνης των πολιτών.
      Σε αυτούς τους άξονες πρόσφατα η Κυβέρνηση κατέθεσε ένα ολοκληρωμένο σχέδιο για τη θωράκιση του χρηματοπιστωτικού συστήματος, ένα σχέδιο με στόχο την προστασία της πραγματικής οικονομίας μέσω της τόνωσης της πιστωτικής επέκτασης και της ενίσχυσης του διαθέσιμου εισοδήματος νοικοκυριών και επιχειρήσεων, αλλά και την ομαλή λειτουργία του χρηματοπιστωτικού συστήματος μέσω της κάλυψης των αναγκών κεφαλαιακής επάρκειας και ρευστότητας.
    Είναι ένα σχέδιο που εναρμονίζεται στη φιλοσοφία του και στις συγκεκριμένες δράσεις του με τα αντίστοιχα σχέδια και τις παρεμβάσεις που  έχουν ανακοινώσει οι λοιπές χώρες της Ευρωζώνης. Στην κατεύθυνση προστασίας καταθετών και δανειοληπτών κινείται και η υπό συζήτηση νομοθετική πρωτοβουλία της Κυβέρνησης. Η τροπολογία για την αύξηση της νομικής εγγύησης των καταθετών των τραπεζών που λειτουργούν στη χώρα μας από 20.000 σε 100.000 ευρώ και για περίοδο τριών ετών αλλά και η ρητή δέσμευση για την προστασία του συνόλου των καταθέσεων πέρα από το νομικό ελάχιστο, αποτελεί μια σημαντική νομοθετική πρωτοβουλία και αποδεικνύει τα άμεσα και έγκαιρα αντανακλαστικά της Κυβέρνησης διότι η εγγύηση της Κυβέρνησης η οποία χρησιμοποιείται κυρίως για την προστασία των καταναλωτών αποτελεί ένα αναπόσπαστο κομμάτι, στοιχείο, του πλέγματος ασφάλειας και σταθερότητος του πιστωτικού συστήματος.
    Τα  πιστωτικά ιδρύματα όπως και σήμερα καλούνται να συμπληρώσουν το σύνολο των εισφορών τους με βάση τα ποσοστά συμμετοχής τους στο Ταμείο Εγγύησης Καταθέσεων, ενώ τους δίνεται η δυνατότητα αυτό το ποσό να καταβληθεί μέχρι το τέλος του έτους. Αυτή η χρηματοδότηση που γίνεται στις περισσότερες ευρωπαϊκές χώρες θεωρείται αποτελεσματική διότι ενισχύει την αξιοπιστία του κοινού προς το σύστημα λόγω της διαθεσιμότητας των πόρων και δεύτερον, διότι περιορίζει το πρόβλημα του ηθικού κινδύνου δεδομένου ότι η τράπεζα που δυνητικά περιέρχεται σε αφερεγγυότητα δεν αποφεύγει την καταβολή εισφορών. Ιδιαίτερα σημαντική όμως είναι και η πρωτοβουλία της Κυβέρνησης για την προστασία των δανειοληπτών. Η θεσμική απελευθέρωση του τραπεζικού συστήματος, η μεταβολή του συστήματος κανόνων και εποπτείας των τραπεζών, η ενίσχυση των ρυθμών ανάπτυξης της ελληνικής οικονομίας και η επίτευξη μακροοικονομικής σταθερότητας συνέβαλαν σε σημαντική αύξηση του τραπεζικού δανεισμού προς τους ιδιώτες και κυρίως προς τα νοικοκυριά, του τραπεζικού δανεισμού που ενισχύει την απόκτηση περιουσιακών στοιχείων και την πραγματοποίηση επενδύσεων.
    Όμως, η ενίσχυση του κόστους άντλησης του χρήματος ως απόρροια κυρίως της τρέχουσας χρηματοοικονομικής κρίσης έχει περιορίσει τους ρυθμούς πιστωτικής επέκτασης και έχει αυξήσει τη δαπάνη εξυπηρέτησης υποχρεώσεων των δανειοληπτών ιδίως για τα νοικοκυριά που έχουν υπερδανειστεί και έχουν σχετικώς χαμηλά εισοδήματα. Ενδεικτικά και ενισχυτικά των ανωτέρω είναι τα συμπεράσματα της έρευνας που πραγματοποίησε η Τράπεζα της Ελλάδος για το 2007 διερευνώντας το δανεισμό των νοικοκυριών. 
    Πρώτο συμπέρασμα. Η ταχεία πιστωτική επέκταση έχει ενισχύσει το βαθμό δανειακής επιβάρυνσης των νοικοκυριών σε όλα τα εισοδηματικά στρώματα. 
    Δεύτερο συμπέρασμα. Ιδιαίτερα αυξημένη παρουσιάζεται η δανειακή επιβάρυνση των νοικοκυριών στο χαμηλότερο κλιμάκιο η οποία προέρχεται κυρίως από μη ενυπόθηκα δάνεια.
    Τρίτο συμπέρασμα. Τα τελευταία χρόνια καταγράφεται μια μικρή επιδείνωση της χρηματοοικονομικής πίεσης στα νοικοκυριά η οποία συνδέεται άμεσα με την αύξηση των τραπεζικών επιτοκίων. 
    Επίσης σύμφωνα και με την τελευταία ενδιάμεση έκθεση της νομισματικής πολιτικής της Τράπεζας της Ελλάδος η επιβράδυνση του ρυθμού αύξησης των στεγαστικών δανείων αναμένεται να επηρεάσει ανοδικά το ποσοστό των δανείων σε καθυστέρηση. Ακόμη ενδεχομένως θα επηρεαστεί ανοδικά και η αναμενόμενη ζημία απ’ αυτά τα δάνεια καθώς εκτιμάται ότι μπορεί να μειωθεί η δυνατότητα των νοικοκυριών να εξυπηρετήσουν τις δανειακές τους υποχρεώσεις λόγω της αύξησης του κόστους δανεισμού αλλά και της επιβράδυνσης της ανόδου των εισοδημάτων.
    Αυτές οι παρατηρήσεις σε συνδυασμό με την αύξηση των πλειστηριασμών συγκλίνουν στη διαπίστωση ότι ορθώς η Κυβέρνηση αναλαμβάνει τη συγκεκριμένη νομοθετική πρωτοβουλία για την προστασία των δανειοληπτών όπως ακριβώς είχε δεσμευθεί. Σύμφωνα με τις διατάξεις του νομοθετικού πονήματος με τις συμπληρωματικές ρυθμίσεις και τις σημαντικές βελτιώσεις που κατέθεσε η Κυβέρνηση με το άρθρο 1, κατοχυρώνεται η υποχρεωτική διεξαγωγή των πλειστηριασμών κινητών και ακινήτων στα κατά τόπους ειρηνοδικεία με γραπτές σφραγισμένες προσφορές κατά την έναρξη του πλειστηριασμού. 
    Με το άρθρο 2 απαγορεύεται ο πλειστηριασμός ακινήτων για τα οποία ισχύει το σύστημα αντικειμενικών αξιών ενώ με το άρθρο 5 αυξάνεται το ποσό κάτω από το οποίο δεν επιτρέπεται ο πλειστηριασμός της μοναδικής κατοικίας του δανειολήπτη. 
    Κατά την παρούσα δύσκολη και κρίσιμη χρονική περίοδο οφείλουμε όλοι με υπευθυνότητα και ευαισθησία να ανταποκριθούμε στις νέες ανάγκες που διαμορφώνονται.
      Η παρούσα νομοθετική πρωτοβουλία, τόσο για την εγγύηση των καταθέσεων, όσο και για την προστασία των δανειοληπτών, κινείται στην ορθή κατεύθυνση ενίσχυσης του δείκτη κοινωνικής προστασίας, τόνωσης της εμπιστοσύνης των πολιτών στο χρηματοπιστωτικό σύστημα, ανακούφισης και ενίσχυσης των κοινωνικών ομάδων που πλήττονται περισσότερο από τις επιπτώσεις της τρέχουσας αρνητικής συγκυρίας. 
      Για τους λόγους αυτούς προτείνω την υπερψήφισή του. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, τον κ. Σταϊκούρα. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη  συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα εννέα μαθητές και μαθήτριες και δύο συνοδοί-δάσκαλοι από το Δημοτικό Σχολείο Άνοιξης. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
       Το λόγο έχει ο κ. Σπηλιόπουλος για οκτώ λεπτά.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, χθες απ’ αυτό εδώ τη Βήμα ο Κοινοβουλευτικός Εκπρόσωπος της Νέας Δημοκρατίας αναφέρθηκε στα κέρδη των τραπεζών τα τελευταία χρόνια. Μάλιστα ισχυρίστηκε ότι τα μεγάλα κέρδη τα οποία είχαν οι τράπεζες τα τελευταία χρόνια ήταν αυτά που τους έδωσαν τη δυνατότητα να μην εκτεθούν στα επικίνδυνα ομόλογα, στα τοξικά ομόλογα, όπως λέγονται. Όμως, ο Κοινοβουλευτικός Εκπρόσωπος της Νέας Δημοκρατίας δεν είπε ποιοι πλήρωσαν αυτήν τη μεγάλη κερδοφορία των τραπεζών. Δεν είπε ότι οι δανειολήπτες και οι καταθέτες πλήρωσαν αυτά τα χρήματα για να έχουν αυτήν τη μεγάλη κερδοφορία οι τράπεζες. Και δεν είπε ακόμη ποιοι επέτρεψαν για να λειτουργήσουν έτσι ανεξέλεγκτα και κερδοσκοπικά οι τράπεζες, προκειμένου να έχουν αυτά τα μεγάλα κέρδη, τα οποία βεβαίως δεν δημιούργησαν τις προϋποθέσεις για να μην έχουν σήμερα προβλήματα και οι ελληνικές τράπεζες. Γι’ αυτό άλλωστε έρχεται σήμερα και το ελληνικό δημόσιο να στηρίξει με το ποσό των 28.000.000.000 ευρώ τη λειτουργία τους. 
      Αποδεικνύεται λοιπόν ότι τα τελευταία χρόνια πραγματικά με τη λειτουργία τους οι τράπεζες δημιούργησαν τεράστια προβλήματα στους δανειολήπτες, τα οποία βεβαίως δεν δημιούργησε η τελευταία διεθνής κρίση, όπως ισχυρίζεται η Κυβέρνηση. Για όλα τα προβλήματα της οικονομίας ή για όλα τα δεινά του τόπου προσπαθεί η Κυβέρνηση τον τελευταίο καιρό να πει ότι αιτία είναι η διεθνής κρίση. Τα προβλήματα όμως αυτά στην οικονομία και στους δανειολήπτες είχαν δημιουργηθεί αρκετά πριν από τη μεγάλη διεθνή κρίση.
      Η αιτία βέβαια που έρχεται σήμερα αυτό το κουτσουρεμένο νομοσχέδιο για τους δανειολήπτες, είναι άλλη. Είναι η κρίση που περνάει το κόμμα της Νέας Δημοκρατίας και είναι η πτώση που εμφανίζει της Νέας Δημοκρατίας στα γκάλοπ. Αυτή είναι η αιτία και γι’ αυτό έρχεται σήμερα και παίρνει κάποιες από τις ρυθμίσεις που είχε προτείνει παλαιότερα το ΠΑ.ΣΟ.Κ. και αποσπασματικά και μίζερα τις φέρνει και τις κάνει νομοσχέδιο.
      Κυρίες και κύριοι συνάδελφοι, η Κυβέρνηση της Νέας Δημοκρατίας αρνήθηκε δύο φορές στο παρελθόν να κάνει δεκτή την πρόταση νόμου του ΠΑ.ΣΟ.Κ., μια πρόταση ολοκληρωμένη, για την λύση των προβλημάτων που απασχολούν τους δανειολήπτες. Δεν ανακαλύψαμε τώρα εμείς τους δανειολήπτες, όπως ειπώθηκε εδώ στη Βουλή. Και στο παρελθόν, ακόμα και όταν ήταν κυβέρνηση το ΠΑ.ΣΟ.Κ., είχε πράγματι διαπιστώσει ότι υπάρχει πρόβλημα και είχε ετοιμάσει σχετική πρόταση νόμου για να λύσει αυτό το σημαντικό πρόβλημα. 
      Θέλω να πω κάτι, κύριε Υφυπουργέ. Γιατί δεν δεχθήκατε αυτές τις προτάσεις νόμου του ΠΑ.ΣΟ.Κ. όταν τις κατέθεσε πριν από αρκετό καιρό, αφού είναι γνωστό ότι αυτές οι προτάσεις δεν δημιουργούν καμμία επιβάρυνση στον κρατικό προϋπολογισμό.
      Θέλω να υπενθυμίσω ότι το Γενικό Λογιστήριο του Κράτους στην έκθεσή του λέει ότι ουσιαστικά δεν υπάρχει καμμία επιβάρυνση του κρατικού προϋπολογισμού από αυτές τις ρυθμίσεις. Άρα, λοιπόν, γιατί δεν κάνατε δεκτή αυτήν την πρόταση νόμου; Δεν δεχθήκατε αυτές τις ρυθμίσεις για έναν απλό λόγο. Διότι θέλατε να στηρίξετε με κάθε τρόπο αυτήν την ανεξέλεγκτη πορεία και κερδοφορία των τραπεζών και το δείξατε με κάθε τρόπο. 
      Το δείξατε όταν φέρατε νομοθετική ρύθμιση για τη μείωση της φορολογίας στα διανεμόμενα κέρδη των επιχειρήσεων και των τραπεζών. Το κάνατε όταν αφαιρέσατε βάρη από τις τράπεζες, λόγω του ασφαλιστικού του προσωπικού των τραπεζών και το κάνατε με την ανεξέλεγκτη πορεία την οποία είχαν τα τελευταία χρόνια. 
      Κυρίες και κύριοι συνάδελφοι, είναι λύση αυτό το νομοσχέδιο, αυτές οι ρυθμίσεις που εισάγει το νομοσχέδιο για τους δανειολήπτες; Γιατί πράγματι οι δανειολήπτες είπαν ότι είναι αποδεκτό. Δεν είναι καθόλου λύση ή μάλλον είναι μια μίζερη λύση. 
      Τι να πουν οι δανειολήπτες όταν κρέμονται, όταν είναι με τη θηλιά στο λαιμό; Έστω και μια μικρή ρύθμιση, λένε, ότι είναι καλή και αυτή. Βεβαίως όμως δεν είναι η ρύθμιση που λύνει τα προβλήματα των δανειοληπτών, τα οποία έχουν συσσωρευτεί τα τελευταία χρόνια, είναι πολλά και έχουν δημιουργήσει τεράστια προβλήματα στα ελληνικά νοικοκυριά. 
      Αν πράγματι, κύριε Υφυπουργέ, επιθυμείτε τη λύση των προβλημάτων που απασχολούν σήμερα τους δανειολήπτες, πρέπει να κάνετε δεκτές τις προτάσεις του ΠΑ.ΣΟ.Κ., τις τροπολογίες που έχουμε καταθέσει, οι οποίες είναι αναλυτικές και τεκμηριωμένες. 
      Και εδώ πρέπει να σας πω, κύριε Υφυπουργέ, ότι οφείλετε να πάρετε θέση επί αυτών των τροπολογιών. Δεν συμφωνείτε δηλαδή μ’ αυτές όπως αναλύθηκαν; Δεν πρέπει να γίνουν ρυθμίσεις γι’ αυτά τα ζητήματα, όπως για παράδειγμα για την κατάργηση του ανατοκισμού στις καταναλωτικές δανειακές συμβάσεις, όπως επίσης στη ρύθμιση του δικαιώματος της πρόωρης εξόφλησης και στις άλλες ρυθμίσεις τις οποίες έχουμε καταθέσει; Πρέπει να μας πείτε γιατί δεν δέχεστε αυτές τις ρυθμίσεις. 
      Κυρίες και κύριοι συνάδελφοι, γνωρίζουμε όλοι ότι, όπως όλες οι χώρες της Ευρωπαϊκής Ένωσης, και η ελληνική Κυβέρνηση, η Ελλάδα θα στηρίξει τις ελληνικές τράπεζες μ’ ένα μεγάλο ποσό, το ποσό των 28.000.000.000 ευρώ, που είναι και ρευστό και ομόλογα και εγγυήσεις. Γιατί μας είπε η Κυβέρνηση ότι δεν είναι ρευστό, είναι μόνο εγγυήσεις. Όλα αυτά είναι χρήματα του ελληνικού λαού, 28.000.000.000 ευρώ, που με πολύ μεγάλη ευκολία η Κυβέρνηση τα βρήκε. 
      Πρέπει να στηριχθούν οι τράπεζες, δεν λέμε όχι. Ασφαλώς και πρέπει να στηριχθούν. Όμως εδώ πρέπει να υπάρξουν εξασφαλίσεις, γιατί αυτά τα χρήματα είναι του ελληνικού λαού. Εξασφαλίσεις για το κράτος, δηλαδή για τους πολίτες και κυρίως πρέπει να υπάρχει ένα μέρισμα για τους Έλληνες πολίτες από αυτήν τη στήριξη. 
      Το καλύτερο, μάλλον το πρώτο μέρισμα θα ήταν η αποδοχή των τροπολογιών που κατέθεσε το ΠΑ.ΣΟ.Κ, οι οποίες αφορούν τους δανειολήπτες. Αν πράγματι επιθυμείτε να συσχετίσετε αυτήν την ενίσχυση και τη βοήθεια στις ελληνικές τράπεζες, μ’ ένα αποτέλεσμα για τους Έλληνες πολίτες, πρέπει να δεχθείτε σήμερα τις τροπολογίες που έχουμε καταθέσει. 
      Υπάρχει όμως και ένα άλλο ζήτημα, κύριοι συνάδελφοι. Είναι το θέμα για το ποιες εγγυήσεις υπάρχουν για την εφαρμογή αυτών των ρυθμίσεων, γιατί πολλές φορές έχουμε ψηφίσει ρυθμίσεις σε σχέση με τις τράπεζες και με τους καταθέτες ή τους δανειολήπτες. Οι περισσότερες από αυτές όμως δεν έγιναν πράξη ή μάλλον όσες θέλει η Κυβέρνηση γίνονται πράξη. Θα αναφερθώ σε κάτι που έχει πολύ  μεγάλη σημασία. 
      Κύριε Υφυπουργέ, πέρυσι με εντολή δική σας, της Κυβέρνησης, οι τράπεζες μοίραζαν τριχίλιαρα για τους πυρόπληκτους σε όποιον εύρισκαν μπροστά τους, χωρίς εξασφαλίσεις, χωρίς εγγυήσεις. Σήμερα έρχεται η Κυβέρνηση και με τους ελέγχους που κάνει –και πρέπει να κάνει, γιατί δυστυχώς από αυτήν την πολιτική που εφάρμοσε τότε και είχε ένα στόχο αυτή η πολιτική, να εξασφαλίσει ψήφους εν όψει των εκλογών- πολλοί που δεν εδικαιούντο πήγαν και πήραν το τριχίλιαρο. 
      Και σήμερα το ζητάει πίσω η Κυβέρνηση περίπου από έντεκα χιλιάδες πολίτες, οι οποίοι είχαν πάρει αυτό το τριχίλιαρο. Όμως αυτό δείχνει τη λειτουργία της πολιτείας, τη λειτουργία της Κυβέρνησης σε σχέση με τις τράπεζες, οι οποίες τότε δεν ζητούσαν απολύτως τίποτα, με εντολή της Κυβέρνησης και μοίραζαν τα τριχίλιαρα, προκειμένου τα τριχίλιαρα να γίνουν ψήφοι στις επερχόμενες εκλογές. 
      Κυρίες και κύριοι συνάδελφοι, κλείνω με το εξής. Ακούσαμε πολλές φορές εδώ, στη Βουλή, ότι η χώρα μας, η Ελλάδα, όπως και οι άλλες χώρες, είναι συντονισμένη σε μια προσπάθεια για να αντιμετωπίσουμε τη διεθνή κρίση. Σωστά. Τι κάνουν όλοι οι άλλοι όμως στην Ευρώπη ή μάλλον τι κάνει η ελληνική Κυβέρνηση σε σχέση με τους άλλους στην Ευρώπη; Τελείως διαφορετικά πράγματα. 
      Δύο ζητήματα θα αναφέρω. Έχουν αποφασίσει στην Ευρωπαϊκή Ένωση ότι καμμία χώρα δεν θα επιβάλλει νέα φορολογικά βάρη στο λαό, εφόσον υπάρχει αυτή η επερχόμενη κρίση. Ξέρετε ποια χώρα επέβαλε νέους φόρους; Το γνωρίζετε. Είναι η Ελλάδα, η οποία επέβαλε περίπου 7.000.000.000 καινούργιους φόρους, οι οποίοι θα πλήξουν τους πολίτες. 
      Και το τελευταίο ζήτημα είναι το εξής. Όλοι συμφωνούν ότι θα πρέπει να υπάρξει τόνωση της αγοράς, ενίσχυση της προσπάθειας για ανάπτυξη. Πώς γίνεται αυτό; Μέσα από το Πρόγραμμα των Δημοσίων Επενδύσεων που έχει η κάθε χώρα. Δυστυχώς και εδώ η Ελλάδα είναι η μόνη επίσης χώρα που μειώνει το Πρόγραμμα Δημοσίων Επενδύσεων «στραγγαλίζοντας» έτσι την ανάπτυξη της χώρας μας. 
      Κυρίες και κύριοι συνάδελφοι, τελειώνω λέγοντας ότι αυτές οι ρυθμίσεις, εάν πραγματικά η Κυβέρνηση θέλει να δείξει ότι υπάρχει η διάθεση για την ενίσχυση των δανειοληπτών, πρέπει να ενισχυθούν με τις τροπολογίες και τις ρυθμίσεις τις οποίες έχει εισαγάγει το ΠΑ.ΣΟ.Κ..
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε συνάδελφε. 
      Το λόγο έχει ο κ. Κόλλιας και ενδεχομένως, αν δεν υπάρξει παρουσία συναδέλφων που είναι μπροστά, το λόγο θα πάρει μετά ο κ. Παπαχρήστος. 
      ΚΩΝΣΤΑΝΤΙΝΟΣ ΚΟΛΛΙΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, από καιρό έχουμε επισημάνει ότι η διεθνής οικονομία έχει εισέλθει σε μία περίοδο κρίσης, σε μία περίοδο ύφεσης που έχει επηρεάσει σημαντικά τις χώρες της Ευρωζώνης και βεβαίως απ’ αυτήν την άσχημη συγκυρία δεν μπορεί να εξαιρεθεί η χώρα μας. Πολλοί κακόπιστοι επικριτές μας κατηγορούσαν ότι υπεκφεύγουμε, σε μια απόπειρα να απεμπολήσουμε τις ευθύνες μας για τη δύσκολη οικονομική κατάσταση. 
      Αυτές οι κοντόφθαλμες αιτιάσεις καταρρίφθηκαν από την πραγματικότητα. Αποδείχθηκε αυτές τις ημέρες περίτρανα ότι η παγκόσμια οικονομική κρίση είναι μια δυσάρεστη συγκυρία, την οποία οφείλουμε να αντιμετωπίσουμε και να λάβουμε υπ΄όψιν μας στην χάραξη της οικονομικής όσο και της κοινωνικής πολιτικής μας. 
      Ο χρηματοπιστωτικός τομέας βρίσκεται στην κορυφή του οικονομικού συστήματος και είναι αυτός που πλήττεται πιο σφοδρά. Το χρέος της Κυβέρνησης είναι διττό: Αφ’ ενός να φροντίσει αυτό το πλήγμα να μην μετακυλιστεί στον πολίτη, γιατί η υγεία της οικονομίας βασίζεται στη δυνατότητα κάθε ιδιώτη να αναπτύξει επιχειρηματική δραστηριότητα, αλλά και να διαθέτει αγοραστική δύναμη. Η προστασία των καταναλωτών και των δανειοληπτών είναι η πρώτη γραμμή άμυνας για τη διασφάλιση της ανάπτυξης. Αφ’ ετέρου η ομαλή λειτουργία του τραπεζικού συστήματος, που εγγυάται ρευστότητα και κίνηση στην αγορά, αποτελεί τη δεύτερη κρίσιμη επιλογή και υποχρέωσή μας. 
      Σε ό,τι αφορά στη στήριξη των τραπεζών η Κυβέρνηση έχει ήδη ανακοινώσει τη θεσμοθέτηση μέτρων για τη θωράκισή τους έναντι της διεθνούς χρηματοπιστωτικής κρίσης. Το τραπεζικό σύστημα της χώρας μας έχει υγιείς βάσεις. Ωστόσο η πρόληψη είναι πάντα καλύτερη από τη θεραπεία και για το σκοπό αυτό έχουμε έτοιμο ένα νομοσχέδιο θωράκισης, με όρους που διασφαλίζουν το δημόσιο χρήμα, το οποίο θα εγγυηθεί τη ρευστότητα, την τραπεζική πίστη αλλά και την ανταγωνιστικότητα των τραπεζών μας στις διεθνείς αγορές. 
      Σε ό,τι αφορά τώρα τον καταναλωτή, αυτός, κυρίες και κύριοι συνάδελφοι, βρίσκεται στο επίκεντρο του ενδιαφέροντος του νομοσχεδίου που συζητάμε σήμερα. Πριν περάσω στο κατ’ εξοχήν αντικείμενο των διατάξεων θέλω να αναφερθώ στην τροπολογία που κατέθεσε το Υπουργείο Οικονομίας, η οποία προβλέπει την αύξηση του ελάχιστου εγγυημένου ποσού καταθέσεων στα 100.000 ευρώ από τα μόλις 20.000 ευρώ, που ίσχυε μέχρι σήμερα, για τουλάχιστον τρία χρόνια.
      Επεσήμανα και νωρίτερα ότι το ελληνικό τραπεζικό σύστημα είναι και παραμένει απολύτως φερέγγυο. Επειδή όμως οι καταθέτες αποτελούν ζωτικό κρίκο στη λειτουργία της οικονομίας οφείλαμε να δώσουμε εγγυήσεις που θα ενισχύσουν την εμπιστοσύνη τους και θα τους κάνουν να αισθανθούν ασφάλεια για τα χρήματά τους. Πρόκειται για μια κίνηση που καθησυχάζει τους πολίτες και τους αποτρέπει από σπασμωδικές κινήσεις πανικού που θα μπορούσαν να δημιουργήσουν κρίση εκ του μη όντος. 
      Απ’ ό,τι καταλαβαίνω, την τροπολογία στηρίζουν και συνάδελφοι της Αντιπολίτευσης, αναγνωρίζοντας την ορθότητα της πρωτοβουλίας του Υπουργείου Οικονομίας. Είναι κάτι κι αυτό, κυρίες και κύριοι συνάδελφοι του ΠΑ.ΣΟ.Κ., αφού διχαστήκατε για τη στάση που έπρεπε να κρατήσετε απέναντι σ’ αυτό το νομοσχέδιο, αν θα το υπερψηφίσετε επί της αρχής, επί των άρθρων κ.ο.κ., αφού διαφωνήσατε για το ποσό εγγύησης των καταθέσεων, συζητώντας μάλιστα για ποσά χαμηλότερα απ’ αυτά που προτείνει η Κυβέρνηση. 
      Εν τέλει, καταλήξατε –ως συνήθως- σε μαξιμαλιστικές προτάσεις και μηδενιστικές πράξεις. Σχεδόν οι περισσότεροι συνάδελφοι του ΠΑ.ΣΟ.Κ. μίλησαν για τη ληστρική συμπεριφορά των τραπεζών, μίλησαν για τα ψιλά γράμματα. 
      Όμως, κυρίες και κύριοι συνάδελφοι του ΠΑ.ΣΟ.Κ., μπαίνει το εξής ερώτημα: σήμερα τα ανακαλύψατε αυτά; Όταν ήσασταν κυβέρνηση, όταν είχατε την ευθύνη της διακυβέρνησης της χώρας, γιατί δεν προβλέψατε να υπερασπιστείτε τους δανειολήπτες, όταν δανείζονταν με επιτόκια πάνω από 10%, όταν οι τράπεζες τους έπαιρναν τα σπίτια τους, τις μοναδικές τους κατοικίες για ένα κομμάτι ψωμί;
      Βεβαίως, όσο θα αναζητάτε την ταυτότητά σας, όσο θα τρέχετε πίσω από τις πρωτοβουλίες μας, εμείς με συγκεκριμένες πράξεις, με συγκεκριμένα  νομοθετήματα θα στεκόμαστε στο πλευρό των δανειοληπτών που μέχρι σήμερα έπεφταν θύματα αυθαιρεσιών ή καταχρηστικών πρακτικών. 
      Το νομοσχέδιο λαμβάνει μέριμνα κατ’ αρχάς και για τη μοναδική κατοικία του δανειολήπτη. Το ποσό, κάτω από το οποίο δεν επιτρέπεται ο πλειστηριασμός, ανεβαίνει στα 20.000 ευρώ, από 10.000 ευρώ που ίσχυε μέχρι σήμερα. Επιπλέον, απαγορεύεται ο πλειστηριασμός σε τιμή κατώτερη της αντικειμενικής αξίας του ακινήτου. 
      Διορθώνεται έτσι μια εξοργιστική αδικία που υφίσταντο πολλοί συμπολίτες μας, οι οποίοι έβλεπαν περιουσίες να χάνονται για ευτελή ποσά. Μπαίνει φρένο στους ανεξέλεγκτους πλειστηριασμούς, αφού πλέον απαιτούνται υψηλές εγγυήσεις από τους πλειοδότες, ενώ εξασφαλίζεται η διαφάνεια, καθώς πλέον κάθε πλειστηριασμός κινητών ή ακινήτων θα γίνεται πλέον υποχρεωτικά με γραπτές σφραγισμένες προσφορές. 
      Επιπλέον, αυξάνεται η προστασία των δανειοληπτών τόσο των ιδιωτικών τραπεζών όσο και του δημοσίου από τις απάνθρωπες κατασχέσεις μισθών και συντάξεων. Ιδιαίτερα για οφειλές προς το δημόσιο, το όριο της απαγόρευσης κατάσχεσης μέρους των μισθών, συντάξεων και ασφαλιστικών παροχών αυξάνεται από τα 600 στα 1.000 ευρώ. 
      Κυρίες και κύριοι συνάδελφοι, η Κυβέρνηση αρχίζοντας με την προστασία των δανειοληπτών επεκτείνει τα μέτρα προστασίας σε όλους τους πολίτες που έχουν ανάγκη την κρατική πρόνοια, σε όλους όσους χρειάζονται τη στήριξη μιας πολιτικής ηγεσίας με πρόγραμμα, αποφασιστικότητα και κοινωνικό πρόσωπο. Αποδεικνύει για μια ακόμα φορά ότι βλέπει μακριά και μπορεί να προλαμβάνει τις εξελίξεις. Αποδεικνύει ότι διαθέτει τα άμεσα αντανακλαστικά για να χειριστεί τις επιπτώσεις της κρίσης και ομολογουμένως το έχουμε καταφέρει κι αυτό το λένε και οι ίδιοι οι πολίτες, το λένε και οι ίδιοι οι ψηφοφόροι του ΠΑ.ΣΟ.Κ.. 
       Τα μέτρα υπέρ των δανειοληπτών είναι ασπίδα προστασίας πρώτα για τον πολίτη και έπειτα για το σύνολο της κοινωνίας και της οικονομίας. Αν οι συνάδελφοι της Αντιπολίτευσης δυσκολεύονται να στηρίξουν το νομοσχέδιο για την ουσία του, τους καλώ να το στηρίξουν για να στείλουν ένα μήνυμα, το μήνυμα ότι καμμία αυθαιρεσία, καμμία καταχρηστική πρακτική, καμμία αφανής διαδικασία δεν θα γίνει ανεκτή και το μήνυμα ότι κανείς μας δεν είναι διατεθειμένος να αφήσει ανυπεράσπιστους τους ασθενέστερους από τους συμπολίτες μας, εκείνους ακριβώς που μας έχουν μεγαλύτερη ανάγκη. 
      Ευχαριστώ. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε κι εμείς.
      Το λόγο έχει η κ. Βάσω Παπανδρέου για οκτώ λεπτά.
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, συζητάμε σήμερα το σχέδιο νόμου της Νέας Δημοκρατίας που το ονομάζει: «Προστασία των δανειοληπτών και άλλες διατάξεις».
      Πολύ όψιμα σκέφθηκε τους δανειολήπτες η Νέα Δημοκρατία, διότι το ΠΑ.ΣΟ.Κ. είχε κάνει πρόταση το 2005, μια πολύ πιο ολοκληρωμένη πρόταση, για την προστασία των δανειοληπτών, την οποία απέρριψε. Το ίδιο επανέλαβε πριν μερικούς μήνες. Και πάλι η Νέα Δημοκρατία απέρριψε αυτήν την πρόταση. 
      Τα τελευταία χρόνια, είχαμε πάρα πολλές φορές επισημάνει και στον Υπουργό Οικονομίας και Οικονομικών, τον κ. Αλογοσκούφη, αλλά και στον τότε Διοικητή της Τράπεζας της Ελλάδας, τον κ. Γκαργκάνα, ότι θα υπάρξει μεγάλο πρόβλημα με τους δανειολήπτες στην Ελλάδα, λόγω της πολιτικής του τραπεζικού συστήματος. Πάντα οι απαντήσεις ήταν ότι δεν υπάρχει κανένα πρόβλημα, ότι όλα λειτουργούν εύρυθμα, ότι ο δανεισμός στην Ελλάδα είναι σε σχετικά χαμηλά επίπεδα και βεβαίως, δεν έβλεπαν ή δεν ήθελαν να δουν ότι κάθε χρόνο αυξανόταν σημαντικά ο αριθμός των δανειοληπτών που βρίσκονταν σε αδυναμία να ανταποκριθούν στις υποχρεώσεις τους.
      Η πρόταση, του ΠΑ.ΣΟ.Κ. ήταν πολύ πιο ολοκληρωμένη, γιατί, πράγματι, παρείχε προστασία στους δανειολήπτες απ’ όλες τις πρακτικές και τις πολιτικές του τραπεζικού συστήματος, το οποίο προσπαθούσε με κάθε τρόπο να αυξήσει τα κέρδη του. Επί χρόνια είχαμε αυξήσεις κερδών εκπληκτικές στην Ελλάδα. Είχαμε το πιο κερδοφόρο τραπεζικό σύστημα σε όλη την Ευρώπη, με ρυθμούς αύξησης των κερδών 50%, 60% κάθε χρόνο, με πρακτικές οι οποίες ήταν ενάντια στο δημόσιο συμφέρον, ενάντια στους πολίτες.
      Η Κυβέρνηση απλώς συνεργαζόταν με αγαστό τρόπο με το τραπεζικό σύστημα και χαιρόταν και αυτή με τις μεθόδους τις οποίες ακολουθούσε. Συνεργάστηκαν πάρα πολύ στενά και στην έκδοση των δομημένων ομολόγων, που, ευτυχώς, το ΠΑ.ΣΟ.Κ. με την παρέμβασή του κατάφερε να αποκαλυφθεί αυτό το μεγάλο σκάνδαλο και να σταματήσει η λεηλασία των ταμείων. Επρόκειτο για ένα σκάνδαλο με συντονιστή το Υπουργείο Εθνικής Οικονομίας, γιατί κανένα δομημένο ομόλογο δε βγαίνει, εάν ο εκδότης δε γνωρίζει τον τελικό αγοραστή.
      Βεβαίως, η υπόθεση εκκρεμεί και ελπίζουμε να χυθεί φως και σε αυτήν την υπόθεση, που είναι ένα από τα σκοτεινά σημεία της όλης πορείας της Νέας Δημοκρατίας.
      Σήμερα, με την πρόταση που φέρνει, η Νέα Δημοκρατία για να αντιμετωπίσει ένα πρόβλημα το οποίο έχει γίνει πάρα πολύ οξύ, αλλά πλέον η αρρώστια είναι πολύ μεγάλη και δεν αντιμετωπίζεται με ασπιρίνες. Αυτό το οποίο προτείνετε εσείς είναι ασπιρίνες. Σήμερα έχουμε την παγκόσμια οικονομική κρίση, η οποία έχει ξεσπάσει σε όλον τον κόσμο, αλλά και στην Ελλάδα. Ακόμα δεν έχουμε δει εδώ τις επιπτώσεις της οικονομικής κρίσης, παρ’ όλο που η Νέα Δημοκρατία και εκεί ακολούθησε μία κοντόφθαλμη πολιτική και πριν από δύο μήνες μας έλεγε ότι δεν υπάρχει πρόβλημα.
      Δυστυχώς, σε πολύ λίγο διάστημα θα αρχίσουμε να έχουμε τις αρνητικές συνέπειες της οικονομικής κρίσης και στην πραγματική οικονομία στη χώρα μας. Χρειάζονται γενναία μέτρα για να αντιμετωπίσουμε αυτήν την κρίση. Υπήρξε μία προσπάθεια σε ευρωπαϊκό επίπεδο, υπήρξαν οι προτάσεις Μπράουν, οι οποίες υιοθετήθηκαν με διαφορετικό τρόπο από πάρα πολλές κυβερνήσεις, αλλά το πρόβλημα είναι μπροστά μας. Και το πρόβλημα είναι μπροστά μας, γιατί σύντομα, με την πολιτική που ακολουθεί η Κυβέρνηση, θα βρεθούν πάρα πολλοί πολίτες σε αδιέξοδο και πάρα πολλές επιχειρήσεις, κυρίως οι μικρομεσαίες επιχειρήσεις, δεν θα μπορούν να ανταποκριθούν στις υποχρεώσεις τους. Θα έχουμε κλείσιμο επιχειρήσεων, αύξηση της ανεργίας.
      Η Κυβέρνηση τι κάνει; Έρχεται και επιβάλλει καινούργιους φόρους και με τα έκτακτα μέτρα, αλλά και με το σχέδιο προϋπολογισμού: 7.500.000.000 επιπλέον φόρους, όταν η όλη πολιτική που ακολουθούν οι πλέον φιλελεύθερες, οι πλέον συντηρητικές κυβερνήσεις σε όλον τον κόσμο, είναι να στηρίξουν την πραγματική οικονομία, να στηρίξουν τη ζήτηση, για να μην πάμε σε τρομερή ύφεση.
      Η Κυβέρνηση ακολουθεί, από ιδεοληψία ή από συμφέροντα, την πολιτική την οποία υλοποιεί εδώ και τεσσεράμισι χρόνια: Επιβαρύνσεις στους πολλούς και πάλι παροχές στους λίγους.
     Όλο αυτό το διάστημα είχαμε τεράστιες παροχές προς το τραπεζικό σύστημα και ταυτόχρονα το τραπεζικό σύστημα ακολούθησε διαδικασίες οι οποίες οδήγησαν σε τρομερά κέρδη, αλλά και σε ανασφάλειες σχετικά με την προοπτική της οικονομίας, αλλά και τις επιπτώσεις σχετικά με την οικονομική κρίση. 
     Κυρίες και κύριοι συνάδελφοι, συζητάμε στη Βουλή για το σκάνδαλο του Βατοπαιδίου, αλλά φοβάμαι ότι ακόμα πιο μεγάλο σκάνδαλο είναι το πακέτο των 28.000.000.000 ευρώ, το οποίο παρουσίασε η Κυβέρνηση για στήριξη του τραπεζικού συστήματος. 
     Βεβαίως, πρέπει να στηριχθεί το τραπεζικό σύστημα, πρέπει να διασφαλίσουμε ρευστότητα στο τραπεζικό σύστημα για να μην έχουμε τεράστιες αρνητικές επιπτώσεις στην πραγματική οικονομία, αλλά αυτά τα 28.000.000.000 δεν θα έπρεπε να δίνονται ως λευκή επιταγή προς το τραπεζικό σύστημα. 
     Ο στόχος δεν είναι οι φορολογούμενοι να στηρίξουν τους τραπεζίτες. Ο στόχος είναι να στηρίξουμε το τραπεζικό σύστημα και την πραγματική οικονομία. Και αντί να δίνουμε τα 28.000.000.000 ευρώ για να καλυφθούν οι επισφάλειες των τραπεζών, θα ήταν προτιμότερο να δοθούν τα 28.000.000.000 για να στηριχθεί η πραγματική οικονομία. 
     Είναι πρωτοφανές να μας λέει η Κυβέρνηση ότι θα δώσει 8.000.000.000 από τα 28.000.000.000, ότι θα βγάλει κρατικά ομόλογα για να αγοράσει τα «σάπια» ομόλογα των τραπεζών. Δηλαδή θα τα φορτώσει στους Έλληνες φορολογούμενους. Είναι τρομερό να μας λέει ότι τα υπόλοιπα θα πάνε σε εγγυήσεις στις τράπεζες, χωρίς όρους και χωρίς προϋποθέσεις. 
     Προκειμένου να στηριχθεί η ρευστότητα των τραπεζών, θα μπορούσε, εάν την ενδιέφερε η πραγματική οικονομία και οι πολίτες, να στηρίξει αυτούς τους δανειολήπτες που είναι σε πολύ άσχημη θέση και δεν μπορούν να ανταποκριθούν στις υποχρεώσεις τους, να πληρώνουν τα δάνεια τους, ώστε να μη χάνουν τα σπίτια τους, τα ακίνητά τους και ταυτόχρονα να αυξηθεί η ρευστότητα στις τράπεζες. Θα μπορούσε να στηρίξει τις μικρομεσαίες επιχειρήσεις για να μην κλείσουν και αυξηθεί η ανεργία, ώστε να πληρώνουν και αυτοί τις υποχρεώσεις τους, να έχει ρευστότητα η τράπεζα, αλλά και ταυτόχρονα να μην έχουμε αύξηση της ανεργίας. Θα μπορούσε δηλαδή να φτιάξει ένα ειδικό ταμείο που με σωστή πολιτική να στηρίξει και τη ρευστότητα των τραπεζών και την πραγματική οικονομία, τους πολίτες και τις μικρομεσαίες επιχειρήσεις. 
     Αντί γι’ αυτό τι κάνει; Στηρίζει τους τραπεζίτες και τους μεγαλομετόχους. Ε, όχι, κύριοι συνάδελφοι. Θα έπρεπε κάποτε αυτοί οι οποίοι έχουν μεγάλες ευθύνες για τη σημερινή κατάσταση και παγκοσμίως, αλλά και εδώ, να  πληρώσουν. Αλλά βεβαίως μια Κυβέρνηση, όπως είναι της Νέας Δημοκρατίας, που συνεργάζεται αγαστά με όλα τα συμφέροντα, δεν μπορεί να επιβάλλει πολιτικές προς όφελος των πολιτών. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Τελειώνω, κύριε Πρόεδρε. 
     Γι’ αυτό σας λέμε, τουλάχιστον δεχθείτε συγκεκριμένες τροπολογίες στο συγκεκριμένο νομοσχέδιο που συζητάμε και θα συζητήσουμε βέβαια στη Βουλή για την πρόταση του πώς θα διαχειριστεί η Κυβέρνηση τα 28.000.000.000 ευρώ. Τα 28.000.000.000 ευρώ δεν είναι δικά της λεφτά, είναι λεφτά του ελληνικού λαού και θα πρέπει να διασφαλιστούν οι κανόνες λειτουργίας, οι όροι, οι προϋποθέσεις στήριξης της πραγματικής οικονομίας και επιβολή κανόνων λειτουργίας πλέον στο τραπεζικό σύστημα που μέχρι τώρα λειτουργούσε ανεξέλεγκτο. 
     Ευχαριστώ.
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς κυρία Παπανδρέου. 
     Επειδή ο κατάλογος των ομιλητών είναι μακρύς, κάνουμε μια προσπάθεια να είμαστε μεν ανεκτικοί, αλλά δε εντός των ορίων.
      Το λόγο έχει ο κ. Παυλίδης για οκτώ λεπτά. 
     ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, επιτρέψτε μου να αποτανθώ στη μόλις κατελθούσα του Βήματος, κυρία Παπανδρέου. 
     Κυρία Παπανδρέου, απευθύνομαι σε σας. Η κ. Παπανδρέου φημίζεται για τη μνήμη της. Σήμερα πάθατε αμνησία. Είναι εντυπωσιακό φαινόμενο! 
      Για να φρεσκάρω, λοιπόν, τη μνήμη σας, καθ’ όσον αφορά στους δανειολήπτες, κύριοι συνάδελφοι, θέλω να θυμηθεί η κ. Παπανδρέου την υποδοχή που της επεφύλαξαν στην Κω, ενόσω ήταν Υπουργός Αναπτύξεως –ποιοι, παρακαλώ, κύριε εισηγητά της Νέας Δημοκρατίας;- οι δανειολήπτες! Μαύρες σημαίες! Για να κατέβουν κάποιοι με μαύρες σημαίες, κάτι συμβαίνει. 
      Το δε μοναδικό φαινόμενο, πρωτοφανές για την Ελλάδα, ποιο ήτο; Παρουσιάσθηκε μία οργάνωση, η οργάνωση των δανειοληπτών! Ενεφανίσθη για πρώτη φορά επί εποχής κυβερνήσεως ΠΑ.ΣΟ.Κ.! Καλά, στην τύχη έγινε αυτό; 
      Πανωτόκια! Τους ερήμαξαν! Έχασαν περιουσίες! Τρεις φορές επεχείρισε το ΠΑ.ΣΟ.Κ. να κάνει κάτι, αλλά δεν επέτυχε λόγω των δεσμεύσεων. Δεν εννοώ αυτές τις δεσμεύσεις της Νέας Δημοκρατίας που δεν της επιτρέπουν να βάλει χέρι στο θέμα που είπε η κ. Παπανδρέου, αλλά λόγω των δεσμεύσεών του!
      Θα ενθυμείται ο κ. Καραμάριος, που είναι εδώ, την απόπειρα που έγινε τότε και παρουσιάσθηκε στη Βουλή ένα σημείωμα της Ενώσεως των Ελληνικών Τραπεζών που ήταν το κείμενο της τροπολογίας που έφερε ο κ. Παπαντωνίου! Εχαλάσαμε τον κόσμο -Μητσοτάκης στην πρώτη γραμμή, εδώ!- μήπως και το βελτιώσουμε!
      Καμμία αποδοχή προτάσεων ή δέσμευση έναντι της Ενώσεως Ελληνικών Τραπεζών! Εγώ δεν είμαι «αντιτραπεζικός»! Αλλά, η υπερβολή είναι υπερβολή! Ως εδώ! Εάν κάπου πρέπει να ενθυμούμεθα τη ρήση του αειμνήστου Μένιου: «δεν δικαιούσθε δια να ομιλείτε» -δεν την ασπάζομαι, αλλά τη θυμάμαι τώρα- είναι αυτή η περίπτωση για το ΠΑ.ΣΟ.Κ.! 
      Δανειολήπτες, πανωτόκια! Μάστιγα! Η Νέα Δημοκρατία υπεσχέθη και έπραξε! Εκ των πρώτων θεμάτων που έφερε στο Κοινοβούλιο ως πρόβλημα προς λύση, ήταν τα πανωτόκια. Έγινε μία καλή κίνηση, η οποία πάντως, κύριε Υφυπουργέ, κατά δήλωση και του ιδίου του Πρωθυπουργού έχει ανάγκη συμπληρώσεως, διότι εν τη εφαρμογή της απεδείχθη ότι υπάρχουν και κάποια κενά. Ή δίνετε το δικαίωμα στις τράπεζες να λειτουργούν κατά το δοκούν, πιθανώς λόγω αυτών των κενών. Το γεγονός και μόνο ότι το νομοσχέδιο το οποίο φέρνετε προς συζήτηση στη Βουλή επιγράφεται: «Προστασία των δανειοληπτών», τα λέει όλα! Παραδέχεσθε ότι έχουν κάποια ανάγκη προστασίας οι καταδιωκόμενοι, οι ταλαιπωρούμενοι, οι υφιστάμενοι πιέσεις! Αυτοί έχουν ανάγκη προστασίας! Και καλώς το επιγράφετε: «Προστασία των δανειοληπτών»! Σε αρκετές περιπτώσεις, οι τράπεζες δεν φέρθηκαν όπως πρέπει να φέρεται κάποιος κατά τη συναλλαγή, την καθαράν, τη βασιζομένη σε ξεκάθαρους κανόνες.
      Τώρα, εγώ γιατί πήρα το λόγο; Το νομοσχέδιο το ψηφίζω! Και διερωτώμαι εσείς γιατί δεν το ψηφίζετε! Οι προτάσεις του είναι πάνω απ’ αυτό που υπάρχει! Δεν υπάρχει σήμερα όριο 20.000 για τους πλειστηριασμούς. Οι «10.000» γίνονται «20.000». Γιατί δεν το ψηφίζετε; Δεν υπάρχει διαδικασία που τώρα εισάγεται δια του νομοσχεδίου για το πώς θα γίνονται οι πλειστηριασμοί. Γιατί δεν το ψηφίζετε; Τι θέλετε; Να παραμένουν τα «κοράκια» στους πλειστηριασμούς; Τα έχει πληρώσει όλος ο κόσμος! Έχουν γίνει ζάμπλουτοι! Τα «κοράκια» έχουν γίνει ζάμπλουτοι! Δεν κάνουν τίποτα! Κάποιοι εξ αυτών περιφέρονται, ανεβάζουν-κατεβάζουν τις τιμές, εισπράττουν το «κωλόκουρον» και εν συνεχεία οι υπόλοιποι παίρνουν για μία δεκάρα την περιουσία του πολίτου, εν γνώσει του κράτους μας!
      Γιατί δεν ψηφίζετε τη διαδικασία την καινούρια; Ποιος σας εμποδίζει;
      Πάμε τώρα παρακάτω, στην εγγύηση καταθέσεων, όπως προσδιορίζεται. Καλό στοιχείο. Στο επόμενο νομοσχέδιο, αυτό για τα περίφημα 28.000.000.000,  κύριε Υφυπουργέ, θα γίνει συζήτηση! Δεν θα περάσει έτσι στο βρόντο! Έχουμε και εμείς ορισμένες επιφυλάξεις. Δεν είμαστε κατά της στηρίξεως του τραπεζικού συστήματος. Το τραπεζικό σύστημα σημαίνει ότι είναι ο τραπεζίτης, αλλά και ο συναλλασσόμενος με την τράπεζα. 
      Θα το στηρίξουμε το σύστημα, αλλά με κανόνες, καθαρές δουλειές και να ξέρουμε και τι κάνουμε! Μέχρι να έλθει, όμως, εκείνη η ώρα, θεωρώ υποχρέωσή μου, κύριε Υφυπουργέ, να σας ζητήσω αυτά τα οποία έλεγε το Επιστημονικό Συμβούλιο, και τα περισσότερα τα αποδεχθήκατε, να τα δείτε ξανά.
      Κάνατε πάρα πολύ καλά που συμπληρώσατε το σχέδιο νόμου σας καθορίζοντας και από πότε αρχίζει να ισχύει, δηλαδή, άμα τη δημοσιεύσει στην Εφημερίδα της Κυβερνήσεως, για να διαλυθούν οι υποψίες ότι αυτό είναι «valuta senza valore». 
      Εγώ αναφέρομαι σε συγκεκριμένα θέματα και θέλω και πάλι να παρουσιάσω στο Κοινοβούλιο -δεν είναι η πρώτη φορά- σημείο το οποίο είναι εξ εκείνων που ανέφερα προηγουμένως και εννοώ της υφιστάμενης νομοθεσίας. 
      Έχει καταθέσει μία τροπολογία ο κ. Καραμάριος, την οποία δεν ξέρω αν την ανέπτυξε, αλλά πρόκειται για ένα θέμα που το κυνηγάμε χρόνια όσοι έχουμε γύρω μας ανθρώπους που βασανίζονται λόγω της παλαιάς υποθέσεως τον πανωτοκίων. 
      Γράφει ο νόμος θα μπεις στη διαδικασία των ρυθμίσεων των πανωτοκίων εάν το δάνειό σου –το αρχικό κεφάλαιο, δηλαδή- ήταν 400.000 ευρώ. Τι κάνουν, λοιπόν, κάποιες τράπεζες; Αθροίζουν τα επιμέρους δάνεια –πήρατε, για παράδειγμα, κύριε Πάγκαλε, τρία δάνεια των 200.000 ευρώ- τα βγάζουν 600.000 ευρώ και άρα, λένε, δεν δικαιούσθε να μπείτε στη διαδικασία των πανωτοκίων. Και έχει αρχίσει ένας αγώνας στα δικαστήρια, υπαρχούσης αυτής της εκκρεμότητος, και έχουν φθάσει στα δισεκατομμύρια δραχμές οι οφειλές των δανειοληπτών. 
      Ζητώ, κύριε Υπουργέ –και δεν είναι δύσκολο ούτε τροπολογία χρειάζεται να περάσουμε ούτε τίποτα- ερμηνευτική δήλωση, διότι εγώ υπήρξα εκ των νομοθετών. Η βούληση του νομοθέτου δεν ήταν να κάνουν «σούμα» τα δάνεια και όπου βγει το νούμερο. Διότι συμβαίνει και το εξής παράδοξο. Αν έχετε συνάψει δάνεια με τέσσερις τράπεζες -το καθένα από 300.000 ευρώ- η ρύθμιση γίνεται. Αν, όμως, είναι με το ίδιο ίδρυμα, η ρύθμιση δεν γίνεται. 
      Αυτή, λοιπόν, την παραδοξότητα, πρέπει να την εξαλείψουμε. Και μην ακούτε ότι θα αναστατωθεί το τραπεζικό σύστημα. Το τραπεζικό σύστημα αναστατώνεται για άλλους λόγους, αυτούς που ζει όλος ο κόσμος. 
      Σας ζητώ, κύριε Υπουργέ, να αποδεχθείτε την πρότασή μου και να δώσετε λύση στο μαρτύριο συμπολιτών μας. Ιδίως οι προερχόμενοι από τουριστικές περιοχές -όπου εκεί εδόθη εξαιρετική ενίσχυση στην τουριστική δραστηριότητα- «τραβάνε τον παθών τους τον τάραχο». Το θέμα είναι απλό. Έχω την εκτίμηση ότι δεν είναι και μεγάλος ο αριθμός των ενδιαφερομένων. Γι’ αυτό, λοιπόν, κατ’ αρχάς σας ζητώ να πάρετε θέση.  
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Δεύτερον, να αποδεχθείτε την πρόταση ότι δεν αθροίζονται τα δάνεια και τρίτον, να δείτε και το άλλο θέμα το οποίο προτείνεται για τη δεύτερη παράμετρο των 2.000.201 ευρώ. Εγώ μένω στο πρώτο που είναι το ζέον τώρα, γιατί δεν μπορούν να λειτουργήσουν οι επιχειρήσεις. 
      Εσείς προέρχεστε από τον επιχειρηματικό κόσμο. Εσείς δεν είσασθε κάποτε Πρόεδρος του Ε.Β.Ε.Α.; 
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, αν έχετε την καλοσύνη, παρακαλώ ολοκληρώστε τη φράση σας. 
      ΑΡΙΣΤΟΤΕΛΗΣ ΠΑΥΛΙΔΗΣ: Άρα, ξέρετε τον πόνο των συναλλασσομένων με τις τράπεζες. Προχωρήστε, λοιπόν, γιατί είναι απλό. Δεν χρειάζεται ιδιαίτερη γενναιότητα και δεν πιστεύω κάποιος εκ των συναδέλφων να πει «όχι». 
      ΓΕΩΡΓΙΟΣ ΝΙΚΗΤΙΑΔΗΣ: Όχι, βέβαια.
      ΑΡΙΣΤΟΤΕΛΗΣ ΠΑΥΛΙΔΗΣ: Έτσι, δίνουμε λύση σε πρόβλημα το οποίο βασανίζει κάποιους εκ των συναλλασσομένων με τις τράπεζες, επιχειρηματίες, που προσπαθούν οι άνθρωποι να ζήσουν κάπως μέσα σ’ αυτήν την περίεργη ατμόσφαιρα που μας αναγκάζει να δώσουμε στο σύστημα 28.000.000.000 ευρώ, δηλαδή πάνω από το Ε.Σ.Π.Α.. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Παυλίδη. 
      Το λόγο έχει ο κ. Ροντούλης. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πάρα πολύ, κύριε Πρόεδρε. 
      Είναι γνωστό ότι η χώρα μας βρίσκεται σε μία περιδίνηση που έχει προκαλέσει το μεγάλο σκάνδαλο του Βατοπαιδίου. Και βεβαίως, έχει συσταθεί ήδη μία εξεταστική των πραγμάτων επιτροπή, ενώ επίκειται –θα το δούμε αύριο- η σύσταση προανακριτικής των πραγμάτων επιτροπής. 
      Ενώ όμως, αγαπητοί συνάδελφοι, συμβαίνουν όλα αυτά τα πράγματα, θα πρέπει να πούμε ότι βρίσκεται εν εξελίξει αυτή τη στιγμή ένα άλλο μεγάλο σκάνδαλο. Αυτό το μεγάλο σκάνδαλο που βρίσκεται εν εξελίξει είναι το σκάνδαλο της χρηματοδότησης του τραπεζικού συστήματος της χώρας με 28.000.000.000 ευρώ, προκειμένου να θωρακιστεί από τη διεθνή χρηματοπιστωτική κρίση. 
	Εμείς στο Λαϊκό Ορθόδοξο Συναγερμό, κύριε Υφυπουργέ, τα βάλαμε κάτω και τα μελετήσαμε, για να εκφέρουμε μια τεκμηριωμένη κριτική του σχεδίου αυτού. 
	Ποιο είναι, λοιπόν, το πρώτο μέτρο που φέρνετε; Τα είπατε και εσείς ο ίδιος. Τα είπε και ο Υπουργός Οικονομίας και Οικονομικών. 
	Το πρώτο μέτρο είναι παροχή εγγύησης στα χρηματοπιστωτικά ιδρύματα της χώρας με ένα ποσό μέχρι 15.000.000.000 ευρώ. Τι σημαίνει αυτό το πακέτο; Τι θα γίνει με αυτό το πακέτο, για να το πω απλά και πρακτικά; 
	Σημαίνει το εξής. Μια Τράπεζα που χρειάζεται ρευστό θα απευθυνθεί στη διεθνή αγορά…
(Θόρυβος - ένταση στην Αίθουσα)
	Κύριε Πρόεδρε, αυτό που συμβαίνει στην Αίθουσα είναι απαράδεκτο! Ευχαριστώ πολύ, αλλά δεν μπορώ να συνεχίσω. 
    	ΠΡΟΕΔΡΕΥΩΝ (Ιωάννης Δραγασάκης): Ησυχία, σας παρακαλώ! 
    	Έχετε δίκιο, κύριε συνάδελφε. 
    	ΑΣΤΕΡΙΟΣ ΡΟΝΤΟΥΛΗΣ: Πρόκειται για υποβάθμιση του Ελληνικού Κοινοβουλίου! 
      Ευχαριστώ πολύ. 
    	(Στο σημείο αυτό ο Βουλευτής κ. Αστέριος Ροντούλης κατεβαίνει από το Βήμα)
    ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, νομίζω πως αυτό δεν είναι θέμα υποβάθμισης του Κοινοβουλίου!
    ΑΣΤΕΡΙΟΣ ΡΟΝΤΟΥΛΗΣ: Ναι, αλλά το Προεδρείο έπρεπε να προστατεύσει τον ομιλούντα. Έπρεπε να παρέμβω, κύριε Πρόεδρε, για να χτυπήσει το κουδούνι; Γι’ αυτό διαμαρτυρόμενος διακόπτω την ομιλία μου! 
    ΠΡΟΕΔΡΕΥΩΝ (Ιωάννης Δραγασάκης): Αυτό κάνουμε. Όμως, και ο ομιλών πρέπει να δείξει αυτοσεβασμό και σεβασμό. 
    Το λόγο τώρα έχει ο κ. Ευάγγελος Παπαχρήστος για οκτώ λεπτά.
    ΕΥΑΓΓΕΛΟΣ ΠΑΠΑΧΡΗΣΤΟΣ: Κύριοι συνάδελφοι, ζούμε σε εποχή βαθιάς κρίσης. Προχθές ο κ. Προβόπουλος, ο Διοικητής της Τράπεζας της Ελλάδας, είπε χαρακτηριστικά ότι μετά απ’ αυτήν την κρίση τα πράγματα δεν θα είναι ίδια. Χθες ο κ. Αλογοσκούφης επιχείρησε να πει: «Μην καταστροφολογείτε! Δεν πρόκειται για κατάρρευση». 
    Φυσικά, δεν πρόκειται για κατάρρευση της οικονομίας. Όμως, σίγουρα πρόκειται για κατάρρευση εκείνων των κοινοτυπιών που συνήθιζε να μας λέει μέχρι σήμερα, ότι οι αγορές είναι αυτορρυθμιζόμενες και αποτελεσματικές από μόνες τους. 
    Αυτή η κοινοτυπία κατέρρευσε με αυτήν την κρίση. Όποιος κοιτάξει λίγο την Αμερική και χωρίς να έχει ιδιαίτερες γνώσεις τι καταλαβαίνει; Καταλαβαίνει ότι εκείνο το κομμάτι που ώθησε στην κρίση ήταν το λιγότερο ρυθμιζόμενο κομμάτι του χρηματοπιστωτικού συστήματος. Από εκεί ξεκίνησε το πρόβλημα και μεταδόθηκε σε όλους τους άλλους. 
    Και ακόμη παραπέρα, δεν χρειάζεται να είσαι οικονομολόγος, για να καταλάβεις πως αυτό που γινόταν στην Αμερική, όπου οι πραγματικοί μισθοί παρέμεναν σταθεροί, παγωμένοι για είκοσι χρόνια και ταυτόχρονα η αύξηση της κατανάλωσης οφειλόταν στο δανεισμό, θα έφθανε στα όριά του. Από εδώ και πέρα, μπορεί να μην έχουμε κατάρρευση –κανείς δεν το ξέρει- αλλά σίγουρα θα έχουμε ύφεση. Και σίγουρα θα έχουμε διόγκωση των προβλημάτων των δανειοληπτών. 
    Σε αυτήν πλέον την κατάσταση των κατασχέσεων και των πλειστηριασμών θα μπουν και άνθρωποι οι οποίοι θα χάσουν τις δουλειές τους και δεν θα μπορούν να πληρώσουν τα δάνειά τους. Άρα, αυτό που χρειαζόμαστε σήμερα ήταν να δούμε συνολικά το πλαίσιο προστασίας των δανειοληπτών σ’ αυτήν την κρίσιμη κατάσταση. 
    Η Κυβέρνηση έκανε αυτό; Αντί γι’ αυτό πήρε μια πρόταση του ΠΑ.ΣΟ.Κ., την κουτσούρεψε και μας έφερε ένα κουτσουρεμένο πράγμα εδώ, το οποίο δεν ανταποκρίνεται στις ανάγκες που έχει σήμερα ο δανειολήπτης. Και δεν εννοώ ο παραδοσιακός δανειολήπτης που για τυχαίους λόγους βρισκόταν σε μια δύσκολη κατάσταση. Αυτό το φαινόμενο στην περίοδο της ύφεσης θα μαζικοποιηθεί. Άρα, χρειάζεται να το δούμε με πιο γενικό τρόπο. Είναι σε λάθος κατεύθυνση η όλη λογική. Και γιατί το έκανε αυτό; Για να προστατεύσει όχι τους δανειολήπτες, αλλά τις Τράπεζες. 
     Τι μας είπε προχθές ο κ. Αλογοσκούφης; Ότι δεν χρειάζεται πολύ προστασία γιατί μπορεί οι τράπεζες να μη δίνουν δάνεια, ότι δημιουργεί αντικίνητρα. Και κάτι άλλο που είπε χθες, χωρίς να καταλαβαίνει στην Επιτροπή Οικονομικών για τον προϋπολογισμό. Λέει ότι οι τράπεζες έχουν αυξημένο χρηματικό κόστος λόγω της κρίσης και το μετακυλύουν στους δανειολήπτες. Μα για να έχεις τη δυνατότητα μετακύλυσης του αυξημένου κόστους στους δανειολήπτες σημαίνει ότι δεν λειτουργεί ο ανταγωνισμός στην αγορά, σημαίνει και ολιγοπωλιακές καταστάσεις. Και έτσι εξηγείται ότι οι δικές μας τράπεζες, ενώ κάνανε παραδοσιακές τραπεζικές εργασίες και δεν είχαν εκτεθεί σ’ αυτόν τον ανταγωνισμό με τα τιτλοποιημένα, τα δομημένα, είχαν τεράστια κέρδη και έρχονται να μας πουν ότι αυτό ήταν ζήτημα υγείας. Μα είναι το ίδιο το πρόβλημα «αρρώστιας» του τραπεζικού μας συστήματος. 
     Η μεγάλη κερδοφορία χωρίς να μπει σε πλέον επικίνδυνα προϊόντα, οφειλόταν ακριβώς στη λαθεμένη, τη μη ανταγωνιστική, την ολιγοπωλιακή δομή. Και ποιος το πλήρωνε αυτό; Ο δανειολήπτης. Και έρχονται σήμερα να μας πουν ότι δεν χρειάζονται ιδιαίτερα μέτρα. Εγώ θα πω ακόμη και τα μέτρα και με τις τροπολογίες που προτείνουμε και εμείς ως ΠΑ.ΣΟ.Κ. δεν είναι αρκετά για σήμερα. Αν η κρίση του ’29 έγινε αφορμή για να προστατευθεί ο επενδυτής, η σημερινή κρίση, αν θέλουμε θα πρέπει να είναι η μεγάλη αφορμή για να προστατευθεί ο δανειολήπτης. Και ο δανειολήπτης, χρειάζεται ιδιαίτερη προστασία. Αν εγώ ως εργαζόμενος αναγκάζομαι να δανειστώ για να αποκτήσω ένα σπίτι και βρεθώ στη δυσκολία αποπληρωμής, το κόστος μετά από την κατάσχεση είναι πολύ μεγαλύτερο από το κόστος που έχει ένας επενδυτής, ο οποίος επενδύει απλά τις αποταμιεύσεις του. 
     Το πρόβλημα είναι πολύ μεγαλύτερο και πολύ βαθύτερο. Και αυτό το πρόβλημα σήμερα γίνεται ακόμη πιο έντονο γιατί μέσα στην περίοδο της κρίσης ο κ. Αλογοσκούφης και η Κυβέρνηση της Νέας Δημοκρατίας, έρχονται με έναν υφεσιακό προϋπολογισμό, έναν προϋπολογισμό που μέσα από τη φορολογία αφαιρεί ζήτηση και μέσα από τη μείωση των δημοσίων δαπανών, αφαιρεί εκείνα τα εργαλεία, τα ελάχιστα που έχουμε στη διάθεσή μας, για να τονώσουμε την οικονομία.
     Το πρόβλημα είναι ακόμη μεγαλύτερο γιατί όχι μόνο δεν κατανοούν που βρίσκεται το πρόβλημα του τραπεζικού συστήματος, αλλά όπως θα δούμε και θα μιλήσουμε όταν έρθει αυτό το περιβόητο νομοσχέδιο για τις τράπεζες, θα δούμε ότι για μια ακόμη φορά κυριαρχεί η λογική, ιδιωτικοποιούμε τα κέρδη και κοινωνικοποιούμε τις ζημίες. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο συνάδελφο.
     Το λόγο έχει ο κ. Καραθανασόπουλος για οκτώ λεπτά.
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κυρίες και κύριοι συνάδελφοι, φαίνεται ανάγλυφα σήμερα και από τη συζήτηση αλλά και από τη συνολικότερη διαδικασία το ποιον εξυπηρετεί η Κυβέρνηση.
     Η Κυβέρνηση και με το συγκεκριμένο νομοσχέδιο προσπαθεί να προστατεύσει τους κεφαλαιοκράτες, το χρηματοπιστωτικό σύστημα και από την άλλη μεριά, αντιμετωπίζει τους εργαζόμενους στα κλωστοϋφαντουργία, με τα Μ.Α.Τ., τη βία και την καταστολή γιατί διεκδικούν τα δεδουλευμένα τους, αυτά δηλαδή που τους χρωστάει ο Λαναράς. Αυτό το ταξικό πρόσωπο, καθορίζεται και σε κάθε πτυχή του συγκεκριμένου νομοσχεδίου αλλά και της συνολικότερης πολιτικής που εφαρμόζει η Κυβέρνηση της Νέας Δημοκρατίας.
    Και έρχεται πολύ καθαρά η λαϊκή ρήση για το συγκεκριμένο νομοσχέδιο: «Εκεί που μας χρωστάγανε, μας πήραν και το βόδι». Γιατί τι ακριβώς προσπαθείτε να κάνετε; Προσπαθείτε να καλλιεργήσετε ένα φιλολαϊκό πρόσωπο ενώ στην ουσία τα μέτρα αυτά είναι μέτρα στήριξης των τραπεζών σε συνθήκες τουλάχιστον κρίσης στο χρηματοπιστωτικό σύστημα και επέκτασής της. Τους έχετε δηλαδή φορέσει μια θηλιά, τους σφίξατε τον κόμπο και τώρα θέλετε απλά και μόνο λίγο να τον ξεσφίξετε. Και τους ζητάτε και από πάνω να είναι ευχαριστημένοι για τη θηλιά που έχουν στο λαιμό τους!
    Έτσι, λοιπόν, το ζήτημα για το Κ.Κ.Ε. είναι να απαλλαγούν μια και καλή οριστικά από τη θηλιά οι δανειολήπτες, τα πλατιά λαϊκά στρώματα, η εργατική τάξη. Και βεβαίως, η απαλλαγή αυτή δεν πρόκειται να έρθει από ορισμένα ξεκρέμαστα μέτρα διαχειριστικού χαρακτήρα τη στιγμή μάλιστα –και εδώ είναι η πρόκληση- που δίνετε ένα πακτωλό χρημάτων στο μεγάλο κεφάλαιο στο όνομα σήμερα της προστασίας του από τις συνέπειες της κρίσης. Τη στιγμή, λοιπόν, που τα βάρη της κρίσης θα κληθούν να τα πληρώσουν και πάλι οι εργαζόμενοι, τα λαϊκά νοικοκυριά, τη στιγμή που σχεδιάζετε και εσείς και σε επίπεδο η Ευρωπαϊκή Ένωση και συνολικά στον καπιταλιστικό κόσμο, νέα μέτρα σε βάρος της εργατικής τάξης όπως απελευθέρωση της αγοράς εργασίας, μερική απασχόληση, ανασφάλιστη εργασία, χτύπημα στο ασφαλιστικό, μέσα από την κατάργηση των βαρέων και ανθυγιεινών. Και βεβαίως ευρέθη ένοχος για όλα αυτά τα πράγματα, οι ανεξέλεγκτες επενδυτικές τράπεζες, η έλλειψη αυστηρών κρατικών ρυθμίσεων σήμερα, η νεοφιλελεύθερη διαχείριση. Είναι όμως έτσι τα πράγματα; 
    Ας κάνουμε μια μικρή αναδρομή προς το παρελθόν. Στις αρχές της δεκαετίας του ’90 σε πολύχρωμη συγχορδία, φιλελεύθεροι σοσιαλδημοκράτες και οπορτουνιστές που έδιναν αριστερό άλλοθι στην παγκοσμιοποίηση και στη νεοφιλελεύθερη διαχείριση μέσα από τη Συνθήκη του Μάαστριχτ περνούσατε αυτά τα μέτρα της απελευθέρωσης του ανταγωνισμού, της απελευθέρωσης των αγορών, της ενίσχυσης του ανταγωνισμού, της συμπίεσης της τιμής της εργατικής δύναμης. Και τότε βεβαίως το Κ.Κ.Ε. προειδοποιούσε ότι αυτή η διαδικασία, αυτές οι πολιτικές επιλογές θα οδηγήσουν στην όξυνση των αντιθέσεων, στην όξυνση των κρίσεων, θα εμφανιστούν ιμπεριαλιστικοί πόλεμοι και βεβαίως, θα ρίξουν ακόμη περισσότερο τα βάρη της κρίσης στις πλάτες των λαϊκών στρωμάτων. Αυτό επιβεβαιώθηκε από τα ίδια τα πράγματα γιατί η στρατηγική των καπιταλιστικών αναδιαρθρώσεων δεν ήταν αποτέλεσμα της επικράτησης κάποιων νοσηρών νεοφιλελεύθερων μυαλών, αλλά απαντούσαν στην εσωτερική ανάγκη του καπιταλιστικού συστήματος, συνέβαλαν δηλαδή στις δυσκολίες αναπαραγωγής του, στην επιτάχυνση της συγκέντρωσης και στην κερδοφορία του. Αυτό ήταν το ζήτημα. Και το αποτέλεσμα ποιο ήταν αυτής της διαδικασίας; Η ένταση της εκμετάλλευσης της εργατικής τάξης. Έπληξε το λαϊκό εισόδημα; Επιδεινώθηκε η θέση της λαϊκής οικογένειας; Και προσπαθούσαν να ικανοποιήσουν τις λαϊκές ανάγκες με τι; Με μέτρα δανεισμού και στα καταναλωτικά και στα στεγαστικά δάνεια. Ποια ήταν η πορεία αυτή, είναι αποκαλυπτική. Η ίδια η έκθεση του Διοικητή της Τράπεζας της Ελλάδος, η νομισματική, η τελευταία που το περιέχει. Το 2000 λέει η δανειακή επιβάρυνση των νοικοκυριών ήταν στο 12%, το 2004 έφτασε στο 30% και το 2008 τον Αύγουστο ξεπέρασε το 40%. Αυτό είναι το αποτέλεσμα της πολιτικής που με πιστότητα υπηρέτησε και το ΠΑ.ΣΟ.Κ. και η Νέα Δημοκρατία σήμερα υπηρετεί. Εκεί οδηγήσατε την κατάσταση και μάλιστα, σήμερα τι ζητάτε; Σήμερα όλοι αυτοί οι οποίοι όμνυαν όρκους εμπιστοσύνης στην απελευθέρωση των αγορών, ξαφνικά έγιναν όλοι υπερασπιστές υπέρ της ρύθμισης των αγορών ακόμη και από τους ακραίους νεοφιλελεύθερους όπως ο Σαρκοζί, Μπους και οι υπόλοιποι. Γιατί δεν είναι το θέμα ότι άλλαξαν και έβαλαν μυαλό γιατί είναι σήμερα άλλες οι ανάγκες του κεφαλαίου και ενισχύετε αυτήν την προσπάθεια στο κεφάλαιο μέσα από τα μέτρα τα οποία παίρνετε. Δίνετε 28.000.000.000 στις τράπεζες για να σωθούν από τη χρηματοπιστωτική κρίση. Το ζήτημα είναι αν θα τους ενισχύσετε με όρους ή χωρίς όρους όπως λέει το ΠΑ.ΣΟ.Κ. και σας κάνει κριτική ή αν θα περάσουμε σε κρατικοποίηση και δημόσιο έλεγχο των τραπεζών; Δηλαδή δεν έχουμε βγάλει συμπεράσματα από το παρελθόν; Ακόμη και στη δεκαετία του ’80 που κρατικοποιήθηκαν εργοστάσια για να βγάλουν τα χρέη τους, τι έγιναν; Κουφάρια! Η ακτή Δυμαίων στην Πάτρα είναι γεμάτη από κουφάρια τέτοιου είδους εργοστασίων. Και βεβαίως, το ζήτημα σήμερα είναι να παλέψει η εργατική τάξη, να μην περάσει η απελευθέρωση των αγορών, να μην ιδιωτικοποιηθεί καμμία επιχείρηση, αλλά άλλο πράγμα είναι αυτό και άλλο πράγμα να γίνεται προάγγελος και υπερασπιστής της κρατικοποίησης, δηλαδή να ξαναφέρουν πάλι τα βάρη. Γιατί ποιος θα πληρώσει αυτά τα 28.000.000.000; Οι ίδιοι οι εργαζόμενοι είτε μέσα από τη φορολογία τους είτε μέσα από την περικοπή και την περιστολή των κοινωνικών δαπανών. 
    Γιατί είναι υπεύθυνοι οι πολιτικοί, κύριε εισηγητά της Νέας Δημοκρατίας; Δεν είναι υπεύθυνο για τα λαϊκά στρώματα αυτά τα 28.000.000.000 να δοθούν στη λαϊκή στέγη; Πόσες κατοικίες θα είχαμε φτιάξει; Με έναν απλό υπολογισμό διακόσιες ογδόντα χιλιάδες κατοικίες θα είχαν κατασκευαστεί με αυτά τα 28 δισεκατομμύρια ευρώ. Θα είχε αντιμετωπιστεί το πρόβλημα; Βεβαίως θα είχε αντιμετωπιστεί το πρόβλημα και δεν θα κατέφευγαν στο δανεισμό. 
    Έρχομαι στην πρώτη τροπολογία, σε αυτήν στην οποία αυξάνεται το όριο εγγύησης στις 100.000. Ποιόν εξυπηρετείτε; Τον ανταγωνισμό των τραπεζών στηρίζετε, για να μην φύγουν οι καταθέσεις από τις τράπεζες. Αυτές πάτε και στηρίζετε. Και σήμερα έρχονται, ω του θαύματος, και λένε κάποιοι ότι εδώ πρέπει να εγγυηθεί το δημόσιο στο σύνολο. Ποιος το είπε αυτό;
     Τους μύχιους πόθους του τραπεζιτικού χρηματοπιστωτικού κεφαλαίου τους έφερε η εισηγήτρια του Συνασπισμού, του ΣΥ.ΡΙΖ.Α.. Τι είπε; Είπε, το σύνολο να το εγγυηθεί το κράτος όσον αφορά στο Ειδικό Ταμείο αντί το σύνολο να το εγγυηθούν οι τραπεζίτες, να φύγει η κρατική συμμετοχή από αυτό το Ταμείο και μάλιστα με την εγγύηση της Τράπεζας της Ελλάδας να λειτουργεί αυτό και όχι να τα φορτωθούν τα βάρη οι εργαζόμενοι μέσα από την κρατική συμμετοχή στο Ταμείο αυτό. 
    Η δεύτερη τροπολογία, η οποία αποσύρθηκε, από τη μία φαίνεται ότι πίσω από τις πιέσεις της Ευρωπαϊκής Ένωσης υποχωρεί, γιατί ακριβώς είναι στρατευμένη με τα συμφέροντα αυτά. 
    Δεύτερο ζήτημα. Το θέμα δεν είναι αν υπάρχουν καλοί ή κακοί εργοδότες. Κακοί εργοδότες είναι οι τραπεζίτες, να μην τους χρηματοδοτήσουμε, όπως λένε ορισμένοι και καλοί εργοδότες είναι οι κλωστοϋφαντουργοί, να τους χρηματοδοτήσουμε. Από πού και ως πού; Όταν χρεοκοπούν οι τράπεζες, οι εργαζόμενοι δεν απολύονται; Επτακόσιοι χιλιάδες, από τους οποίους πάνω από τους μισούς είναι απολυμένοι από το χρηματοπιστωτικό σύστημα των Ηνωμένων Πολιτειών. 
    Με βάση αυτήν τη λογική τι θα κάνουμε; Θα μετατρέψουμε τους εργαζόμενους σε πλασιέ της εργοδοσίας. Γι’ αυτό εμείς δεν θα την ψηφίζαμε τη συγκεκριμένη τροπολογία για το Λαναρά, ακόμα και αν τη φέρνατε εδώ, κύριε Υπουργέ. Γιατί είναι απαράδεκτο με χρήματα του Έλληνα εργαζόμενου να χρηματοδοτείτε τους κεφαλαιοκράτες, αντί να πληρώσετε άμεσα και να καταβάλετε με δική σας ευθύνη τα δεδουλευμένα και να δημεύσετε την περιουσία του κ. Λαναρά και των υπόλοιπων «Λαναράδων». 
    Και επί της ουσίας σήμερα έρχεται το βασικό ζήτημα κατά τη γνώμη του ΚΚΕ. Ο εισηγητής μας αναφέρθηκε σε συγκεκριμένα μέτρα, όπου τα μέτρα αυτά δεν είναι ξεκρέμαστα, είναι ενταγμένα σε μία προοπτική. Και η προοπτική μπαίνει καθαρά πλέον. Ή θα υπηρετούν η πολιτική και η οικονομία τις ανάγκες των εργαζόμενων ή το κέρδος. Δεν μπορούν συμβιβαστούν και τα δύο. Άρα λοιπόν επί της ουσίας έρχεται η ανάγκη της πάλης για τη ρήξη και την ανατροπή, τη συνολική  ανατροπή αυτού του εκμεταλλευτικού, βάρβαρου και απάνθρωπου συστήματος. Και βέβαια, να γυρίσουν την πλάτη σε όλους αυτούς τους πολύχρωμους υποστηρικτές και διαχειριστές του συστήματος αυτού, γιατί το σύστημα αυτό δεν εξανθρωπίζεται, κύριε Υπουργέ. 
    ΠΡΟΕΔΡΕΥΩΝ (Ιωάννης Δραγασάκης): Ο κ. Χάϊδος έχει το λόγο.
    ΧΡΗΣΤΟΣ ΧΑΪΔΟΣ: Κυρίες και κύριοι συνάδελφοι, τα τέσσερα τελευταία χρόνια λόγω της σκληρής ταξικής πολιτικής της Κυβέρνησης της Νέας Δημοκρατίας η οικονομική κατάσταση του μέσου Έλληνα πολίτη επιδεινώνεται πραγματικά. Η ανάλγητη φορολογική επιδρομή στους πολλούς και αδύναμους, η ακρίβεια που καλπάζει ανενόχλητη, η αποδυνάμωση του κοινωνικού κράτους και η ανεργία που αυξάνεται πραγματικά παρά τους περί του αντιθέτου ισχυρισμούς της Κυβέρνησης εκτροχίασαν τους ισολογισμούς των νοικοκυριών και η πλειονότητα των ελληνικών οικογενειών αδυνατεί, δυσκολεύεται να τα βγάλει πέρα. Η φτώχεια στη χώρα μας αυξάνεται κατακόρυφα και μεγάλες ομάδες του λαού οδηγούνται σε εξαθλίωση, ενώ η Κυβέρνηση αρνείται να τους στηρίξει στοιχειωδώς έστω χορηγώντας το επίδομα θέρμανσης ή το έκτακτο επίδομα αλληλεγγύης που προτείνει το ΠΑ.ΣΟ.Κ.. 
    Λέτε ότι δεν αντέχει η οικονομία. Όμως περισσεύουν για να δώσετε ό,τι σας προτείνουν οι λίγοι και οι ισχυροί. Έτσι σήμερα τα πλατιά λαϊκά στρώματα, οι οικονομικά αδύναμοι συνάνθρωποί μας διαπιστώνουν με τρόμο ότι πρέπει να αρχίσουν τους εφιάλτες της παλιάς Δεξιάς, τους οποίους επί των ημερών του ΠΑ.ΣΟ.Κ. είχαν ξεχάσει. Τα τεφτέρια στα μπακάλικα επέστρεψαν, δεν ξέρω αν εσείς δεν το βλέπετε, αλλά υπάρχουν γείτονές μας που ψωνίζουν έτσι. 
Η ρετσίνα ξεροσφύρι στα καφενεία επανήλθε και οι απογοητευμένοι πένητες συμπατριώτες μας έκαναν πάλι την εμφάνισή τους. 
      Μαζί όμως με αυτά, έκαναν την εμφάνισή τους και νέα φρούτα, όπως η αυξανόμενη εκποίηση περιουσιακών στοιχείων, ακόμη και από αυτά που προέρχονται από κληρονομιά, και ο γιγαντωμένος τραπεζικός δανεισμός για την εξυπηρέτηση των υποχρεώσεων της ζωής. Δάνειο για να πορευτείς, δάνειο για να ζεσταθείς, δάνειο για να παντρευτείς. Δάνειο για όλα διαφημίζουν οι τραπεζίτες, χωρίς  κανέναν έλεγχο. Όλοι θα πάρετε, διαλαλούν καθημερινά οι τράπεζες, χωρίς κανένα φραγμό. 
      Πέρυσι τα δοκιμαζόμενα ελληνικά νοικοκυριά δανείζονταν 1.500.000.000 το μήνα, για να τα βγάλουν πέρα. Διπλασιάστηκαν τα τέσσερα τελευταία χρόνια τα καταναλωτικά δάνεια και οι κάρτες στην Ελλάδα και για πρώτη φορά, το 2008, το σύνολο των δανείων στη χώρα μας ξεπέρασε τις καταθέσεις. 
      Όμως, οι στριμωγμένοι από τις ανάγκες συνάνθρωποί μας που πήραν δάνεια, χωρίς πλήρη ενημέρωση, χωρίς να προσέξουν τα μικρά γράμματα, γρήγορα διαπιστώνουν ότι επρόκειτο για «σάπια θέλγητρα», όπως θα έλεγε και ο Σεφέρης, αφού μη έχοντας καμμία προστασία μετατρέπονται εύκολα σε θύματα, γιατί δεν μπορούν να ανταποκριθούν στις δόσεις των δανείων τώρα μάλιστα με την μεγάλη αύξηση των επιτοκίων. 
      Σημειώνω ότι τριακόσιες πενήντα χιλιάδες νοικοκυριά πληρώνουν κάθε μήνα πάνω από το 40% του εισοδήματος για την αποπληρωμή των δανείων, ενώ τριάντα πέντε χιλιάδες νοικοκυριά έφθασαν να οφείλουν μηνιαίες δόσεις πάνω από το εισόδημά τους. Έτσι, οι πλειστηριασμοί είναι πλέον καθημερινό φαινόμενο και όλο και περισσότεροι άνθρωποι της διπλανής πόρτας χάνουν ακόμη και τα σπίτια τους, λόγω της αδυναμίας να καταβάλουν οφειλές για δάνεια που έλαβαν. 
      Οι τράπεζες, που στη χώρα μας λειτουργούν με διπλάσια διαφορά επιτοκίου από τον ευρωπαϊκό μέσο όρο μεταξύ καταθέσεων και χορηγήσεων, χωρίς να εφαρμόζουν δικαστικές αποφάσεις για τον ανατοκισμό των επιτοκίων και για τα ψιλά γράμματα των συμβολαίων που περίτεχνα αποκρύπτουν, συνεχίζουν ακάθεκτες και χωρίς αναστολές τους πλειστηριασμούς των ακινήτων. Μόνο στο Ειρηνοδικείο Αθηνών το 2007 εξετάστηκαν τριάντα πέντε χιλιάδες έως σαράντα χιλιάδες πλειστηριασμοί. Άλλα δώδεκα τέτοια δικαστήρια εκδικάζουν υποθέσεις αυτού του είδους στην Αττική. Σκεφτείτε τι γίνεται φέτος και τι θα γίνει το 2009 με την αύξηση των επιτοκίων και την ανέχεια που διογκώνεται. 
      Είναι πασίδηλο ότι τώρα που η υπερχρέωση των νοικοκυριών έχει μετατραπεί σε κοινωνική μάστιγα χρειάζεται ένα σαφές, αποτελεσματικό και δίκαιο πλαίσιο προστασίας των δανειοληπτών από τους ελλοχεύοντες κινδύνους. Τώρα είναι επιβεβλημένη η λήψη μέτρων για την αντιμετώπιση του προβλήματος. Τώρα που δίνετε στους τραπεζίτες 30.000.000.000 ευρώ και παλαιότερα τους διευκολύνατε με διάφορους τρόπους πρέπει να τους υποχρεώσετε να αναλάβουν και αυτοί τις ευθύνες τους απέναντι στο κοινωνικό σύνολο, θεσπίζοντας γι’ αυτό εσείς ως υπεύθυνη Κυβέρνηση -και εμείς θα σας βοηθούσαμε σε αυτό- τις απαραίτητες διατάξεις. 
      Όμως, εσείς φέρνετε στη Βουλή ένα σχέδιο νόμου ελλιπές και αναποτελεσματικό, που εξυπηρετεί μόνον επικοινωνιακές σκοπιμότητες. Συγκεκριμένα, θα τονίσω ότι δεν αναφέρονται σε κανένα άρθρο οι υποχρεώσεις των τραπεζών για σωστή ενημέρωση των δανειοληπτών, για κανόνες στη διαφήμιση των προϊόντων τους, για απαγόρευση του ανατοκισμού των επιτοκίων και για εφαρμογή των δικαστικών αποφάσεων, όπως εμείς, μεταξύ των άλλων, εισηγούμαστε με τις προτάσεις νόμων που καταθέσαμε. 
      Μιλάει το νομοθέτημα στο άρθρο 2 για απαγόρευση πλειστηριασμού κάτω από την αντικειμενική αξία, αλλά αφήνει παράθυρο αυτό να παραβιαστεί και να  μειωθεί η τιμή την τρίτη φορά. 
      Αναφέρεται το νομοθέτημα στο άρθρο 5 για απαγόρευση του πλειστηριασμού της αποδεδειγμένα μοναδικής κατοικίας, ενώ εμείς ζητάμε για την κύρια κατοικία για οφειλή πάνω από τα 20.000 ευρώ που ζητάτε εσείς, αλλά με προϋποθέσεις σωστές. Γιατί αυτές που θέτει το νομοθέτημα ακυρώνουν στην πράξη τη ρύθμιση. 
      Θα καταθέσω για τα Πρακτικά πρόσφατο δημοσίευμα, στις 9 Οκτωβρίου 2008, με τίτλο: «Στο σφυρί το σπίτι για 1.716 ευρώ κύρια κατοικία εβδομήντα έξι τετραγωνικών μέτρων στις Συκιές Θεσσαλονίκης». Ξέρετε τι είπε ο ιδιοκτήτης; Στα δικαστήρια διαπιστώσαμε ότι ο νόμος που απαγορεύει την κατάσχεση της πρώτης κατοικίας για οφειλές μικρότερες από 10.000 ευρώ τελικά δεν ισχύει. Αυτό πιστεύουν οι πολίτες, όπως θα το πιστέψουν και για τις 20.000. Το ζήτημα είναι να εφαρμόζεται ο νόμος, όχι να ψηφίζεται. Και εσείς δεν έχετε πολιτική βούληση να εφαρμόσετε τέτοιους νόμους. 
      Υπάρχουν και άλλα που πρέπει να γίνουν νομοθετικά, πολλά από τα οποία επισημαίνει κατ’ άρθρο και η Ο.Κ.Ε. στην έκθεσή της. 
      Εμείς, εκτός των άλλων, προτείνουμε και την επέκταση της ρύθμισης που ισχύει για τους αγρότες και στα καταναλωτικά και στα στεγαστικά δάνεια. Δηλαδή η συνολική οφειλή να μην μπορεί να υπερβεί το διπλάσιο του ύψους του αρχικού δανείου. 
      Καταθέσαμε και τροπολογίες για διάφορα απ’ αυτά. Εσείς αρνείστε να τα κάνετε δεκτά και ουσιαστικά ρίχνετε «στάχτη στα μάτια» του κόσμου με τον τίτλο: «Προστασία δανειοληπτών» η οποία δεν θα έχει στην πράξη τα ανάλογα αποτελέσματα. Περισσότερο μοιάζει με «προστασία νταβατζήδων», όπως παλαιότερα αποκάλεσε κάποιους μεγαλοπαράγοντες, αποδοκιμάζοντάς τους, ο Πρωθυπουργός, στους οποίους όμως σήμερα η Κυβέρνηση υποτάχθηκε πολιτικά. Οι πολίτες όμως το αντιλήφθηκαν αυτό. Γυρίζουν την πλάτη στην Κυβέρνηση και στη Νέα Δημοκρατία και στρέφουν τα βλέμματά τους στο ΠΑ.ΣΟ.Κ. και στο Γεώργιο Παπανδρέου, για την αντιμετώπιση των προβλημάτων που εσείς συσσωρεύσατε στη χώρα και για την οικοδόμηση ενός κράτους δικαίου στην πατρίδα μας, την οποία εσείς σήμερα αποδομείτε. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. συνάδελφο. 
      Το λόγο έχει ο κ. Γείτονας για οκτώ λεπτά. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, είμαστε στη μέση της διεθνούς χρηματοπιστωτικής κρίσης. Η Κυβέρνηση προσπαθεί συστηματικά να κρυφτεί πίσω απ’ αυτή την κρίση, να βρει άλλοθι για τα δυσμενή αποτελέσματα, τις αποτυχίες της δικής της πολιτικής. 
      Κανένας, κύριε Υπουργέ, δεν έχει αντίρρηση –και το είπε πρώτος ο Πρόεδρος του ΠΑ.ΣΟ.Κ.- για μέτρα που θα θωρακίσουν το τραπεζικό μας σύστημα, μέτρα εγγύησης των καταθέσεων, μέτρα ενίσχυσης της ρευστότητας του τραπεζικού συστήματος, που είναι αναγκαία. Αλλά αυτά θα πρέπει να γίνουν παράλληλα –και εδώ είναι το μεγάλο σας έλλειμμα- με τα μέτρα προστασίας των ασθενέστερων οικονομικά ομάδων και εν προκειμένω, μιας και μιλάμε για το τραπεζικό σύστημα, των δανειοληπτών. Αλλιώς το νόμισμα είναι κίβδηλο, γιατί δεν έχει δύο όψεις. Εσείς, γαλαντόμοι με το πρόγραμμα των 28.000.000.000 ευρώ, προς τη μία κατεύθυνση –θα δούμε όταν καταθέσετε το νομοσχέδιο τους όρους, θα δούμε ποιες είναι οι εγγυήσεις για το πού και πώς θα αξιοποιηθεί αυτή η ρευστότητα προς τις τράπεζες- αλλά φειδωλοί τελείως για τους δανειολήπτες οι οποίοι όλο και στριμώχνονται από τις αυξήσεις των επιτοκίων και από τις καταχρηστικές συμπεριφορές και πρακτικές των τραπεζών και των εισπρακτικών εταιρειών. Συρθήκατε σ’ αυτή την «κολοβή» πρόταση, το είπα και στη συζήτηση επί της αρχής. Απορρίψατε δύο ολοκληρωμένες προτάσεις του ΠΑ.ΣΟ.Κ., τη δεύτερη πριν τρεις μήνες και τώρα συρθήκατε για το θεαθήναι. Μας φέρατε μια «κολοβή» πρόταση η οποία δεν παρέχει δίκτυο ασφάλειας για τους δανειολήπτες. Αυτή είναι η πραγματικότητα. Σε μια εποχή μάλιστα που τα χρέη έχουν διπλασιαστεί. Σε αυτή την τετραετία -ειπώθηκε και προηγουμένως- τα χρέη από το 23% του Α.Ε.Π. πήγαν στο 44% του Α.Ε.Π.. Όταν ακόμα έχουν αυξηθεί τα επιτόκια –και οι περισσότεροι είχαν δανειστεί με κυμαινόμενο επιτόκιο- και όταν τέλος οι δανειολήπτες είναι έρμαιο και βορά σε καταχρηστικές πρακτικές των τραπεζών. 
      Το είπα επί της αρχής και θα το επαναλάβω. Ο κ. Προβόπουλος ομολόγησε προχθές, στην Επιτροπή Οικονομικών, -ήρθε να μας ενημερώσει για την ενδιάμεση έκθεση της Τράπεζας της Ελλάδας- ότι αναγκάστηκε πρόσφατα να παρέμβει και να σταματήσει εκμαυλιστικές, παραπλανητικές διαφημίσεις, τραπεζών που παρέσυραν κόσμο.
      Ανακεφαλαιώνοντας λοιπόν λέω, πως σ’ αυτήν τη συγκυρία, στην κρίση, προτεραιότητα είναι ασφαλώς να εγγυηθούμε άμεσα τις καταθέσεις, να ενισχύσουμε τη ρευστότητα των τραπεζών και μεσοπρόθεσμα να ενισχύσετε την εποπτεία του συστήματος, αλλά να μην εισέλθω τώρα σ’ αυτό. 
      Ταυτόχρονα εξίσου υψηλή  προτεραιότητα είναι να φτιάξουμε ένα ασφαλές δίχτυ προστασίας των δανειοληπτών. Αν χρειαζόταν πριν μια φορά, τώρα με την κρίση χρειάζεται πραγματικά δύο και  τρεις φορές. Και αυτά πέραν του σοβαρού θέματος της αντιμετώπισης των επιπτώσεων στην πραγματική οικονομία και την ύφεση που διαφαίνεται. Αυτό είναι το άλλο μεγάλο ζήτημα που δεν επεκτείνομαι τώρα. 
      Κύριε Υπουργέ, το ΠΑ.ΣΟ.Κ. από την αρχή στάθηκε με αίσθημα ευθύνης και σ’ αυτή ακόμα την «κολοβή» νομοθετική σας πρωτοβουλία. Παρά τις αντιρρήσεις μας επί της αρχής, θελήσαμε με δημιουργικές προτάσεις να βελτιώσουμε τις διατάξεις και να συμπληρώσουμε τα μεγάλα κενά που αφήνουν. Καταθέσαμε επτά τροπολογίες -αυτή είναι μία υπεύθυνη στάση- ώστε να ενισχύσουμε την αποτελεσματικότητα των διατάξεων που περιέχει η πρότασή σας. Αλλά και να συμπληρώσουμε το νομοσχέδιο με πρόσθετες διατάξεις, που καλύπτουν κρίσιμα θέματα όπως τα θέματα του ανατοκισμού των πανωτοκίων, της διαφάνειας στη διαμόρφωση των κυμαινομένων επιτοκίων, της απαγόρευσης του αναδρομικού εκτοκισμού συναλλαγών με πιστωτικές κάρτες, το δικαίωμα της πρόωρης εξόφλησης χωρίς επιβάρυνση δανείων κυμαινομένου επιτοκίου και όχι μόνο, αλλά και υπό προϋποθέσεις σταθερού επιτοκίου. Και τέλος μέτρα απαγόρευσης των παραπλανητικών πρακτικών των εταιρειών είσπραξης. Αυτή είναι μια δημιουργική στάση. Αυτό είναι το ΠΑ.ΣΟ.Κ. Αυτό είναι  υπεύθυνη αντιπολίτευση. Εσείς αντί να κυβερνάτε -σας άκουσα και προηγουμένως που απαντούσατε σε μία ερώτηση- εξακολουθείτε να αντιπολιτεύεστε την Αντιπολίτευση. Έ, γι’ αυτό θα σας βάλει πολύ γρήγορα ο κόσμος πάλι στα έδρανα που φαίνεται σας ταιριάζουν, τα έδρανα της Αντιπολίτευσης. Είναι  πια πρόδηλο. 
      (Χειροκροτήματα από την πτέρυγα του ΠΑ.ΣΟ.Κ.)
      Περιμένουμε σ’ αυτές τις προτάσεις τις οποίες επεξεργαστήκαμε με πολύ μεγάλη επιμέλεια να αντιδράσετε θετικά. Έτσι ώστε να μπορούμε να πούμε ότι φτιάχνουμε έστω ένα στοιχειώδες δίκτυ, όχι απλά αποσπασματικά μέτρα προστασίας. 
      Τελειώνοντας να  πω ότι αναφέρθηκε ο εισηγητής μας λεπτομερώς στις παρατηρήσεις μας στα άρθρα. Θα επαναλάβω μόνο δύο σχόλιά μου σε σχέση με τα άρθρα 2 και 5, τα οποία θεωρώ σημαντικά. 
      Άρθρο 2. Εάν διατηρηθεί το δικαίωμα –εμείς προσδιορίσαμε και υιοθετήσατε να γίνεται ο πλειστηριασμός με αξία τουλάχιστον ίση με την αντικειμενική αξία- στο δικαστήριο, ύστερα από δύο άγονους πλειστηριασμούς να χαμηλώσει την τιμή η ρύθμιση μπορεί να είναι δώρο άδωρον. Ξέρουμε πώς θα λειτουργήσει η  αγορά, ξέρουμε πώς θα το εκμεταλλευτούν στους πλειστηριασμούς τα «κοράκια» και οι αετονύχηδες. Και εδώ είναι επίσης  σημαντική η παρατήρηση της Επιστημονικής Επιτροπής της Βουλής για να αποσαφηνισθεί τι θα γίνει με τα ακίνητα στα οποία δεν ισχύουν οι αντικειμενικές αξίες. Χρειάζεται μια συμπλήρωση η διάταξη. Αυτά όσον αφορά το άρθρο 2.
      Όσον αφορά το άρθρο 5, υιοθετείτε, κύριε Υπουργέ, την πρόταση του ΠΑ.ΣΟ.Κ. για διπλασιασμό του ορίου για το ακατάσχετο. Δεν δίνετε όμως τη δυνατότητα στον οφειλέτη να μπορεί να σταματήσει τον πλειστηριασμό λίγες μέρες πριν, οπότε καταντάει αλυσιτελές. 
      Εμείς προτείνουμε με την τροπολογία  που καταθέσαμε ολοκληρωμένη διάταξη που επεκτείνει την προστασία και στον εγγυητή, ξεκαθαρίζει τον ορισμό της κύριας κατοικίας και μεταθέτει σε μεταγενέστερο χρόνο την επίδοση δηλαδή την  αφετηρία για την προθεσμία ανακοπής από τον οφειλέτη. Στοιχειώδης υποχρέωσή σας να κάνετε δεκτές τις προτάσεις μας, έτσι ώστε οι διατάξεις τελικά να παρέχουν, ένα δίκτυ προστασίας των δανειοληπτών. Πραγματικά αυτό θα είναι και καλό για την εικόνα της Βουλής και του πολιτικού συστήματος. Θα δώσουμε το μήνυμα ότι δημιουργήσαμε, μεσούσης μιας κρίσης, ένα δίκτυ προστασίας για τους δανειολήπτες με τη μεγαλύτερη δυνατή κοινοβουλευτική συναίνεση.  
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Γείτονα. 
     Το λόγο έχει ο κ. Καραμάριος για οκτώ λεπτά. 
     ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, λίγες παρατηρήσεις επί της γενικής αρχής του νομοσχεδίου. Οι παλαιότεροι συνάδελφοι θα ενθυμούνται στην Αίθουσα αυτή ότι, όταν από το 1996 γεννήθηκε το πρόβλημα των ληξιπροθέσμων χρεών και δημιουργήθηκε ένα τεράστιο πρόβλημα στις επιχειρήσεις, ο ομιλών εκμεταλλευόμενος τη διάταξη του Κανονισμού της Βουλής έφερε μία πρόταση νόμου, η οποία λεγόταν «Ρύθμιση ληξιπροθέσμων χρεών». Εκεί, λοιπόν, προσπάθησα να πω στους κυρίους συναδέλφους της εποχής εκείνης και την κυβέρνηση του ΠΑ.ΣΟ.Κ. ότι, πριν μεγαλώσει το πρόβλημα, είναι ανάγκη να λάβουμε μέτρα. Δυστυχώς, η πρόταση απερρίφθη παταγωδώς, πλην μιας συνηγορίας του τότε Προέδρου του ΔΗ.Κ.Κ.Ι., του κ. Τσοβόλα. 
     Η δεύτερη παρατήρηση είναι η εξής. Επειδή σήμερα πολλά ελέχθησαν και προσπαθούν με αναγωγή εξαιτίας της σημερινής κατάστασης των δομημένων ομολόγων, θα τους έλεγα και πάλι το εξής. Υπάρχει μια επιτροπή ελέγχου των ασφαλιστικών ταμείων και αυτή η επιτροπή προεδρεύεται από τον Υποδιοικητή της Τράπεζας της Ελλάδος. Θα μπορούσαν να μου πουν, να θυμηθούν οι κύριοι συνάδελφοι πότε αυτή η επιτροπή λειτούργησε και πότε παρενέβη στη ρύθμιση των δομημένων ομολόγων, όταν πολύ καλά ξέρουν ότι αυτά τα περίφημα δομημένα εξαιρέθησαν του ελέγχου; Αυτές οι δύο γενικές παρατηρήσεις επί της αρχής. 
     Έρχομαι τώρα στις διατάξεις του νομοσχεδίου που σήμερα έχουμε μπροστά μας. Θα έλεγα, κύριε Υπουργέ, πράγματι οι κύριοι συνάδελφοι πρέπει να αντιληφθούν ότι ...
     (Θόρυβος στην Αίθουσα)
     ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, κάντε λίγη ησυχία παρακαλώ. 
     ΑΝΑΣΤΑΣΙΟΣ ΚΑΡΑΜΑΡΙΟΣ: ...το νομοσχέδιο αποβλέπει κυρίως στην προστασία της διενέργειας των πλειστηριασμών που είναι σωστές διατάξεις και τροποποιούν την υφιστάμενη νομοθεσία επ’ ωφελεία των οφειλετών. 
     Και δεύτερον, εις ό,τι αφορά την κατοικία, πρέπει να ξέρουμε ότι κατοικία εννοεί ο νόμος στις δομημένες περιοχές που είναι εντός σχεδίου, πόλεως, γι’ αυτό και υπάρχει πράγματι πρόβλημα στις περιπτώσεις κατασχέσεως κατοικιών εκτός σχεδίου. Αλλά ο νόμος έχει πάντοτε υπ' όψιν του ότι οι κατοικίες γίνονται μέσα στα σχέδια, γι’ αυτό και υπάρχει αυτή η ρύθμιση. Θα ήθελα όμως να παρατηρήσω πως σε ό,τι αφορά πράγματι τη ρύθμιση που επιβάλλει τις αντικειμενικές αξίες είναι μία τροποποίηση του Κώδικα Πολιτικής Δικονομίας και είναι επ’ ωφελεία των οφειλετών. Πράγματι θα περιοριστούν αυτές οι περιπτώσεις με τις οποίες εκμεταλλεύονται πάρα πολύ και προσπαθούν να αρπάξουν –ας μου επιτραπεί η έκφραση- περιουσίες φτωχών ανθρώπων. 
     Εκείνο που θα ήθελα εγώ να παρατηρήσω και το έχω πει και στον κύριο Υπουργό και στον κύριο Υφυπουργό είναι το εξής. Είχα μία διαφωνία και έχω επιφυλάξεις εις ό,τι αφορά τη ρύθμιση του άρθρου 5. Εκείνο που αποβλέπει σήμερα το νομοσχέδιο είναι η προστασία της κατοικίας, πώς θα προστατεύσουμε την κατοικία και αντιλαμβάνεστε τι θα συμβεί, όταν θα υποχρεώσουμε τον οφειλέτη να πάει στο δικαστήριο καταβάλλοντας κάποια έξοδα, κύριε Υφυπουργέ. Το είπαμε και χθες. Απλώς το θέτω υπ' όψιν σας για να δείτε ότι και αυτή η διάταξη ενδεχομένως να μη λειτουργήσει, όπως δεν λειτούργησε μέχρι σήμερα. Όταν, λοιπόν, υποχρεώνεις τον οφειλέτη να πάει στο δικαστήριο, να ξοδέψει, για να αποδείξει ότι οι προϋποθέσεις τις οποίες βάζουμε πράγματι εντάσσονται στην πρώτη περίπτωση της απαγόρευσης του πλειστηριασμού, είναι πάρα πολύ δύσκολο να επιτευχθεί. Εκείνο που εγώ θα έλεγα είναι σε κάθε περίπτωση να απαγορεύεται ο πλειστηριασμός η κατάσχεση της πρώτης κατοικίας εφ’ όσον αποδεδειγμένα και με υπεύθυνη του δήλωση είναι πράγματι η μοναδική του κατοικία και αν η τράπεζα αρνηθεί και δεν θέλει να συμμορφωθεί προς αυτή την υπόδειξη, τότε πράγματι ο οφειλέτης να έχει το δικαίωμα με τις διατάξεις του Κώδικα Πολιτικής Δικονομίας να ζητήσει την προστασία του με το άρθρο 933. Είναι μία παρατήρηση που στη συνέχεια θα δείτε ότι μπορεί σιγά-σιγά να έρθει αυτό σε επικαιρότητα. 
     Εις ό,τι αφορά τώρα πλέον μία διορθωτική διάταξη, την οποία φέρατε πράγματι για την εγγύηση των 100.000 ευρώ, όπως λέτε, πράγματι με το άρθρο 5, μπαίνει μια μεταβατική διάταξη που ο κύριος εισηγητής μας ο κ. Λιάσκος το τόνισε, ότι οι διατάξεις των άρθρων 1 έως 5 εφαρμόζονται από την έναρξη ισχύος του νόμου αυτού και στο τέλος λέτε ότι η κύρωση και οι έννομες συνέπειες των πράξεων της διαδικασίας εκτελέσεως που έχουν γίνει πριν από την έναρξη ισχύος του παρόντος νόμου δεν θίγονται. 
    Εδώ θα πρέπει να προσθέσετε «εφόσον δεν αντίκεινται με τις διατάξεις του παρόντος νόμου» διότι πράγματι θα υπάρξει μια δυσκολία στη ρύθμιση αυτών των οφειλών.
    Όσον αφορά την τροπολογία και στην οποία αναφέρθησαν οι κύριοι συνάδελφοι πρέπει να ξέρουν ότι το 2000 η κυβέρνηση του ΠΑ.ΣΟ.Κ. έκανε τον αρχικό νόμο της ρύθμισης των ληξιπρόθεσμων δανείων και της προστασίας των δανειοληπτών. Εμείς στη συνέχεια το 2004 διορθώσαμε αυτό το νόμο διότι ο προηγούμενος δεν βοήθησε πάρα πολύ. Σε μια διάταξή του ετέθη κατώτατο όριο και ανώτατο. Υπήρξε όμως μια σύγχυση. Μια και μόνο τράπεζα δεν δέχεται αυτή τη ρύθμιση. Αυτή η τακτοποίηση πρέπει να γίνει το συντομότερο δυνατόν.
    Εφόσον κύριε Υπουργέ, θεωρείτε ότι η τροπολογία μας είναι προς τη σωστή κατεύθυνση θα αρκεστώ σ’ αυτό. Πρέπει όμως οπωσδήποτε να ρυθμιστεί γιατί υπάρχει μια μεγάλη εκκρεμότητα που πρέπει να ρυθμιστεί επ’ ωφελεία πολλών δανειοληπτών. Αυτή τη στιγμή είναι πολύ δύσκολο να ξεπερασθούν τα δικονομικά προβλήματα στα δικαστήρια προσπαθώντας να βρουν το δίκαιό τους. 
    Το παρόν νομοσχέδιο είναι συγκεκριμένο. Έχει σαφείς διατάξεις επ’ ωφελεία των δανειοληπτών. Είναι ματαιοπονία να συγχέουμε τα γενικά προβλήματα με τις διατάξεις που έπρεπε να υπερψηφιστούν από εσάς. Έχω την εντύπωση ότι αδικείτε το νομοσχέδιο. Πιστεύω ότι έστω και την τελευταία στιγμή θα συνηγορήσετε στην ψήφιση αυτών των διατάξεων. 
    ΠΡΟΕΔΡΕΥΩΝ (Ιωάννης Δραγασάκης):  Ο κ. Βελόπουλος έχει το λόγο.
    ΚΥΡΙΑΚΟΣ ΒΕΛΟΠΟΥΛΟΣ: Κύριε Υπουργέ, και στην προηγούμενη ομιλία μου ήμουν ιδιαίτερα επικριτικός και θα συνεχίσω να είμαι διότι το: «επανάληψη μήτηρ πάσης μαθήσεως» δεν ισχύει σε σας. Δεν μαθαίνετε από τα λάθη σας.
    Δίνετε 28.000.000.000 ευρώ. Τα βρήκατε ως δια μαγείας. Δεν ξέρω αν είναι σε 100 ευρώ ή 500 ευρώ αλλά πάντως τα βρήκατε. Όταν όλοι εμείς εδώ στο Κοινοβούλιο εκλιπαρούσαμε για το επίδομα θέρμανσης, για τη βοήθεια προς τον πολίτη η Νέα Δημοκρατία  έλεγε ότι δεν υπάρχουν χρήματα. Σήμερα πού τα βρήκατε; Θα μπορούσατε να κάνετε μια πιο δίκαιη κατανομή και να αποπληρώσετε τα δάνεια ενός έτους των ανθρώπων που έχουν δάνεια πρώτης κατοικίας.
    Δεύτερον, θα μπορούσατε να δώσετε επιδόματα σ’ αυτούς που έχουν ανάγκη να πληρώσουν τα δάνειά τους και είναι πολύτεκνοι ή τρίτεκνοι. Ούτε αυτό το κάνετε. Θα μπορούσατε ακόμη να ενισχύσετε μικρομεσαίες επιχειρήσεις για εφάπαξ συμμετοχή σε επενδυτικά σχέδια για να έλθει η ανάπτυξη.
    Οι τράπεζες επί έτη κέρδιζαν δισεκατομμύρια ευρώ και τώρα που στριμώχτηκαν δυσκολεύτηκαν γιατί έτσι είναι η φιλελεύθερη οικονομία. Και έρχεται τώρα, η Κυβέρνηση της Νέας Δημοκρατίας ως από μηχανής Θεός και τις στηρίζει και τις καλύπτει. Δεν καλύπτετε τον πολίτη, αλλά καλύπτετε το μεγάλο κεφάλαιο, την πλουτοκρατία. Αυτή είναι η ειδοποιός διαφορά της επιλογής σας.
    Λέμε ψέματα όλοι εδώ μέσα. Το πρόβλημα είναι οι τρεις τράπεζες που δεν έχουν χρήματα κύριε Υπουργέ. Γιατί δεν λέτε την αλήθεια στον ελληνικό λαό; Έχουν τρεις ελληνικές τράπεζες πρόβλημα ρευστότητος ναι ή όχι; Δεν είναι, λοιπόν, πρόβλημα όλων των τραπεζών ή όλου του τραπεζικού συστήματος, αλλά είναι πρόβλημα των τριών τραπεζών που έχουν πρόβλημα ρευστότητος. Ως εδώ καλώς καμωμένα. 
    Ακούστε όμως τι μου είπε ένας καλός πολίτης από την περιοχή της Μηχανιώνας, ψαράς στο επάγγελμα.
      Μου είπε κάτι πολύ απλό. Ωραία, αφού η Ελλάδα –ή το κράτος ή η Νέα Δημοκρατία- εγγυάται με 28.000.000.000 ευρώ, γιατί αυτά τα χρήματα δεν τα χρησιμοποιείτε ως εξής, να αγοράσετε μετοχές από τις τράπεζες; Για ποιο λόγο; Αφού έχουν οικονομικό πρόβλημα, να πουλήσουν χαμηλά τις μετοχές τους στο ελληνικό κράτος, να τις δώσουν και όταν ανέβει η τιμή της μετοχής να κερδίσει ο πολίτης. 
      «Τοξικά» ομόλογα ξέρετε να πάρετε. Εδώ που οι τράπεζες έχουν οικονομικό πρόβλημα δεν μπορούμε να κάνουμε διαπραγμάτευση και να πάρουμε σε χαμηλή τιμή σε μετοχή κάποιας τράπεζας, της «Πειραιώς», της «EUROBANK» –ενδεικτικά λέω κάποια ονόματα- και των άλλων τραπεζών που έχουν οικονομικό πρόβλημα; Όταν θα ορθοποδήσουν και θα ανέβει η μετοχή τους, θα κερδίσει ο κρατικός προϋπολογισμός, θα κερδίσει ο πολίτης. Ούτε αυτό κάνετε που είναι απλό και αυτονόητο.
      Το τραπεζικό καρτέλ, κύριε Υπουργέ, έχει θέσει εαυτόν υπεράνω των νόμων. Αυτή είναι η αλήθεια. Μάλιστα, είναι τοκογλυφικό με στόχο τα υπερκέρδη. Η σημερινή νοοτροπία των τραπεζιτών είναι αρνητική. Γιατί; Πείτε μου ποια μεγάλη τράπεζα έχει κάνει έργα πνοής και ανάπτυξης στην Ελλάδα τα τελευταία χρόνια; 
      Τους αφήσατε ασύδοτους και εσείς και οι προηγούμενοι, «ήπιαν» το αίμα του ελληνικού λαού τοκογλυφικά, με υπέρογκους τόκους, με ανατοκισμούς, με μία πλήρη ασυδοσία και έρχεστε σήμερα, την ώρα που αυτοί οι νόμιμοι τοκογλύφοι έχουν πρόβλημα, και τους στηρίζετε. Αν αυτό δεν λέγεται αντιφατική πολιτική και ενάντια στα συμφέροντα του λαού, τότε πώς μπορεί να λεχθεί; Γιατί άμεσα ο πολίτης δεν έχει κέρδος. Εμμέσως λέτε ότι στηρίζετε την οικονομία. Είναι μία επίφαση, μία δικαιολογία. Δεν είναι η ουσία. 
      Θα σας πω και κάτι άλλο, κύριε Υπουργέ. Αν όντως θέλατε να βοηθήσετε το ελληνικό λαό, αν όντως θέλατε να στηρίξετε τους επιχειρηματίες, θα ψάχνατε τον «ΤΕΙΡΕΣΙΑ», κύριε Υπουργέ. Δεν μπορεί κάποιος άνθρωπος που είχε κάποτε οικονομικό πρόβλημα –ένας απλός μικρομεσαίος επιχειρηματίας που είχε πρόβλημα με μια επιταγή των 5.000 ή 2.000 ευρώ- να είναι «μαυρισμένος» από τον «ΤΕΙΡΕΣΙΑ» εδώ και πέντε με έξι χρόνια, να μην μπορεί να πάρει δάνειο, να μην μπορεί να επενδύσει στην επιχείρησή του.
      Αυτή είναι η αλήθεια. Βρείτε, λοιπόν, τρόπο να στηρίξετε τον μικρομεσαίο για να υπάρξει παραγωγή, γιατί τι να το κάνω εγώ το σύστημα που στηρίζει τις τράπεζες, όταν δεν υπάρχει ανάπτυξη; Πώς να υπάρξει ανάπτυξη, λοιπόν, με τον «ΤΕΙΡΕΣΙΑ»; 
      Για ακόμη μια φορά θα κάνω μία έκκληση για το πρώτο σπίτι. Από αρχαιοτάτων χρόνων –θα το πω ακόμη μια φορά και είναι μια πραγματικότητα, την οποία φαντάζομαι ότι εδώ ουδείς αμφισβητεί- ο Έλληνας είναι συνδεδεμένος με το σπίτι του. Ο παππούς σας, ο παππούς μου, ο προπάππους μας έλεγαν «ένα κεραμίδι να βάλουμε το κεφάλι μας» στις παραγκουπόλεις εδώ, στο Πέραμα ή αν θέλετε στον Πειραιά, στη Θεσσαλονίκη. Όταν ήρθαν οι πρόγονοί μας οι πρόσφυγες το 1922-1923 έψαχναν να βρουν ένα κεραμίδι. 
      Ακόμη, βέβαια –μια και μιλάω για κεραμίδια- δεν δώσατε λύση με το πρόβλημα της περιουσίας των ανθρώπων που χάνεται εδώ. Πρέπει να τους δώσετε απαλλοτριώσεις. Στο Βατοπαίδι δώσατε πολύ γρήγορα, σε μια βδομάδα, ένα μήνα. Δεν έχει σημασία.
      Μιλάω, λοιπόν, για το πρώτο σπίτι, κύριε Υπουργέ. Πώς είναι δυνατόν να υπάρχει κράτος και να λέει: «δεν βλέπω, δεν ακούω τον πόνο των παιδιών, την αγωνία του πατέρα», που το πρώτο σπίτι, επειδή έχει δάνειο, του το παίρνει η τράπεζα και η πολιτεία δεν τον στηρίζει. 
      Πώς μπορώ εγώ, ως Βουλευτής, να δεχθώ ότι υπάρχει Κυβέρνηση που θεωρεί ότι έχει επιτελέσει κοινωνικό έργο, όταν αφήνει την πρώτη κατοικία έρμαιο του αρπακτικού που λέγεται τράπεζα και την οποία τράπεζα έρχεται σήμερα και τη στηρίζει η Κυβέρνηση –όλες τις τράπεζες- με 28.000.000.000 ευρώ. 
      Αυτό κι αν είναι αντίφαση, κύριε Υπουργέ. Και είναι τρομακτική αντίφαση για ένα και μόνο λόγο. Όπως είπα τις προάλλες, ο Γενικός Γραμματέας κ. Οικονόμου εκλιπαρούσε και ακόμη και τώρα εκλιπαρεί τις τράπεζες να μην έχουν καταχρηστικούς όρους. 
      Κύριε Υπουργέ, καλά κάνατε και στηρίξατε τις τράπεζες. Γιατί όμως πριν τις στηρίξατε δεν τις φωνάξατε να τους πείτε: «ελάτε εδώ, κύριοι, υπάρχουν δεκατέσσερις καταχρηστικοί όροι. Πριν εγώ στηρίξω εσάς, θα απαλλάξετε τον πολίτη από καταχρηστικούς όρους που υπάρχουν». 
      Όταν το λέει ο Γενικός Γραμματέας κ. Οικονόμου, εγώ αναρωτιέμαι, κύριε Υπουργέ, κύριε Παπαθανασίου, γιατί δεν το πράξατε ακόμη και τώρα. Τους στηρίξατε. Τους δεκατέσσερις καταχρηστικούς όρους επιβάλλατε να τους άρουν οι κύριοι τραπεζίτες; Ούτε αυτό κάνατε. 
      Ξέρετε ποιοι είναι αυτοί οι όροι; Είναι συγκεκριμένοι, κύριε Υπουργέ, και θα τους πω γρήγορα για να καταγραφούν. Είναι η υπέρογκη χρέωση για εξέταση αιτήματος δανειοδότησης, προμήθεια ή έξοδα 50 ευρώ για χορήγηση βεβαίωσης οφειλών για μεταφορά χρέους σε άλλη τράπεζα και άλλα. 
      Για να μην τα πω όλα αυτά, αφού τα ξέρετε, γιατί δεν τα κάνετε, κύριε Υπουργέ; Αφού τους στηρίξατε οικονομικά και τους δώσετε 28.000.000.000 ευρώ, πείτε τους: «ελάτε εδώ, κύριε Βελόπουλε, κύριε Σάλλα…», γιατί εσείς φοβάστε να πείτε και τα ονόματά τους εδώ μέσα.
Όλα τα κόμματα, πλην του Προέδρου μας, φοβάστε να πείτε τα ονόματα των τραπεζιτών:  Σάλλας, Κωστόπουλος, Λάτσης. Γιατί φοβάστε; Δεν ξέρω γιατί φοβάστε, αλλά εν πάση περιπτώσει. Πείτε λοιπόν: «Ελάτε εδώ, κύριοι. Αφού λοιπόν εσείς ζητάτε 28.000.000.000 για να σας στηρίξουμε, αύριο το πρωί απαλλάσσονται οι πολίτες από καταχρηστικούς όρους». Ούτε αυτό κάνετε. Γιατί απλά, κύριε Υπουργέ μου, είστε αδύναμοι να χτυπήσετε το καρτέλ των τραπεζών, είστε αδύναμοι ως Κυβέρνηση να “μπήξετε το μαχαίρι στο κόκαλο”, είστε αδύναμοι ως Κυβέρνηση να δώσετε προοπτική και λύση στον τόπο, είστε αδύναμοι ως Κυβέρνηση να κάνετε την κάθαρση. Είστε αδύναμοι ως Κυβέρνηση –γιατί με τη «σημαία» της πατάξεως της διαφθοράς εκλεγήκατε- να επιβάλετε τα αυτονόητα. Και κυρίως, είστε αδύναμοι να δείτε κατάματα την αλήθεια. Σε λίγο καιρό, έτσι όπως πάτε, θα κάθεστε στην Αντιπολίτευση και οι άλλοι, δυστυχώς, θα κυβερνούν, οι άλλοι που εσείς αναγεννήσατε, οι άλλοι που εσείς ανασταίνετε καθημερινά με τα λάθη σας! 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Βελόπουλο.
      Το λόγο έχει ο Πρόεδρος του Πανελλήνιου Σοσιαλιστικού Κινήματος κύριος Γεώργιος Παπανδρέου. 
      Κύριε Πρόεδρε, πόσα λεπτά θα χρειαστείτε;
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Ένα τέταρτο με είκοσι λεπτά, κύριε Πρόεδρε. 
      ΠΡΟΕΔΡΕΥΩΝ (Ιωάννης Δραγασάκης): Ορίστε, έχετε το λόγο. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Ευχαριστώ.
      Κυρίες και κύριοι συνάδελφοι, η οικονομία της χώρας έχει μπει εδώ και καιρό στον ολισθηρό δρόμο της επιβράδυνσης. Οι αιτίες πασιφανείς. Είναι λόγω της πολιτικής της Κυβέρνησης της Νέας Δημοκρατίας, που είχε και έχει ως αποτέλεσμα την απουσία επενδύσεων, την ακρίβεια, την επιδείνωση της ανταγωνιστικότητας, τη δημοσιονομική εκτροπή. Τελικά, την αναπτυξιακή μας υστέρηση. 
      Ευθύνη για τη δεινή αυτή κατάσταση, στην οποία έχει περιέλθει η οικονομία μας, έχει βεβαίως η Νέα Δημοκρατία, η πολιτική της Κυβέρνησης. Οι επιλογές της, που ευνόησαν την ασυδοσία στην αγορά, την υπερσυγκέντρωση πλούτου στα χέρια των λίγων και ισχυρών, την ανισότητα στην κατανομή του πλούτου στη χώρα μας. Και αυτές οι επιλογές στηρίχθηκαν στην ευνοιοκρατία, σε έναν πελατειακό καπιταλισμό, με αυταρχισμό, με αδιαφάνεια στις οικονομικές και πολιτικές αποφάσεις. Πρόκειται για επιλογές ακραίου νεοσυντηρητισμού. 
      Έτσι, τη στιγμή που μας βρήκε η διεθνής χρηματοπιστωτική κρίση, βρεθήκαμε λόγω των επιλογών σας, κύριοι της Νέας Δημοκρατίας, σε δυσμενέστατη θέση, πολύ χειρότερη, δε, συγκρινόμενη με την κατάστασή μας προ πενταετίας. Ανοχύρωτη κοινωνία, ευάλωτη, τόσο οικονομικά, όσο και πολιτικά. Διότι βρήκε η κρίση και τους δημοκρατικούς μας θεσμούς να δοκιμάζονται καθημερινά. Βρήκε το κράτος υπερχρεωμένο και αναποτελεσματικό. Βρήκε να καταρρακώνεται η εμπιστοσύνη του πολίτη προς τους θεσμούς της Πολιτείας.
      Ο ιδιωτικός τομέας απαισιόδοξος, χωρίς κατεύθυνση. O παραγωγικός ιστός σε διάλυση. Tα νοικοκυριά υπερχρεωμένα, πιο αβέβαια σήμερα για το μέλλον και ανασφαλή όσο ποτέ. Και με τις τράπεζες να έχουν κλείσει τη «στρόφιγγα» των δανείων σε επιχειρήσεις και σε πολίτες. Και όχι μόνον, κύριοι συνάδελφοι. Αυξάνουν τα επιτόκια και αντί να γίνουν ασπίδα για την ελληνική οικονομία απέναντι στη διεθνή κρίση, υπάρχει σοβαρότατος κίνδυνος να μετατραπούν σε πολλαπλασιαστές της ύφεσης.
      Η σημερινή διεθνής κρίση αποκάλυψε πολλά, που οι συντηρητικές παρατάξεις ανά τον κόσμο, φοβούνται να ομολογήσουν. Διότι έχουν τεράστιες ευθύνες γι’ αυτή την κρίση. Ευθύνες για την αδιαφάνεια του συστήματος που στήριξαν, όπως, παραδείγματος χάριν, για την απάτη των «τοξικών ομολόγων» και τον εύκολο υπερδανεισμό, που όμως τους επέτρεψε, μέσα απ’ αυτές τις απάτες, να καταφέρουν τεράστια υπερκέρδη για εταιρίες, συμφέροντα για τους εαυτούς τους, με υπέρογκα «δωράκια» και προκλητικούς μισθούς. 
      Πίσω, δηλαδή, από το πέπλο του ιδεολογήματος ότι η αγορά θα τα λύσει όλα, κρύφτηκαν πολιτικές που αποδόμησαν κάθε έλεγχο, κάθε προστασία, κάθε εποπτεία της οικονομίας και των ισχυρών οικονομικών συμφερόντων. Αρκεί να ακούσει κανείς τον Πολ Γκρούμαν, το φετινό Νομπελίστα, που μας αποκαλύπτει ότι η ψαλίδα της ανισότητας στις Ηνωμένες Πολιτείες, είναι συγκρίσιμη σήμερα μόνο με την ψαλίδα της ανισότητας που υπήρχε το 1929, δηλαδή, στο προηγούμενο μεγάλο κραχ που πέρασε ο πλανήτης μας.
      Τι μας λέει ο νομπελίστας κ. Γκρούμαν; Μας λέει, τελικά, ότι αυτή η ανισότητα στην κοινωνία υποκρύπτει την ασυδοσία, την αυθαιρεσία, την ανεξέλεγκτη εξουσία ενός νέου συντηρητικού συστήματος. Ενός συστήματος, που και εσείς, ιδεολογικά και πρακτικά, εκπροσωπείτε σήμερα στην Ελλάδα.
      Οι ευθύνες είναι τεράστιες. Και είναι τεράστιες, διότι η ζημιά είναι μεγάλη. Έχει διαρραγεί ένας βασικός πυλώνας που κρατά την οποιαδήποτε οικονομία σε κίνηση. Και είναι αυτό που απλά λέμε εμπιστοσύνη, αξιοπιστία, αν θέλετε, πίστη. Και δεν είναι τυχαία αυτή η λέξη. Είναι οικονομική, αλλά και βαθιά πολιτική η λέξη. Έχει σήμερα κυριολεκτικά χαθεί η πίστη και αυτό μεταφράζεται, σε τραπεζικούς όρους, σε έλλειψη ρευστότητας. Δε δανείζει ο ένας τον άλλον, δεν υπάρχει εμπιστοσύνη, δεν υπάρχει πίστη.
      Το δε πρόβλημα της έλλειψης ρευστότητας γίνεται ακόμη πιο οξύ από τους κινδύνους που δημιουργούνται στην ευρύτερη γεωγραφική μας περιοχή, στα Βαλκάνια και την πιθανή αύξηση των επισφαλειών από δάνεια και τοποθετήσεις.
      Η αποκατάσταση, λοιπόν, της εμπιστοσύνης, του αισθήματος σιγουριάς, είναι το κύριο μέλημα κάθε κυβέρνησης σήμερα. Δυστυχώς, έχουμε στη χώρα μας μια Κυβέρνηση που έχει απολέσει προ πολλού την εμπιστοσύνη του ελληνικού λαού, λόγω των πράξεών της, των αδιέξοδων πολιτικών της, του τρόπου διαχείρισης της οικονομίας, αλλά και της δημόσιας περιουσίας, του πλούτου του ελληνικού λαού. Παράδειγμα, το Βατοπαίδιο. Παράδειγμα, τα ομόλογα. Παράδειγμα, η δημοσιονομική εκτροπή, παράδειγμα οι αιφνιδιαστικές και άδικες φορολογικές επιδρομές. Παράδειγμα, η αδιαφάνεια, η υποβάθμιση κάθε θεσμού ελέγχου και εποπτείας, όπως βεβαίως και η υποβάθμιση και χειραγώγηση της δικαιοσύνης.
      Όχι μόνο δεν μπορεί να αποκαταστήσει αυτή η Κυβέρνηση το κλίμα εμπιστοσύνης που σήμερα χρειάζεται ο τόπος, αλλά θεωρεί ότι στην αναμπουμπούλα μπορεί να περάσει και απαρατήρητη, δηλαδή, μέσα στο κλίμα αυτό, να μεθοδεύσει νέες διευθετήσεις συμφερόντων, νέες κινήσεις που παραδίδουν αδιαφανώς και ακόμη περισσότερο πλούτο, χρήμα του ελληνικού λαού, σε διάφορα συμφέροντα.
      Πιο συγκεκριμένα, φάνηκε η πρόθεσή σας, κύριοι της Κυβέρνησης, πολύ καθαρά, με τα μέτρα για την αντιμετώπιση της χρηματοπιστωτικής κρίσης. Αυτά τα μέτρα εξασφαλίζουν φθηνή ρευστότητα, δηλαδή χρήμα στο τραπεζικό σύστημα, από τους πόρους του ελληνικού λαού. Δεν εξασφαλίζουν καμμία διαφάνεια, κανένα εχέγγυο στήριξης της πραγματικής οικονομίας, κανένα εχέγγυο για την επιβίωση των μικρών και μεσαίων επιχειρήσεων, κανένα εχέγγυο ότι δεν θα πληρώσει το λογαριασμό ο μέσος Έλληνας φορολογούμενος, κανένα εχέγγυο ότι θα δούμε επένδυση στην ανάπτυξη και όχι πάλι την κερδοσκοπία των τραπεζών.
      Η σημερινή συζήτηση για τους δανειολήπτες είναι ένα ακόμη χαρακτηριστικό παράδειγμα αυτής σας της πολιτικής. Ένα νομοσχέδιο που αποκαλύπτει την υποκρισία της Κυβέρνησης, τους πραγματικούς της στόχους. Αποσπασματικό, προσχηματικό. Δεν αντιμετωπίζει την έκταση του προβλήματος των υπερχρεωμένων νοικοκυριών. Και μάλιστα, η Κυβέρνηση της Νέας Δημοκρατίας, αφού οδήγησε με την πολιτική της τα περισσότερα νοικοκυριά στην υπερχρέωση, αφού καταψήφισε στη Βουλή δύο δικές μας προτάσεις νόμου, μία φέτος και μία το 2006, φέρνει τώρα με μεγάλη καθυστέρηση ένα νομοσχέδιο, δυστυχώς, για λόγους επικοινωνιακούς και όχι ουσίας. Ένα κακέκτυπο δικών μας προτάσεων. Δήθεν ρυθμίσεις, που δεν δίνουν λύσεις σε εκατοντάδες χιλιάδες πολίτες που ζουν με το βραχνά από τα πανωτόκια, τα ψιλά γράμματα των δανείων, την επιβάρυνση από την αύξηση των επιτοκίων, τις υπέρμετρες χρεώσεις από πιστωτικές κάρτες και κυρίως, τη συνεχή μείωση του διαθέσιμου εισοδήματός τους.
    Αυτό το νομοσχέδιο, όχι μόνο δεν παρέχει ανακούφιση και ουσιαστική προστασία στους δανειολήπτες, είτε αυτούς που χάνουν το σπίτι τους, αλλά ούτε και σ’ αυτούς που υποφέρουν από τον ανατοκισμό και τις αθέμιτες καταχρηστικές πρακτικές των τραπεζών, αλλά δημιουργεί και περαιτέρω σύγχυση. Γι’ αυτό, βεβαίως, το ΠΑ.ΣΟ.Κ. δεν ψηφίζει το νομοσχέδιο της Νέας Δημοκρατίας.
    Θα περίμενα από την Κυβέρνηση να είχε υιοθετήσει τις δικές μας συγκεκριμένες προτάσεις ή τουλάχιστον κάποια απ’ αυτές. Καμμία από τις επτά τροπολογίες που προτείναμε δεν έγινε δεκτή.
    Κυρίες και κύριοι συνάδελφοι, το ΠΑ.ΣΟ.Κ., με τις δυο προτάσεις νόμου που κατέθεσε, πρότεινε πολύπλευρες ρυθμίσεις, που προάγουν τη διαφάνεια και τον υπεύθυνο δανεισμό. Συμβάλλουν στην ανάπτυξη του ανταγωνισμού, αποτρέπουν πρακτικές διόγκωσης του χρέους, εξαιτίας της πρόσκαιρης αδυναμίας του καταναλωτή να ανταποκριθεί στις υποχρεώσεις του, αποκαθιστούν την ισορροπία υποχρεώσεων και δικαιωμάτων στις τραπεζικές συναλλαγές, αντιμετωπίζουν τις αθέμιτες πρακτικές των εισπρακτικών εταιρειών, δίνουν στους υπερχρεωμένους και μη δυνάμενους να ανταποκριθούν στα χρέη τους καταναλωτές, διέξοδο και απεγκλωβισμό από την υπερχρέωση. 
    Επίσης σήμερα είναι ευκαιρία να καταργηθούν μια σειρά από απαράδεκτες πρακτικές των τραπεζών, αυτές που μάλιστα έχουν χαρακτηρισθεί καταχρηστικές από τη δικαιοσύνη.
    Οι προτάσεις μας αυτές, οι τροπολογίες που έχουμε καταθέσει, έχουν εκτενώς συζητηθεί και παρουσιαστεί από τους εισηγητές μας. Δεν χρειάζεται να τα επαναλάβουμε.
    Κυρίες και κύριοι συνάδελφοι, η οικονομική κρίση που βιώνει η χώρα εξαιτίας της κυβερνητικής πολιτικής επιδεινώνεται από τη διεθνή χρηματοπιστωτική κρίση.
    Δυο είναι τα ερωτήματα: Πώς θα βγούμε από την κρίση αυτή και, το μεγάλο πολιτικό ερώτημα, ποιος θα  πληρώσει το λογαριασμό.
    Δεν θα επιτρέψουμε, το ΠΑ.ΣΟ.Κ. δεν θα επιτρέψει, να αποτελέσει άλλοθι η κρίση αυτή για μια νέα φορολογική αφαίμαξη των μισθωτών, των συνταξιούχων ή για την παράδοση στην ασυδοσία της αγοράς και των συμφερόντων, και άλλων στρατηγικών τομέων της οικονομίας μας και άλλων κοινωνικών πόρων και αγαθών. Και δεν αναφέρομαι εδώ μόνο στα 28.000.000.000 ευρώ για τη στήριξη του τραπεζικού συστήματος, αλλά και στα αποθεματικά των ασφαλιστικών ταμείων, για τα οποία εμείς μπορούμε να μιλάμε, επειδή εμείς αποκαλύψαμε το σκάνδαλο των περιβόητων «δομημένων ομολόγων», των «τοξικών» αυτών προϊόντων. Δεν θα επιτρέψουμε να γίνει νέος γύρος αρπαγής. 
    Προτείνουμε: Πρώτον, να εξασφαλισθεί η διαφάνεια και η λογοδοσία. Διαφάνεια και λογοδοσία στην αξιοποίηση αυτού του πακέτου των 28.000.000.000 ευρώ. Να γνωρίζει ο πολίτης, να γνωρίζει το ελληνικό δημόσιο, ποια είναι τα πραγματικά προβλήματα της κάθε τράπεζας, πόσο σοβαρά είναι, ποιες είναι οι επισφάλειές της, ποιες οι πραγματικές της ανάγκες. 
    Δεύτερον, η όποια στήριξη της κεφαλαιακής επάρκειας των τραπεζών πρέπει να γίνει με ξεκάθαρους κανόνες, με ενεργό εποπτεία της πολιτείας. Το ελληνικό δημόσιο να στηρίξει μόνο εκείνες τις τράπεζες που έχουν ανάγκη και εφόσον έχουν εξασφαλίσει και οι ίδιες τη συμμετοχή τους με αύξηση μετοχικού κεφαλαίου. Σ’ αυτήν προτείνουμε να συμμετέχει το ελληνικό δημόσιο, με την αγορά προνομιούχων μετοχών, με την ενεργό παρουσία στο διοικητικό συμβούλιο των τραπεζών, όχι μόνο για τους υπέρογκους μισθούς κάποιων διοικητών, αλλά για την πολιτική των τραπεζών, που θα διασφαλίσει την ουσιαστική τους λειτουργία προς την πραγματική οικονομία.
      Και θα δώσει, βεβαίως, σοβαρή αξιοπιστία και ανταγωνιστικότητα απέναντι σε άλλες ευρωπαϊκές τράπεζες, στις οποίες έχει μπει το κράτος, δίνοντας βεβαίως ένα ανταγωνιστικό πλεονέκτημα σ’ αυτές στην αγορά, απέναντι στις ελληνικές. Έτσι, με αυτό τον τρόπο, δεν θα επενδυθούν ποτέ ξανά καταθέσεις και συντάξεις σε τοξικά δομημένα ομόλογα ή σε επισφαλείς τοποθετήσεις. Να μην πλανάται η υποψία ότι με τα 28.000.000.000 επιδοτούνται οι τράπεζες σε βάρος του Έλληνα φορολογούμενου. 
      Τρίτον, να ενισχυθεί το σημερινό αναποτελεσματικό πλαίσιο εποπτείας του χρηματοπιστωτικού συστήματος και στις τράπεζες και στην κεφαλαιαγορά, στις ιδιωτικές ασφαλίσεις, στα ασφαλιστικά ταμεία. Επιτέλους, να υπάρξει συντονισμός όλων των εποπτικών αρχών. 
      Τέταρτον, να συνδεθεί η παροχή χρήματος, ρευστότητας, με την ανάπτυξη της πραγματικής οικονομίας. Να δημιουργηθεί για το σκοπό αυτό ειδικό ταμείο αναχρηματοδότησης των τραπεζών. Το ταμείο αυτό θα παρέχει ρευστότητα στις τράπεζες, υπό τον όρο την αναχρηματοδότηση ή την παροχή νέων δανείων, με ευνοϊκούς όρους, προς τις μικρομεσαίες και εξαγωγικές επιχειρήσεις. Εκεί είναι η πραγματική οικονομία. Προς όφελος, δηλαδή, του Έλληνα μικρού και μεσαίου επιχειρηματία, του Έλληνα εργαζόμενου. Διότι αλλιώς, με την κρίση αυτή θα κλείσουν χιλιάδες μικρές ελληνικές επιχειρήσεις και θα μπουν, βεβαίως, οι μεγάλες πολυεθνικές, με μεγάλη ζημία για την ελληνική οικονομία και τεράστια ανεργία για τη νέα γενιά. 
      Πέμπτον, να υιοθετηθούν οι προτάσεις μας για τους δανειολήπτες. Πραγματικές προτάσεις προστασίας. 
      Έκτον, να αποσυρθεί το σχέδιο προϋπολογισμού. Να επαναφέρει η Κυβέρνηση το αφορολόγητο για τους ελεύθερους επαγγελματίες. Να μειώσει τα φορολογικά βάρη για τα μεσαία και χαμηλά εισοδήματα, ...
      (Χειροκροτήματα από την πτέρυγα του ΠΑ.ΣΟ.Κ.)
      ... να στηρίξει τις ασθενέστερες ομάδες, με χορήγηση έκτακτου επιδόματος αλληλεγγύης, όπως και του επιδόματος θέρμανσης. Να αυξήσει το συντελεστή επιστροφής του Φ.Π.Α. στους αγρότες, από το 7% στο 11%.
      Δεν νοείται, κύριοι συνάδελφοι, να φορτώνεται ο εργαζόμενος τους νέους και άδικους φόρους που επιβάλλει η Κυβέρνηση. Δεν νοείται αυτό να γίνεται μεσούσης της κρίσης. Δεν νοείται να μειώνονται οι δημόσιες επενδύσεις, μέσα σ’ αυτή την κρίση. 
      Γι’ αυτό, ως έβδομον προτείνουμε την προώθηση σοβαρών δημόσιων επενδύσεων, με την ενεργοποίηση βεβαίως και των μηχανισμών του Γ΄ Κοινοτικού Πλαισίου Στήριξης. Επιτέλους, να αρχίσει και το Ε.Σ.Π.Α. 2007-2013. 
      Πέραν αυτού, όμως, θα χρειαστούν σημαντικά ποσά δημόσιων επενδύσεων, για να υπάρξει νέα αναπτυξιακή εκκίνηση σε νέους τομείς ανάπτυξης, όπως της ενέργειας και της πράσινης ανάπτυξης. Βέβαια, καταλαβαίνετε, καταλαβαίνουμε όλοι μας, ότι όλα αυτά τα μέτρα ξαναφέρνουν στο προσκήνιο το σημαντικό ρόλο του κράτους. Ρόλο πια καθοριστικό για τη σιγουριά και την αποκατάσταση της εμπιστοσύνης του πολίτη στην οικονομία. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Αυτό όμως απαιτεί νέα και αξιόπιστη κυβέρνηση, που να έχει την εμπιστοσύνη του ελληνικού λαού. Μία σοβαρή κυβέρνηση, αξιόπιστη και υπεύθυνη, που να εγγυάται τη χρηστή διοίκηση, τη διαφάνεια, να αρνείται τη λογική της ιδιοποίησης του πλούτου του ελληνικού λαού, που να μη φορτώνει την κρίση στις πλάτες των εργαζομένων και κυρίως να βάλει τη χώρα σε μια νέα τροχιά ανάπτυξης, «πράσινης» ανάπτυξης. Μια κυβέρνηση έτοιμη να συγκρουστεί, για να εγγυηθεί τη δίκαιη κατανομή του πλούτου, την προστασία των δικαιωμάτων του Έλληνα πολίτη, του μικρομεσαίου επιχειρηματία. 
      Η σημερινή Κυβέρνηση δεν μπορεί να τα εγγυηθεί αυτά! Δεν μπορεί η σημερινή Κυβέρνηση να εγγυηθεί αυτές τις πολιτικές. Εμείς, το ΠΑ.ΣΟ.Κ., είμαστε εδώ, για να εγγυηθούμε αυτές τις πολιτικές. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχει ζητήσει το λόγο ο Πρόεδρος του Λαϊκού Ορθόδοξου Συναγερμού, αλλά προηγουμένως είχαμε πει να μιλήσει ο Κοινοβουλευτικός Εκπρόσωπος του ΣΥ.ΡΙΖ.Α.
      Κύριε Υπουργέ, έχετε ζητήσει και εσείς το λόγο. Θα θέλατε να μιλήσετε;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Μάλιστα, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υφυπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Θα ήθελα να κάνω μερικά σχόλια στα όσα είπε ο Πρόεδρος του ΠΑ.ΣΟ.Κ.. 
      Μίλησε κατ’ αρχάς για τα πάντα και έτσι είναι δύσκολο κάποιος να επικεντρωθεί κάπου. Μίλησε και για το νομοσχέδιο, γι’ αυτό που θα κατατεθεί, αλλά είμαι υποχρεωμένος να πω ορισμένα πράγματα. 
      Κατ’ αρχάς, ο Πρόεδρος του ΠΑ.ΣΟ.Κ., ξεκίνησε κάνοντας μία περιγραφή της σημερινής κατάστασης και μάλιστα είπε να τη συγκρίνουμε με την προηγούμενη πενταετία. Εγώ δεν θα ήθελα να αναφερθώ εκτενώς σ’ αυτό, διότι τα πράγματα μιλάνε από μόνα τους, όταν μάλιστα μίλησε για δημοσιονομική εκτροπή. 
      Τη δημοσιονομική εκτροπή του ελλείμματος του 7% του χρέους, την ανισότητα του πλούτου και την κατανομή που έγινε από το ΠΑ.ΣΟ.Κ., δεν θέλω να τη σχολιάσουμε ξανά γιατί νομίζω ότι κουράζουμε τον κόσμο. Θα ήθελα απλώς να αναφέρω ότι είναι λίγο προκλητικό να αναφέρεται και ο Πρόεδρος του ΠΑ.ΣΟ.Κ., αλλά και όλοι οι Βουλευτές που έχουν μιλήσει, στο θέμα των πανωτοκίων, μια που συζητάμε για τις τράπεζες. 
      Είναι ένα ζήτημα για το οποίο θα έλεγα ότι ισχύει η παροιμία «στο σπίτι του κρεμασμένου δεν μιλάνε για σκοινί». Και τίποτα άλλο!
      Τώρα, όσον αφορά τα υπόλοιπα, κατ’ αρχάς έκανε μία αναφορά στο τι πρέπει να περιλαμβάνει το νομοσχέδιο –ή τι κατά τη γνώμη του πρέπει να περιλαμβάνει το νομοσχέδιο- που θα έρθει για την οικονομική ενίσχυση και την ενίσχυση της ρευστότητας, τη στιγμή κατά την οποία αυτό δεν έχει κατατεθεί ακόμα. Και θα δει στην πράξη ότι πάρα πολλά απ’ αυτά, όπως έχουμε πει και τόσες φορές –διότι επανάληψη των όσων έχουμε ακούσει όλες αυτές τις ημέρες, ακούσαμε και τώρα- είναι πράγματα τα οποία ήδη έχουν ανακοινωθεί. Δηλαδή, είπε να γνωρίζει το κράτος τι γίνεται σε κάθε τράπεζα.
      Μα, δεν προβλέπεται ότι θα έχει έναν εκπρόσωπο –και μάλιστα με δικαίωμα βέτο- ακριβώς για να γνωρίζει και να σταματάει πράξεις οι οποίες δεν είναι σύμφωνες μ’ αυτά τα οποία θέλουμε;
      Μίλησε για αγορά μετοχών. Το διάβασα και χθες. Έχουμε πει ότι θα γίνει αγορά μετοχών. Θα γίνει με σύστημα από το οποίο τελικώς θα έχει όφελος το κράτος και θα έχει κόστος για τις τράπεζες, όπως πρέπει.
      ΘΕΟΔΩΡΟΣ ΠΑΓΚΑΛΟΣ: Τι κόστος, κύριε Υπουργέ, θα έχει για τις τράπεζες;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Είναι ένα σύστημα, το οποίο στο κάτω-κάτω της γραφής –το επαναλαμβάνω αν και το έχω πει πολλές φορές- ακολουθείται σ’ όλη την Ευρώπη.
      ΘΕΟΔΩΡΟΣ ΠΑΓΚΑΛΟΣ: Τι κόστος θα έχει για τις τράπεζες, κύριε Υπουργέ; Μπορείτε να μας το εξηγήσετε; Θα τρελαθούμε εδώ μέσα!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Είναι οι κανόνες που έχουν γίνει και ακολουθούνται από όλες τις χώρες με διαφοροποιήσεις ανά χώρα, αλλά εντάσσονται μέσα σε μία ενιαία πολιτική. 
      Άρα, λοιπόν, νομίζω ότι η συνεχής επανάληψη δήθεν προτάσεων του ΠΑ.ΣΟ.Κ. δήθεν ως προστασία των καταναλωτών, εμένα δεν με ενοχλεί να την ακούω, αλλά πάντως εκθέτει κυρίως αυτούς που επαναλαμβάνουν τα ίδια και τα ίδια.
      ΘΕΟΔΩΡΟΣ ΠΑΓΚΑΛΟΣ: Δεν μπορώ να φανταστώ τι εννοείτε με αυτό που λέτε για το κόστος! 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Θα έρθει το νομοσχέδιο, κύριε Πάγκαλε και θα το δείτε. Εκτός αν θέλετε να μιλάμε προκαταβολικά για τη δημιουργία…
      ΘΕΟΔΩΡΟΣ ΠΑΓΚΑΛΟΣ: Αγοράζετε τη μετοχή κάποιου και έχει κόστος; Λεφτά του δίνετε!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Όχι, υπάρχουν και άλλα πράγματα πλην της μετοχής! Υπάρχουν και άλλοι τρόποι οι οποίοι δίνουν εξασφαλίσεις. Και το ξέρετε αυτό και έχει ανακοινωθεί.
      Μίλησε για εποπτικό σύστημα στην Κεφαλαιαγορά! Ποιος; Το ΠΑ.ΣΟ.Κ. μιλάει για εποπτικό σύστημα της Κεφαλαιαγοράς; Έλεος!
      Μίλησε για εποπτικό σύστημα στις ασφαλιστικές εταιρείες! Ποιος; Το ΠΑ.ΣΟ.Κ. μιλάει για εποπτικό σύστημα στις ασφαλιστικές εταιρείες;
      Αυτό το λέω διότι δεν πρέπει μεν να γυρνάμε πίσω και πρέπει να δούμε τι θα κάνουμε από εδώ και στο εξής, αλλά δεν μπορεί να μας εμφανίζεται ως εγγυητής του συστήματος και εγγυητής των μικρών, των μικρομεσαίων και των μη εχόντων το κόμμα το οποίο τους οδήγησε εκεί που τους οδήγησε! Και εν πάση περιπτώσει, μνήμη έχουμε όλοι! Έλεος!
      Όσον αφορά το Γ΄ Κοινοτικό Πλαίσιο Στήριξης και το Ε.Σ.Π.Α., η ενεργοποίηση των μηχανισμών τελειώνει σε δύο μήνες! Τι ενεργοποίηση; Προσπαθούμε να μαζέψουμε τα ασυμμάζευτα της δικής σας εποχής! Προσπαθούμε το 23% που παραλάβαμε μετά από τέσσερα χρόνια εφαρμογής το 2004, να το κάνουμε 100%, όπως πρέπει! Ήταν 23%!
      Άρα, λοιπόν, εγώ δέχομαι ότι είναι δικαίωμά του να εμφανίζεται ο Πρόεδρος και να επαναλαμβάνει τις πάγιες θέσεις που επαναλαμβάνετε όλοι. Προφανώς, δεν είναι δική μου δουλειά. Όμως, από εκεί και πέρα, για το σημερινό νομοσχέδιο δεν είπε τίποτα παραπάνω απ’ αυτά που έχουμε ακούσει και –επαναλαμβάνω- έχουν απαντηθεί στην πράξη.
      Όσον αφορά δε για τις πρωτοβουλίες του ΠΑ.ΣΟ.Κ., λέτε και ξαναλέτε για το 2005. Εγώ θα περίμενα κάποια πρωτοβουλία από το 1981 μέχρι το 2005. Και θα ήθελα να σας θυμίσω ότι δικός μας είναι ο νόμος του καταναλωτή, ότι εμείς ενεργοποιήσαμε το Γενικό Γραμματέα Καταναλωτή, ότι εμείς βάλαμε πρόστιμα στις τράπεζες, ότι εμείς ρυθμίσαμε τα πανωτόκια. 
      Άρα, λοιπόν, ούτε με ενοχλεί ούτε μου πέφτει λόγος για ό,τι ισχυρίζεται ο καθένας. Για την αποκατάσταση, όμως, της αλήθειας νομίζω ότι το μέτρο δεν βλάπτει. 
      (Χειροκροτήματα από την πτέρυγα της Νέας Δημοκρατίας)
      ΘΕΟΔΩΡΟΣ ΠΑΓΚΑΛΟΣ: Και τώρα θα περιμένετε μέχρι το…
       ΠΡΟΕΔΡΕΥΩΝ (Αναστάσιος Νεράντζης): Έχει ζητήσει το λόγο ο Κοινοβουλευτικός Εκπρόσωπος του ΣΥ.ΡΙΖ.Α. και ευθύς μετά ο Πρόεδρος του Λαϊκού Ορθόδοξου Συναγερμού, ο οποίος έχει και προσωπικό κώλυμα. Νομίζω, λοιπόν, ότι θα πρέπει να προηγηθεί ο κ. Καρατζαφέρης και στη συνέχεια να ακούσουμε τον κ. Λαφαζάνη. 
      Το λόγο έχει ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Πρέπει να ομολογήσω ότι χαίρομαι πραγματικά και όχι υποκριτικά που η θέση του ΠΑ.ΣΟ.Κ. συνέπεσε με τη θέση, την οποία έχουμε αναπτύξει εμείς τις τελευταίες ημέρες από την ύπαρξη της κρίσεως, σχετικά με τον τρόπο βοηθήματος των τραπεζών και όχι με τον τρόπο που θέλει η Νέα Δημοκρατία να δώσει τα λεφτά. 
      Η διαφορά μας είναι μια. Ίσως κάνετε πως δεν καταλαβαίνετε εσείς της Κυβέρνησης. Εσείς προσπαθείτε να μας φέρετε ένα μοντέλο περίπου σαν του Μπράουν, ενώ εμείς μιλάμε για ένα μοντέλο σαν το σκανδιναβικό. Είναι μεγάλη η διαφορά, κύριε Υπουργέ. Είτε το καταλαβαίνετε είτε δεν το καταλαβαίνετε. Εσείς μιλάτε για 28.000.000.000 τα οποία θα δοθούν με τρεις τρόπους, 28.000.000.000 που θα μοιραστούν, κατ’ αναλογία, στις τράπεζες. 
      Γύρισε η «MARFIN» χθες και σας λέει ο Βγενόπουλος «εγώ δεν θέλω τα λεφτά σας». Γιατί να δώσουμε λεφτά εκεί που δεν θέλουν; Η κάθε τράπεζα θα πει τη θέση της, πού βρίσκεται και θα απευθυνθεί στην Κυβέρνηση, για να πάρει μια ενίσχυση, όχι όμως τζάμπα λεφτά του φορολογούμενου πολίτη. Και εκεί είναι η μεγάλη μας διαφορά. Εσείς πάτε να δώσετε και να κουκουλώσετε παθογενείς καταστάσεις. Όχι, θα βγει η οποιαδήποτε τράπεζα έχει ανάγκη και θα πει χρειάζομαι αυτήν τη στιγμή 5.000.000.000 με έναν τρόπο και μοναδικό. Γιατί το κάνετε περίεργο και δυσκοίλιο; Έχεις ανάγκη 5.000.000.000; Κάνε αύξηση μετοχικού κεφαλαίου, αγοράζω εγώ 5.000.000.000 σε μετοχές και παίρνω μέσα την ανάλογη θέση εις το διοικητικό συμβούλιο. 
      Ο δεύτερος τρόπος επαναλαμβάνω ότι είναι αυτό το οποίο έχει συμβεί. Επιτέλους, να πούμε αλήθεια στον ελληνικό λαό. Όταν πριν από μερικούς μήνες σας είπα για τράπεζα, η οποία έχει καταφύγει στην Κεντρική Τράπεζα της Ευρώπης και ζητά παραδάκι γιατί δεν έχει ταμειακή ρευστότητα, δεν σημαίνει αναγκαστικά ότι πέφτει έξω η τράπεζα. Δεν έχει ρευστότητα. Και τι της είπε ο Τρισέ; Να εγγυηθεί το κράτος. Να εγγυηθείτε, αλλά εσείς τι εγγύηση θα πάρετε από τις τράπεζες; Η τράπεζα, για να δώσει 100.000 ευρώ, παίρνει εγγύηση ένα σπίτι. Να εγγυηθεί. Αν θέλουν χρήμα χρήματα υπάρχουν απλώς είναι ακριβό. Χρήματα υπάρχουν, κύριε Υπουργέ, απλώς έχει ανέβει το επιτόκιο και έχει φθάσει στο 11,5%. Για να πάρει, λοιπόν, με χαμηλό επιτόκιο, με επιτόκιο σαν και αυτό περίπου που έπαιρναν πριν –γιατί τόσο χαμηλό δεν θα βρουν- θέλουν εγγύηση του δημοσίου. Ε, λοιπόν, αυτήν την εξυπηρέτηση του να πάρουν απ’ έξω φθηνά χρήματα με την εγγύηση του δημοσίου πρέπει να το πληρώσουν οι τράπεζες. Αυτή είναι η διαφορά μας. Έχει μεγάλη διαφορά. Επιτέλους, θα δώσουμε λεφτά, θα δώσουμε την κρατική εγγύηση, δεν θα πάρουμε κάτι για αυτόν τον φουκαρά, τον ταλαίπωρο, ο οποίος πνίγηκε στην κυριολεξία από τις τράπεζες; Δεν πρέπει να πάρουμε κάτι; 
      Πρώτα-πρώτα πρέπει να παρέμβετε στους καταχρηστικούς όρους. Τα ψιλά γράμματα, τα εξαράκια που λέμε τη γλώσσα της τυπογραφίας, θα φύγουν από μέσα. Θα πρέπει να φτιάξετε έτσι τους όρους που να μπορεί να πάει η μητέρα του άλλου, χωρίς να έχει πάρει μάστερ στα οικονομικά να υπογράψει μια σύμβαση. Γιατί τώρα πηγαίνει αυτός που έχει διδακτορικό στα οικονομικά και την πατάει. Έτσι είναι φτιαγμένες οι συμβάσεις. 
      Δεύτερον, για πέντε χρόνια, όσο θα είναι η προοπτική της κρίσης κατά τους ειδικούς, θα γίνει άρση του πέναλτι. Ανά πάσα στιγμή ο οποιοσδήποτε έχει δάνειο θα μπορεί, εάν βρει τον τρόπο, να το εξοφλήσει. Αυτήν την στιγμή εάν βρει κάποιος λεφτά, δηλαδή του τύχει ένα λαχείο, δεν μπορεί να πάει να εξοφλήσει την τράπεζα, γιατί είναι το πέναλτι. Πρέπει να φύγει το πέναλτι από την μέση σε αυτήν την περίοδο της δοκιμασίας. 
      Τρίτον, επιμήκυνση των στεγαστικών δανείων. Θα σας δώσω λεφτά, αλλά εγώ πρέπει να εξασφαλίσω και εκείνον το φτωχό, ο οποίος έχει πάρει ένα δάνειο και δίνει 620 ευρώ από 450 που έδινε όταν το υπέγραφε –λόγω της αύξησης των επιτοκίων- με το να το επιμηκύνω πέντε χρόνια. Εάν επιμηκύνουν πέντε χρόνια τα δάνεια, από 620 ευρώ το δάνειο, θα πέσει στα 480 ευρώ. Αυτομάτως, λοιπόν, ο άλλος που είχε πάρει το δάνειο, έχει 140 ευρώ όφελος. Μ’ αυτά, θα πάει να αγοράσει ένα πουκάμισο, κύριε Παπαθανασίου. Και αγοράζοντας αυτό το πουκάμισο, εσείς –το κράτος- παίρνετε 19% και «γυρίζει» και η αγορά. Άρα, λοιπόν, πρέπει να βρούμε τρόπους να μειωθούν οι δόσεις εκείνου που στηρίζει το τραπεζικό σύστημα και σήμερα δεν αντέχει. 
      Να νομοθετήσετε, κύριε Υπουργέ, για σχέση επιτοκίου καταθέσεων και επιτοκίου χορηγήσεων. Δεν θα τους πείτε πόσο είναι, αλλά θα δημιουργήσετε μία σχέση, μία κλασματική σχέση, την οποία θα υποχρεούνται. Θα μπορεί να πάει, αν θέλετε, το επιτόκιο 14%, αλλά ταυτοχρόνως θα πρέπει να έχει μία σχέση συνδεδεμένη με το επιτόκιο καταθέσεως να είναι 7%. Δεν ξέρω αν θα διαλέξετε το 100%. Γιατί τι ζήσαμε αυτά τα χρόνια; Ζήσαμε μείωση των επιτοκίων καταθέσεων περίπου στη μιάμιση μονάδα, ενώ αυθαίρετα υπήρχαν και επιτόκια εις το δανεισμό χρημάτων με τον άλφα ή βήτα τρόπο που έφθαναν μέχρι και 16%. 
      Αυτή τη σχέση, λοιπόν, η οποία έφθασε κάποια στιγμή να είναι μέχρι και 1000%, πρέπει να ελεγχθεί. Διαφορετικά, αν δίνουμε λεφτά τσάμπα, χωρίς να παίρνουμε μέτρα υπέρ του ταλαίπωρου πολίτη, του δανειολήπτη, τότε έχω τη θέση ότι ματαιοπονούμε. 
      «ΤΕΙΡΕΣΙΑΣ». Εάν δεν φύγει αυτός ο κακός δαίμονας, δεν πρόκειται να κινηθεί η αγορά. 
      Όταν ήμουν νεαρός διαφημιστής, είχε πέσει έξω ένα supermarket, κύριε Υπουργέ και είδα καμιά τριακοσαριά πιστωτές. Εγώ ήμουν ο νεαρότερος. Έχουν μαζευτεί, λοιπόν, σε μία μεγάλη αίθουσα και έχει αρχίσει η διάθεση λεηλασίας, δηλαδή να πάω να πάρω εγώ μερικά πάμπερς για να πάρω αυτά που μου χρωστάνε ή να πάρει κάποιος άλλος τις κονσέρβες και κάποιοι επόμενοι κάτι άλλο. Και μπαίνω μέσα και τους λέω «τι είναι αυτά που λέτε;» Θα δώσουμε όλοι πίστωση 50% από όσα μας χρωστάνε. 
      Στην αρχή πήγαν να με δείρουν. «Καλά, μας τρώει τα λεφτά και θα του δώσουμε πίστωση;» Μου πήρε όλη τη νύχτα. Έδωσαν πίστωση, στάθηκε στα πόδια του το supermarket και πήραμε τα λεφτά μας με μία καθυστέρηση, αλλά τα πήραμε. 
      Τώρα, λοιπόν, τι θέλουμε εμείς; Έναν ολόκληρο κόσμο που είναι στον «ΤΕΙΡΕΣΙΑ» να τον αφήσουμε ανενεργό; Του έφυγε ένα γραμμάτιο, μία επιταγή, έπαθε έμφραγμα και πήγε στα νοσοκομεία και του έφυγαν πέντε γραμμάτια και δεν μπορεί να μπει στο σύστημα της αγοράς, δεν μπορεί να πάρει μπλοκ επιταγών, δεν μπορεί να πάρει δάνειο. Σκίστε τον «ΤΕΙΡΕΣΙΑ» να πάρει μπρος η αγορά. Και εν πάση περιπτώσει, να κάνουν μετά, αν θέλουν, το δικό τους αυστηρότερο έλεγχο. Μόνο έτσι θα κινηθεί η αγορά. Διότι στον «ΤΕΙΡΕΣΙΑ» δεν μπαίνει ο μη ενεργός πολίτης, δεν μπαίνει η νοικοκυρά που είναι στο σπίτι και δεν έχει καμμία σχέση, δεν μπαίνει ο δημόσιος υπάλληλος που δεν έχει καμμία σχέση με το εμπόριο, αλλά μπαίνει αυτός ο οποίος έχει αποφασίσει να συμμετέχει στη δράση της αγοράς γινόμενος έμπορος, επιχειρηματίας, υπογράφοντας γραμμάτια. Αυτό, λοιπόν, το ενεργό κύτταρο έχει αποδυναμωθεί σήμερα με τον «ΤΕΙΡΕΣΙΑ». 
      Αν θέλετε, λοιπόν, να μπουν δυνάμεις μέσα, να κινήσουν την αγορά –γιατί το ζητούμενο δεν είναι να δώσουμε λεφτά στις τράπεζες και μέχρι πότε θα δίνουμε λεφτά στις τράπεζες- ώστε να «γυρίσει» η αγορά, να δημιουργηθούν εκείνοι οι τζίροι που θα επιτρέψουν να ισορροπήσει λίγο το σύστημα. Και το σύστημα θα ισορροπήσει –συμφωνώντας με τον αξιότιμο Αρχηγό του ΠΑ.ΣΟ.Κ.- εάν αρχίσει και αποκαθίσταται η εμπιστοσύνη.  
      Ο «ΤΕΙΡΕΣΙΑΣ», λοιπόν, είναι τεράστιο θέμα και δεν το αγγίζετε, γιατί δεν το επιτρέπει αυτή η ομάδα. Χθες τους αποκάλεσα «καρτέλ-σπείρα». Και εν πάση περιπτώσει, η συμπεριφορά τους, η πρακτική τους, αυτό καταδεικνύει. Αυτό καταδεικνύει!
      Θα μπορούσατε, κύριε Υπουργέ, γι’ αυτή την περίοδο της κρίσης και πάντα εις ενίσχυση της αγοράς, να μειώσετε το Φ.Π.Α. 1%. Μειώστε το Φ.Π.Α. 1% για να κινηθεί η αγορά. Θα μου πείτε, θα χάσουμε 1%; Μα, θα το πάρετε πίσω από την αύξηση του τζίρου της αγοράς. Καταλάβετέ το. Όσο η αγορά κινείται, όσο γίνονται πράξεις, τόσο παίρνετε 19%. Και στην προκειμένη περίπτωση, με την πρότασή μου 18%. Μη μου πείτε πού θα τα βρούμε αν μειώσουμε 1% το Φ.Π.Α.. Θα κινηθεί καλύτερα η αγορά. Και με κάθε πράξη, κάθε ταμείο που θα «χτυπάει» μία πράξη, θα μπαίνει 18% στα ταμεία του κράτους. 
	Θα είναι, όμως, ένα ψυχολογικό κίνητρο για αποκατάσταση αυτής της εμπιστοσύνης η πρότασή μας. 
	Για ένα χρόνο, κύριε Υπουργέ, δια νόμου θα αναστείλετε κάθε διάθεση απόλυσης. Θα αναστείλετε τις απολύσεις. Ήδη έχουν αρχίσει οι απολύσεις. Και η πρόταση του Λαϊκού Ορθόδοξου Συναγερμού είναι και πιο ριζοσπαστική. Για όσο κρατάει η κρίση. Και θα την προσδιορίσουμε, αν θέλετε, στα δύο χρόνια. Μια ώρα εργασίας παραπάνω για όλους με αύξηση των μισθών κατά 15%. Θα δουλέψουμε μια ώρα παραπάνω, αλλά θα πάρουμε 15% παραπάνω. 
	Τι σημαίνει αυτό; Σημαίνει ότι η αγορά θα γυρίσει με αυτό το 15% παραπάνω. Σημαίνει ότι θα έχουμε καλύτερη παραγωγή, για να μπορέσουμε να βοηθήσουμε αυτό που λέγεται «ανταγωνιστικότητα», να μπορέσουμε να κάνουμε και κάποια εξαγωγή, μπας και έρθει απ’ έξω κάποιο ευρώ μέσα. Αν η αγορά δεν κινηθεί, όσα χρήματα να δώσετε στους φίλους τραπεζίτες θα πάνε χαμένα. Και επειδή θα δώσετε την πρώτη φορά, θα αναγκαστείτε να ξαναδανείσετε μήπως και πάρετε τα πρώτα πίσω. Και θα μπούμε σε ένα φαύλο κύκλο, όπου εκτός από τον κίνδυνο του «πεσίματος» μιας τράπεζας θα πέσει έξω και η εθνική οικονομία. 
	Όχι, λοιπόν, τσάμπα λεφτά! Δώστε λεφτά με όρους, με συμμετοχή, με εθνικοποίηση αν χρειαστεί, κάποιων τραπεζών, αλλά χωρίς την ασυδοσία η οποία μέχρι σήμερα υπήρξε ο οδηγός προς το καταστροφικό έργο των πιστωτικών Ιδρυμάτων. 
	Και υπενθυμίζω για άλλη μια φορά ότι δύο από τις τράπεζες οι οποίες έχουν μπει στην ουρά για να πάρουν λεφτά παρουσίασαν κέρδη εννιαμήνου ρεκόρ όλων των εποχών! Άρα, δεν μπορούν από τη μια μεριά να μας λένε ότι κερδίζουν του κόσμου τα λεφτά και από την άλλη πλευρά να απλώνουν το χέρι στο κράτος. Να τους ελέγξετε, γιατί η ασυδοσία βλάπτει και τη δημοκρατία, αλλά και την οικονομία του τόπου. 
(Χειροκροτήματα από την πτέρυγα του ΛΑ.Ο.Σ.)
    	ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κύριε Πρόεδρε, μπορώ να πάρω το λόγο;
    	ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υπουργέ. 
    	ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κύριε Πρόεδρε, ένα μόνο σχόλιο: Τα μισά απ’ αυτά τα ριζοσπαστικά, όπως είπατε, αν γίνουν όχι απλώς δεν θα κινηθεί η αγορά, αλλά θα τιναχθεί στον αέρα!
    	ΠΡΟΕΔΡΕΥΩΝ (Αναστάσιος Νεράντζης): Ο Κοινοβουλευτικός Εκπρόσωπος του ΣΥ.ΡΙΖ.Α. κ. Λαφαζάνης έχει το λόγο. 
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, θα ήθελα να απαντήσω στον κύριο Υφυπουργό. 
    ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Πρόεδρε. 
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ακούστε, κύριε Υφυπουργέ, έχουμε μια μεγάλη διαφορά: Εγώ ξεκίνησα απένταρος και έγινα πλούσιος, ενώ εσείς οι περισσότεροι ξεκινήσατε πλούσιοι και πτωχεύσατε!
    (Χειροκροτήματα από την πτέρυγα του ΛΑ.Ο.Σ.)
    ΠΑΝΑΓΙΩΤΗΣ ΛΑΦΑΖΑΝΗΣ: Όχι όλοι πάντως!
    ΠΡΟΕΔΡΕΥΩΝ (Αναστάσιος Νεράντζης): Ελάτε, κύριε Λαφαζάνη!
    ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε. 
    Θα ήθελα να καταγγείλω από το Βήμα της Βουλής το ανοσιούργημα που έκανε η Κυβέρνηση να αποσύρει την τροπολογία που είχε φέρει για την εγγυοδότηση του δημοσίου όσον αφορά την «Ενωμένη Κλωστοϋφαντουργία», αλλά και γενικότερα τις κλωστοϋφαντουργικές επιχειρήσεις. Είναι απαράδεκτο και εγκληματικό αυτό το οποίο κάνετε! Και ξέρετε τι συνέπειες θα έχει. 
    Με την απόσυρση αυτή και την αναβολή της υπόθεσης, επιχειρείτε να δώσετε τη χαριστική βολή στην «Ενωμένη Κλωστοϋφαντουργία», τη μεγαλύτερη κλωστοϋφαντουργία της χώρας μας, μια από τις μεγαλύτερες στην Ευρώπη, η οποία επιχειρεί με δυσκολίες να απογειωθεί αναπτυξιακά. Πάτε να δώστε γενικότερα τη χαριστική βολή σε όλο τον κλωστοϋφαντουργικό κλάδο της χώρας. 
    Ξέρετε πού βαδίζουμε. Βεβαίως, υπάρχει αποβιομηχάνιση, η οποία ξεκίνησε από την τραπεζοκεντρική λογική των κυβερνήσεων του ΠΑ.ΣΟ.Κ. και κλιμακώνεται επί των ημερών σας. Όμως, εδώ δεν κάνετε απλώς αποβιομηχάνιση. Εδώ κυριολεκτικά κόβετε το κεφάλι όλης της μεταποίησης στη βόρειο Ελλάδα: Αλεξανδρούπολη, Κομοτηνή, Θεσσαλονίκη, Νάουσα. Αυτό είναι έγκλημα. 
    	Και τι επικαλείστε; Για να κάνετε αυτό το ανοσιούργημα επικαλείστε ότι σας ήρθε χαρτί από την Ευρωπαϊκή Ένωση η οποία σας θέτει θέμα ότι η εγγύηση του δημοσίου συνιστά αθέμιτο ανταγωνισμό. Πρώτα απ’ όλα δεν μας δώσατε το χαρτί. Δεν είχατε αυτήν την ευαισθησία και σας παρακαλώ να μας το καταθέσετε. Πού είναι αυτό το χαρτί; Να το δούμε. Όμως, αυτή η υπόθεση δεν είναι σημερινή. Είναι μήνες, για να μην πω χρόνια. Και ξέρατε –σας το είχαμε επισημάνει- αυτό το θέμα της Κοινότητας. 
      Και μάλιστα δεν φέρατε την τροπολογία μόνο για την «Ενωμένη Κλωστοϋφαντουργία» διότι είπατε ότι κάνατε μια προσπάθεια και διαβουλεύσεις με την Κοινότητα για να συμπεριλάβετε όλη την κλωστοϋφαντουργία ,ακριβώς για να μην εμπίπτει στις διατάξεις του κοινοτικού ανταγωνισμού. Και τώρα έρχεστε να μας πείτε ότι η Ευρωπαϊκή Ένωση σας λέει στοπ η εγγυοδότηση; Και θέλουμε να καταγγείλουμε την απίστευτη αυτή υποκρισία  που λέει ότι όταν εγγυοδοτούμε για αν διατηρήσουμε θέσεις εργασίας στη βιομηχανία και συγκεκριμένα στη κλωστοϋφαντουργία είναι κοινοτικό ατόπημα, αλλά όταν πηγαίνετε και χαρίζετε 28.000.000.000 ευρώ στις  τράπεζες, αυτό είναι θεάρεστο έργο. 
      Καταγγέλλουμε την υποκριτική πολιτική σας. Καταγγέλλουμε εάν και εφόσον υπάρχει την υποκριτική αυτή στάση της Ευρωπαϊκής Επιτροπής. Όταν σας είπα να τους τρίψετε στη μούρη, εάν υπάρχουν αυτά τα χαρτιά και παρακαλώ να τα καταθέσετε για να ενημερωθούμε και εμείς, εσείς πήγατε να μου απαντήσετε ότι κάνω φθηνό λαϊκισμό. Αφαιρέστε τη φράση εάν δεν σας αρέσει το «τρίψτε στη μούρη». Αλλά  όμως δεν μπορείτε να μην προχωρήσετε αυτή τη στιγμή άμεσα, πριν τελειώσει αυτό το νομοσχέδιο σε αποφάσεις οι οποίες να στηρίξουν ,όχι τους βιομήχανους της κλωστοϋφαντουργίας, αλλά τους εργαζόμενους και την απασχόλησή τους. Διότι η τροπολογία αυτή  βεβαίως θέλει τροποποιήσεις για να είναι αποτελεσματική, Και η πρώτη τροποποίηση που απαιτείτε να κάνετε ήταν να πάρετε αμέσως τις μετοχές του Λαναρά, ο οποίος έχει οδηγήσει τα πράγματα εδώ που τα έχει οδηγήσει, ενώ ο ίδιος έχει λεηλατήσει την επιχείρηση .
      ΔΗΜΗΤΡΙΟΣ ΚΟΥΣΕΛΑΣ: Να πάει στον εισαγγελέα. 
      ΠΑΝΑΓΙΩΤΗΣ ΛΑΦΑΖΑΝΗΣ: Να πάρετε αμέσως τις μετοχές του Λαναρά. 
      Βεβαίως εδώ ερχόσαστε και μας λέτε πολλά και ωραία, θαυμάσια πράγματα, γιατί δίνετε τα λεφτά στις  τράπεζες, εγγυήσεις, ειδικά ομόλογα τραπεζών και βεβαίως και ζεστό χρήμα με τη στήριξη της κεφαλαιακής τους επάρκειας. Πολλά ωραία και θαυμάσια! 
      Δεν μου λέτε, που πήγαν τα κέρδη δεκαετιών των τραπεζών που κάλπαζαν από χρόνο σε χρόνο; Δεν μας απαντάτε στο συγκεκριμένο, γιατί ενώ σήμερα παρουσιάζουν τρομακτική αύξηση των κερδών, όχι κέρδη αυτά καθ’ εαυτά, αλλά αύξηση σε σχέση με πέρυσι των κερδών τους, ερχόσαστε να πάρετε αυτά τα μέτρα ενίσχυσης των τραπεζιτών και του τραπεζικού κεφαλαίου; Είναι αδιανόητα αυτά τα πράγματα. 
      Δυστυχώς, οι τράπεζες κυβερνάνε αυτή την χώρα. Οι τράπεζες κατευθύνουν και οι κυβερνήσεις ακολουθούν. Το κάνατε με το χειρότερο τρόπο εσείς. Το έκανε επί χρόνια το ΠΑ.ΣΟ.Κ.. Διότι έχετε εγκληματικές ευθύνες και οι δύο κυβερνήσεις, η προηγούμενη κυβέρνηση του ΠΑ.ΣΟ.Κ και εσείς για τις εκποιήσεις, μετοχοποιήσεις, ιδιωτικοποιήσεις του τραπεζικού συστήματος. Πουλήσατε τα πάντα στους ιδιώτες, ληστέψατε την ελληνική οικονομία, ληστέψατε τον ελληνικό λαό. Τον έχουν υπερχρεώσει με ληστρικά δάνεια και αυτή τη στιγμή παρόλο ότι  έχουν τέτοια κέρδη,  ερχόσαστε να προσφέρετε 28.000.000.000 ευρώ όταν μας λέτε ότι δεν έχετε λεφτά για τις συντάξεις, για τους μισθούς, για παρεμβάσεις κοινωνικής πρόνοιας, όταν ακόμα περικόπτετε και  το πρόγραμμα δημοσίων επενδύσεων .
      Θέλω εδώ να εκφράσω και άλλη μία διαφωνία,  που   δεν απευθύνεται στην Κυβέρνηση , αλλά προς την Αντιπολίτευση. Είναι ευχάριστο να γίνονται συγκλίσεις σε αυτή την Αίθουσα. Άκουσα προηγουμένως τον Αρχηγό του ΛΑ.Ο.Σ. ότι συγκλίνουν με το ΠΑ.ΣΟ.Κ, όσον αφορά την αντιμετώπιση του σχεδίου των 28.000.000.000 ευρώ για τις τράπεζες. 
      ΑΣΤΕΡΙΟΣ ΡΟΝΤΟΥΛΗΣ: Δεν είπε αυτό. 
      ΠΑΝΑΓΙΩΤΗΣ ΛΑΦΑΖΑΝΗΣ: Είπε ότι συγκλίνουν οι απόψεις. Είναι ευχάριστο. 
      ΑΣΤΕΡΙΟΣ ΡΟΝΤΟΥΛΗΣ: Δεν είπε αυτό .
      ΠΑΝΑΓΙΩΤΗΣ ΛΑΦΑΖΑΝΗΣ: Το  άκουσα και το σημείωσα, αλλά εάν εσείς έχετε άλλη γνώμη, ευχαρίστως να την ακούσω. Είναι ευχάριστο να γίνονται συγκλίσεις, αλλά προς ποια κατεύθυνση,  με ποια λογική; Διότι το να λέμε δώστε τα λεφτά αλλά βάλτε προϋποθέσεις, είναι σαν αναζητούμε άλλοθι. Τι προϋποθέσεις βάζετε στις τράπεζες για να πάρουν 28.000.000.000; Να δανειοδοτούν ακόμα  περισσότερο λέει την ελληνική οικονομία, ώστε να βγάλουν πολύ περισσότερα κέρδη. Αυτές είναι οι προϋποθέσεις; 
      Αλλά πέραν από προϋποθέσεις, εμείς λέμε κατηγορηματικά να μην δοθεί ούτε 1 ευρώ στους τραπεζίτες και το τραπεζικό κεφάλαιο. Εάν έχουν προβλήματα κεφαλαιακής επάρκειας, εάν έχουν υποχρεώσεις που δεν μπορούν να τις αντιμετωπίσουν με τα δικά τους κεφάλαια ή με τα κεφάλαια των μετόχων τους, τότε περνάνε απ’ ευθείας στο δημόσιο χωρίς καμμιά αποζημίωση. 
     Καταθέσαμε σειρά προτάσεων σ’ αυτή την Αίθουσα που κατευθύνονται σε μια άλλη λογική για μια άλλη χρηματοπιστωτική πολιτική με νέα κριτήρια αποκλειστικά αναπτυξιακά και κοινωνικά και όχι κερδοσκοπικά. Δυστυχώς, στους βασικούς άξονες της πολιτικής μας δεν βρίσκουμε φυσικά ανταπόκριση από την Κυβέρνηση, αλλά από ό,τι βλέπω, ούτε και από την Αξιωματική Αντιπολίτευση η οποία θεωρεί δεδομένο το θεσμικό πλαίσιο και αρχίζει να κάνει προτάσεις επιμέρους σε ένα θεσμικό πλαίσιο το οποίο είναι διάτρητο και είναι αυτό που έχει ναυαγήσει σήμερα μέσα στην κρίση. Και το θεσμικό πλαίσιο είναι της απελευθέρωσης της τραπεζικής αγοράς όπου αφαιρεί από το δημόσιο από την εκάστοτε κυβέρνηση είτε το θέλει είτε δεν το θέλει κάθε δυνατότητα παρέμβασης στην πολιτική των τραπεζών και ειδικότερα στην επιτοκιακή πολιτική. Γι’ αυτό λέμε εμείς επαναφορά της Εθνικής υπό δημόσιο έλεγχο που μαζί με το Ταχυδρομικό Ταμιευτήριο και την Αγροτική Τράπεζα θα παίξουν ένα κεντρικό ρόλο ως πυρήνας για μια νέα χρηματοπιστωτική όχι για να επιστρέψουμε σε κρατικές τράπεζες που θα κινούνται με καπιταλιστική λογική, αλλά σε νέα χρηματοπιστωτική πολιτική. 
     Ταυτόχρονα λέμε άμεση παρέμβαση για τη διαμόρφωση των επιτοκίων. Αυτή τη στιγμή τα επιτόκια ανεβαίνουν και είναι ληστρικά επιτόκια. Μια διαφορά πάνω από 3%, 4% κατά μέσο όρο εννοώ, γιατί στις κάρτες είναι 22%. Πρέπει να υπάρξει άμεση παρέμβαση για τη συγκράτηση και τη μείωση των επιτοκίων που μπορούν τώρα να μειωθούν μία με δύο μονάδες. Πάρτε αυτές τις πρωτοβουλίες. Δυστυχώς δεν το ακούω και από την Αξιωματική Αντιπολίτευση. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, παρακαλώ. Έχετε υπερβεί το χρόνο. 
     ΠΑΝΑΓΙΩΤΗΣ ΛΑΦΑΖΑΝΗΣ: Πάρτε την απελευθερωμένη αγορά. Βλέπετε την παγκόσμια κρίση, θα δείτε και τον εφιάλτη με τις απελευθερωμένες αγορές σας. 
     Σας ευχαριστώ. 
     (Χειροκροτήματα από την πτέρυγα του ΣΥ.ΡΙΖ.Α.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ.
     Ο κ. Άδωνις Γεωργιάδης. Απών, διαγράφεται. 
     Ο κ. Βασίλειος Κεγκέρογλου, Βουλευτής του ΠΑ.ΣΟ.Κ. στο Νομό Ηρακλείου έχει το λόγο. 
     ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε. 
     Μετά την περιεκτική ομιλία του Προέδρου μας που αφορούσε ένα νέο σχέδιο ανάπτυξης για τη χώρα, ένα αποτελεσματικό σχέδιο για τη στήριξη των χαμηλών και μεσαίων εισοδημάτων, λίγα κανείς μπορεί να προσθέσει παρά μόνο στην ίδια κατεύθυνση προκειμένου να υπάρξουν πραγματικές συγκλίσεις προκειμένου να υπάρξει αποτελεσματική αντιμετώπιση και της υπάρχουσας κατάστασης στη χώρα μας, αλλά και των όποιων επιπτώσεων από τη διεθνή οικονομική συγκυρία. 
     Πριν να μπω στα θέματα που αφορούν το νομοσχέδιο, θα κάνω δύο σχόλια σε σχέση με θέματα που ανέφερε ο Υπουργός προηγουμένως. 
     Όσον αφορά την απορροφητικότητα για το Γ΄  Κοινοτικό Πλαίσιο Στήριξης και το Ε.Σ.Π.Α. είναι γνωστό ότι το Δ΄ Κοινοτικό Πλαίσιο Στήριξης, το Ε.Σ.Π.Α. έχει καθυστερήσει δύο σχεδόν χρόνια αδικαιολόγητα. Αυτή η μεγάλη καθυστέρηση του Ε.Σ.Π.Α. δημιουργεί ένα κενό στην υλοποίηση υποδομών απαραίτητων για τη χώρα στη λειτουργία προγραμμάτων, στη χρηματοδότηση δράσεων που θα ενίσχυαν την οικονομική δραστηριότητα. Τεράστια η ευθύνη της Κυβέρνησης που για δημοσιονομικούς καθαρά λόγους προκειμένου να μην εμφανίζονται και να μην καταβάλλει την εθνική συμμετοχή, δεν ξεκινά το Ε.Σ.Π.Α.. Και δεν είναι η αιτία ότι δεν έχει κλείσει το Γ΄ Κοινοτικό Πλαίσιο Στήριξης γιατί αυτά μπορούν παράλληλα να λειτουργήσουν, ένα Γ΄ Κοινοτικό Πλαίσιο Στήριξης που πραγματικά από τότε που ανέλαβε η Κυβέρνηση έπεσε σε περιπέτειες. Γιατί αντί να κάτσουν και να σχεδιάσουν πώς θα δουλέψουν αποτελεσματικά για να αυξηθεί η απορροφητικότητα των έργων, τι έκαναν; Βρήκαν τρόπους για να παρουσιάζουν καλά νούμερα μόνο. 
     Ο πρώτος τρόπος που βρήκαν ήταν να μειώσουν τον προϋπολογισμό του Γ΄ Κοινοτικού Πλαισίου Στήριξης με τη μείωση της εθνικής συμμετοχής από 25% σε 15%. Αυτό βέβαια εξυπηρετεί τη μείωση της δημόσιας δαπάνης και ταυτόχρονα ανεβάζει εικονικά τα νούμερα της απορροφητικότητας, όμως στην ουσία δεν παράγεται έργο. Μόνο στα χαρτιά φαίνεται σε ποσοστιαία βάση η μεγαλύτερη απορροφητικότητα. 
     Και το δεύτερο που έκαναν το οποίο θεωρώ και έγκλημα, αν θέλετε για τον τόπο μας, επινόησαν τα βαφτίσια. 
    Τι είναι τα βαφτίσια; Έργα που είχαν υλοποιηθεί με εθνικούς πόρους, προγράμματα που γίνονται με εθνικούς πόρους, τα περνούν μέσα στο Ο.Π.Σ., στο σύστημα και τα χρεώνουν στο Γ’ Κοινοτικό Πλαίσιο Στήριξης. Αυτό βέβαια εξυπηρετεί από πρώτη όψη την εθνική οικονομία, διότι απορροφούμε πόρους από την Ευρωπαϊκή Ένωση, αλλά χάνει ο τόπος, χάνουν οι πολίτες. Γιατί με τα χρήματα αυτά της Ευρωπαϊκής Ένωσης αν δούλευαν περισσότερο η Κυβέρνηση και όλο το σύστημα, θα μπορούσαν να υλοποιηθούν νέα έργα και νέες δράσεις ωφέλιμες για τους πολίτες. Αυτές είναι οι αιτίες που δεν ξεκινά το τέταρτο, αυτές είναι οι αιτίες που εμείς με 30% που μας λέγατε μόνο ότι είχαμε δήθεν απορροφητικότητα, είχαμε υλοποιήσει το 80% σε πραγματική βάση του Τρίτου Κοινοτικού Πλαισίου Στήριξης. Και αν ίσχυε αυτό το 30% με το υπόλοιπο 70%, πείτε μας τι έργο έχετε κάνει, που πήγαν τα λεφτά, αφού σε όλη την περιφέρεια βλέπουμε να έχουν σταματήσει τα έργα και να γίνονται μόνο όσα είχαν ενταχθεί και χρηματοδοτηθεί από τις κυβερνήσεις του ΠΑ.ΣΟ.Κ.. 
    Ας μην μιλάτε, λοιπόν, για καθυστερήσεις στο τρίτο, γιατί έχετε ακέραια την ευθύνη στο κλείσιμό του και ας ξεκινήσετε επιτέλους το τέταρτο για να υπάρχει μία συμβολή στη δύσκολη τούτη ώρα στη διεύρυνση της οικονομικής δραστηριότητας. 
    Διεθνής κρίση. Γίνεται πολύ κουβέντα για τη διεθνή κρίση και αυτά είναι πραγματικά γεγονότα. Δηλαδή και η υπάρχουσα κατάσταση στη χώρα μας και οι πολιτικές επιλογές της Κυβέρνησης που οδήγησαν σε αυτήν την κατάσταση είναι δεδομένες. Αν καθίσουμε να τα αναλύσουμε, εάν μιλήσουμε τη γλώσσα της ειλικρίνειας, θα αποδεχτούμε ότι η κατάσταση στην οποία βρισκόμαστε τώρα είναι αποτέλεσμα των πολιτικών που ακολουθήθηκαν τα προηγούμενα χρόνια όχι όμως και της διεθνούς κρίσης, όχι και των επιταγών της Ευρωπαϊκής Ένωσης, που πολλές φορές ακούγονται. Αποκλειστικό θέμα δικό μας είναι στο πλαίσιο βέβαια των αποφάσεων και των λειτουργιών που η Κυβέρνηση κάθε φορά προσδιορίζει. 
    Η διεθνής κρίση αντιμετωπίζεται από την Κυβέρνηση πάλι επικοινωνιακά. Πρώτον, βρήκε άλλοθι για να χρεώσει εκεί την αποτυχία της οικονομικής πολιτικής. Όλα όσα συνέβαιναν μέχρι πρωτινός σε αυτόν τον τόπο οφείλονταν στο κακό ΠΑ.ΣΟ.Κ.. Επειδή αυτή η κασέτα, όπως και όλες οι κασέτες έχουν έναν συγκεκριμένο χρόνο λειτουργίας, είχε φθαρεί, δεν ακουγόταν πια, είχαν βαρεθεί οι πολίτες να ακούν το ίδιο ποίημα, την ίδια κασέτα, το ίδιο παραμύθι, χρειαζόταν ένα καινούργιο σύνθημα. Βρήκε τη διεθνή κρίση. Στη διεθνή κρίση οφείλονται όλα. Ε, όχι! Άλλες οι συνέπειες της διεθνούς κρίσης, που δεν τις έχουμε δει ακόμα στη διεθνή οικονομία και άλλα αυτά τα οποία έγιναν μέχρι τώρα. 
    Δεύτερον, τη βρήκε ως δικαιολογία προκειμένου να συνεχίσει την ενίσχυση του κεφαλαίου στον τόπο μας, προκειμένου να ενισχύσει τις τράπεζες, που ενώ πλουσιοπάροχα, όπως λέει, 28.000.000.000 είναι στη διάθεση τους, καμμία τράπεζα δεν θέλει να κάνει αίτημα για να ενταχθεί στο πρόγραμμα. Διότι αυτό έχει και το επιχειρηματικό ρίσκο, να φανεί ποια τράπεζα έχει αδυναμία, εάν υπάρχει τράπεζα που έχει αδυναμία. Πλην κάποιες μικρές ή πλην κάποιες οι οποίες έχουν οδηγηθεί με επενδύσεις σε επικίνδυνα «τοξικά» ή δεν ξέρω πως αλλιώς λέγονται προϊόντα που έχουν ρισκάρει, δεν υπάρχει κατά την άποψή μου πρόβλημα σε πραγματική βάση. Το πρόβλημα είναι να αποκατασταθεί η εμπιστοσύνη, να υπάρχει μία κυβερνητική πολιτική η οποία να εγγυάται την ομαλή λειτουργία του συστήματος, αλλά πραγματικό πρόβλημα δεν υπάρχει. Η κερδοφορία των τραπεζών τα προηγούμενα χρόνια, τα υπερκέρδη που δημιούργησαν, είναι από μόνα τους εγγύηση για τη συνέχιση της λειτουργίας των τραπεζών. 
    Βρήκε, λοιπόν, ως δικαιολογία τη διεθνή κρίση για να δώσει και άλλα στο κεφάλαιο, να προσθέσει στα ήδη υπερκέρδη των τραπεζών. 
    Εμείς ζητάμε με τις προτάσεις μας –κατατέθηκαν από τον Πρόεδρο και δεν θα τις επαναφέρω- να έχει το μέρισμα ο πολίτης. Χωρίς μέρισμα του πολίτη σε αυτήν την ιστορία θα είναι καθαρή ληστεία, μέρισμα στήριξης των μικρομεσαίων επιχειρήσεων, της οικονομικής δραστηριότητας και κυρίως του μικρού καταθέτη και του δανειολήπτη. 
    Ας πούμε, όμως, μια και αναφέρομαι στο θέμα της διεθνούς κρίσης, τι γίνεται με τα καύσιμα.
    Εδώ πρέπει να δούμε τι γίνεται σε αυτόν τον τόπο. Η ληστεία συνεχίζεται. Όταν η διεθνή τιμή του αργού πετρελαίου ανέβαινε, στον τόπο μας είχαμε περισσότερη άνοδο απ’ ό,τι σε άλλες χώρες. Εκτός από την τιμή αυξανόταν και το ποσοστό κέρδους, διυλιστηρίων, εταιρειών διανομής και εν μέρει πρατηρίων. Ανέβαιναν πολύ περισσότερο οι τιμές στον τόπο μας απ’ ό,τι σε άλλες χώρες. Τώρα που άρχισε να πέφτει η τιμή συμβαίνει ακριβώς το αντίστροφο. Ενώ στις άλλες χώρες πέφτουν με μία ομαλότητα, στον τόπο μας δεν πέφτουν. Πέρυσι τέτοια εποχή το πετρέλαιο είχε 86 δολάρια και 58 λεπτά το πετρέλαιο θέρμανσης. Τούτη την ώρα που μιλάμε το πετρέλαιο θέρμανσης είναι από 75 λεπτά και πάνω. Το ίδιο και με την αμόλυβδη. Η ληστεία συνεχίζεται.
    Αφήστε το παραμύθι του πλαφόν που το βάλατε την ώρα που έπεφτε, για να κρατήσετε τις τιμές προς τα πάνω. Το πλαφόν έπρεπε να μπει όταν ανέβαιναν οι τιμές, για να τις κρατήσει χαμηλά και όχι τώρα που πέφτουν, για να τις κρατήσει ψηλά. Αν τολμάτε βάλτε πλαφόν στα διυλιστήρια της εταιρείας διανομής και όχι στον πρατηριούχο που αν αγοράζει ακριβά δεν μπορεί να πουλήσει φθηνότερα. Είναι δυνατόν;
    Κλείνω κύριε Πρόεδρε, λέγοντας ότι ο τόπος χρειάζεται ένα αποτελεσματικό σχέδιο ενίσχυσης της οικονομικής δραστηριότητας, ιδιαίτερα των χαμηλών και μεσαίων εισοδημάτων, ένα σχέδιο που πρέπει να το δούμε από την αρχή. Αυτά τα οποία μέχρι τώρα έχει ανακοινώσει η Κυβέρνηση είναι σπασμωδικά, αποσπασματικά και δεν κάνουν τίποτε άλλο παρά να σπαταλούν και άλλους πόρους προς μία συγκεκριμένη κατεύθυνση, προς το κεφάλαιο, αδιαφορώντας για την τύχη του πολίτη. 
    Ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Έχει ζητήσει το λόγο ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλαβάνος.
    Ορίστε κύριε Αλαβάνο έχετε το λόγο.
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Εγώ θα ήθελα να συνδέσω τη σημερινή συζήτηση, κατ’ αρχάς, με τη χθεσινή και με την αυριανή και θα ήθελα να πω προς την Κυβέρνηση και προς τον Υπουργό ότι προκαλείτε τον κόσμο. Τον προκαλείτε με ακραίο τρόπο, διότι χθες μιλούσαμε για εκατοντάδες εκατομμύρια ευρώ, τα οποία απωλέστηκαν από το δημόσιο είτε με την παραχώρηση της περιουσίας του, σαν να μην τρέχει τίποτα, σε μία μαφία ιερωμένων, η οποία βρίσκεται σήμερα στρατοπεδευμένη στο Βατοπαίδιο και όχι μόνο -Μονή Τοπλού και όχι μόνο- γιατί εκατοντάδες εκατομμύρια διασπαθίστηκαν μέσα από την υπόθεση των ανταλλαξίμων, όπου ανταλλάχτηκε με δημόσια περιουσία πολλαπλής αξίας και όπου εκεί είχαν επιπέσει οι μεσάζοντες, οι φίλοι, τα κοράκια και γίνανε τεράστια πάρτι. Και σήμερα που μιλάμε εδώ για τον απλό κόσμο, τον κόσμο το φτωχό, το στερημένο, που για να βγάλει την εβδομάδα πρέπει να χρησιμοποιήσει την τέταρτη ή την πέμπτη πιστωτική κάρτα, που για να κάνει τη μικρή του επιχείρηση έχει βρεθεί χρεωμένος μέχρι το λαιμό και εδώ πέρα βλέπουμε την Κυβέρνηση με το σταγονόμετρο, εντελώς ανεπαρκή, με ημίμετρα, σε λάθος κατεύθυνση πολλές φορές και με πολλά ερωτηματικά αν θα εφαρμοστούν. Την ίδια στιγμή βλέπουμε, πάλι από την άλλη μεριά, η Κυβέρνηση να  βρίσκει  χρήμα άφθονο, χωρίς περιορισμούς, να βρίσκει 28.000.000.000 ευρώ για να στηρίξει αυτούς που και στη χώρα μας, όπως πολύ περισσότερο οι συνάδελφοί τους στις άλλες χώρες, βούλιαξαν την οικονομία σε μια τεράστια κρίση μέσα από το φοβερό, ασύλληπτο κερδοσκοπικό παιχνίδι που έπαιξαν και το οποίο έχουμε βιώσει εδώ με τα υπερκέρδη των τραπεζών. 
    Εγώ θα ήθελα να αναφέρω μόνο το εξής: Δίνει 28.000.000.000 η Κυβέρνηση στις τράπεζες, όταν δίνει ψιχία στους δανειολήπτες, τη στιγμή που σύμφωνα με τα στοιχεία που υπάρχουν σήμερα αρκούν 10.000.000.000 ευρώ ώστε το δημόσιο να αποκτήσει τον πλήρη έλεγχο όλου του τραπεζικού συστήματος στη χώρα και να τον εντάξει, να τον ενσωματώσει όχι σε μία κερδοσκοπική λογική, αλλά σε μια λογική αντιμετώπισης των συνεπειών της μεγάλης κρίσης η οποία έρχεται σε μια αναπτυξιακή και κοινωνική λογική.
      Δυστυχώς αυτά γίνονται απ’ αυτήν την Κυβέρνηση. Εμείς προτείνουμε να αξιοποιήσει τα 10.000.000.000 για να αποκτήσει τον πλήρη έλεγχο του δημόσιο -όχι 28.000.000.000, και δεν είναι μικρή η οικονομία αυτή- στον τραπεζικό χώρο, στις έκτακτες ειδικά συνθήκες που βλέπουμε στις ακραίες χώρες του νεοφιλελευθερισμού είτε τη Μεγάλη Βρετανία του Μπράουν είτε στις ΗΠΑ του Μπους, έστω και με τον δικό τους τρόπο ως προσωρινή λύση να ακολουθούν αυτά τα μέτρα.
      Καλούμε την Κυβέρνηση να στηρίξει αυτό που γίνεται και χρειάζεται να γίνει στη χώρα. Και μην μας δίνει προσχήματα. Μην ακούμε σήμερα τη λέξη ανταγωνισμός, κύριε Υπουργέ και ότι η τροπολογία της κλωστοϋφαντουργίας δεν θα περάσει διότι προσκρούει στους κοινοτικούς κανόνες! Μην ακούμε τέτοια πράγματα. Πριν από ένα χρόνο, πριν από δυο μήνες, ενδεχομένως, θα μπορούσατε να τα λέτε. Σήμερα τόσο οι κανόνες του Συμφώνου Σταθερότητας όσο και οι κανόνες του ανταγωνισμού έχουν κατακρημνιστεί από την ίδια την Ευρωπαϊκή Ένωση. Από πού και ως πού θα μας πει εμάς εάν πάμε να στηρίξουμε τριακόσιους και χίλιους πεντακόσιους κλωστοϋφαντουργούς ότι παραβιάζουμε τον καλό ανταγωνισμό της Ευρωπαϊκής Ένωσης όταν στην ίδια την Ευρωπαϊκή Ένωση επιτρέπουν να παραβιάζεται κάθε ιδέα, κάθε κανόνας ανταγωνισμού με πάνω από 1,5 τρισεκατομμύρια ευρώ κρατικής ενίσχυσης για να στηρίξουν ή την «ROYAL BANK of SCOTLAND» ή την «ABM AMRO» ή την «FORTIS BANK», δηλαδή τις γιγάντιες εκείνες εταιρείες και επιχειρήσεις ασφαλιστικές και τραπεζικές οι οποίες έχουν μεγάλες ευθύνες για την κρίση. 
      Είναι ανεπαρκής και πρέπει να διορθωθεί η τροπολογία. Θα είστε έκθετοι όχι μόνο απέναντι στους κλωστοϋφαντουργούς που είναι εδώ απ’ έξω και ζητάνε μέσα στην κρίση να τους στηρίξετε, θα είστε έκθετοι απέναντι σε όλο τον ελληνικό λαό με τα δυο μέτρα και τα δυο σταθμά και με τη λίμνη Βιστωνίδα την οποία δημιουργείτε στον οικονομικό τομέα με τον τρόπο που αντιμετωπίζετε την κοινωνία. 
      Από εκεί και πέρα στο ειδικό θέμα των δανειοληπτών, ένα πολύ μεγάλο ζήτημα εκφράσαμε τις παρατηρήσεις, τις αντιρρήσεις μας. Δεν μένουμε εκεί. Νομίζω πια ότι όσοι έλεγαν ότι ο ΣΥ.ΡΙΖ.Α. δεν έχει προτάσεις, ότι είναι ακόμα ένα κόμμα διαμαρτυρίας -είμαστε και θα είμαστε, ήμασταν χθες στη συνεδρίαση, θα είμαστε και αύριο στη συνεδρίαση, αλλά θα είμαστε και στους δρόμους- αλλά είμαστε ταυτόχρονα ένα κόμμα προγραμματικών προτάσεων. Και με αυτήν την άποψη καταλήγω την ομιλία μου αναφέροντας επιγραμματικά τις δεκατρείς κεντρικές προτάσεις τις οποίες κάνουμε σε σχέση με τους δανειολήπτες.
      Πρώτον, το δημόσιο, λόγω της έκτακτης κατάστασης, να αναλάβει άμεσα πρωτοβουλία, παρέμβαση στη διαμόρφωση των επιτοκίων ειδικά των χορηγήσεων για τη συγκράτηση και μείωσή τους σε βάρος των κερδών των τραπεζών.
      Δεύτερον, υπάρχει άμεση ανάγκη εφαρμογής μιας νέας πιστωτικής πολιτικής προς τους αγρότες με ειδικά χαμηλότοκα δάνεια σε ένα πλαίσιο συνολικής ανασυγκρότησης της αγροτικής παραγωγής και αξιοποίησης της Α.Τ.Ε.. Και κάτω τα χέρια από την Αγροτική Ασφαλιστική, την οποία σε μια εποχή που κρατικοποιούνται παντού τράπεζες και ασφαλιστικές εταιρείες, έρχεστε εσείς να την πουλήσετε και η οποία παίζει έναν ειδικό ρόλο αν θέλετε σ’ αυτό το ευαίσθητο και εντελώς πιεσμένο τμήμα της κοινωνίας μας που είναι οι αγρότες.
     Τρίτο, εκπόνηση και εφαρμογή με κρατική στήριξη ειδικής χαμηλότοκης πιστωτικής πολιτικής για τις μικρομεσαίες επιχειρήσεις. Με πυρήνα το ταμείο εγγυοδοσίας μικρών και πολύ μικρών επιχειρήσεων μπορεί να συγκροτηθεί ειδική δημόσια τράπεζα. Επίσης, εφαρμογή έκτακτων μέτρων τόσο προς τους μικρομεσαίους αγρότες όσο και τις μικρές επιχειρήσεις για την αποπληρωμή των δανείων που έχουν χορηγηθεί και εφαρμογή του μέτρου της δεύτερης ευκαιρίας που υπάρχει σε αρκετές ευρωπαϊκές χώρες, δηλαδή περιπτώσεις μικρών επιχειρήσεων που έχουν βρεθεί κάτω από χρεοκοπία χωρίς την ευθύνη των ιδιοκτητών τους, αλλά κάτω από τις συγκυρίες που υπάρχουν στον τομέα ή παγκοσμίως. Παρέμβαση του κράτους για να τους δοθεί δεύτερη ευκαιρία.
     Τέταρτο, κατάργηση των λεγομένων εισπρακτικών εταιρειών από τις τράπεζες, οι οποίες λειτουργούν καταχρηστικά απέναντι στα καθυστερούμενα δάνεια με οδυνηρές πρακτικές. 
     Πέμπτον, απαγόρευση οιασδήποτε μορφής τραπεζικής επιτοκιακής χρέωσης που θα υπερβαίνει το εκάστοτε εξωτραπεζικό επιτόκιο. Είναι αδιανόητο και τοκογλυφικό επιτόκια πιστωτικών καρτών που έχουν νέοι άνθρωποι, που έχουν συνταξιούχοι, που έχουν απολυμένοι από τις δουλειές να φτάνουν ως το 22%. 
     Έκτο, κατάργηση του ανατοκισμού. Ανώτατο όριο για το τελικό ύψος των απαιτήσεων των τραπεζών το διπλάσιο του αρχικού κεφαλαίου του δανείου.
     Έβδομο, άμεσες νομοθετικές ρυθμίσεις για την κατάργηση όλων των χρεώσεων και επιβαρύνσεων που επιβάλλουν οι τράπεζες στους συναλλασσόμενους και οι οποίες έχουν κριθεί ως παράνομες και καταχρηστικές, «ψιλά γράμματα» κ.λπ..
     Όγδοο, αναστολή, όσο διαρκεί η κρίση, των πλειστηριασμών και των κατασχέσεων μέχρι ορισμένου αντικειμενικού ύψους περιουσιακών στοιχείων. 
     Ένατο, κατάργηση του πλειστηριασμού κατάσχεσης στην πρώτη κύρια κατοικία, μέχρι ορισμένου ύψους φυσικά αντικειμενικής αξίας.
     Δέκατο, άμεση κατάργηση του αυθαίρετου ετησίου τέλους του 6%ο ή 12%ο που επιβάλει η Κυβέρνηση με τον αναχρονιστικό ω. 128/1975 σε όλα τα δάνεια και τα υπόλοιπα των δανείων. 
     Ενδέκατο, θεσμοθέτηση της δυνατότητας στο δανειολήπτη να προεξοφλεί το υπόλοιπο του δανείου χωρίς ποινές και επιβαρύνσεις. 
     Δωδέκατο, λήψη έκτακτων μέτρων σήμερα στην κρίση για τις πιο ευάλωτες κατηγορίες, για επιμήκυνση του χρόνου αποπληρωμής των δανείων και μείωση της ελάχιστης μηνιαίας δόσης καταβολής χωρίς συνολική επιβάρυνση του δανειολήπτη. 
     Δέκατο τρίτο και τελευταίο από τα μέτρα που προτείνουμε να διευρυνθεί ο αριθμός των δόσεων ανοχής από τρεις τουλάχιστον για αποπληρωμή των δανείων σε έξι δόσεις. 
     Παλιά θα λέγατε: «Και που να βρούμε τα λεφτά;» και «δημαγωγεί ο ΣΥ.ΡΙΖ.Α. και κάνει αντιπολίτευση εύκολη». Από τα 28.000.000.000 να βρείτε τα λεφτά και μελετήστε κάποιες κυβερνήσεις, όπως της Αργεντινής, οι οποίες με μεγαλύτερη σοβαρότητα, αν και ανεπαρκώς κατά τη γνώμη μας, αντιμετωπίζουν αυτό το ζήτημα και αποφάσισαν, αντί να παρέμβουν στην ενίσχυση των τραπεζών, να κάνουν άμεσες παρεμβάσεις στην πραγματική οικονομία και στα κοινωνικά ευπαθή στρώματα, προκειμένου να αντέξουν από μια κρίση που ήδη από την φούσκα των τραπεζών έχει περάσει μέσα στα σπίτια και τις δουλειές των πολιτών. 
     Ευχαριστώ πολύ.
     (Χειροκροτήματα από την πτέρυγα του ΣΥ.ΡΙΖ.Α.)
     ΠΡΟΕΔΡΕΥΩΝ (Αναστάσιος Νεράντζης): Ο Βουλευτής του ΠΑ.ΣΟ.Κ. στο Νομό Ιωαννίνων κ. Μιχάλης Παντούλας έχει το λόγο.
     Από τη θέση σας. Ευχαριστώ πολύ, κύριε Παντούλα.
     ΜΙΧΑΗΛ ΠΑΝΤΟΥΛΑΣ: Ευχαριστώ, κύριε Πρόεδρε.
     Κύριε Πρόεδρε, κυρίες και κύριοι Βουλευτές, η ποιότητα των επιχειρημάτων του εισηγητή του ΠΑ.ΣΟ.Κ. αλλά και των άλλων αγορητών του κόμματός μας, και επί της ουσίας και επί των άρθρων του υπό ψήφιση νομοσχεδίου, παρέλκει τη δική μου αναφορά. Θα ήθελα να τοποθετηθώ μόνο σε ένα θέμα υποστηρίζοντας τα εξής: Στην Επιτροπή Περιφερειών της Βουλής, μερικούς μήνες πριν από τη διάλυσή της και την προκήρυξη των εκλογών του 2007, συζητήθηκαν εκτενώς θέματα ανάπτυξης των παραμεθορίων και προβληματικών περιοχών της πατρίδας μας, καθώς επίσης ζητήματα που είχαν να κάνουν με καθιέρωση κινήτρων ενίσχυσης της ανθρώπινης παρουσίας και δραστηριότητας στις συγκεκριμένες περιοχές.
    Μεταξύ των άλλων παρεμβάσεων που κατατέθηκαν τότε στην Επιτροπή Περιφερειών ήταν και εκείνη που αφορούσε την ένταξη των ήδη χαρακτηρισμένων ως παραμεθορίων και προβληματικών νομών στις διατάξεις του ν. 3205/2003 όσον αφορά στη χορήγηση του σχετικού επιδόματος των 120 ευρώ στο σύνολο των υπαλλήλων του δημοσίου, των νομικών προσώπων δημοσίου δικαίου και των Ο.Τ.Α. που υπηρετούν σε όλη την έκταση των συγκεκριμένων νομών. Και ταυτοχρόνως, υπήρξε η δέσμευση από τον πρόεδρο της επιτροπής, παρουσία των Υπουργών Οικονομίας και Εσωτερικών, να διαβιβαστεί αυτό το αίτημα  προς την Κυβέρνηση.
    Οι νομοί, για τους οποίους τότε έγινε αναφορά και λήφθηκε η σχετική απόφαση που διαβιβάστηκε στα αρμόδια Υπουργεία, ήταν το Κιλκίς, η Θεσπρωτία και τα Γιάννενα. Ως εδώ καλά. Όμως, ω του θαύματος, λίγο πριν την έναρξη της προεκλογικής περιόδου 2007, στις διατάξεις του ν. 3205/2003 εντάσσεται μόνο ο Νομός Κιλκίς. Και τώρα τέσσερις Υπουργοί, μεταξύ των οποίων και ο Υπουργός Εσωτερικών και ο Οικονομίας οι οποίοι παρευρίσκονται στη συνεδρίαση εκείνης της επιτροπής αλλά και οι Υπουργοί, Ανάπτυξης και Απασχόλησης, κατέθεσαν τροπολογία-προσθήκη για ένταξη στις διατάξεις του νόμου που προανέφερα του Νομού Σερρών. Δηλαδή οι Νομοί Θεσπρωτίας και Ιωαννίνων, κατά έναν περίεργο και ακατανόητο τρόπο, αγνοήθηκαν και πάλι από την Κυβέρνηση. 
    Το προκλητικό της όλης υπόθεσης έχει να κάνει και με το γεγονός ότι οι Νομοί Θεσπρωτίας και Ιωαννίνων, όπως και το Κιλκίς, είναι ήδη χαρακτηρισμένοι ως παραμεθόριοι και αυτό το γνωρίζει η ελληνική πολιτεία και η Κυβέρνηση. Κρατώ στα χέρια μου την τελευταία προκήρυξη του Α.Σ.Ε.Π., η οποία δημοσιεύθηκε στις 6.10.2008 για πρόσληψη χιλίων διακοσίων δεκαπέντε ατόμων σε υπηρεσίες του δημοσίου και σε νομικά πρόσωπα δημοσίου δικαίου, όπου προτάσσονται των λοιπών υποψηφίων, ανεξάρτητα από το σύνολο των μονάδων που συγκεντρώνουν σύμφωνα με τα κριτήρια του νόμου, οι προερχόμενοι από τις παραμεθόριες περιοχές των Νομών Θεσπρωτίας, Ιωαννίνων και Κιλκίς.
    Είναι, λοιπόν, τραγικό να διαπιστώνει κάποιος την κυβερνητική αυτή συμπεριφορά. Είναι χαρακτηριστικό ότι στην αιτιολογική έκθεση της κυβερνητικής τροπολογίας, οι Υπουργοί, για να δικαιολογήσουν την επέκταση του επιδόματος των 120 ευρώ στους υπαλλήλους του δημοσίου, των Ν.Π.Δ.Δ. και Ο.Τ.Α. του Νομού Σερρών, επικαλούνται «λόγους ίσης μεταχείρισης με άλλους υπαλλήλους που υπηρετούν σε όμοιες περιοχές». Το ερώτημα που προκύπτει είναι πάρα πολύ απλό: Οι συνταγματικοί λόγοι ίσης μεταχείρισης με το Νομό Κιλκίς αφορούν μόνο το Νομό Σερρών και όχι τους Νομούς Ιωαννίνων, Θεσπρωτίας, που η ίδια η Κυβέρνηση τους εντάσσει στην ίδια κατηγορία παραμεθορίων και προβληματικών περιοχών με το Νομό Κιλκίς; 
    Κυρίες και κύριοι συνάδελφοι, ο κ. Καραμανλής στην κεντρική πλατεία των Ιωαννίνων, στην προεκλογική του ομιλία το 2004, απευθυνόμενος στους Ηπειρώτες μετά το σύνθημα: «Πρώτα η περιφέρεια» πρόσθεσε και το εξής: «Πρώτη προτεραιότητα στις περιφέρειες η Ήπειρος». Οι καλοπροαίρετοι και υπομονετικοί Ηπειρώτες πέντε χρόνια τώρα προσπαθούν να ανακαλύψουν τα  έργα, που υλοποίησαν τις πρωθυπουργικές δεσμεύσεις. Δεν τα βρίσκουν πουθενά. Ο «μύθος» των υποσχέσεων που συγκρότησε προεκλογικά ο κ. Καραμανλής και με τον οποίο πέτυχε και το 2004 και το 2007 εξυπηρετούσε προφανώς μόνο την εξαπάτηση των πολιτών, για την υφαρπαγή της ψήφου.
      Εκεί ομολογώ ότι τα πήγε θαυμάσια. Μόνο που το ψέμα, ακόμα και το πολιτικό, έχει «κοντά ποδάρια». Σήμερα, οι κατηγορίες των εργαζομένων που ανέφερα και που υπηρετούν στους Νομούς Θεσπρωτίας και Ιωαννίνων βιώνουν την ίδια εξαπάτηση για δεύτερη φορά και μέσα σ’ ένα χρόνο περίπου.
      Η αρμόδια επιτροπή της Βουλής, προτείνει στην Κυβέρνηση την ένταξη των Νομών Θεσπρωτίας και Ιωαννίνων στις διατάξεις του σχετικού νόμου για τη χορήγηση στους υπαλλήλους του επιδόματος των 120 ευρώ. Οι Υπουργοί που παρίσταντο τότε στην επιτροπή, δεσμεύονται να το υλοποιήσουν με νομοθετικές πρωτοβουλίες. Το αποτέλεσμα όμως που προκύπτει είναι η συνεχής υπερκέραση των δύο αυτών νομών και η εξαπάτηση των εργαζομένων. 
      Πάντως τα οικονομικά και κοινωνικά χαρακτηριστικά των Νομών Ιωαννίνων και Θεσπρωτίας είναι τα ίδια με αυτά του Νομού Κιλκίς και προφανώς και με αυτά του Νομού Σερρών. 
      Εσείς οι ίδιοι, κύριοι της Κυβέρνησης, δεν καταγγέλλετε ακόμη το ΠΑ.ΣΟ.Κ. για τη θέση της Ηπείρου στον πίνακα των λιγότερο αναπτυγμένων περιφερειών της Ελλάδας; Πώς λοιπόν δικαιολογείτε αυτή σας την συμπεριφορά σ’ όλους τους τομείς, εν προκειμένω και στο θέμα για το οποίο συζητούμε, ύστερα από πέντε χρόνια εξουσίας; 
      Κύριοι της Κυβέρνησης, είστε προφανώς αδικαιολόγητοι, γιατί δεν μπορώ να φανταστώ ότι οι αποφάσεις της Κυβέρνησής σας εξαντλούνται στην ικανοποίηση πολιτικών ρουσφετιών και αναλόγως από ποιο νομό κατάγεται το οποιοδήποτε στέλεχος της Κυβέρνησής σας, πράττετε αναλόγως.
      Η εικόνα αυτή, την οποία παρουσιάζετε νομοθετώντας, δεν είναι καθόλου κολακευτική για την Κυβέρνηση της Νέας Δημοκρατίας. Φανερώνει παρακμιακά φαινόμενα και θίγει την ίδια την ποιότητα των θεσμών, αλλά και την ουσία της δημοκρατίας. Μ’ αυτές τις λογικές και μ’ αυτήν τη νομοθετική συμπεριφορά προφανώς δεν κυβερνάται σοβαρά η χώρα.
      Κύριε Υπουργέ, που παρίστασθε εκ μέρους της Κυβέρνησης, για να διασκεδάσετε πλήρως όλους αυτούς τους συνειρμούς, σας καλώ να δεχθείτε την τροπολογία- προσθήκη που κατέθεσα εμπροθέσμως και να εντάξετε στην κυβερνητική τροπολογία, πέρα από το Νομό Σερρών και τους Νομούς Θεσπρωτίας και Ιωαννίνων. Γιατί, κύριε Υπουργέ, πέρα από οτιδήποτε άλλο την εξέλιξη αυτή επιβάλλει η κοινή λογική. Αν δεν το κάνετε, προφανώς μας επιτρέπετε να πούμε ότι φτάνει πια η κοροϊδία και ότι σας έχουν πάρει χαμπάρι όλοι! 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του Λαϊκού Ορθόδοξου Συναγερμού κ. Αθανάσιος Πλεύρης.
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κύριε Πρόεδρε.
      Κύριε Υπουργέ, θα σταθώ σε αυτές τις βελτιωτικές ρυθμίσεις που έχουμε καταθέσει και αφορούν στα άρθρα του νομοσχεδίου, γιατί πιστεύουμε ότι έστω και αυτήν την ύστατη ώρα υπάρχει δυνατότητα να γίνουν αποδεκτές, προκειμένου πραγματικά να υπάρξει κάποια δυνατότητα διευκόλυνσης της θέσεως των δανειοληπτών. 
      Επισημαίνω, κύριε Υπουργέ, ότι πέρα από τις προτάσεις που έχουμε και κατά καιρούς σας έχουμε κάνει αναφορικώς και με τη διαχείριση όλων αυτών των θεμάτων, εμείς προσπαθήσαμε πάνω στο δικό σας νομοσχέδιο, με πραγματικά βελτιωτικές ρυθμίσεις, να βρούμε μία φόρμουλα ώστε να πετύχουμε αυτό που θέλω να πιστεύω πως όλοι το θέλουμε, και αυτό είναι η αντιμετώπιση του προβλήματος, το οποίο έχουν οι δανειολήπτες. 
      Αναφέρομαι αρχικά στο άρθρο 2. Κύριε Υπουργέ, επιμένουμε σ’ αυτό, ότι τα σπίτια δεν θα πρέπει να βγαίνουν σε πλειστηριασμό κάτω από την αντικειμενική τους αξία. Αυτή τη στιγμή με τη ρύθμισή σας δεν πετυχαίνετε τίποτα. 
      Ξεκινάμε βέβαια από την αντικειμενική αξία, ως πρώτη τιμή προσφοράς, αλλά τελικά, αν ο πλειστηριασμός κηρυχθεί άκαρπος, υπάρχει η δυνατότητα των ασφαλιστικών μέτρων και να ζητηθεί να βγει στον πλειστηριασμό το συγκεκριμένο σπίτι ή οποιοδήποτε σπίτι σε τιμή κάτω της αντικειμενικής αξίας. Οπότε, τελικά, δεν καταφέρνετε να πολεμήσετε αυτό το σύστημα που αποκαλείτε: «Τα κοράκια». Δεν υπάρχει αυτή η δυνατότητα.
      Πραγματικά αν δείτε, κύριε Υπουργέ, στην ελληνική αγορά, όπως είναι διαμορφωμένη, η εμπορική αξία σχεδόν πάντα, είναι τουλάχιστον ίση με την αντικειμενική αξία. 
      Συνεπώς, ήδη, το να έχουμε ως ασφαλιστική δικλίδα ότι δεν θα βγαίνει κάτω από την αντικειμενική αξία σημαίνει ότι αναγνωρίζουμε ότι θα βγει σίγουρα κάτω από την εμπορική του αξία και άρα πραγματικά δίνεται η δυνατότητα να εκπλειστηριασθεί το ακίνητο. Στην πραγματικότητα όμως, οι τράπεζες οι οποίες σε μεγάλο βαθμό -και είναι ένα γεγονός αυτό και υπάρχουν και καταγγελίες- συνεργάζονται με όλα αυτά τα συστήματα που εκπλειστηριάζουν τα σπίτια και δεν ξέρω τι άλλου είδους επαφές οικονομικές έχουν μετά, δεν θέλουν να έχουν αυτή την ασφαλιστική δικλίδα. Δεν μπορούμε να αφήσουμε μόνο στα δικαστήρια τον προσδιορισμό της χαμηλότερης τιμής. Και είναι πολύ συνετός ο Κώδικας Πολιτικής Δικονομίας όταν δίνει τη δυνατότητα διόρθωσης της τιμής. Διότι, προφανώς, πολλές φορές πάνε να βγουν κάποια σπίτια στις αντικειμενικές αξίες και είναι πολύ κατώτερες από την εμπορική τους, δεν μπορούμε όμως να τους αφήσουμε αυτή τη δυνατότητα, το να ρίχνουν δηλαδή την τιμή κάτω από την αντικειμενική. Προφανώς, η αντικειμενική αξία είναι η χαμηλότερη αξία που μπορεί να έχει ένα ακίνητο. Έστω κι αυτήν την ύστατη ώρα, δεχθείτε αυτήν την πρότασή μας. 
      Και χαιρόμαστε πραγματικά, που στο άρθρο 5 ακούσατε τις αντιρρήσεις που είχαμε στο θέμα, «ανυπαίτια» και προχωρήσατε στη διαγραφή του. Διότι, πράγματι, η νομολογία μέχρι στιγμής έκρινε σχεδόν όλες τις περιπτώσεις ανυπαίτιες. Και μάλιστα προχωρήσατε ακόμη περισσότερο. Γιατί εμείς σας λέγαμε: Ας μπει η περίπτωση του δόλου. Εσείς το αφαιρείτε τελείως. Και πάλι κάνατε μία βελτιωτική ρύθμιση για τις δεκαπέντε ημέρες που πάτε, «από την αρχή της πρώτης εκτέλεσης». Εμείς όμως επιμένουμε να πάμε μέχρι την προτεραία της τελευταίας πράξης εκτελέσεως, προκειμένου να συμπεριληφθούν κι όλες αυτές οι εκκρεμείς υποθέσεις. 
      Είπατε ότι με μία μεταβατική διάταξη θα καλύψετε αυτό το θέμα. Πρέπει όμως οπωσδήποτε να τηρήσετε αυτό το οποίο λέτε. Διότι, πραγματικά, πολλοί άνθρωποι μας τηλεφωνούν όλες αυτές τις μέρες που συζητείται το νομοσχέδιο και ρωτούν. Δεν είχαν προλάβει να κάνουν την ανακοπή του ν. 933, με αποτέλεσμα να κινδυνεύουν, ενώ έρχεται μία ευνοϊκή ρύθμιση, να εκπλειστηριαστούν τα ακίνητά τους.
      Επιπλέον, εμείς σας κάναμε και την πρόταση που αφορά στις τράπεζες, για την οποία δεν πήραμε μία συγκεκριμένη απάντηση. Αυτή τη στιγμή το καθεστώς είναι ότι όταν μπαίνει ο μισθός στη τράπεζα –και πολύ σωστά αυξάνεται το όριο μέχρι 1.000 ευρώ- είναι ακατάσχετος. Αν μείνει όμως αυτό το ποσό μέσα, έστω και για λίγο, αυτομάτως κατάσχεται, με αποτέλεσμα να υπάρχει ένα πρόβλημα. Θα μπορούσατε να δείτε με μεγαλύτερη προσοχή την πρόταση που σας έχουμε κάνει και να πείτε ότι μέχρι τρεις μισθούς…  Εδώ δεν αλλάζει το ακατάσχετο του μισθού. Μένει στα 1.000 ευρώ, όπως λέτε. Αλλά τι λέμε; Ότι το υπόλοιπο που μπορεί να υπάρχει μέσα στο λογαριασμό να καλύπτει το τριπλάσιο αυτού του ακατάσχετου μισθού. Δεν είναι δυνατόν να επιβάλλουμε σώνει και καλά σε κάποιον που παίρνει ένα μισθό να τρέχει να τα βγάλει αμέσως όλα από την  τράπεζα, για να μην υπάρχει κανένα υπόλοιπο μέσα και να μην μπορεί να γίνει κατάσχεση. Και θεωρούμε εύλογο αυτό το τριπλάσιο, διότι ερχόμαστε και λέμε ότι πράγματι, αν είναι ένα μεγαλύτερο υπόλοιπο, αυτομάτως θα πρέπει να καλύψει τις υποχρεώσεις που έχει. Αλλά μέχρι τις 3.000 ευρώ είναι ένα εύλογο ποσό που μπορεί να διατηρεί κάποιος μέσα σε ένα τραπεζικό ίδρυμα και να μην υπάρχει κατάσχεση. Θα ήθελα έστω και την τελευταία στιγμή, την ύστατη αυτή ώρα που συζητάμε το νομοσχέδιο, τις τρεις αυτές προτάσεις μας να τις δείτε με προσοχή. 
      Βέβαια, αυτό που εμείς επιθυμούμε, που βέβαια έχουμε αντιληφθεί ότι δεν πρόκειται να το δεχθείτε, είναι ότι ανεξαρτήτως ποσού δεν θα πρέπει η κύρια κατοικία να εκπλειστηριάζεται, παρά μόνο βέβαια στην περίπτωση που οικειοθελώς κάποιος έχει συναινέσει στην υποθήκη. Δώστε αυτή την προστασία στην πρώτη κατοικία. Δεν βλέπω την πολιτική σας βούληση για να οδηγηθείτε προς αυτήν την κατεύθυνση. Εμείς οφείλουμε να το επισημάνουμε. Θεωρούμε όμως ότι όλες οι άλλες προτάσεις που σας έχουμε κάνει είναι κοντά στο πνεύμα του νομοσχεδίου που φέρνετε και μπορείτε να τις δεχθείτε και ειδικά το θέμα, κύριε Υπουργέ, της αντικειμενικής αξίας. Είναι πάρα πολύ σημαντικό. Όσοι έχουν εμπειρία από δικαστήρια γνωρίζουν πόσο πολύ εύκολα η τελευταία διόρθωση του δικαστηρίου, ρίχνει την τιμή. Μην αφήνουμε στη δικαστική εξουσία αυτήν τη ρύθμιση. Να το καλύψουμε νομοθετικά.
      Επίσης, θα ήθελα να αναφερθώ και στο θέμα με τα 28.000.000.000 ευρώ, που ειπώθηκε, κύριε Υπουργέ.
      Εμείς αντιλαμβανόμαστε ότι έχει περιέλθει όλο αυτό το σύστημα σε μία κρίση, για την οποία βέβαια δεν ευθύνονται σε καμμία περίπτωση οι λαοί που καλούνται τώρα να πληρώσουν. Και καλούνται να πληρώσουν τους τραπεζίτες, που ουσιαστικά τόσο καιρό αυτοί δεν λυπόντουσαν καθόλου τους συγκεκριμένους λαούς, δεν ήταν καθόλου φειδωλοί ούτε στα επιτόκιά τους ούτε στα δάνειά τους. Αντιλαμβανόμαστε όμως την ομηρία στην οποία είχε περιέλθει όλο αυτό το σύστημα και δεν πρέπει να καταρρεύσει. 
      Όμως, όταν δίνετε ένα τέτοιο ποσό, πρέπει να έχουμε και κάποιο αντάλλαγμα. Σας είπε ο Πρόεδρος του Λαϊκού Ορθόδοξου Συναγερμού: Αύξηση μετοχικού κεφαλαίου και μπαίνει το κράτος. 
      Δεν το θέλετε αυτό; Κανένα πρόβλημα. Υπάρχουν και άλλες ρυθμίσεις. Ας πάρουμε τα επισφαλή δάνεια. Να τα διαχειριστούν οι κρατικές τράπεζες, αντί να δώσουμε αυτά τα ποσά που τα δίνουμε, υπό τη μορφή εγγυήσεως. Όμως, δεν απέχει πολύ, κύριε Υπουργέ. Είτε ρευστό δώσεις είτε εγγυηθείς, χρήματα θεωρούνται και αυτά.
      Πιστεύουμε, λοιπόν, ότι υπάρχουν δυνατότητες. Τουλάχιστον να διαπραγματευόσασταν κάποιους καλύτερους όρους για τους δανειολήπτες. Είναι μία κατεύθυνση, η οποία μας έχει οδηγήσει σε αδιέξοδο και πρέπει να την ακολουθήσουμε, αλλά η κάθε χώρα προσπαθεί να βρει τον κατάλληλο τρόπο, ώστε να ωφεληθεί όχι το τραπεζικό σύστημα και να υπάρξει χάρισμα, αλλά να ωφεληθούν οι ίδιοι οι λαοί, να ωφεληθούν οι ίδιες οι κοινωνίες. 
       Κλείνοντας, υπάρχει και η δυνατότητα το τραπεζικό σύστημα να αυτοκαθαρθεί. Όποια τράπεζα θέλει ας κάνει αύξηση μετοχικού κεφαλαίου. Υπάρχει κόσμος που θέλει να δώσει λεφτά. Υπάρχουν συγκεκριμένες τράπεζες που λένε ότι θέλουν να αγοράσουν. Αν, λοιπόν, η «Χ» ή η «Ψ» έχει πρόβλημα, πριν έλθει σε μας, να επιχειρήσει πρώτα μία αύξηση μετοχικού κεφαλαίου και αν δεν γίνει αυτή η αύξηση μετοχικού κεφαλαίου, τότε να ζητήσει τη βοήθεια του κράτους. 
      ΠΡΟΕΔΡΕΥΩΝ (Αναστάσιος Νεράντζης):  Ευχαριστούμε, κύριε Πλεύρη. 
      Ο Βουλευτής του ΠΑ.ΣΟ.Κ. κ. Τσιρώνης έχει το λόγο. 
      ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, το νομοσχέδιο που συζητάμε σήμερα για τρίτη συνεχή ημέρα, τους μόνους που δεν προστατεύει τελικά είναι τους δανειολήπτες. Τα μέτρα που λαμβάνονται, κύριε Υπουργέ, είναι «ασπιρίνες». Οι δανειολήπτες, οι χρεώστες των τραπεζών, των πιστωτικών ιδρυμάτων, έχουν χάσει τα σπίτια τους, έχουν χάσει τις επιχειρήσεις τους, έχουν χάσει δηλαδή το «κεφάλι» τους. 
      Συνεπώς, δεν είναι πονοκέφαλος για να περάσει με ασπιρίνη! Το «κεφάλι» τους έχουν χάσει. Πρέπει να πάρουμε δραστικά μέτρα, αν πραγματικά θέλουμε να προστατεύσουμε τους δανειολήπτες. 
      Πίστευα πραγματικά ότι μετά από δύο μέρες άγονης νομοθετικής εργασίας εδώ μέσα, σήμερα, την τρίτη μέρα, που συζητάμε επί των άρθρων, αλλά και επί των τροπολογιών –έχει κατατεθεί μια σειρά από τροπολογίες και από την κοινοβουλευτική ομάδα του ΠΑ.ΣΟ.Κ., αλλά και από τα άλλα Κόμματα της Αντιπολίτευσης που κινούνται σε θετική κατεύθυνση- επιτέλους θα νομοθετούσαμε, επιτέλους θα συμπληρώναμε αυτό το νομοσχέδιο με εύστοχα και δραστικά μέτρα, με τα οποία θα μπορούσαμε να φτιάξουμε ένα προστατευτικό «δίχτυ» ασφάλειας και προστασίας για τους δανειολήπτες, για τους χρεώστες των τραπεζών που έχουν χάσει τόσα πολλά τα τελευταία χρόνια. 
      Δεν θα έπαιρνα καθόλου το λόγο, αν πραγματικά δεν πίστευα ότι έχει αντικείμενο η ομιλία μου στο να μπορέσουμε να συμβάλουμε σ’ αυτήν την κατεύθυνση, να κάνουμε δηλαδή ένα νομοσχέδιο, το οποίο πραγματικά θα προστατεύσει τους Έλληνες πολίτες. Γιατί με αυτό το νομοσχέδιο των πέντε άρθρων, δεν επιλύονται τα προβλήματα των δανειοληπτών, δεν απαλλάσσονται οι πολίτες από την ασυδοσία των τραπεζών και από τις ασφυκτικές πιέσεις των εισπρακτικών εταιρειών. 
      Για να εξηγούμαι. Πρέπει, κύριε Υπουργέ,  να σταματήσουν οι τηλεφωνικές οχλήσεις στα σπίτια των Ελλήνων πολιτών που τους ζητάνε να πάρουν δάνεια, τους ζητάνε να τους χορηγήσουν πιστωτικές κάρτες και έχουν φθάσει υπέρογκα σήμερα τα χρέη στα ελληνικά νοικοκυριά. Από 60.000.000.000 ευρώ που ήταν τα χρέη των νοικοκυριών το 2004, τα φτάσατε στα 110.000.000.000 ευρώ! Ασύλληπτα ποσά, τεράστια ποσά! Αυτά τα νούμερα που σας λέω είναι πριν ξεσπάσει η οικονομική κρίση, στα τέλη Αυγούστου. Σήμερα, φανταστείτε, ότι θα φθάσουν σε πολύ υψηλότερα με αυτή την οικονομική κρίση, με αυτές τις πιέσεις που δέχονται όλοι.
      Ακόμα και ο ίδιος ο Διοικητής της Τράπεζας της Ελλάδος στην αρμόδια Επιτροπή Οικονομικών της Βουλής δήλωσε ότι υπάρχει παραπλανητική διαφήμιση από τις τράπεζες. Δεν θα πρέπει να σταματήσει αυτό; Δεν θα πρέπει να σταματήσουν οι παραπλανητικές διαφημίσεις που δίνουν με τόση ευκολία δάνεια, με τόση ευκολία τις πιστωτικές κάρτες και χρωστάνε όλοι και έχουμε φθάσει σε αυτά τα υψηλά χρέη και μετά χάνουν τα σπίτιά τους και χάνουν και τις επιχειρήσεις τους;
      Οι εισπρακτικές εταιρείες, από την άλλη μεριά, κάνουν ασφυκτικές οχλήσεις. Και έχουμε φέρει μία σειρά τροπολογίες για όλες αυτές τις ρυθμίσεις και για τις εισπρακτικές εταιρείες, που με τακτικές παραπλάνησης, ηθικής παρενόχλησης και ψυχολογικών πιέσεων επιδιώκουν την είσπραξη των οφειλών. Δεν είναι γνωστό αυτό;
      Δεν υπάρχουν ρυθμίσεις, κύριε Υπουργέ, για τα κυμαινόμενα επιτόκια. Σήμερα, έχω εδώ τις καταστάσεις. Λέει: Euribor τριών μηνών. Ήταν το 2003 3,72%. Έφτασε -και με την οικονομική κρίση που ξέσπασε- στα τέλη του Σεπτεμβρίου 5,27%. Σήμερα, όμως, με αυτήν την κρατική παρέμβαση, με αυτήν τη χρηματοδότηση των κρατών προς τους τραπεζικούς και χρηματοπιστωτικούς οργανισμούς, πέφτει. Στην Ελλάδα δεν πέφτει, δεν υπάρχει κανένα δάνειο, σήμερα, κανενός χρεώστη που έχει σπίτι, που έχει στεγαστικό δάνειο, που πέφτει το επιτόκιό του και η δόση του. Αντίθετα, έχουν ανέβει.
      Δεν κατάλαβε τίποτα ο Έλληνας Πρωθυπουργός που χθες, στο Λονδίνο συνάντησε τον Βρετανό Πρωθυπουργό, τον κ. Γκόρντον Μπράουν και είχαν συζήτηση επί μία ώρα, γι’ αυτήν την οικονομική κρίση,  να έλθει στην Ελλάδα να φέρει ουσιαστικά μέτρα; Ο κ. Αλογοσκούφης χθες το βράδυ κατέληξε σε συμφωνία με τις τράπεζες για το πώς θα τους μοιράσει 28.000.000.000 ευρώ. Και δεν ήλθε στη Βουλή, σήμερα, επίσημα να μας πει σε ποια συμφωνία κατέληξε ο κ. Αλογοσκούφης.
      Πότε θα έλθει, κ. Παπαθανασίου; Πότε θα μας ενημερώσει; Πότε θα ενημερώσει το Ελληνικό Κοινοβούλιο σε τι συμφωνία κατέληξε με τις τράπεζες; Χωρίς κανόνες, δηλαδή, θα δοθούν αυτά τα 28.000.000.000 ευρώ;
      Πριν από λίγο, ο Πρόεδρος του ΠΑ.ΣΟ.Κ., ο κ. Παπανδρέου εδώ στη Βουλή κατέθεσε συγκεκριμένη πρόταση, ότι πρέπει να υπάρχουν κανόνες, πρέπει να υπάρχει κρατική εποπτεία, πρέπει στα διοικητικά συμβούλια να μετέχουν άνθρωποι της πολιτείας, κρατικοί λειτουργοί, και όχι για κανένα άλλο λόγο -για να μπλοκάρουμε τη λειτουργία των τραπεζών- αλλά για να διευκολύνουμε, να μην υπάρχουν αυτές οι υπέρογκες αυξήσεις σε αμοιβές, κακοδιαχείριση, κ.ο.κ..
      Εσείς δεν αντιληφθήκατε τίποτα απ’ ό,τι γίνεται στην κοινωνία, τίποτα απ’ ό,τι γίνεται στην παγκόσμια αγορά και στην οικονομική κρίση; Δεν θα πέσουν οι δόσεις στα κυμαινόμενα επιτόκια των Ελλήνων που έχουν πάρει δάνεια στεγαστικά, που έχουν πάρει δάνεια επιχειρηματικά, καταναλωτικά ή οτιδήποτε άλλο; Σε αυτούς που έχουν πιστωτικές κάρτες; Για όνομα του Θεού, στην Ελλάδα του 2010 ζούμε!
      Τριάντα χιλιάδες στεγαστικά δάνεια σήμερα στη χώρα μας δεν μπορούν να εξυπηρετηθούν. Τετρακόσιες χιλιάδες είναι συνολικά τα δάνεια στη χώρα όπου χρωστάνε από μία έως τρεις δόσεις και εκατόν είκοσι χιλιάδες είναι τα δάνεια τα οποία δεν εξυπηρετούνται καθόλου σήμερα, εκ των οποίων τα τριάντα χιλιάδες είναι και στεγαστικά.
      Δε σας προβληματίζει αυτό; Έχουμε φθάσει στο μηδέν. Πίστευα ότι είχαμε φθάσει στον πάτο. Δυστυχώς, δεν υπάρχει πάτος. Είναι απύθμενη η πολιτική σας, δεν έχει καθόλου πάτο, κύριε Υπουργέ.
      Δικαίωμα πρόωρης εξόφλησης δανείων χωρίς επιβαρύνσεις. Σήμερα, κάποιος που είχε πάρει ένα δάνειο, πήρε ένα σπίτι, πήρε καταναλωτικό δάνειο και μπορεί να το εξοφλήσει. Οι επιβαρύνσεις, όμως, είναι τόσο υψηλές. Δε θα πρέπει να φέρουμε μία ρύθμιση; Τη φέρνουμε. Και έχουμε κάνει μία τροπολογία ακόμα, να υπάρχει ανώτατο όριο οφειλής μέχρι το διπλάσιο. Δε μπορεί, δηλαδή, κάποιος που παίρνει 100 ευρώ δάνειο, να πληρώσει στο τέλος χιλιάδες. Θα πληρώσει μέχρι το διπλάσιο. Να απαγορεύεται, δηλαδή, ο ανατοκισμός, αυτά τα πανωτόκια για τα οποία μας κατηγορούσατε και λέγατε τότε και στους Έλληνες αγρότες ότι θα φέρετε ρυθμίσεις.
      Πηγαίνετε τώρα όσοι είστε Βουλευτές της περιφέρειας να δείτε στις αγροτικές περιοχές πόσοι χρωστάνε και πόσοι έχουν ρυθμίσει τα δάνειά τους.
      Αυτή είναι σήμερα η κατάσταση, κύριε Υπουργέ. Και για την περιοχή μου, που έχει πληγεί φέτος από τον παγετό, δεν παίρνετε κανένα ουσιαστικό μέτρο. Έχει πληγεί η παραγωγή και στα εσπεριδοειδή και στην ελιά και οι αλιείς επίσης έχουν πληγεί και τους στέλνετε με τη διαδικασία των Π.Σ.Ε.Α. να πάρουν τα χρήματα, ίσως και κάποια και όχι για όλους ,όχι για το σύνολο της παραγωγής, μετά από τρία-τέσσερα χρόνια.
Και σας έχουμε κάνει συγκεκριμένες προτάσεις. Δίνετε 28.000.000.000 ευρώ στις τράπεζες και δεν δίνετε μόλις λίγα ψίχουλα για την επιβίωση αυτών των ανθρώπων της υπαίθρου, δηλαδή των αγροτών. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, μόνο μισό λεπτό θα χρειαστώ. 
     Κλείνοντας, εγώ θα πω το εξής: Αυτή η ρύθμιση, κύριε Παπαθανασίου, δεν έγινε για τους τραπεζίτες και τις τράπεζες. Έγινε για να υπάρξει η αναγκαία ρευστότητα στην αγορά προς όφελος κατ’ αρχάς της κοινωνίας, της οικονομικής σταθερότητας, να μη διαταραχθεί η κοινωνική συνοχή της χώρας, προς όφελος των μικρομεσαίων επιχειρήσεων, της οικονομικής και επαγγελματικής δραστηριότητας και βέβαια της στέγασης των Ελλήνων πολιτών με τα στεγαστικά τους δάνεια. Γι’ αυτό έγινε. 
     Εσείς όμως έχετε άλλη αντίληψη και δυστυχώς δεν ξέρουμε τι αποφασίσατε χθες το βράδυ με τους τραπεζίτες. Να έρθετε να μας το πείτε. Δεχθείτε τις τροπολογίες που έχουμε καταθέσει για να φτιάξουμε ένα νομοσχέδιο σοβαρό. Διαφορετικά είναι ένα νομοσχέδιο «δώρον-άδωρον» και βρίσκεται στον αέρα. Είναι «ένα βήμα μετέωρο στο κενό». 
     Σας ευχαριστώ πολύ, κύριε Πρόεδρε, για την ανοχή σας. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε συνάδελφε.
     Η Βουλευτής του ΠΑ.ΣΟ.Κ. κ. Εύα Καϊλή έχει το λόγο. 
     ΕΥΑ ΚΑΪΛΗ: Ευχαριστώ, κύριε Πρόεδρε.
     Κυρίες και κύριοι συνάδελφοι, σύμφωνα ακόμα και με τα διεθνή Μέσα Μαζικής Ενημέρωσης, η Κυβέρνηση της Ελλάδας, εν μέσω της διεθνούς κρίσης για την οποία συζητάμε –και σωστά συζητάμε- βρίσκεται αλλού, στα σκάνδαλα και στη διάσωση των προσχημάτων. Είμαστε «εκτός τόπου και χρόνου» σε ένα «παράλληλο σύμπαν», στο οποίο οι πολιτικές σας λέτε και νομίζετε ότι αποδίδουν, ενώ θεωρείτε ότι με τα μέτρα που προτείνουμε εμείς η οικονομία θα καταστραφεί. 
     Στον πραγματικό κόσμο, όμως, το σχέδιο του προϋπολογισμού και μόνο που καταθέσατε, είναι ομολογία αποτυχίας. Στον πραγματικό κόσμο όλοι έχουμε φίλους, οι οποίοι μένουν χωρίς δουλειά, χάρη σ’ αυτές ακριβώς τις πολιτικές. Έχουμε φίλους που δούλευαν στη «SIEMENS», στο εργοστάσιο «ΛΑΝΑΡΑ», στη «ΒΙΑΜΥΛ» και τώρα που μιλάμε βρίσκονται έξω από τις δουλειές τους και  αυτοί περιμένουν να δουν, πότε θα αποφασίσετε να ρίξετε μια ματιά εκεί έξω, για να δείτε τι επιτέλους συμβαίνει.
     Είναι αξιοπρεπείς άνθρωποι όλοι αυτοί, οι οποίοι το μόνο που ζητάνε είναι μία δουλειά. Και στο κάτω-κάτω, έχουν φθάσει στο σημείο να ζητάνε μία οποιαδήποτε δουλειά. «Δουλειά να είναι και ό,τι να΄ ναι». 
     Και ενώ εμείς εδώ συζητάμε για τα χρήματα και πώς θα δοθούν και πώς θα αναδιανεμηθούν, ξεχνάμε ότι μιλάμε για χρήματα που δεν είναι δικά σας, είναι του κόσμου. Υπάρχει, προφανώς, εδώ, μία παρεξήγηση, ένα μπέρδεμα ότι διαχειριζόμαστε χρήματα δικά μας. Δεν είναι δικά μας. Είμαστε υπηρέτες του κόσμου και εσείς δεν είστε τίποτε άλλο, παρά μόνο απλοί διαχειριστές -γιατί πολιτική και πολιτικός σχεδιασμός δεν υπάρχει- και μάλιστα ιδιαίτερα αποτυχημένοι. Ενώ μιλάμε, λοιπόν, για ευρώ και για χρήματα, μάλλον ξεχνάμε ότι μιλάμε για «ανθρώπους». 
     Όπως ανέφερε ο Πρόεδρος του ΠΑ.ΣΟ.Κ., ο Κρούγκμαν πήρε Νόμπελ γιατί μίλησε για την ανάγκη επαναπροσδιορισμού του νεοφιλελεύθερου μοντέλου λειτουργίας της οικονομίας, πράγμα που σημαίνει ότι υπάρχει ανάγκη σοβαρότητας, υπευθυνότητας, σχεδιασμού και όχι ευκαιριακά μέτρα εντυπωσιασμού. Υπάρχει ανάγκη ενός κράτους που απαξιώνεται βέβαια ιδεολογικά -όσο λιγότερο κράτος, τόσο καλύτερα- τώρα υπάρχει ανάγκη -το παραδέχονται όλοι, ας το παραδεχτείτε και σεις- ενός κράτους που καλείται να «σώσει» την οικονομία. 
     Κρίσιμο βέβαια είναι σ’ αυτήν την προσπάθεια να μην έχουμε παράπλευρες απώλειες, στη δημιουργία μιας νέας οικονομικής τάξης, που επικαλείται ο κ. Σαρκοζί και το θέτει ως στόχο, εν όψει της Παγκόσμιας Διάσκεψης με αφορμή την κρίση που διερχόμαστε, δηλαδή να μην αποτελέσουν οι πολίτες τα θύματα αυτής της ιστορίας. Μισθωτοί, συνταξιούχοι, μικρομεσαίες επιχειρήσεις, νέοι άνθρωποι γίνονται θύματα της πολιτικής σας, με αυξημένη φορολογία, με ακρίβεια και με ανασφάλεια. Αυτές οι λέξεις υπάρχουν, ξέρετε, όχι για αντιπολιτευτικούς λόγους. Δεν είναι λέξεις για να τις λέμε. Είναι μία πραγματικότητα που κάποιοι άνθρωποι τη βιώνουν. 
     Αυτά δεν συμβαίνουν σε κάποιο μακρινό «προβληματικό σύμπαν» που θέλουμε εμείς να το παρουσιάσουμε, ούτε είναι καταστροφολογία. Αυτά δεν είναι «ταινία», δεν είναι «κινηματογράφος». Είναι μία πραγματικότητα και δεν είστε θεατές. Είστε συνυπεύθυνοι και τα όσα προβλήματα αναφέρουμε είναι αποτέλεσμα της αναισθησίας που έχει αυτή η Κυβέρνηση, της απόλυτης αναισθησίας, η οποία είναι απογοητευτική και απελπιστική για όλους εμάς που βγαίνουμε έξω και πρέπει να δώσουμε απαντήσεις στον κόσμο, που περιμένει από μας να του πούμε κάτι, ώστε να έχει τουλάχιστον να ελπίζει. 
     Αντί να δείτε πού φθάσαμε, στα αδιέξοδα που έχετε δημιουργήσει, κόβετε ακόμη και τις δημόσιες επενδύσεις. Κατά 1.000.000.000 ευρώ κόβονται οι δημόσιες επενδύσεις.
      Καταργείτε το αφορολόγητο των 10.000 ευρώ. Δίνετε «λευκές» επιταγές στις τράπεζες χωρίς όρους, χωρίς υποχρεώσεις και χωρίς να μπορεί να καταλάβει κανείς πού «το είδατε αυτό το έργο πάλι». Δηλαδή, λες και δεν καταλαβαίνετε ότι είστε Κυβέρνηση! Μπορείτε να ζητήσετε να μπουν όροι. Μπορείτε να ζητήσετε να δοθούν ευνοϊκά μέτρα σε μικρομεσαίες επιχειρήσεις από τις τράπεζες. 
      Όσο προλαβαίνετε, μέχρι η αγανάκτηση του κόσμου –που θα φανεί στις εκλογές και θα σας εκπλήξει- να σας δώσει την απάντηση, μέχρι τότε προσπαθήστε να κυβερνήσετε. Αυτή η «ασφυξία», ξέρετε, που προκαλείτε, θα μας συμπαρασύρει όλους. Και εμάς και εσάς!
      Σαν να έχει παραλύσει αυτή η Κυβέρνηση, σαν να κινείται μηχανικά, δεν βλέπει ούτε καν τι γίνεται εκτός συνόρων. Ο Μπαρόζο εκτιμά πως δεν έχουμε φθάσει στην έξοδο του «τούνελ». «Το βλέπουμε το φως, αλλά δεν έχουμε φθάσει στην έξοδο». Οι διεθνείς επενδυτές προτρέπουν τις τράπεζες σε νέες επιθετικές μειώσεις των επιτοκίων, αλλά στην Ελλάδα οι προτεραιότητές μας είναι άλλες! Στις τράπεζες δίνονται 28.000.000.000 ευρώ, χωρίς μέτρα στήριξης των δανειοληπτών. Καθυστερημένα, ανεπαρκή και προσχηματικά μέτρα!
      Και αυτή η κρίση εμπιστοσύνης που συντηρείται, θα προκαλέσει και ντόμινο επιπτώσεων που δεν έχουμε δει ακόμα. Θα έρχεται ανά κύματα. 
      Πιο συγκεκριμένα, εγγυάστε ως 100.000 ευρώ τις καταθέσεις, αλλά χωρίς θεσμικά και χωρίς νομοθετικά χαρακτηριστικά. Δηλαδή, μιλάμε για μία εικονική οικονομία. Διακόσιες χιλιάδες νοικοκυριά για να αποπληρώσουν τα δάνειά τους δίνουν το μισό, το 50%, του εισοδήματός τους και χάνουν τα σπίτια τους από τον ανατοκισμό και τις αθέμιτες και καταχρηστικές πρακτικές των τραπεζών. Και εδώ εμείς σας φέρνουμε έτοιμες τροπολογίες, γιατί δεν υπάρχουν αδιέξοδα, όπως τα θέτετε. Υπάρχουν λύσεις, υπάρχουν απαντήσεις, αρκεί να θέλει κάποιος να τις βρεί. 
      Ο εισηγητής μας κ. Κουσελάς τα ανέλυσε διεξοδικά, οπότε δεν υπάρχει νόημα να τα επαναλάβω, αρκεί να υπογραμμίσω δύο, τρία πράγματα που θεωρώ σημαντικά. Αλλάζετε το όριο για τις κατασχέσεις στα 20.000 ευρώ. Ωστόσο, δίνετε μία προθεσμία μόλις δεκαπέντε ημερών. Μέχρι να αντιληφθεί ο οφειλέτης ότι θα του κατάσχουν το σπίτι, έχει χάσει την προθεσμία. Για ποιο λόγο; Εμείς εισηγούμαστε ένα περιθώριο πέντε ημερών πριν τον πλειστηριασμό. Γιατί να μη γίνει αποδεκτό; Τι σας «χαλάει»; Τι θα «χαλάσει» στην οικονομία και στον όποιο σχεδιασμό πιστεύετε ότι μπορεί να υπάρχει; Είναι απελπιστικό, γιατί αυτά τα πράγματα είναι αυτονόητα.
      Θα ήθελα να κάνω ακόμα μία συμπλήρωση που τη θεωρώ κρίσιμη. Οι παρεμβάσεις του νομοσχεδίου θα έπρεπε να υποστηρίζουν όχι μόνο όσους δυσκολεύονται να πληρώσουν τη δόση, αλλά και όσους ξεπέρασαν τα όρια και βρίσκονται σε κατάσταση πριν από τον πλειστηριασμό. Είναι σημαντικό να μειωθούν έστω τα έξοδα κατάσχεσης και πλειστηριασμού, ακόμα και της αναβολής του. Προφανώς, για να φθάσει κάποιος να του κατάσχουν το σπίτι ή έχει βρεθεί στον πλειστηριασμό, δεν έχει χρήματα να πληρώσει για να το αναβάλει. Τα 2.000 ευρώ περίπου που χρειάζονται κατά μέσο όρο, είναι ένα ποσό που δεν μπορεί να ξοδέψει και να διαθέσει.
      (Στο σημείο αυτό κτυπάει το προειδοποιητικά το κουδούνι λήξεως του χρόνου ομιλίας της κυρίας Βουλευτού)
      Σε σχέση με το ύψος των οφειλών και τα πανωτόκια, το ΠΑ.ΣΟ.Κ. επιμένει ότι δεν πρέπει να μπορούν να υπερβούν το διπλάσιο του δανείου που έχουν λάβει. Εδώ, λίγες φορές είδαμε να ξεκινάει κάποιος μ’ ένα μικρό ποσό και σε λίγα χρόνια να υπερπολλαπλασιάζεται και να μην μπορεί να το αποπληρώσει ποτέ; Επιτέλους, κάντε μία ρύθμιση που θα βάζει τέρμα στον ανατοκισμό και την ασύδοτη κατάσταση των πανωτοκίων.
      Και τέλος, είναι ανάγκη να επιβληθούν απαγορεύσεις και κυρώσεις για τις εισπρακτικές εταιρείες των τραπεζών, καθώς υπάρχουν περιπτώσεις που έχει ξεφύγει η κατάσταση. Τα ανέφερε και ο προηγούμενος ομιλητής. Έχει ξεφύγει η κατάσταση πέρα από τη νομιμότητα, με τακτικές παραπλάνησης, παρενόχλησης, ψυχολογικών πιέσεων προς όλους τους δανειολήπτες, με σκοπό την είσπραξη των οφειλών.
      Στο χέρι σας είναι να βάλετε τέλος σ’ αυτήν την ασυδοσία και να προσπαθήσετε να κυβερνήσετε, όσο προλαβαίνετε. Αφήστε και ένα έργο πίσω σας! Εδώ έχουμε αφήσει το χάος!
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Δεν υπάρχει δίλημμα πλέον «ή Καραμανλής ή χάος»! Εδώ μιλάμε για μία εξίσωση: Καραμανλής ίσον χάος! Δεν βλέπουμε τίποτα διαφορετικό! 
      Και ξέρετε, για τις ίδιες τις τράπεζες –και τελειώνω, κύριε Πρόεδρε- θα υπήρχαν οφέλη, αν διατηρούνταν μία υγιής σχέση με τους δανειολήπτες. 
      Είναι καιρός να αντιμετωπίσουμε με σοβαρότητα τέτοια κρίσιμα ζητήματα και χωρίς κινήσεις ψηφοθηρικές ή εντυπωσιασμού, αλλά με απλές προτάσεις που όμως θα μπορούν να αντιμετωπίζουν αυτά τα καθημερινά προβλήματα των πολιτών, που μπορεί για σας να φαίνονται πολύ μακρινά, αλλά βρίσκονται σ’ αυτόν τον κόσμο που είναι πολύ πραγματικός.
      Σας ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Καϊλή.
      Ο Βουλευτής της Νέας Δημοκρατίας στο Νομό Λευκάδας κ. Θεόδωρος Σολδάτος έχει το λόγο.
      Ορίστε, κύριε Σολδάτε, έχετε το λόγο.
      ΘΕΟΔΩΡΟΣ ΣΟΛΔΑΤΟΣ: Κύριε Πρόεδρε, θα ήθελα κατ’ αρχάς να καταθέσω τη συμπάθειά μου στην αναφορά του καλού συναδέλφου του ΠΑ.ΣΟ.Κ. κ. Παντούλα, η οποία σχετίστηκε με το γεγονός της δυνατότητας που υπάρχει ο Νομός Κιλκίς, ο Νομός Ιωαννίνων και ο Νομός Θεσπρωτίας να μπουν σε μία διαφορετική διαδικασία απ’ αυτήν η οποία σήμερα συνίσταται. 
      Παρ’ όλα αυτά, θα ήθελα να πω ότι ο καλός συνάδελφος αδικεί τον Πρωθυπουργό όταν ισχυρίζεται ότι δεν υπήρξε ενδιαφέρον εκ μέρους της Κυβερνήσεως και εκ μέρους του ιδίου προσωπικά, αναφορικά με την ευρύτερη περιοχή της Ηπείρου. Και το λέω αυτό ως Βουλευτής που εκλέγεται σε Νομό της ευρύτερης περιοχής -το Νομό Λευκάδας- αλλά και ως πολίτης ο οποίος έζησε και δραστηριοποιήθηκε επαγγελματικά στην Ήπειρο και ειδικώς στα Γιάννενα, για πολλές δεκαετίες. 
      Με την ευκαιρία, θέλω να του πω ότι είναι αυτή η Κυβέρνηση και αυτός ο Πρωθυπουργός που ακριβώς ανταποκρινόμενος στις δεσμεύσεις του, πρωταγωνίστησε και σχεδίασε το να ιδρυθούν τρεις εκ των έξι μεγάλων οδικών συνδέσεων ανά την Ελλάδα, των γνωστών αξόνων της ανάπτυξης στην περιοχή της Ηπείρου. Και βεβαίως, μιλάω για την Εγνατία, την Ιονία Οδό, αλλά και τον Ε- 65. 
      Και όλοι γνωρίζουμε ότι οδικοί άξονες, επικοινωνία και συγκοινωνιακή σύνδεση σημαίνει για τις περιοχές μας, κυρίως, ανάπτυξη. 
      Θέλω να του πω ότι τα νέα πανεπιστημιακά τμήματα που ιδρύονται κοντά στα άλλα στο Νομό Ιωαννίνων, είναι ασφαλώς κυρίαρχες καταθέσεις αναπτυξιακής προοπτικής, όπως επίσης και το γεγονός ότι αμέσως όταν ανέλαβε την εξουσία η Νέα Δημοκρατία το 2004, προχώρησε στην ένταξη του Νομού Ιωαννίνων στην κατηγορία των αυξημένων ποσοστών επιδοτήσεων στον επενδυτικό νόμο. 
      Κύριε Υπουργέ, η πολύ συνοπτική παρέμβασή μου συνίσταται -όπως άλλωστε είχα την ευκαιρία και χθες να αναφερθώ- στο άρθρο 5 του νομοσχεδίου. Το άρθρο 5, μαζί με το νομοσχέδιο αναμφίβολα παρέχουν μία «ασπίδα προστασίας» κυρίως στους χαμηλοσυνταξιούχους και τους μισθωτούς. 
      Στο άρθρο 5, λοιπόν, δίνεται η δυνατότητα να προστατευθεί ο πολίτης ο οποίος έχει δανειοδοτηθεί μέσω πιστωτικής κάρτας ή μέσω καταναλωτικού δανείου για ποσά μέχρι 20.000 ευρώ και το 20.000 ευρώ ισχύει τόσο για την οφειλή, όσο και για το κεφάλαιο έναντι του οποίου ενδεχομένως είναι υπόλογος. 
      Το «πάνω από 20.000 ευρώ» δημιουργεί, κατά την άποψή μου, ένα ζήτημα και εξηγούμαι. Δίνουμε τη δυνατότητα σε κάποιον δανειολήπτη να φθάσει το ποσό των 20.000 ευρώ και μέχρι τότε να μην του καταγγέλλεται η σύμβαση και βεβαίως να προασπίζεται το δικαίωμά του, αυτό της ιδιοκτησίας, στην μοναδική του κατοικία. 
      Παρ’ όλα αυτά, για κάποιον που έχει δανειστεί κεφάλαιο μεγαλύτερο των 20.000 ευρώ, δίνεται η δυνατότητα στην τράπεζα να καταγγείλει τη σύμβαση γι’ αυτό το ποσό, ακόμα και αν οι οφειλές είναι πολύ λιγότερες από τις 20.000 ευρώ. 
      Και επιτρέψτε μου να σας πω, κοντά σ’ αυτήν την αναφορά, ότι κατά την άποψή μου δημιουργείται και μια στρέβλωση στις συνθήκες της αγοράς, όπως αυτές έχουν σήμερα διαμορφωθεί. 
      Ας δούμε τι ισχύει σήμερα. Σήμερα, ένας δανειολήπτης με ένα-δύο καταναλωτικά δάνεια, μικροποσά από πιστωτικές κάρτες, καλείται πολλές φορές από πιστωτικούς οργανισμούς να τα μαζέψει όλα σε ένα δάνειο και να τα εξοφλήσει συνολικά με ένα χαμηλό επιτόκιο μονοψήφιου αριθμού, αντί διψηφίου. 
      Είμαι βέβαιος ότι αν το ζήτημα μείνει όπως είναι, με πηχυαίους τίτλους την άλλη μέρα θα βγουν οι εφημερίδες και θα πουν «δανειολήπτες, μην πηγαίνετε στις τράπεζες να κάνετε τα πολλά σας δάνεια ένα, γιατί όταν ξεπεραστεί το ποσό των 20.000 ευρώ, εφόσον χρωστάτε, είστε υπόλογοι απέναντι στο ενδεχόμενο να χάσετε το σπίτι σας». 
      Σας ευχαριστώ πάρα πολύ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και για την οικονομία του χρόνου. 
      Ο συνάδελφός μας κ. Θεοχάρης Τσιόκας είναι απών και διαγράφεται. 
      Το λόγο έχει ο συνάδελφός μας Βουλευτής του ΠΑ.ΣΟ.Κ. στη Θεσσαλονίκη κ. Ιωάννης Μαγκριώτης. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Να συμφωνήσετε μ’ αυτά που είπε ο Λευκαδίτης. Ήταν λιτός, αλλά σωστός. 
      ΙΩΑΝΝΗΣ ΜΑΓΚΡΙΩΤΗΣ: Απολύτως! Μόνο που…
      ΠΡΟΕΔΡΕΥΩΝ (Αναστάσιος Νεράντζης): Το έχετε οι Λευκαδίτες, κύριε Πρόεδρε. Είστε λιτοί, αλλά σωστοί. 
      ΙΩΑΝΝΗΣ ΜΑΓΚΡΙΩΤΗΣ: Μόνο που οι τρεις οδικοί άξονες στους οποίους αναφέρθηκε -πλην της Εγνατίας Οδού που είναι δημόσιο έργο και που κατασκευάζεται με υποδιπλάσιους ρυθμούς στα χρόνια της Νέας Δημοκρατίας απ’ ό,τι τα προηγούμενα- είναι ιδιωτικά έργα, τα οποία θα πληρώσουμε πανάκριβα, εάν κάποτε γίνουν τοπικές και περιφερειακές κοινωνίες. Και ήδη, όπως γνωρίζετε, υπάρχει προβληματισμός στο κατά πόσο, με τον τρόπο που κατασκευάζονται τα έργα αυτά θα είναι χρήσιμα για την τοπική και περιφερειακή ανάπτυξη ή θα είναι χρήσιμα μόνο για τις μεγάλες επιχειρήσεις που θέλουν να διακινούν τα δικά τους προϊόντα στην ελληνική περιφέρεια, επιχειρήσεις που δεν έχουν καμμιά σχέση με την περιφέρεια.
	Κάποια άλλη στιγμή, αγαπητέ συνάδελφε, θα τα κουβεντιάσουμε αυτά, γιατί όπως κατασκευάζονται πάνε να φτιάξουν θηλιά στην ανάπτυξη της περιφέρειας. 
	Κύριε Πρόεδρε, χθες, για να μη διακόψω τη ροή της συζήτησης και επειδή δεν υπήρχε ο χρόνος, δεν πήρα το λόγο εγώ, όπως ο συνάδελφος κ. Βρεττός. Βέβαια, δημοσιοποίησα μία δήλωση στην αναφορά που έκανε ο κ. Ρουσόπουλος και στο Υπουργείο Μακεδονίας Θράκης, την εποχή που ήμουν εγώ Υπουργός Μακεδονίας-Θράκης. 
	Καταθέτω και αυτή τη δήλωση για τα Πρακτικά της Βουλής και θέλω να σας πω ότι το Υπουργείο Μακεδονίας Θράκης είναι το καθ’ ύλην αρμόδιο Υπουργείο που φροντίζει την πολιτιστική κληρονομιά, όλο αυτό το απόθεμα του Αγίου Όρους. 
(Στο σημείο αυτό ο Βουλευτής κ. Ιωάννης Μαγκριώτης  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Ο αείμνηστος Κωνσταντίνος Καραμανλής το 1980, πριν φύγει από την προεδρία της  Δημοκρατίας, δημιούργησε το ΚΕ.Δ.Α.K.. Αυτά, για να μαθαίνει.  Τότε, βέβαια, δεν ήταν στη Νέα Δημοκρατία ο κ. Ρουσόπουλος και ίσως δεν τα παρακολουθούσε και δεν τα ξέρει. 
	Αυτό, λοιπόν, το Κ.Ε.Δ.Α.K. και το Υπουργείο Μακεδονίας-Θράκης, ειδικά τη δεκαετία του ’80, με την αποφασιστική υποστήριξη του Ανδρέα Παπανδρέου και του ΠΑ.ΣΟ.Κ. αμέσως μετά το 1981 άρχισε την προσπάθεια διάσωσης του Αγίου Όρους. Γιατί για πολλούς αιώνες δεν υπήρξε καμμιά παρέμβαση για τη σωτηρία του Αγίου Όρους, την υποστήλωση, την αναστήλωση και την ανακαίνισή του. 
      Και βεβαίως, στη συνέχεια το ενέταξε στο Β΄ Κοινοτικό Πλαίσιο Στήριξης, παρ’ ότι υπήρχαν πολλές αντιδράσεις από την Ευρωπαϊκή Ένωση. Κατοχύρωσε το καθεστώς του Αγίου Όρους, αυτό το μοναδικό καθεστώς στην Ευρωπαϊκή Ένωση τα επόμενα χρόνια. Και έτσι και σήμερα αυτό το απόθεμα της πολιτιστικής μας κληρονομιάς, του περιβάλλοντος και της Ορθοδοξίας μπορεί να αισιοδοξεί για το μέλλον. 
	Όμως, δεν βλέπω να έχει την ανάλογη συνέχεια στα δικά σας χρόνια. Ο κ. Ρουσόπουλος θα μπορούσε να είχε απευθυνθεί στους Υπουργούς Μακεδονίας-Θράκης που διαδέχθηκαν τους αντίστοιχους των κυβερνήσεων του ΠΑ.ΣΟ.Κ. και να τους ρωτήσει αν πολιτεύονται με τον ίδιο τρόπο, αν πράγματι υποστηρίζουν και αυτοί το Άγιο Όρος. Πάντως, κάθε φορά που το επισκέπτονταν ο ίδιος, ο Πρωθυπουργός, όπως και όλα τα κορυφαία στελέχη της Κυβέρνησης, οι περιφερειακοί κρατικοί λειτουργοί εξάγγελλαν συνεχώς νέα κονδύλια για το Άγιο Όρος. 
      Αυτή είναι η αλήθεια και η πραγματικότητα και όσο και αν έχει δίκιο, προσπαθώντας να υπερασπιστεί τον εαυτό του, λέγοντας ότι κάποιοι τον έχουν στοχοποιήσει, δεν μπορεί να στοχοποιεί άλλους και μάλιστα με αυτόν τον τρόπο που το έκανε στη χθεσινή του ομιλία. Υπάρχει, βεβαίως, στα Πρακτικά η ομιλία του, παίζοντας με τους αριθμούς, τις ημερομηνίες και τα νούμερα. 
	Όμως, δεν μας είπε: Διαφωνεί με την πολιτική που άσκησε το ΠΑ.ΣΟ.Κ. για την αναστήλωση και ανακαίνιση του Αγίου Όρους ή συμφωνεί; Αυτό είναι το ζητούμενο και το ερώτημα στο οποίο πρέπει να απαντήσει. Και ασφαλώς, μετά και πώς διαχειρίστηκε τους πόρους, εθνικούς και κοινοτικούς. «Έχυσε το δηλητήριό του», στοχοποίησε πρόσωπα και πολιτικούς του αντιπάλους και έφυγε, νομίζοντας ότι έτσι θα συμψηφίσει τα ατοπήματα και τα ανομήματα των στελεχών της Κυβέρνησης και του ιδίου. 
      Αυτή είναι η απάντησή μου προς τον κ. Ρουσόπουλο. Για να καταλάβει ότι οι αξίες με τις οποίες πρέπει να ζει πάνω απ’ όλα είναι η αλήθεια και η ειλικρίνεια. Και στη χθεσινή του ομιλία δεν υπήρχε το στοιχείο της αλήθειας και της ειλικρίνειας. Μπορώ να κατανοήσω την πίκρα του, αλλά δεν ήταν ειλικρινής στις τοποθετήσεις και τις παρεμβάσεις του. 
	Αγαπητέ κύριε Πρόεδρε, συζητούμε ένα ερώτημα για το οποίο το ΠΑ.ΣΟ.Κ. εδώ και χρόνια προειδοποιεί ότι έρχεται «καταιγίδα». «Καταιγίδα» για την οικονομία, «καταιγίδα» για τα νοικοκυριά. Και αυτήν την «καταιγίδα» τη δημιούργησε η πολιτική της Νέας Δημοκρατίας. Γιατί η Νέα Δημοκρατία, έχοντας το πλεονέκτημα των χαμηλών επιτοκίων από την ένταξή μας στην Ο.Ν.Ε., το μεγάλο στρατηγικό επίτευγμα της τελευταίας κυβέρνησης του ΠΑ.ΣΟ.Κ., αντί να το αξιοποιήσει για την ανάπτυξη της χώρας το χρησιμοποίησε ως παγίδα για τα νοικοκυριά, για να τροφοδοτήσει την κερδοσκοπία των Τραπεζών. 
	Έτσι, προανήγγειλε ενάμιση χρόνο πριν από τη θεσμοθέτηση στη Βουλή την επιβολή του Φόρου Προστιθέμενης Αξίας στην οικοδομή, ενώ ξέρετε από το Σύνταγμα και τον Κανονισμό της Βουλής ότι τα φορολογικά νομοσχέδια ισχύουν από την ημέρα που κατατίθενται στη Βουλή και όχι από την ημέρα που δημοσιεύονται στην Εφημερίδα της Κυβερνήσεως, όπως όλα τα νομοσχέδια, για να μην υπάρξει κερδοσκοπία. Εδώ υπήρξε ακόρεστη κερδοσκοπία για ενάμιση χρόνο. 
      Και δεν έφθανε μόνο αυτό. Ανακοίνωσε και μια τριετή κλιμακωτή αύξηση των αντικειμενικών κριτηρίων και έστειλε το μήνυμα και βίαια τον κόσμο στο γκισέ των Τραπεζών, για να προλάβουν δάνεια, στεγαστικά και καταναλωτικά, βέβαια, για να κρατήσουν ένα μέσο επίπεδο ευημερίας που είχαν κατακτήσει τα τελευταία χρόνια, γιατί έρχεται η μεγάλη αύξηση στη στέγη από την επιβολή αυτών των μέτρων. 
     	Θυμάστε τις εικόνες της ντροπής στις πολεοδομίες του Δεκέμβρη του 2006. Αυτή είναι η εικόνα και η πραγματικότητα της πολιτικής σας. Εσείς, λοιπόν, δημιουργήσατε το πρόβλημα και όταν εμείς προτείναμε νομοθετικά να λυθεί το 2006, μας καταγγείλατε για λαϊκισμό. Και φέρνετε τώρα ένα νομοθέτημα το οποίο έχει τον «πυρήνα» της δικής μας πρότασης, αυτήν που χαρακτηρίσατε πριν δύο χρόνια «λαϊκίστικη» αλλά με το άρθρο 5 όμως αναιρεί κάθε θετική προσέγγιση, ιδιαίτερα στα άρθρα 1 και 4. Γι’ αυτό προτάθηκε η δέσμη των επτά συγκεκριμένων τροπολογιών από την πλευρά του ΠΑ.ΣΟ.Κ., για να διασώσετε και σεις τα προσχήματα, όσον αφορά τα συνθήματα και την προπαγάνδα για την προστασία των καταναλωτών. Δεν τα κάνατε όμως δεκτά, γιατί παραμένετε σταθεροί στην υποστήριξη των κοινωνικών εκείνων ομάδων στο πλευρό των οποίων πολιτεύεστε και τα συμφέροντα των οποίων πρωτίστως εκφράζετε, των ισχυρών τραπεζιτών. Αυτή είναι η αλήθεια και η πραγματικότητα και το γνωρίζετε πάρα πολύ καλά. Διαβάζουμε και στον Τύπο για το πώς σας διαπραγματεύονται για την εφαρμογή του προγράμματος ενίσχυσης της διατραπεζικής ρευστότητας που εξήγγειλε η Κυβέρνηση. 
     Θα κλείσω, κύριε Πρόεδρε, λέγοντας ότι η Κυβέρνηση έπρεπε πιο αποφασιστικά να δει το θέμα των εργαζομένων στον όμιλο «ΛΑΝΑΡΑ». Έχουν μήνες να πληρωθούν. Έχουν πρόβλημα επιβίωσης. Εγώ δέχομαι ότι υπάρχουν οι ενστάσεις και οι παρατηρήσεις από την Ευρωπαϊκή Ένωση. Απέναντι όμως σε αυτούς τους ανθρώπους τι λέμε; Τι λέει η Κυβέρνηση; Τι λέει η Βουλή; Τι λέει το πολιτικό σύστημα; Θα περιμένουμε τι θα μας πουν κάποια στιγμή οι Βρυξέλλες; Έπρεπε να ενεργοποιήσετε άλλους μηχανισμούς είτε μέσα από τον Ο.Α.Ε.Δ. είτε άλλους μηχανισμούς και εφεδρείες που έχει η ελληνική Κυβέρνηση και η πολιτεία για να στηρίξετε τουλάχιστον την καθημερινότητα γι’ αυτό το μεταβατικό στάδιο των εργαζομένων. Εσείς παραπέμψατε στις Βρυξέλλες, απ’ όπου περιμένετε το «φετφά» για τη λύση του προβλήματος. Δεν θα αργήσει να έρθει και φαίνεται πως θα είναι αρνητικό και πολύ οδυνηρό για τους εργαζόμενους. Γι’ αυτό πρέπει να δώσετε λύση «εδώ και τώρα» στο θέμα των εργαζομένων. 
     Κύριε Πρόεδρε, η Κυβέρνηση κερδοσκοπεί. Κερδοσκοπεί πολιτικά και οι τραπεζίτες κερδοσκοπούν οικονομικά. Γι’ αυτό λοιπόν το ΠΑ.ΣΟ.Κ. με μία δέσμη προτάσεων τον Σεπτέμβρη από τη διεθνή έκθεση Θεσσαλονίκης με τον Πρόεδρό του τον Γιώργο Παπανδρέου και καθημερινά με τη δράση όλων μας προσπαθεί να δώσει ελπίδα και κουράγιο στην ελληνική οικογένεια στον Έλληνα πολίτη, να του τονώσει την αυτοπεποίθηση, να του πει πως μπορεί να ανατρέψει αυτήν την πολιτική και να κερδίσει ένα καλύτερο αύριο. 
     Ευχαριστώ, κύριε Πρόεδρε. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Μαγκριώτη.
     Η Βουλευτής του ΠΑ.ΣΟ.Κ. στο Νομό Τρικάλων, κ. Αθανασία Μερεντίτη έχει το λόγο.
     ΑΘΑΝΑΣΙΑ ΜΕΡΕΝΤΙΤΗ: Ευχαριστώ κύριε Πρόεδρε.
     Κυρία και κύριοι συνάδελφοι, επιτρέψτε μου να αρχίσω λέγοντας δυό λόγια για όσα ακούστηκαν και πιθανόν να ακουστούν αυτές τις μέρες με κομπασμό, θα έλεγα, από τα στελέχη της Νέας Δημοκρατίας ισχυριζόμενοι ότι στηρίζουν το χρηματοπιστωτικό σύστημα και χειρίζονται σωστά και προς όφελος των πολιτών την οικονομική κρίση. Δυστυχώς, κύριε Υπουργέ, η αλήθεια είναι ότι εσείς από το 2004 και μετά έχετε δημιουργήσει μόνο προβλήματα. Και το χειρότερο είναι ότι με αυτήν την κρίση συνεχίζετε να δημιουργείτε προβλήματα.
     Τι να πρωτοθυμηθούμε για να είμαστε και ουσιαστικοί; Εσείς φορτώσατε στους εργαζόμενους φορολογούμενους πολίτες περισσότερα από 7.000.000.000 ευρώ νέους φόρους. Καταργήσατε το αφορολόγητο όριο για τους ελεύθερους επαγγελματίες. Θεσπίσατε πολλούς νέους άμεσους φόρους. Αυξήσατε το Φ.Π.Α., και τους φόρους κατανάλωσης. Δεν προστατεύσατε τους μικροιδιοκτήτες βάζοντας το Ε.Τ.Α.Κ.. Προστατεύσατε όμως τους μεγαλοιδιοκτήτες ακινήτων. Εσείς παίξατε, για να μη το ξεχνάμε με τα λεφτά των συνταξιούχων, με το σκάνδαλο των ομολόγων. 
     Και όσον αφορά την πραγματική οικονομία, υπάρχει το «απόλυτο τίποτα». Ενώ αυτοχαρακτηρίζεστε θιασώτες της επιχειρηματικότητας, δεν κάνετε τίποτα για να προσελκύσετε επενδύσεις στη χώρα μας. Δεν κάνετε τίποτα για να στηρίξετε τη μικρομεσαία επιχείρηση. Οι ελληνικές επιχειρήσεις φεύγουν για άλλες χώρες. Έχουμε φθάσει να συγκρινόμαστε μόνο με τις τρίτες χώρες. 
     Και τέλος, αφού είδατε τις αρνητικές για σας δημοσκοπήσεις, αποφασίζετε να δώσετε το επίδομα θέρμανσης. Λυπάμαι, αλλά δεν είναι δυνατόν –και το ζούμε επί των ημερών σας- να κυβερνιέται αυτή η χώρα βάσει των δημοσκοπήσεων. Κυρίαρχο θέμα είναι η ανάλυση των δημοσκοπήσεων και με αυτά τοποθετείται ακόμη και ο Πρωθυπουργός σας, δηλαδή τι δείχνουν και τι δεν δείχνουν οι δημοσκοπήσεις.
      Αναρωτιέμαι, αν κυβερνούσατε πριν από δέκα χρόνια, που δεν είχαμε τέτοιου είδους δημοσκοπήσεις, τι θα κάνατε; Πως θα αποφασίζατε; Ή δεν θα αποφασίζατε; Η πρόσφατη λοιπόν διεθνής κρίση δείχνει την κακή κατάσταση της οικονομίας. Οι ελληνικές επιχειρήσεις και τα νοικοκυριά βρίσκονται σε απόγνωση. 
      Και από ό,τι μαθαίνω, κύριε Υπουργέ, με «λουκέτο» απειλούνται τώρα πλέον όχι μόνο οι μικρές ατομικές επιχειρήσεις, αλλά ακόμα και οι μεγαλύτερες, οι οποίες αντιμετωπίζουν θέμα ρευστότητας λόγω περιορισμού του δανεισμού.
      Ακούσαμε προχθές νομίζω τον κύριο Υπουργό  να λέει ότι θα φέρει ρύθμιση στην Βουλή. Αργείτε, αλλά τέλος πάντων! Αλλά αν αυτά που σκοπεύετε να φέρετε είναι σαν αυτό το νομοσχέδιο που συζητάμε, αλίμονο τι περιμένει ακόμα τον ελληνικό λαό από τη διακυβέρνησή σας! Ανησυχούμε πολύ, γιατί ως φαίνεται, δίνετε λευκή επιταγή στις τράπεζες χωρίς να λαμβάνετε μέριμνα για την πραγματική οικονομία. Γι’ αυτό είναι δεδομένο, το είπαν όλοι οι συνάδελφοί μου Βουλευτές του ΠΑ.ΣΟ.Κ. που έλαβαν το λόγο, δεν πρόκειται να συμφωνήσουμε μαζί σας και θα μας βρείτε απέναντί σας. 
      Μίλησε πάλι ο κύριος Υπουργός για την κρίση. Εμείς το έχουμε πει επανειλημμένα ότι θα στηρίξουμε όποια μέτρα μπορούν να ενδυναμώσουν τη χώρα και τους πολίτες για να ξεπεράσουμε την κρίση. Θέλουμε τη θωράκιση του τραπεζικού συστήματος και την ασφάλεια των καταθέσεων. Το θέμα όμως παραμένει και αυτό είναι η ρευστότητα. Αυτό εξάλλου είπε και ο Διοικητής της Τράπεζας της Ελλάδας. 
      Μας λέτε ότι θα δοθούν 28.000.000.000 ευρώ στις τράπεζες, αλλά με ποιες προϋποθέσεις; Θα εξασφαλιστεί το δημόσιο συμφέρον; Που θα πάνε αυτά τα χρήματα; Θα χρησιμοποιηθούν για τη στήριξη και την ενδυνάμωση της χώρας, για την επιβίωση των μικρομεσαίων επιχειρήσεων, ή απλώς θα τα χαρίσετε στις τράπεζες και θα περιμένουμε να δείξουν την καλύτερή τους πρόθεση και διάθεση για τους έχοντες ανάγκη;
      Πάμε τώρα στα άρθρα. Το άρθρο 1 το ψηφίζουμε. Στο άρθρο 2 ο τίτλος λέει: Απαγόρευση διενέργειας πλειστηριασμών ακινήτων σε τιμή όχι κατώτερη της αντικειμενικής τους αξίας.
      Κατά την άποψή μας, η ρύθμιση αυτή δίνει ουσιαστικά στον δικαστή τη δυνατότητα να αποφασίσει και να ορίσει τιμή πρώτης προσφοράς για τον πλειστηριασμό ακινήτων χαμηλότερη από την αντικειμενική, σε περίπτωση που ο πλειστηριασμός διενεργηθεί δύο φορές, χωρίς να εμφανιστούν οι πλειοδότες. 
      Ξέρετε καλύτερα από εμένα ότι οι επαγγελματίες πλειοδότες, τα γνωστά «κοράκια», θα αποφεύγουν να συμμετέχουν στις δύο πρώτες δημοπρασίες περιμένοντας να πέσει η τιμή. Και κάτι ανάλογο από ό,τι ξέρω γίνεται και τώρα. Που είναι η διαφορά;  Δεν το καταλαβαίνω. Εμείς ζητάμε να αλλάξει αυτή η παράγραφος και σας το ανέφερε ο εισηγητής μας πώς ζητάμε να αλλάξει αυτή η παράγραφος για να συμφωνήσουμε.
      Εδώ βέβαια προκύπτει και το τεράστιο θέμα στο οποίο έχουν αναφερθεί ακόμα και οι δικοί σας Βουλευτές, το ζήτημα της πρώτης και κύριας κατοικίας. Εμείς μιλάμε για κύρια κατοικία. Κύρια κατοικία σημαίνει ότι είναι το σπίτι που ζει κάποιος, ο ίδιος ή τα παιδιά του και αυτό για μας δεν πρέπει να μπαίνει σε πλειστηριασμό σε καμμία περίπτωση για χρέη. Λέμε όχι στην κατάσχεση της κύριας κατοικίας, δηλαδή για τον ιδιοκτήτη και για τα προστατευόμενα μέλη. 
      ΑΝΑΣΤΑΣΙΟΣ ΛΙΑΣΚΟΣ: Όχι παντελώς στην κατάσχεση; 
      ΑΘΑΝΑΣΙΑ ΜΕΡΕΝΤΙΤΗ: Λέμε να στηρίζεται η κύρια κατοικία. Όχι η δική σας η πρόταση.
      Στο άρθρο 3 υπάρχει πρόταση της εκπροσώπου της Ε.Κ.ΠΟΙ.ΖΩ.. Θα πρέπει δηλαδή να γίνει συμπλήρωση για τον μισθό. 
      Επίσης, να θεσπιστεί το ακατάσχετο σε τραπεζικό λογαριασμό ενός ποσού δύο ή τριών μηνών. 
      Το άρθρο 4 το  ψηφίζουμε. 
      Το άρθρο 5 για το  ακατάσχετο της πρώτης κατοικίας, όσον αφορά την προβλεπόμενη προθεσμία, τα είπαμε και τα ξαναείπαμε, νομίζουμε ότι αυτό είναι δύσκολο. Εδώ ουσιαστικά υιοθετείτε την πρόταση μας για τα 10.000, 20.000 ευρώ, αλλά δεν δεσμεύεστε για την προθεσμία. Έτσι νομίζουμε ότι θα είναι ανεφάρμοστο. Είναι «δώρον άδωρον», δηλαδή, γιατί προβλέπεται  ότι η όποια ανακοπή κατά του σχετικού τίτλου εκτέλεσης θα πρέπει να ασκείται εντός δεκαπέντε ημερών από την επίδοση της επιταγής. Είναι ασφυκτικές οι προθεσμίες.
      ΑΝΑΣΤΑΣΙΟΣ ΛΙΑΣΚΟΣ: Άλλαξε. Είναι από την επίδοση της κατάσχεσης. 
      ΑΘΑΝΑΣΙΑ ΜΕΡΕΝΤΙΤΗ: Το δέχομαι. Γιατί ξέρετε πολύ καλά ότι υπάρχουν κάποιοι που δεν έχουν χρήματα να διαθέσουν ούτε για την αποζημίωση των δικηγόρων τους, προκειμένου να αποτρέψουν την απόφαση για να μπορέσουν να ενταχθούν στην ευνοϊκή ρύθμιση.
      Ακόμα έτσι αποκλείονται –δεν ξέρω εάν άλλαξε και αυτό- όσοι έχουν ξεκινήσει….
      ΑΝΑΣΤΑΣΙΟΣ ΛΙΑΣΚΟΣ: Το έχει δώσει εγγράφως.
      ΑΘΑΝΑΣΙΑ ΜΕΡΕΝΤΙΤΗ: Ωραία. Προτείνουμε, λοιπόν, ο οφειλέτης να έχει την ευχέρεια να ασκήσει την ανακοπή τουλάχιστον μέχρι πέντε εργάσιμες ημέρες. Τα είπαμε, τελειώσαμε. 
      Ερχόμαστε τώρα στον πλειστηριασμό και στα ποσά, που θεωρώ ότι είναι το ουσιαστικότερο, διότι υπάρχουν ακίνητα τα οποία βγαίνουν σε πλειστηριασμό, παράδειγμα θα φέρω, για 10.000 ευρώ, ενώ η αξία τους είναι 30.000 ευρώ και αυτό έρχεται να το εκμεταλλευτεί και να το κερδίσει μόνο η τράπεζα. Θα πρέπει και σ' αυτό το κομμάτι να λάβετε μία μέριμνα, για να έχει τουλάχιστον αυτό το νομοθέτημα που συζητάμε σήμερα, ουσιαστικά κάποια συγκεκριμένα αποτελέσματα για τον ελληνικό λαό, ο οποίος, όχι μόνο από τη διεθνή κρίση, αλλά κυρίως από τη δική σας επικίνδυνη οικονομική πολιτική, υφίσταται όλα αυτά τα δεινά που καθιστούν την καθημερινότητά του και το μέλλον του ακόμη πιο δύσκολα και πιο μελανά. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης):  Ευχαριστούμε κυρία Μερεντίτη.
      Ο κ. Δαϊλάκης. Απών. Διαγράφεται.
      Η κ. Σοφία Καλαντίδου έχει το λόγο.
      ΣΟΦΙΑ ΚΑΛΑΝΤΙΔΟΥ: Κυρίες και κύριοι Βουλευτές, προτού αρχίσω την ομιλία μου θα ήθελα να διευκρινίσω ότι αυτήν την ομιλία θα έκανα ακόμη και αν το Υπουργείο, η Νέα Δημοκρατία κατέθετε τη συγκεκριμένη τροπολογία για την κλωστοϋφαντουργία και δεν την απέσυρε. Γιατί πραγματικά το Κ.Κ.Ε. δεν ενδιαφέρεται να παρακολουθήσει την πορεία της τροπολογίας σας. Κάτω από άλλο πρίσμα, από το πρίσμα των συμφερόντων των εργαζομένων, εξετάζουμε τα πάρε δώσε με τους εργοδότες, με τους τραπεζίτες, την υπακοή σας στην Ευρωπαϊκή Ένωση. 
      Εμείς, έτσι και αλλιώς θεωρούμε ότι είστε υπεύθυνοι και πρέπει να δώσετε άμεσα, τώρα λύση, να καταβληθούν τα δεδουλευμένα σε όλους τους εργαζόμενους. Να καταβληθούν τα χρεωστούμενα και μάλιστα από αυτούς που τα χρωστάνε. Όλα αυτά τα μεγάλα κέρδη –χρόνια τώρα- δημιουργήθηκαν με την εκμετάλλευση χιλιάδων εργατών και εργατριών, με το «ξεζούμισμά τους». Οι κάθε λογής «ΛΑΝΑΡΑΔΕΣ» κέρδισαν αξιοποιώντας τα διάφορα σύμφωνα σταθερότητας, αναστήλωσης του καπιταλισμού στα Βαλκάνια, κέρδισαν μεταφέροντας τα εργοστάσιά τους σε πιο κερδοφόρα κλίματα, κέρδισαν από τους μισθούς πείνας, κέρδισαν από τις επιδοτήσεις και από τις δανειοδοτήσεις. Έχετε ευθύνη, λοιπόν, που από τα κέρδη τους δεν έχουν πληρώσει καν τον ιδρώτα των εργαζόμενων. Έχετε ευθύνη που είναι παράνομοι και δεν πληρώνουν ούτε τα δεδουλευμένα μεροκάματα. 
      Το δεύτερο που λέμε και για το οποίο έχει μεγάλη ευθύνη η Κυβέρνηση –και είναι και συνταγματική ευθύνη- είναι η ανάγκη να εξασφαλιστεί το δικαίωμα της δουλειάς. Και δουλειά με πλήρη δικαιώματα και το υπογραμμίζουμε αυτό. Γιατί αυτοί που κέρδισαν, όπως ανέφερα παραπάνω και τώρα στην κρίση θέλω να ξανακερδίσουν και γι’ αυτό απαιτώ εφαρμογή νέων μορφών εργασίας, όπως μειωμένα ωράρια, προσωρινή εργασία, μερική απασχόληση. Δείτε, δεν θα φέρω παράδειγμα το εργοστάσιο «ΛΑΝΑΡΑ» που έχει κλειστά τα μισά εργοστάσια από αυτήν την πολιτική, αλλά θα σας πω τι έκανε ο ΑΚΑ στα Γιαννιτσά. Την πενθήμερη εβδομάδα την έκανε τετραήμερη για να αντιμετωπίσει τη δική του κρίση. Ενδεχομένως, μεθαύριο να ζητήσει και δάνειο ή δεν ξέρω ποια άλλη ενίσχυση. 
      Έχετε ευθύνη και είστε υπόλογοι στο λαό και δυστυχώς δεν είναι υπόλογη μόνο η Νέα Δημοκρατία, είναι τα κόμματα της Ευρωπαϊκής Ένωσης για την κατάργηση των εργασιακών δικαιωμάτων. 
      Εμείς απαιτούμε να στηριχτούν οι άνεργοι του κλάδου της κλωστοϋφαντουργίας σε όλες τις περιπτώσεις. Δεν φταίνε αυτοί που έχασαν τη δουλειά τους. Φταίει η πολιτική σας, φταίει ο τρόπος ανάπτυξης που ακολούθησε και αυτός ο κλάδος. Είναι άνεργοι με πάρα πολλές ανάγκες, είναι άνεργοι με χιλιάδες ένσημα, είναι άνεργοι με πείρα και εξειδίκευση στη δικιά τους δουλειά. 
    Παρ’ όλα αυτά, με την κατάσταση που επικρατεί σήμερα, με αυτά που ακούσαμε σήμερα, όσον αφορά την τροπολογία, δεν έχουμε παρά να απευθυνθούμε μόνο στους εργαζόμενους, όλοι μαζί και σε κάθε περίπτωση είτε είμαστε εργαζόμενοι ακόμα είτε είμαστε απλήρωτοι είτε είμαστε άνεργοι είτε είμαστε ψευτοεπιδοτούμενοι στον κλάδο της κλωστοϋφαντουργίας, πρέπει να αντιπαλέψουμε το επιχειρησιακό σχέδιο ή αν θέλετε, τα επιχειρησιακά σχέδια που έχουν επιλέξει εργοδότες, τράπεζες, Κυβέρνηση, έχοντας κατά νου ότι αυτά τα επιχειρησιακά σχέδια συνδέονται με τη δανειοδότηση. Πρέπει να το αντιπαλέψουμε όλοι οι εργαζόμενοι, έχοντας στο νου ότι όποτε επιδοτήθηκαν, καταλήξαμε σε τραγωδία. Και θα φέρω παράδειγμα το εργοστάσιο «ΛΑΝΑΡΑ». Με επιδοτήσεις το 2004 έκλεισε η «ΤΡΙΚΟΛΑΝ», εκατό εργαζόμενοι στο δρόμο. Μετά τις επιδοτήσεις το 2005 έκλεισε τα εργοστάσια Κλωστήρια «ΒΗΤΑ» και «ΟΛΥΜΠΙΑΚΗ» και στο δρόμο πέταξε διακόσιους εργαζόμενους. Το 2006 και το 2007 απολύει από τη «ΦΑΝΚΟ» στην Κομοτηνή εκατό και πενήντα από την «ΟΤΤΟ ΕΒΡΟΣ». 
    Πρέπει να αντιπαλέψουμε τα επιχειρησιακά αυτά σχέδια, γιατί τα γνωρίζουμε πολύ καλά από την πείρα μας. Δεν χρειάζεται να μας το πει ιδιαίτερα κάποιος οικονομολόγος ή κάποιος πολιτικός ότι αυτά τα σχέδια ποτέ επίσημα δεν ανακοινώθηκαν. Και εγώ θα προσθέσω, δεν ανακοινώθηκαν ούτε μέσα στο ελληνικό Κοινοβούλιο με ερωτήσεις που έκανε το Κ.Κ.Ε.
    Ας ανατρέξουμε στην πείρα μας, ας ανατρέξουν στην πείρα τους όλοι οι εργαζόμενοι και ας αντιπαλέψουν αυτά τα επιχειρησιακά σχέδια, γιατί ξέρουν πολύ καλά και από την πείρα του συνδικαλιστικού κινήματος ότι όποτε κάποια τράπεζα ανέλαβε να διοικήσει παραγωγική επιχείρηση, την έκλεισε, αφού πρώτα εξασφάλισε τα λεφτά της, τα κέρδη της. 
    Σήμερα που το να είσαι κλωστοϋφαντουργός έγινε συνώνυμο του άνεργου, ειδικά σε περιοχές όπως είναι η Νάουσα, δεν φταίει το «κακό ριζικό» των εργαζομένων. Σήμερα που ο κλάδος της κλωστοϋφαντουργίας πάει από το κακό στο χειρότερο, δεν ευθύνεται πιθανότατα το εύκρατο, το καλό κλίμα στη χώρα μας ώστε να μην είναι αναγκαίο το νήμα και το ρούχο.
    Οι αρνητικοί παράγοντες που η ίδια η Κυβέρνηση επικαλείται αλλά και άλλα κόμματα και συνδικαλιστικές παρατάξεις, όπως αρνητικοί παράγοντες είναι η μείωση της καλλιέργειας του βαμβακιού στην Ευρωπαϊκή Ένωση, η αύξηση της τιμής του βαμβακιού, η κλωστοϋφαντουργία σε χώρες με μικρότερο κόστος, η ανεξέλεγκτη εισαγωγή προϊόντων από την Κίνα από άλλες χώρες, η ελευθερία της κίνησης του κεφαλαίου, όλοι αυτοί οι αρνητικοί παράγοντες είναι απόρροια της πολιτικής που εφαρμόζει η Νέα Δημοκρατία, της πολιτικής που ψήφισε στην Ευρωπαϊκή Ένωση, που την ψήφισε μαζί με το ΠΑ.ΣΟ.Κ., μαζί με το Συνασπισμό, είναι απόρροια της Συνθήκης του Μάαστριχτ, είναι απόρροια της ελευθερίας της κίνησης του κεφαλαίου, είναι απόρροια της Κ.Α.Π. που μειώνει το βαμβάκι. Όσο έντεχνα και αν προσπαθεί ο καθένας από την πλευρά του, εργοδότες, βιομήχανοι, Κυβέρνηση, τα κόμματα του ευρωμονόδρομου, αυτό δεν κρύβεται. Το πρόβλημα είναι ο τρόπος ανάπτυξης που ακολουθήθηκε σ’ αυτό τον κλάδο, αλλά ανάμεσα και στους άλλους παραγωγικούς κλάδους της χώρας μας.
    Εμείς το Κ.Κ.Ε. προτείνουμε άλλο τρόπο ανάπτυξης, μια ανάπτυξη που θα συνδέει το βαμβάκι με το νήμα, την κλωστοϋφαντουργία και την ένδυση. Θα έχει κεντρικό σχεδιασμό της παραγωγής σε κλαδικό και περιφερειακό επίπεδο, θα αξιοποιεί τις παραγωγικές δυνατότητες της χώρας, θα τις αναπτύσσει. Δεν θα καταστρέφει τις παραγωγικές δυνάμεις. 
    Για μας είναι υπόθεση των εργαζομένων, όχι μόνο των χιλίων διακοσίων του Λαναρά. 
    Συνοψίζοντας, το Κ.Κ.Ε. αγωνίζεται και απαιτεί την πληρωμή των δεδουλευμένων άμεσα, την εξασφάλιση της δουλειάς με δικαιώματα, τη στήριξη όλων των ανέργων. Ζητούμε με έναν αγώνα, με μια κοινή συμμαχία όλων των εργαζόμενων να εμποδιστούν τα επιχειρησιακά σχέδια που δίδουν στους εργαζόμενους ανεργία και περικοπές των εργασιακών δικαιωμάτων και στους εργοδότες και τραπεζίτες φρέσκο χρήμα.
    Μην χάνετε καιρό. Κάντε την πείρα σας απόφαση. Δεν ανεχόμαστε άλλο την πολιτική της φτώχειας και της ανεργίας. Αυτό είναι το κάλεσμά μας προς τους εργαζόμενους, αυτή είναι η αντεπίθεσή μας στη βαρβαρότητα του καπιταλισμού. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Ροντούλης .
      ΑΣΤΕΡΙΟΣ ΡΟΝΤΟΥΛΗΣ: Θα μιλήσω από εδώ, κύριε Πρόεδρε, γιατί θα είμαι ιδιαιτέρως σύντομος, όπως σας υποσχέθηκα άλλωστε.
      ΠΡΟΕΔΡΕΥΩΝ (Αναστάσιος Νεράντζης): Το εκτιμούμε ιδιαιτέρως.
      ΑΣΤΕΡΙΟΣ ΡΟΝΤΟΥΛΗΣ: Κύριε Υπουργέ, φέρνετε ένα νομοθέτημα, το οποίο έχει ένα φιλόδοξο τίτλο: «Προστασία των δανειοληπτών». Μόνο περί αυτού δεν πρόκειται. Αντιθέτως, είναι ένα νομοθέτημα που αναφέρεται στις αναγκαστικές εκτελέσεις και τι μπορούμε να κάνουμε γύρω από το μεγάλο αυτό ζήτημα. Ούτε όμως όσον αφορά το καθεστώς των αναγκαστικών εκτελέσεων ο νόμος ο οποίος φέρνετε σήμερα για ψήφιση θα τελεσφορήσει και να σας πω γιατί. Υπάρχει ένα προηγούμενο κατά το παρελθόν. Υπάρχει ο ν. 3587/07, το περίφημο άρθρο 14, το οποίο βεβαίως αναφέρεται σε ένα όριο 10.000 ευρώ, προκειμένου να μην προχωρούν οι πλειστηριασμοί, αλλά δεν έφερε κανένα απολύτως αποτέλεσμα. Άρα, λοιπόν, το ερώτημα είναι: Έχουμε αυξήσει το όριο από 10.000 στις 20.000 χωρίς να κάνουμε καμμία άλλη ουσιαστική μεταβολή. Τι αποτελέσματα θα έχουμε; Θα έχουμε τα ίδια αποτελέσματα, δηλαδή χιλιάδες πλειστηριασμούς, θα τρέχουν στα δικαστήρια, ο κόσμος θα βιώνει μια πραγματική θηλιά και το αποτέλεσμα θα είναι το ίδιο και το αυτό. Βεβαίως, στο άρθρο 5 πήγατε να κάνετε μία αλλαγή προς το καλύτερο απαλείφοντας τη λέξη «ανυπαίτια», αλλά σε κάθε περίπτωση το γενικότερο πλαίσιο δεν υφίσταται καμμία  ουσιαστική μεταβολή προς όφελος του δανειολήπτη και γι’ αυτό θεωρούμε ότι τα ίδια ακριβώς θα είναι τα αποτελέσματα, τα αποτελέσματα δηλαδή του ν. 3587/07.
      Και βεβαίως τα λέμε αυτά όχι για κανέναν άλλο λόγο, αλλά διότι θα πρέπει από την πλευρά του Λαϊκού Ορθοδόξου Συναγερμού να δοθεί μια εναλλακτική πρόταση και η πρότασή μας αυτή στηρίζεται στους εξής άξονες: Πρώτον, θα πρέπει να υπάρχει μία έγκυρη και έγκαιρη ενημέρωση του καταναλωτή, όταν πάει να πάρει ένα δάνειο. Αυτό το πράγμα λείπει. Δεύτερον, θεωρούμε ότι θα πρέπει να εφαρμοστούν από τα πιστωτικά ιδρύματα της χώρας η λογική, οι αξίες του υπεύθυνου δανεισμού. Αυτό, αγαπητοί συνάδελφοι, σημαίνει ότι το τραπεζικό ίδρυμα θα πρέπει να είναι υποχρεωμένο διά του νόμου να ερευνά την πιστοληπτική ικανότητα του ανθρώπου που πάει να πάρει ένα δάνειο και, αν κρίνει ότι δεν είναι ικανός να ανταπεξέλθει στην εξυπηρέτηση του δανείου, βεβαίως να μην προχωρούν οι όποιες διαδικασίες. 
      Και βεβαίως πρωτίστως, κύριε Υπουργέ, θα πρέπει να κάνουμε το αυτονόητο. Δηλαδή, αυτήν τη στιγμή υπάρχει μία νομολογία που αναφέρεται στους καταχρηστικούς όρους των τραπεζών. Επιτέλους, αυτή η νομολογία που υφίσταται, που υπάρχει θα πρέπει να μετουσιωθεί σε νομοθετικές ρυθμίσεις. Εάν θέλουμε πράγματι να προστατεύσουμε τους δανειολήπτες, θα πρέπει να προχωρήσουμε σε αυτήν την κατεύθυνση. Διαφορετικά, το νομοθέτημα είναι αποσπασματικό. Κανείς δεν μπορεί να πει ότι δεν κινείται βεβαίως στη σωστή κατεύθυνση, αλλά είναι αποσπασματικό και δεν ανταποκρίνεται στην ουσία του τίτλου του.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ. 
      Είναι κανείς εκ των εισηγητών ο οποίος θέλει να δευτερολογήσει; Κανείς.
      Το λόγο έχει ο κύριος Υφυπουργός. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών):  Κύριε Πρόεδρε, εγώ απλώς θα ήθελα να πω ότι στη συζήτηση των άρθρων δεν ακούσαμε τίποτα διαφορετικό από αυτά που είχαμε ακούσει στην αναλυτική συζήτηση επί της αρχής. Εμείς στα δύο βασικά θέματα που είχαν τεθεί για τα οποία πραγματικά πειστήκαμε ότι έπρεπε να κάνουμε αλλαγή, το κάναμε και ήταν βασικές οι αλλαγές αυτές, τις είχαν ζητήσει όλες οι πτέρυγες, όσον αφορά το άρθρο 5, το οποίο είχε δύο ρυθμίσεις που μπορούσε κανείς να υποστηρίξει ότι θα το καθιστούσαν μη εφαρμόσιμο, τουλάχιστον στην έκταση την οποία θέλουμε. 
      Από εκεί και πέρα νομίζω ότι έχω απαντήσει και στη συζήτηση που κάναμε επί της αρχής αναλυτικά στις προτάσεις οι οποίες έγιναν και στα επιμέρους άρθρα. Δεν νομίζω ότι η σημερινή συζήτηση έφερε τίποτα καινούργιο ή ότι προσετέθη κάποιο άλλο επιχείρημα το οποίο να μας πείσει ότι πρέπει να κάνουμε κάτι διαφορετικό.
      Υπάρχει ένα ζήτημα το οποίο ετέθη στην αρχή της συζήτησης και είχε σχέση με τη μεταβατική διάταξη, δηλαδή τι γίνεται με αυτούς οι οποίοι έχουν χάσει την προθεσμία τώρα που θα ψηφιστεί το νομοσχέδιο και θα δημοσιευθεί στο φύλλο Εφημερίδας της Κυβερνήσεως. Δηλαδή εάν και πώς πρέπει να καταλαμβάνει και αυτούς οι οποίοι ναι μεν όπως λέει στο δεύτερο άρθρο της τροπολογίας για την αύξηση από τις 20.000 στις 100.000 -για το κομμάτι που δεν έχει τελειώσει, αλλά βέβαια αν στο μεταξύ έχει χάσει την προθεσμία των δεκαπέντε ημερών που ισχύει προφανώς δεν υπάρχει δυνατότητα να μετέχουν και να έχουν αυτήν τη δυνατότητα.
       Άρα καταθέτουμε μία βελτίωση στο δεύτερο άρθρο της τροπολογίας που λέει ότι: «2. Η ανακοπή του άρθρου 5 μπορεί να ασκηθεί εντός προθεσμίας δεκαπέντε (15) ημερών από τη δημοσίευση του παρόντος νόμου για πλειστηριασμούς για τους οποίους την ημέρα δημοσίευσης του παρόντος νόμου έχει γίνει η πρώτη μετά την επιταγή πράξη εκτέλεσης, αλλά δεν έχει γίνει η τελευταία πράξη εκτέλεσης». Κατ’ αυτόν τον τρόπο νομίζω ότι καλύπτονται εκείνοι οι οποίοι βρίσκονται στη μέση και είχαν χάσει τη σχετική προθεσμία.
      (Στο σημείο αυτό ο Υφυπουργός κ. Ιωάννης Παπαθανασίου καταθέτει για τα Πρακτικά την προαναφερθείσα τροποποίηση, η οποία έχει εξής:
      ΝΟΜΟΤΕΧΝΙΚΕΣ ΠΡΟΣΘΗΚΕΣ-ΔΙΟΡΘΩΣΕΙΣ
      ΣΤΟ Σ.Ν.
      «ΠΡΟΣΤΑΣΙΑ ΔΑΝΕΙΟΛΗΠΤΩΝ ΚΑΙ ΑΛΛΕΣ ΔΙΑΤΑΞΕΙΣ»
      Τροπολογία με Γεν. αριθ. 327 και Ειδ.74
      Στο δεύτερο άρθρο της τροπολογίας, η μόνη παράγραφος αριθμείται με τον αριθμό 1 και προστίθεται παράγραφος 2 ως εξής:
      «2. Η ανακοπή του άρθρου 5 μπορεί να ασκηθεί εντός προθεσμίας δέκα πέντε (15) ημερών από τη δημοσίευση του παρόντος νόμου για πλειστηριασμούς για τους οποίους την ημέρα δημοσίευσης του παρόντος νόμου έχει γίνει η πρώτη μετά την επιταγή πράξη εκτέλεσης αλλά δεν έχει γίνει η τελευταία πράξη εκτέλεσης.»
      							Αθήνα, 23 Οκτωβρίου 2008
      Ο ΥΠΟΥΡΓΟΣ
      ΟΙΚΟΝΟΜΙΑΣ ΚΑΙ ΟΙΚΟΝΟΜΙΚΩΝ
      ΓΕΩΡΓΙΟΣ ΑΛΟΓΟΣΚΟΥΦΗΣ
      ΠΡΟΕΔΡΕΥΩΝ (Αναστάσιος Νεράντζης):  Ο κ. Κουσελάς έχει το λόγο.
      ΔΗΜΗΤΡΙΟΣ ΚΟΥΣΕΛΑΣ: Δεν θα σας κουράσω, γιατί πιστεύω ότι και ο Πρόεδρος του ΠΑ.ΣΟ.Κ. και εγώ ως εισηγητής, αλλά και οι άλλοι συνάδελφοί μου ανέδειξαν τις θέσεις και τις προτάσεις μας, οι οποίες είναι τεκμηριωμένες, δεν κοστίζουν και δεν προτείνονται αντιπολιτευτικά. Άλλωστε δεσμευτήκαμε ότι αυτές τις θέσεις και τις προτάσεις θα τις κάνουμε πράξη όταν κληθούμε από τον ελληνικό λαό να αναλάβουμε την Κυβέρνηση.
      Δυστυχώς, περιμέναμε και αυτήν την υστάτη στιγμή να δείξει η Κυβέρνηση μεγαλύτερη γενναιότητα όσον αφορά στις τροπολογίες που καταθέσαμε, τροπολογίες για τα δύο άρθρα, το άρθρο 5 κατ’ αρχήν όπου εκεί υπήρχαν τρία πολύ συγκεκριμένα σημεία. Το ένα αφορούσε στην προθεσμία ανακοπής που είπαμε ότι θα μπορούσε να ήταν πέντε εργάσιμες ημέρες πριν, γιατί η πρόταση την οποία κάνατε προσθέτει τρεις εργάσιμες ημέρες. Δηλαδή, δεν λύνει ουσιαστικά το πρόβλημα. Και σας είπαμε, όλες οι πτέρυγες της Βουλής, ότι αντί της μοναδικής κατοικίας να μπει η κύρια κατοικία. Είναι ένα από τα πιο σημαντικά ζητήματα, αλλά δεν το αποδέχεστε.
      Τέλος, στο θέμα των εγγυητών να συμπεριλαμβάνουν οι διατάξεις του άρθρου 5 όχι μόνο τους δανειολήπτες, αλλά και τους εγγυητές, οι οποίοι έχουν τις ίδιες ευθύνες.
      Στο άρθρο 2 όσον αφορά στους πλειστηριασμούς εξακολουθεί να μένει ένα πολύ μεγάλο ζήτημα. Ενώ η επικεφαλίδα του άρθρου 2 λέει ότι δεν θα βγαίνει κανένα ακίνητο κάτω από την αντικειμενική του αξία, το ίδιο το άρθρο από κάτω, αυτό το αλλάζει. Δεν μας δώσατε μια απάντηση. Γιατί δεν είναι συνεπές το περιεχόμενο του άρθρου με τον τίτλο του; Το αποτέλεσμα είναι ότι υπάρχει πρόβλημα όσον αφορά στην αντικειμενική αξία. Τονίσαμε την ανάγκη όσον αφορά τους πλειστηριασμούς να μην αφεθεί το παραθυράκι από τον Κώδικα Πολιτικής Δικονομίας όταν ένα ακίνητο βγει σε πλειστηριασμό δύο φορές και δεν προσέλθουν οι ενδιαφερόμενοι, στην τρίτη να βγαίνει κάτω από την αντικειμενική του αξία. Ζητήσαμε αυτό να κλείσει. Περιμένουμε να δούμε ποια θα είναι η απάντησή σας.
      Βέβαια, δεν περιμέναμε απαντήσεις στις υπόλοιπες πέντε τροπολογίες, γιατί συνολικά ήταν επτά οι τροπολογίες που κάναμε, και καλύπτουν όλο το φάσμα ή το μεγαλύτερο φάσμα των προβλημάτων που αντιμετωπίζουν οι δανειολήπτες.
    Όμως, πέρα από αυτά, κατά τη διάρκεια της συζήτησης, δεν άκουσα, κύριε Υπουργέ, τίποτα για το μεγάλο πρόβλημα που έχει δημιουργηθεί με την κλωστοϋφαντουργία. Τόνισα, κύριε Πρόεδρε και στην πρωτομιλία μου ότι εδώ και τέσσερις μήνες έχουμε πάνω από χίλιες διακόσιες οικογένειες οι οποίες είναι στο δρόμο και είναι απλήρωτες. 
    Υπάρχει ένα τεράστιο ζήτημα. Σήμερα ερχόμενοι στο Υπουργείο Οικονομίας να σας συναντήσουν, απ’ ό,τι μάθαμε, αντί να πάρουν μια ουσιαστική απάντηση, έφαγαν και ξύλο από τα Μ.Α.Τ. που ήταν έξω από το Υπουργείο Οικονομίας και Οικονομικών.
    Οφείλετε και πρέπει να δώσετε μια απάντηση όχι σε μας, σ’ αυτούς τους ανθρώπους που είναι κυριολεκτικά στο δρόμο, αλλά και στις οικογένειές τους. Στην Κομοτηνή υπάρχουν τρεις χιλιάδες διακόσιες θέσεις εργασίας όλες και όλες και από αυτές οι επτακόσιες ανήκουν στην κλωστοϋφαντουργία. Υπάρχουν ολόκληροι νομοί που έχουν τρομακτικό πρόβλημα. 
    Θα περιμένουμε έστω και τώρα ειλικρινά να υπάρξει κάποια απάντηση. Αν περιμένουμε το πότε θα συνεννοηθεί το Υπουργείο με την Ευρωπαϊκή Ένωση, θα έχουν κλείσει τα πάντα. Η Δ.Ε.Η. την επόμενη εβδομάδα απειλεί ότι θα τους κόψει το ρεύμα. 
    Κύριε Πρόεδρε, θα δηλώσουμε στην ψήφιση των άρθρων και των τροπολογιών ποια ψηφίζουμε και ποια όχι.
    Ευχαριστώ πολύ.
    ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι την Παρασκευή 31 Οκτωβρίου 2008 και ώρα 10.00΄π.μ. θα διεξαχθεί προ Ημερησίας Διατάξεως συζήτηση, με πρωτοβουλία του Πρωθυπουργού κ. Κώστα Καραμανλή σε επίπεδο Αρχηγών Κομμάτων, με θέμα τις επιπτώσεις της παγκόσμιας χρηματοοικονομικής κρίσης καθώς και για την πολιτική της Κυβέρνησης.
    Το λόγο έχει ο Βουλευτής Ευβοίας της Νέας Δημοκρατίας κ. Λιάσκος, εισηγητής της Πλειοψηφίας.
    ΑΝΑΣΤΑΣΙΟΣ ΛΙΑΣΚΟΣ: Κύριε Πρόεδρε, κύριοι συνάδελφοι, θέλω κατ’ αρχήν να εκφράσω τη διαφωνία μου με τα όσα είπε ο Υφυπουργός κ. Παπαθανασίου, μια σημαντική διαφωνία. Είπε ότι κατά τη διάρκεια της συζήτησης τίποτα νέο δεν προσετέθη. 
    Έχει κάνει ένα σοβαρό λάθος. Προσετέθη ένα καινούριο στοιχείο στη σημερινή συζήτηση. Ο Αρχηγός του ΠΑ.ΣΟ.Κ. κ. Παπανδρέου ανακάλυψε τη συμπαθή τάξη των δανειοληπτών και παρότι πέρασαν δύο δεκαετίες που συμμετείχε στις κυβερνήσεις του ΠΑ.ΣΟ.Κ., όταν οι δανειολήπτες έκαναν ενώσεις, σωματεία, διαμαρτυρίες, όταν πήδαγαν από τα παράθυρα –όπως είπα στην τοποθέτησή μου- εκείνος δεν είχε καταλάβει τίποτα. Όταν είχαν το βρόγχο στο λαιμό τους από τα πανωτόκια, ζήτημα το οποίο η δική μας Κυβέρνηση επέλυσε, ο κ. Παπανδρέου δεν είχε καταλάβει τίποτα. 
    Και βέβαια έστω και με καθυστέρηση είναι πολύ σημαντικό ο Αρχηγός της Αξιωματικής Αντιπολίτευσης να λέει ότι υπάρχουν δανειολήπτες οι οποίοι στενάζουν κάτω από το βραχνά των τραπεζών. Παρέλειψε, όμως, να πει ότι τούτη εδώ η Κυβέρνηση είναι εκείνη η οποία και το ζήτημα των πανωτοκίων επέλυσε, αλλά και με το παρόν σχέδιο νόμου δίνει λύση σε σημαντικά προβλήματα που είχε χρόνια η ελληνική κοινωνία. 
    Να ρωτήσω με συμπάθεια και τον εισηγητή και τους συναδέλφους του ΠΑ.ΣΟ.Κ., είναι ή δεν είναι καλύτερο το σημερινό σχέδιο νόμου με την υφιστάμενη κατάσταση που προϋπήρχε; Ας μας πουν. 
    ΔΗΜΗΤΡΙΟΣ ΚΟΥΣΕΛΑΣ: Να απαντήσω;
    ΑΝΑΣΤΑΣΙΟΣ ΛΙΑΣΚΟΣ: Δηλαδή, εάν τα πράγματα έμεναν ως είχαν, οι δανειολήπτες θα προστατεύονταν καλύτερα; Όχι, βέβαια.
    ΔΗΜΗΤΡΙΟΣ ΚΟΥΣΕΛΑΣ: Είναι ρητορικό το ερώτημα προφανώς. 
    ΑΝΑΣΤΑΣΙΟΣ ΛΙΑΣΚΟΣ: Να πούμε κάτι, κύριε Πρόεδρε; Αυτό δεν τους ενδιαφέρει. Εδώ έχουμε να κάνουμε μ’ ένα στείρο καταγγελτικό λόγο. Όποιο και καλό νομοσχέδιο να φέρει ετούτη εδώ η Κυβέρνηση δεν θα υιοθετηθεί ποτέ, διότι η σκέψη που διακατέχει τους συναδέλφους της Αντιπολίτευσης δεν είναι να κάνουμε ένα βήμα μπροστά, δεν είναι να πάμε λιγάκι παραπέρα απ’ αυτό που μας πλειοδότησαν, είναι να κάνουν έωλες προτάσεις, οι οποίες είναι και ανεφάρμοστες, διότι όπως απεδείχθη δεν μπορεί σε καμμία περίπτωση οι προτάσεις τους να υιοθετηθούν από το τραπεζικό σύστημα, υπό την έννοια του όταν θέλει ο τραπεζίτης να δώσει δάνειο, πρέπει να έχει και κάποιες διασφαλισμένες εγγυήσεις. Διαφορετικά λέει «δεν δίνω δάνειο». Αυτό το σημείο ισορροπίας έχει διαφύγει από τη μείζονα Αντιπολίτευση, κύριε Πρόεδρε. 
    Μας λένε και μας ξαναλένε «κάναμε προτάσεις. Καταθέτουμε, λέει, σχέδια νόμου». 
      Το γεγονός, κύριοι συνάδελφοι, ότι μακροχρονίως παραμένοντες στην εξουσία δεν είδατε ποτέ τα μακροχρόνια προβλήματα του ελληνικού λαού κι έρχεστε ως Αντιπολίτευση να καταθέτετε ανέξοδες προτάσεις, οι οποίες για σας είναι, να το πω έτσι, περιεχομένου «πυροτεχνήματος» δεν είναι λύση στο πρόβλημα. Ο ελληνικός λαός περιμένει να λυθεί το πρόβλημά του. Οι δανειολήπτες θέλουν μια καλύτερη αντιμετώπιση απ’ αυτήΝ που έχουν σήμερα. Δεν θέλουν μια αντιμετώπιση ανεδαφική, η οποία δεν πρόκειται ποτέ να υλοποιηθεί, γιατί τότε πραγματικά δεν δίνουμε λύση. Απλά διαιωνίζουμε το πρόβλημα.
      Και θέλω να ξέρετε το εξής: Το είπα και θέλω να το επαναλάβω, κύριε Πρόεδρε, γιατί έχει αξία να ακουστεί. Όταν υπάρχουν Βουλευτές της μείζονος Αντιπολίτευσης οι οποίοι είπαν σ’ αυτό εδώ το Βήμα –γιατί το είπαν και Βουλευτές των μικρότερων κομμάτων- να μην υπάρχει κατάσχεση, κύριε Υπουργέ, στην πρώτη κατοικία…
      ΔΗΜΗΤΡΙΟΣ ΚΟΥΣΕΛΑΣ: Στην κύρια κατοικία. 
      ΑΣΤΕΡΙΟΣ ΡΟΝΤΟΥΛΗΣ: Στην κύρια κατοικία.
      ΑΝΑΣΤΑΣΙΟΣ ΛΙΑΣΚΟΣ: Αρκετοί Βουλευτές σας ζητήσανε, κύριε εισηγητά του ΠΑ.ΣΟ.Κ., το ακατάσχετο της πρώτης κατοικίας. 
      Εγώ έκανα μια πρόταση, κύριε Πρόεδρε. Ήταν προτιμότερο το ΠΑ.ΣΟ.Κ. να φέρει ένα σχέδιο νόμου, με το οποίο να λέει: οι τράπεζες να χρηματοδοτούν εξ’ ολοκλήρου την πρώτη κατοικία του οποιουδήποτε Έλληνα πολίτη. Τότε θα ήταν πιο έντιμο και θα έλεγα ότι όσο ανεδαφικό και να ήταν, θα ήταν μια πρόταση. Όμως, δεν είναι προστασία δανειοληπτών αυτό. 
      Εγώ πιστεύω ότι το σχέδιο νόμου όχι μόνο δίνει λύσεις –επαναλαμβάνω πως όχι μόνο δίνει λύσεις- αλλά και προστατεύει τη διαδικασία του πλειστηριασμού και αυξάνει το ακατάσχετο όριο μισθών και συντάξεων και αυξάνει το όριο της κατάσχεσης για τη μοναδική κατοικία και διασφαλίζει με όρους και προϋποθέσεις όλη αυτή τη διαδικασία. Είναι ένα νομοσχέδιο που κινείται στη σωστή κατεύθυνση, είναι ένα νομοσχέδιο το οποίο ανακουφίζει χιλιάδες συμπατριώτες μας και έστω και αυτή την ύστατη ώρα θέλω να παρακαλέσω τους συναδέλφους να το ψηφίσουν. 
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Κι εγώ ευχαριστώ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Οικονομίας και Οικονομικών κατέθεσε σχέδιο νόμου: «Ενίσχυση της ρευστότητας της οικονομίας για την αντιμετώπιση των συνεπειών της διεθνούς χρηματοπιστωτικής κρίσης».   
      Παραπέμπεται στην αρμόδια Διαρκή Επιτροπή. 
      Τη συζήτηση θα κλείσει ο Υπουργός Οικονομίας και Οικονομικών κύριος Γεώργιος Αλογοσκούφης.
      Ορίστε, κύριε Υπουργέ, έχετε το λόγο. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, με το σχέδιο νόμου που συζητήσαμε αυτές τις μέρες η Κυβέρνηση κάνει ένα μεγάλο βήμα για την αντιμετώπιση των επιπτώσεων της χρηματοπιστωτικής κρίσης και γενικά τη βελτίωση της λειτουργίας του χρηματοπιστωτικού μας συστήματος. Διότι υπάρχουν ουσιαστικές διατάξεις οι οποίες προστατεύουν τους δανειολήπτες χωρίς -από την  άλλη πλευρά όμως- να τους οδηγούν σε μία θέση, η οποία θα τους απέκλειε από τις δυνατότητες που δίνει η προσφυγή στο χρηματοπιστωτικό σύστημα για να μπορέσουν να χρηματοδοτήσουν είτε οι επιχειρήσεις τις ανάγκες τους για επέκταση, για επενδύσεις, για βελτίωση της ανταγωνιστικότητάς τους ή τη βελτίωση της απασχόλησης, είτε τα νοικοκυριά να μπορούν να κάνουν έγκαιρα δαπάνες οι οποίες δικαιολογούνται από προσδοκώμενα, μελλοντικά εισοδήματα. Διότι καταλαβαίνετε ότι αν παίρναμε μέτρα τα οποία θα οδηγούσαν τις τράπεζες στον αποκλεισμό κάποιων κατηγοριών συναλλασσομένων από το πιστωτικό σύστημα στην ουσία δεν θα κάναμε καλό, αλλά θα κάναμε κακό. 
      Η Κυβέρνηση έδειξε σ’ αυτήν τη συζήτηση ότι λαμβάνει υπ’ όψιν τις απόψεις των μελών του Κοινοβουλίου. Κάναμε κάποιες, περιορισμένες βέβαια, βελτιώσεις. Εξετάσαμε όλες τις προτάσεις που έγιναν και κρίναμε ότι, τελικά, έτσι όπως έχει διαμορφωθεί το νομοσχέδιο, βρίσκεται σήμερα σε μια πάρα πολύ καλή κατάσταση και θα βοηθήσει πάρα πολύ στην αντιμετώπιση της χρηματοπιστωτικής κρίσης και γενικότερα στη λειτουργία του χρηματοπιστωτικού μας συστήματος.
      Ωστόσο, είναι γεγονός ότι βιώνουμε μία έκρυθμη κατάσταση διεθνώς όσον αφορά το χρηματοπιστωτικό σύστημα. Η διεθνής χρηματοπιστωτική κρίση έχει πάρει πρωτοφανείς διαστάσεις. Υπάρχει μεγάλη αβεβαιότητα. Η αβεβαιότητα αυτή έχει οδηγήσει σε παράλυση τις χρηματαγορές κι έχει οδηγήσει σε πολύ μεγάλες μειώσεις τις κεφαλαιαγορές σε όλο τον κόσμο και στην Ελλάδα. 
      Υπάρχουν προβλήματα εμπιστοσύνης πια μεταξύ των χρηματοπιστωτικών ιδρυμάτων λόγω αυτής της κατάστασης που ξεκίνησε από τις Ηνωμένες Πολιτείες, επεκτάθηκε σε ορισμένες ευρωπαϊκές χώρες και έχει οδηγήσει τις κυβερνήσεις πάρα πολλών χωρών να πάρουν μέτρα για την προστασία της οικονομίας.
      Όπως ανακοίνωσε πριν από λίγο και ο Πρόεδρος της Βουλής, η Κυβέρνηση κατέθεσε σήμερα το σχέδιο νόμου, για το οποίο έχω μιλήσει και χθες και τις προηγούμενες μέρες στο Κοινοβούλιο, για την ενίσχυση της ρευστότητας της οικονομίας, προκειμένου να μπορέσουμε να αντιμετωπίσουμε καλύτερα τις επιπτώσεις της διεθνούς χρηματοπιστωτικής κρίσης. 
      Με το σχέδιο νόμου που ψηφίζουμε σήμερα, προστατεύουμε τους δανειολήπτες και επιπλέον –όπως ξέρετε- περιλαμβάνεται και η διάταξη για τον πενταπλασιασμό από τις 20.000 ευρώ στις 100.000 ευρώ του ελάχιστου νομικά εγγυημένου ποσού για όλων των μορφών τις καταθέσεις. 
      Είχαμε, όμως, μια πολιτική δέσμευση ότι η Κυβέρνηση εγγυάται το σύνολο των καταθέσεων και ο μόνος τρόπος για να εγγυηθεί το σύνολο των καταθέσεων είναι να πάρει κάποια μέτρα, τα οποία θα βοηθήσουν το χρηματοπιστωτικό μας σύστημα να μπορέσει να έχει τη ρευστότητα που χρειάζεται και τα κεφάλαια που χρειάζεται, για να αντεπεξέλθει σ’ αυτή την κρίση. 
      Παρά το ότι το χρηματοπιστωτικό σύστημα στη χώρα μας έχει υγιείς βάσεις και είναι βέβαια απόλυτα φερέγγυο, δεν υπάρχει καμμία αμφιβολία ότι υπάρχουν συνέπειες από την κρίση. Διότι πολλές από τις ελληνικές τράπεζες δεν έχουν πια πρόσβαση εύκολα στις χρηματαγορές, έχει αυξηθεί το κόστος δανεισμού και, αν δεν αναλαμβάναμε κι εμείς κάποιες πρωτοβουλίες, υπήρχε ο κίνδυνος στον επόμενο χρόνο –και δεν ξέρει κανείς, ίσως και περαιτέρω στο μέλλον- να υπήρχε πιστωτική ασφυξία, να είχαμε περιορισμό των πιστώσεων και μεγάλη άνοδο των επιτοκίων, η οποία θα μετακυλυόταν στους καταναλωτές, στους αποταμιευτές, στις επιχειρήσεις, σ’ αυτούς που έχουν πάρει στεγαστικά δάνεια. 
      Γι’ αυτό το λόγο, συνεπείς στις ανακοινώσεις που κάναμε πριν από λίγο καιρό ότι με το σχέδιο νόμου που καταθέσαμε προωθούμε πια ένα αναλυτικό σχέδιο για τη θωράκιση της ελληνικής οικονομίας από τις επιπτώσεις της κρίσης, το σχέδιο αυτό προβλέπει εναλλακτικούς τρόπους για την ενίσχυση της ρευστότητας της οικονομίας. Αυτό ωφελεί την οικονομία με τρεις τρόπους. 
      Κατ’ αρχάς βοηθά στο να έχουν οι τράπεζες επαρκή κεφάλαια για την άνετη χορήγηση πιστώσεων στα νοικοκυριά και τις επιχειρήσεις. 
      Δεύτερον, οδηγεί στη μείωση των διατραπεζικών επιτοκίων –σε σχέση με το πού θα οδηγούνταν- και των επιτοκίων γενικά για τα δάνεια που χορηγούν οι τράπεζες. Διότι, αν αυξηθεί το κόστος δανεισμού στη διατραπεζική αγορά, αυτό το κόστος μετακυλύεται τελικά σε όλη την οικονομία. 
      Τρίτον, βοηθά στο να βελτιωθεί το διαθέσιμο εισόδημα των νοικοκυριών που έχουν δανειστεί γιατί όσο μικρότερα είναι τα επιτόκια, τα οποία πληρώνουμε, τόσο μεγαλύτερο είναι το διαθέσιμο εισόδημά τους για άλλες ανάγκες που έχουν. 
      Ο στόχος, λοιπόν, του σχεδίου είναι να μετριαστούν κατά το δυνατόν οι επιπτώσεις από τη διεθνή κρίση στους πολίτες, ιδιαίτερα τους οικονομικά ασθενέστερους. Να ωφεληθούν οι απλοί πολίτες. Οι μικρομεσαίες επιχειρήσεις που χρειάζονται δάνεια. Οι μεγαλύτερες επιχειρήσεις που έχουν ανάγκη από πιστώσεις. Οι άνεργοι ή οι εργαζόμενοι που θα κινδυνεύσουν αλλιώς να βρεθούν στην ανεργία, αν δεν υπάρχει επαρκής χρηματοδότηση της οικονομίας. Τα νέα ζευγάρια που έχουν δανειστεί ή θέλουν να δανειστούν για να χρηματοδοτήσουν την αγορά του πρώτου τους σπιτιού, ώστε να μπορέσουν να ζήσουν στο δικό τους σπίτι. 
      Αυτοί είναι οι στόχοι που έχουν τεθεί με το σχέδιο. Και βεβαίως, σ’ αυτό το σχέδιο υπάρχουν σημαντικότατες διασφαλίσεις για την προστασία του Έλληνα φορολογουμένου, ο οποίος όχι μόνο δεν καλείται να πληρώσει επιπλέον χρήματα, αλλά από το κόστος, το οποίο μετακυλύεται στις τράπεζες που θα απολαύσουν των ευεργετημάτων του σχεδίου αυτού, θα υπάρξουν και έσοδα για τον προϋπολογισμό. 
      Στο σχέδιο προβλέπεται έως 5.000.000.000 συμμετοχή του ελληνικού δημοσίου στο κεφάλαιο των τραπεζών που έχουν σημασία για την ευστάθεια του συστήματός μας, με προνομιούχες μετοχές, οι οποίες θα έχουν εγγυημένη απόδοση 10%. Άρα από εκεί θα υπάρχει ένα έσοδο τουλάχιστον 500.000.000.000 ευρώ για τον Έλληνα φορολογούμενο. Βέβαια, το 10% είναι πολύ μεγαλύτερο, είναι σχεδόν διπλάσιο από το κόστος χρηματοδότησης του ελληνικού δημοσίου. Υπάρχει, λοιπόν, ωφέλεια για τον φορολογούμενο. 
      Οι προνομιούχες αυτές μετοχές θα ισχύουν για πέντε χρόνια και θα δίνουν το δικαίωμα στο ελληνικό δημόσιο να ορίσει ένα μέλος του διοικητικού συμβουλίου στα συμβούλια των τραπεζών που θα μετάσχουν σ’ αυτό το πρόγραμμα. 
      Όλες οι μεγάλες ελληνικές τράπεζες έχουν εκδηλώσει την πρόθεση να μετάσχουν. Αυτό δε σημαίνει ότι έχουν πρόβλημα. Σημαίνει ότι θέλουν να ενισχύσουν όλες -και πολύ σωστά κάνουν- την κεφαλαιακή τους βάση. Αλλά θα δώσουν το δικαίωμα στο ελληνικό δημόσιο να ορίσει από έναν εκπρόσωπο στα διοικητικά τους συμβούλια, ο οποίος θα πρέπει να συμφωνεί με δύο σημαντικά θέματα, θα έχει δικαίωμα βέτο, δηλαδή: Πρώτα απ’ όλα, με την πολιτική των τραπεζών αναφορικά με τη διανομή των κερδών τους. Ο στόχος δεν είναι να δοθούν χρήματα, προκειμένου να διανεμηθούν ως κέρδη στους μετόχους, αλλά να ενισχυθεί η κεφαλαιακή βάση των τραπεζών.
      Δεύτερον, θα πρέπει να συμφωνεί με την πολιτική των αμοιβών των ανωτάτων στελεχών των τραπεζών: προέδρου, διευθύνοντος συμβούλου, γενικών διευθυντών, αναπληρωτών γενικών διευθυντών, μελών του διοικητικού συμβουλίου με εκτελεστικές αρμοδιότητες και, όπως έχουμε πει, η πρόθεση και η οδηγία που θα λάβουν οι εκπρόσωποι αυτοί, θα είναι να μην ξεπερνούν οι αμοιβές, οι πάσης φύσεως αποδοχές, το μισθό του διοικητού της Τράπεζας της Ελλάδος και βεβαίως, να μην υπάρχουν κατά την περίοδο εφαρμογής του σχεδίου, μπόνους, επιπλέον, δηλαδή, αμοιβές για αυτά τα ανώτατα στελέχη.
      ΔΗΜΗΤΡΙΟΣ ΚΟΥΣΕΛΑΣ: Στο κόστος.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αυτά τα έχουμε ήδη φορολογήσει, όπως ξέρετε και αυτά είναι μια μορφή αμοιβών η οποία θα χρειάζεται την έγκριση του εκπροσώπου του ελληνικού δημοσίου. Αυτό, λοιπόν, είναι το ένα.
      Το δεύτερο, που είναι το μεγαλύτερο μέρος του σχεδίου, είναι η παροχή από το ελληνικό δημόσιο, της εγγύησης για δάνεια των τραπεζών, προκειμένου να ενισχυθεί η ρευστότητά τους και να μπορέσουμε να αποφύγουμε τους κινδύνους της πιστωτικής ασφυξίας το επόμενο διάστημα. Τα δάνεια αυτά, οι εγγυήσεις αυτές, είναι ύψους 23.000.000.000 ευρώ. Ένα μέρος ύψους 8.000.000.000 ευρώ αφορά σε έκδοση ειδικών ομολόγων του ελληνικού δημοσίου, με προνομιακούς όρους για το ελληνικό δημόσιο και με επαρκείς εξασφαλίσεις και τα κεφάλαια που θα αντληθούν από αυτό το ποσό, αναλαμβάνουν οι τράπεζες την υποχρέωση να τα διοχετεύσουν αποκλειστικά και μόνο στη χρηματοδότηση μικρομεσαίων επιχειρήσεων και στεγαστικών δανείων, ακριβώς για να μπορέσουμε να διασφαλίσουμε τη χρηματοδότηση για τα νοικοκυριά, αλλά και για τις μικρομεσαίες επιχειρήσεις στο επόμενο διάστημα, το οποίο, όπως δείχνουν οι διεθνείς εξελίξεις, προβλέπεται δύσκολο.
      Με το σχέδιο, λοιπόν, αυτό στηρίζουμε την ανάπτυξη, την απασχόληση και το εισόδημα των οικογενειών και των επιχειρήσεων. Στην ίδια κατεύθυνση εντάσσονται και πρωτοβουλίες για την ενίσχυση της χρηματοδότησης των ελληνικών μικρομεσαίων επιχειρήσεων με ευνοϊκούς όρους από την Ευρωπαϊκή Τράπεζα Επενδύσεων, που αποφάσισε πρόσφατα το Συμβούλιο ECOFIN. Ο Έλληνας αντιπρόεδρος της Ευρωπαϊκής Τράπεζας Επενδύσεων βρισκόταν αυτές τις μέρες στην Ελλάδα και ήρθε σε επαφή και με όλες τις ελληνικές τράπεζες, προκειμένου να αξιοποιήσουν στο έπακρο τα επιπλέον κεφάλαια της Ευρωπαϊκής Τράπεζας Επενδύσεων προς όφελος των μικρομεσαίων επιχειρήσεων.
      Όπως βλέπετε, λοιπόν και με το σχέδιο νόμου που ψηφίζουμε σήμερα και με το σχέδιο νόμου που καταθέσαμε, το οποίο ισχύει από της καταθέσεως, ισχύει από σήμερα, η Κυβέρνηση με ολοκληρωμένη στρατηγική λαμβάνει πρόνοιες, προκειμένου να μπορέσει η ελληνική οικονομία να εξέλθει κατά το δυνατόν με τις μικρότερες επιπτώσεις απ’ αυτήν την τρικυμία την οποία περνά σήμερα η παγκόσμια οικονομία. Ήδη, οι επιπτώσεις στη χώρα μας είναι πολύ μικρότερες από ό,τι σε άλλες χώρες της Ευρωπαϊκής Ένωσης και πιστεύω ότι με τις πρωτοβουλίες που αναλαμβάνουμε, θα διασφαλίσουμε ότι πολύ γρήγορα η ελληνική οικονομία θα μπορέσει να αναδυθεί και να βγει και πάλι πολύ ισχυρή, μόλις κοπάσει αυτή η μεγάλη αναταραχή την οποία βιώνουμε.
      Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
      ΧΡΗΣΤΟΣ ΑΗΔΟΝΗΣ: Για την τροπολογία, κύριε Υπουργέ, δεν είπατε τίποτα.
      ΔΗΜΗΤΡΙΟΣ ΚΟΥΣΕΛΑΣ: Για την κλωστοϋφαντουργία.
      ΠΡΟΕΔΡΕΥΩΝ (Αναστάσιος Νεράντζης): Κηρύσσεται περαιωμένη η συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Προστασία δανειοληπτών και άλλες διατάξεις» και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 1 ως έχει;
      ΧΡΗΣΤΟΣ ΑΗΔΟΝΗΣ: Κύριε Πρόεδρε…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, να σημειώνετε…
      ΧΡΗΣΤΟΣ ΑΗΔΟΝΗΣ: Κύριε Πρόεδρε, μία απάντηση.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, να είστε εγκαίρως εδώ. Καθίστε κάτω. Δεν σας έδωσα το λόγο.
      ΧΡΗΣΤΟΣ ΑΗΔΟΝΗΣ: Υπάρχουν τροπολογίες που είχαν κατατεθεί στη Βουλή.
      ΠΡΟΕΔΡΕΥΩΝ (Αναστάσιος Νεράντζης): Καθίστε κάτω.
      ΧΡΗΣΤΟΣ ΑΗΔΟΝΗΣ: Μια απάντηση, αυτήν επιτάσσει το Κοινοβούλιο.
      ΠΡΟΕΔΡΕΥΩΝ (Αναστάσιος Νεράντζης): Καθίστε κάτω.
      ΧΡΗΣΤΟΣ ΑΗΔΟΝΗΣ: Θα κάτσω.
      ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο. Το μικρόφωνο να κλείσει, παρακαλώ.
      ΧΡΗΣΤΟΣ ΑΗΔΟΝΗΣ: Σας παρακαλώ πάρα πολύ.
      ΠΡΟΕΔΡΕΥΩΝ (Αναστάσιος Νεράντζης): Κατά τη διάρκεια, λοιπόν,…
      ΧΡΗΣΤΟΣ ΑΗΔΟΝΗΣ: Κύριε Πρόεδρε….
      ΠΡΟΕΔΡΕΥΩΝ (Αναστάσιος Νεράντζης): Κατά τη διάρκεια της ψηφοφορίας δεν δίνεται ο λόγος σε κανέναν.
      ΜΙΧΑΗΛ ΠΑΝΤΟΥΛΑΣ: Από πού προκύπτει αυτό το δικαίωμα; 
      ΧΡΗΣΤΟΣ ΑΗΔΟΝΗΣ: Εξηγήστε μου, παρακαλώ.
      ΠΡΟΕΔΡΕΥΩΝ (Αναστάσιος Νεράντζης): Καθίστε κάτω. Για να καταλάβετε, πρέπει να σιωπήσετε και να καθίσετε. Μόλις καθίσετε, θα καταλάβετε. Καθίστε κάτω, λοιπόν.
      Έχουμε πει από την αρχή ότι θα γίνει ενιαία η συζήτηση των τροπολογιών και του κειμένου του νόμου.
      Κατά την ψήφιση, λοιπόν, των τροπολογιών θα διαπιστωθεί αν έγιναν αποδεκτές ή όχι. Επομένως τα ερωτήματά σας, το ύφος σας και η άνευ αδείας του Προεδρείου λήψη του λόγου δεν συνάδουν.
      Ερωτάται το Σώμα: Γίνεται δεκτό το άρθρο 1 ως έχει; 
      ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, δεν έχει γίνει ψηφοφορία επί της αρχής. 
      ΠΡΟΕΔΡΕΥΩΝ (Αναστάσιος Νεράντζης):  Μα, τι λέτε τώρα; Χθες έγινε. Σας παρακαλώ! Είναι δυνατόν να μπαίνουμε στη δεύτερη ενότητα και να μην έχει γίνει ψηφοφορία επί της αρχής!
      Επαναλαμβάνω, λοιπόν και παρακαλώ πάρα πολύ να μην γίνονται διακοπές. Θα παρακαλέσω τα κόμματα να δηλώνουν ευκρινώς τις τοποθετήσεις τους. 
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία. 
      ΙΩΑΝΝΗΣ ΓΚΙΟΚΑΣ: Κατά πλειοψηφία. 
      ΑΝΝΑ ΦΙΛΙΝΗ: Κατά πλειοψηφία.  
      ΠΡΟΕΔΡΕΥΩΝ (Αναστάσιος Νεράντζης):  Συνεπώς, το άρθρο 1 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία. 
      ΙΩΑΝΝΗΣ ΓΚΙΟΚΑΣ:  Κατά πλειοψηφία.
      ΑΝΝΑ ΦΙΛΙΝΗ:  Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης):  Συνεπώς, το άρθρο 2 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΓΚΙΟΚΑΣ: Κατά πλειοψηφία. 
      ΑΝΝΑ ΦΙΛΙΝΗ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης):  Συνεπώς, το άρθρο 3 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΓΚΙΟΚΑΣ: Κατά πλειοψηφία. 
      ΑΝΝΑ ΦΙΛΙΝΗ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης):  Συνεπώς, το άρθρο 4 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία. 
      ΙΩΑΝΝΗΣ ΓΚΙΟΚΑΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης):  Συνεπώς, το άρθρο 5 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Προχωράμε τώρα στις τροπολογίες για να λύσουμε και την απορία του συναδέλφου μας.
      Ερωτάται το Σώμα: Γίνεται δεκτή η τροπολογία με γενικό αριθμό 327 και ειδικό 74, όπως τροποποιήθηκε από τον κύριο Υπουργό; Και για να συνεννοούμεθα, η τροπολογία αυτή αφορά την τροποποίηση των διατάξεων του ν. 2832/2000 που αφορά στο σύστημα εγγυήσεως καταθέσεων.
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΙΩΑΝΝΗΣ ΓΚΙΟΚΑΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης):  Συνεπώς η τροπολογία με γενικό αριθμό 327 και ειδικό 74 έγινε δεκτή, όπως τροποποιήθηκε από τον κύριο Υπουργό, κατά πλειοψηφία και εντάσσεται στο νομοσχέδιο ως ίδιον άρθρον.
      Ερωτάται το Σώμα: Γίνεται δεκτή η τροπολογία με γενικό αριθμό 328 και ειδικό 75, η οποία αφορά ρύθμιση μισθολογικών θεμάτων υπαλλήλων του Υπουργείου Εξωτερικών;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΙΩΑΝΝΗΣ ΓΚΙΟΚΑΣ: Κατά πλειοψηφία. 
      ΑΝΝΑ ΦΙΛΙΝΗ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης):  Συνεπώς η τροπολογία με γενικό αριθμό 328 και ειδικό 75 έγινε δεκτή, κατά πλειοψηφία και εντάσσεται στο νομοσχέδιο ως ίδιον άρθρον.
      Ερωτάται το Σώμα: Γίνεται δεκτή η τροπολογία με γενικό αριθμό 329 και ειδικό 76, όπως τροποποιήθηκε από τον κύριο Υπουργό; Η τροπολογία αυτή αφορά τη χορήγηση επιδόματος προβληματικών και παραμεθορίων περιοχών και στους υπαλλήλους του δημοσίου, των νομικών προσώπων δημοσίου δικαίου και των Ο.Τ.Α. που υπηρετούν στο Νομό Σερρών.
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΙΩΑΝΝΗΣ ΓΚΙΟΚΑΣ: Κατά πλειοψηφία. 
      ΠΡΟΕΔΡΕΥΩΝ (Αναστάσιος Νεράντζης):  Συνεπώς η τροπολογία με γενικό αριθμό 329 και ειδικό 76 έγινε δεκτή, όπως τροποποιήθηκε από τον κύριο Υπουργό, κατά πλειοψηφία και εντάσσεται στο νομοσχέδιο ως ίδιον άρθρον. 
      Εισερχόμαστε τώρα στην ψήφιση του ακροτελεύτιου άρθρου του νομοσχεδίου. 
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Αναστάσιος Νεράντζης):  Το ακροτελεύτιο άρθρο έγινε δεκτό.
      Συνεπώς το νομοσχέδιο του Υπουργείου Οικονομίας και Οικονομικών «Προστασία δανειοληπτών και άλλες διατάξεις» έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
    ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, οι άλλες τροπολογίες;
    ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Δευτέρας 6 Οκτωβρίου 2008 και Πέμπτης 9 Οκτωβρίου 2008 και ερωτάται το Σώμα εάν τα επικυρώνει.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Αναστάσιος Νεράντζης): Συνεπώς τα Πρακτικά των συνεδριάσεων της Δευτέρας 6 Οκτωβρίου 2008 και Πέμπτης 9 Οκτωβρίου 2008 επικυρώθηκαν.
    Κυρίες και κύριοι συνάδελφοι, πριν λύσουμε τη συνεδρίαση, ο Πρόεδρος του ΠΑ.ΣΟ.Κ. κ. Παπανδρέου θέλει να κάνει μια δήλωση. 
    Ορίστε, κύριε Πρόεδρε, έχετε το λόγο.
    	ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κύριε Πρόεδρε, στη μεγάλη υπόθεση της λεηλασίας του δημόσιου πλούτου, στο θέμα του Βατοπαιδίου, το ΠΑ.ΣΟ.Κ. ανέλαβε όλες τις πρωτοβουλίες για να διασφαλίσει τη διαφάνεια, να διασφαλίσει την αλήθεια, να διασφαλίσει τη δικαιοσύνη. 
    Η Κυβέρνηση, η Νέα Δημοκρατία, έκανε κάθε τι για να συγκαλύψει, να κωλυσιεργήσει, να συσκοτίσει. Όμως, δεν άντεξε. Δεν άντεξε το φως! Δεν αντέχει τις δημοκρατικές λειτουργίες της Βουλής! Δεν αντέχει την αλήθεια! Ετράπη σε φυγή! Δεν θέλει την αλήθεια! Ετράπη σε φυγή, θίγοντας τους θεσμούς του Κοινοβουλίου, παρασύροντας αμέτοχους Βουλευτές της Νέας Δημοκρατίας, θίγοντας ακόμα και την αξιοπρέπεια ψηφοφόρων της Νέας Δημοκρατίας, που συμμερίζονται τις αρχές της Δημοκρατίας, των δημοκρατικών διαδικασιών και βεβαίως, την ανάγκη ενός κράτους δικαίου.
    Η Νέα Δημοκρατία έφυγε από τη Βουλή! Είναι πια πάνδημη η απαίτηση για αλλαγή!
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Ο Υπουργός Οικονομίας και Οικονομικών κ. Αλογοσκούφης έχει το λόγο.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, νομίζω ότι η δήλωση του Αρχηγού της Αξιωματικής Αντιπολίτευσης προσβάλλει το Κοινοβούλιο, διότι η Βουλή χθες συζήτησε επί πολλές ώρες το ζήτημα στο οποίο αναφέρθηκε και αποφάσισε ομοφώνως τη σύσταση εξεταστικής επιτροπής, η οποία θα διερευνήσει όλα τα πραγματικά περιστατικά γύρω απ’ αυτό το ζήτημα. Και όπως έχει δηλώσει ρητά η Κυβέρνηση, εάν από την εξέταση που θα κάνει η εξεταστική επιτροπή προκύψουν οποιαδήποτε στοιχεία τα οποία δικαιολογούν σε δεύτερο στάδιο τη σύσταση προανακριτικής επιτροπής, αυτό θα γίνει με πρωτοβουλία της Κυβέρνησης.
    Δεν υπάρχει, λοιπόν, κανένα θέμα συγκάλυψης. Θα έρθουν όλα στο φως σε μια εξεταστική επιτροπή, η οποία έχει όλες τις αρμοδιότητες που έχει μία εξεταστική επιτροπή για να εξετάσει τα πραγματικά περιστατικά. 
    Όλα τα άλλα είναι εκ του πονηρού! Είναι προσπάθεια να ποινικοποιηθεί η πολιτική ζωή του τόπου, κάτι που, δυστυχώς, συστηματικά κάνει εδώ και πάρα πολλούς μήνες η Αξιωματική Αντιπολίτευση. Είναι προσπάθεια να ρίξει λάσπη σε συγκεκριμένα κυβερνητικά στελέχη. Και το ΠΑ.ΣΟ.Κ. βεβαίως δεν μπορεί να αγνοεί και τις δικές του ευθύνες σε μία υπόθεση που έχει αποδειχθεί ότι διαχρονικά τη χειρίστηκαν και Υπουργοί των προηγουμένων κυβερνήσεων. Όμως, όλα αυτά τα ζητήματα θα τα δει η εξεταστική επιτροπή, η οποία και θα αποφασίσει. 
    Η Κυβέρνηση είναι εδώ! Είναι παρούσα στο Κοινοβούλιο, αλλά δεν θα συμβάλει σε καμμία περίπτωση στον ευτελισμό των θεσμών! 
    ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θα μπορούσα να έχω το λόγο; 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, έχει λήξει η συνεδρίαση. 
    ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Βενιζέλο, έχετε το λόγο.
    ΕΥΑΓΓΕΛΟΣ ΒΕΝΙΖΕΛΟΣ: Αν θέλει να συμπληρώσει κάτι ο κύριος Υπουργός, ας το κάνει και εγώ θα δώσω μία ενιαία απάντηση. 
    ΠΡΟΕΔΡΕΥΩΝ (Αναστάσιος Νεράντζης): Τότε μπορεί να λάβει το λόγο ο κ. Παυλόπουλος. 
    ΕΥΑΓΓΕΛΟΣ ΒΕΝΙΖΕΛΟΣ: Κύριε Παυλόπουλε, συμπληρώστε τον Υπουργό Οικονομίας, αν θέλετε. 
    ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Παυλόπουλε, έχετε το λόγο.
    ΔΗΜΗΤΡΙΟΣ ΤΣΙΡΩΝΗΣ: Δεν έχει λήξει η συνεδρίαση, κύριε Υπουργέ Οικονομίας! Υπάρχει Πρόεδρος!
    ΧΡΗΣΤΟΣ ΑΗΔΟΝΗΣ: Υπάρχει Πρόεδρος! 
    Κύριε Πρόεδρε, πρέπει να προστατεύσετε μια δημοκρατική διαδικασία! 
    ΠΡΟΕΔΡΕΥΩΝ (Αναστάσιος Νεράντζης): Ακούστε. Σταματήστε να δημιουργείτε συνεχώς θέματα! Σταματήστε! Ειδικά σε σας αναφέρομαι! Σας παρακαλώ πολύ! Υπάρχει Υπουργός ο οποίος θα απαντήσει. Δεν θα επιλέξετε εσείς ποιος θα εκπροσωπήσει την Κυβέρνηση! Σας παρακαλώ! Το ίδιο κάνατε και προηγουμένως. 
    Ορίστε, κύριε Παυλόπουλε, έχετε το λόγο.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κύριε Πρόεδρε.
    Ο Αρχηγός της Αξιωματικής Αντιπολίτευσης για μια ακόμα φορά παραποίησε την πραγματικότητα και θέλησε να μεταθέσει τις ευθύνες τις δικές του και τις συνέπειες της πρωτοβουλίας που ανέλαβε.
    Κύριοι συνάδελφοι, ξέρω πως είστε υποχρεωμένοι να τηρήσετε την κομματική σας λογική. Την αλήθεια, όμως, την ξέρετε. 
    Χθες, η Βουλή πήρε μια σημαντική απόφαση. Ομόφωνα αποφάσισε τη σύσταση εξεταστικής επιτροπής, η οποία αφορά την υπόθεση της Μονής Βατοπαιδίου σε όλη της την έκταση.
Η προθεσμία στην οποία θα τελειώσει την όλη έρευνα είναι δεδομένη. Στις 15 Δεκεμβρίου, χωρίς δυνατότητα παράτασης. 
      Ξέρετε όλοι σας ότι σύμφωνα με τον Κανονισμό της Βουλής, η εξεταστική Επιτροπή έχει τις αρμοδιότητες ανακριτικής αρχής και του εισαγγελέα πλημμελειοδικών. Άρα, έχει, περίπου, από πλευράς δυνατοτήτων, τις ίδιες δυνατότητες που έχει και η ειδική κοινοβουλευτική επιτροπή κατά το νόμο περί ευθύνης Υπουργών. 
      Ξέρετε ότι θα τελειώσει με ένα πόρισμα το οποίο μέσα από τη δημοσιότητα που θα υπάρχει και την πλήρη έρευνα θα είναι πλήρως διαφωτιστικό, παράλληλα με την έρευνα της δικαιοσύνης. 
      Μέσα Δεκεμβρίου χωρίς καμμιά δυνατότητα παραγραφής, χωρίς να υπάρχει κανένας κίνδυνος, η Βουλή θα είναι σε θέση να ξέρει με στοιχεία, αν υπάρχουν ευθύνες πολιτικών προσώπων και δη Υπουργών και Υφυπουργών. Και αν προκύψουν, πρώτοι εμείς θα πάρουμε την πρωτοβουλία να ζητήσουμε προανακριτική επιτροπή. 
      Όμως, για σκεφθείτε! Αμέσως μόλις καταθέσαμε πρόταση για εξεταστική επιτροπή, το ΠΑ.ΣΟ.Κ. ήρθε να ζητήσει –παρακαλώ!- ειδική κοινοβουλευτική επιτροπή κατά το νόμο περί ευθύνης Υπουργών. Με τι στοιχεία; Το ξέρετε; Με πόση γενικότητα; Το ξέρετε. Είναι μία πρόταση γενική, αόριστη που σπιλώνει χωρίς κανένα στοιχείο ανθρώπους.
      Και το κυριότερο; Είναι μια πρόταση που όπως δηλώθηκε όταν ρωτήθηκε ο εκπρόσωπός τους, στηριζόταν ακόμα και για την ηθική αυτουργία Υπουργού που δεν έχει υπογράψει ούτε μία διοικητική πράξη στην «περιρρέουσα ατμόσφαιρα». 
      ΜΑΥΡΟΥΔΗΣ ΒΟΡΙΔΗΣ: Ελάτε να την καταψηφίσετε!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Αυτή είναι, λοιπόν, η πρόταση την οποία έκανε το ΠΑ.ΣΟ.Κ. και μας καλεί να την ψηφίσουμε. 
      Οι παρενέργειες είναι οι εξής: Πρώτον, θα είχαμε για πρώτη φορά δύο επιτροπές να λειτουργούν παράλληλα με τις ίδιες περίπου αρμοδιότητες. Και το κυριότερο; Μας καλείτε, τη Νέα Δημοκρατία, να ψηφίσουμε την πρόταση χωρίς στοιχεία. Δηλαδή ζητάτε από τη Νέα Δημοκρατία να ψηφίσει μία πρόταση η οποία σκοπό έχει να ποινικοποιήσει την πολιτική ζωή του τόπου και να πολιτικοποιήσει τη Δικαιοσύνη, όπως φάνηκε άλλωστε από τις ανήκειες επιθέσεις του ΠΑ.ΣΟ.Κ. εναντίον της Δικαιοσύνης. 
      Αυτονόητο ήταν για την Παράταξή μου ότι η πρόταση αυτή δεν μπορούσε να γίνει δεκτή. Και μην μπαίνει άλλο στο νου σας. Ξέρετε την Κοινοβουλευτική Ομάδα της Νέας Δημοκρατίας, μπορεί να έχει μερικές φορές τα δικά της προβλήματα, αλλά είναι συμπαγής. 
      Εάν ερχόμασταν μέσα σ’ αυτήν την Αίθουσα, λοιπόν, θα καταψηφίζαμε και η πρόταση θα απερρίπτετο. 
      Δεν ξέρετε τι λέει ο Κανονισμός της Βουλής και τι λέει ο νόμος περί ευθύνης Υπουργών σ’ αυτήν την περίπτωση; Ότι για την ίδια υπόθεση με τα ίδια πραγματικά περιστατικά δεν θα ήταν δυνατόν να υπάρξει νέα πρόταση.
      ΔΗΜΗΤΡΙΟΣ ΡΕΠΠΑΣ: Γι’ αυτό καταψηφίστε την!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Τι είδους εκβιασμός ήταν αυτός; Να ψηφίσουμε μία αβάσιμη πρόταση για να μην υπάρξει αυτή η έμμεση παραγραφή που περιγράφει ο Κανονισμός της Βουλής και ο νόμος περί ευθύνης Υπουργών. Αυτό ζητάτε από τη Νέα Δημοκρατία; Ε, όχι! Τηρούμε στάση ευθύνης. Και τι λέμε; Μεθαύριο είναι 15 Δεκεμβρίου και θα έχουμε όλα τα στοιχεία. Ελάτε, λοιπόν, να τα δούμε μαζί.
      Όμως, σε καμμία περίπτωση δεν συμπράττουμε τώρα σ’ αυτόν τον εκβιασμό. Η ευθύνη ανήκει στο ΠΑ.ΣΟ.Κ. το οποίο κατέθεσε την πρόταση και το οποίο ας έρθει να τη στηρίξει μόνο του. Πάντως, δεν μπορεί να ρίξει την ευθύνη στη Νέα Δημοκρατία η οποία θα καταψήφιζε για λόγους στοιχειώδους ευθύνης αυτή την πρόταση, δηλαδή ότι με τον τρόπο αυτό οδήγησε την υπόθεση στο σκοτάδι. 
      Αυτή είναι η αλήθεια και αυτός είναι ο λόγος που απέχουμε αύριο από τη Βουλή. Είναι στάση ευθύνης, είναι στάση προστασίας των ίδιων των θεσμών, σεβασμού της κοινοβουλευτικής διαδικασίας, του κοινοβουλευτικού πολιτεύματος, σεβασμού της ίδιας της διαδικασίας περί ευθύνης Υπουργών. 
      Σας είπα και χθες -και το επαναλαμβάνω και τώρα- κύριοι συνάδελφοι, το εξής: Η πολιτική ζωή δεν προδιαγράφεται. Ο Ελληνικός Λαός θα αποφασίσει. 
Εγώ το έλεγα και χθες -δεν είμαι από εκείνους που όταν ήσασταν εδώ, λέγατε σε μας ότι ανήκουμε στο χρονοντούλαπο της ιστορίας- ότι ο Ελληνικός Λαός μπορεί να αποφασίσει –είναι δικαίωμά του- ότι μπορεί να γίνετε κυβέρνηση. 
      Για σκεφθείτε, συμπεριφορά Αξιωματικής Αντιπολίτευσης σαν κι αυτή τη δική σας, με την περιρρέουσα ατμόσφαιρα να στέλνετε ανθρώπους στη διαδικασία του νόμου περί ευθύνης Υπουργών και να τους ζητάτε να έρθουν μ’ αυτόν τον τρόπο, όταν έχετε τη διαδικασία με την οποία μπορούμε να φθάσουμε εκεί, χωρίς να υπάρξει παραγραφή και χωρίς να υπάρξει κανένα πρόβλημα. Αυτή είναι η αλήθεια είτε θέλετε είτε όχι. Τα υπόλοιπα, είναι προσπάθεια φθηνού εντυπωσιασμού. 
      Γι’ αυτό το λόγο –επαναλαμβάνω- η στάση μας και η απόφασή μας είναι στάση και απόφαση ευθύνης και σεβασμού των θεσμών.  
	Σε ό,τι αφορά τις σπερμολογίες και φημολογίες της κοινοβουλευτικής μας ομάδας, «ιδού η Ρόδος, ιδού και το πήδημα!». Αν θέλετε να διαπιστώσετε αν και κατά πόσο είναι συμπαγής, καταθέστε πρόταση δυσπιστίας και ελάτε να δούμε μέσα στη Βουλή εάν και κατά πόσο η Κυβέρνηση στηρίζεται σε μια συμπαγή κοινοβουλευτική πλειοψηφία. Τα υπόλοιπα είναι εκ του πονηρού. 
	Ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)
	ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε,…
    	ΠΡΟΕΔΡΕΥΩΝ (Αναστάσιος Νεράντζης): Μισό λεπτό, κύριε Βενιζέλο. 
    	Παρά το ότι η συζήτηση αυτού του θέματος είναι έκτοπη αυτήν την ώρα, εντούτοις για την ισότητα των όπλων και επειδή εδόθη απαντητικά ο λόγος σε δύο Υπουργούς, για να απαντήσουν στον Πρόεδρο του ΠΑ.ΣΟ.Κ., θα δώσω το λόγο δι’ ολίγον στον κ. Βενιζέλο, ο οποίος το ζήτησε. 
    Ορίστε, κύριε Βενιζέλο. 
    ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, η ηττοπάθεια και ο πανικός είναι πολύ κακοί σύμβουλοι. Η Κυβέρνηση αναπτύσσει μια πρωτοφανή επιχειρηματολογία, θεωρώντας ούτε λίγο ούτε πολύ ως δεδομένο ότι η πρόταση του ΠΑ.ΣΟ.Κ. για τη σύσταση προανακριτικής επιτροπής θα γίνει δεκτή, εάν μετάσχει στην ψηφοφορία η κοινοβουλευτική ομάδα της Νέας Δημοκρατίας. 
    (Χειροκροτήματα από την πτέρυγα του ΠΑ.ΣΟ.Κ.)
    Διότι εάν δεν ισχύει αυτό, τότε δεν έχει καμμία λογική βάση αυτό που λέει η Κυβέρνηση. Είναι πρωτοφανές στα κοινοβουλευτικά χρονικά όχι μόνο από τη Μεταπολίτευση έως σήμερα, αλλά από συστάσεως του νέου ελληνικού κράτους να αποχωρεί από μία κρίσιμη, κορυφαία κοινοβουλευτική διαδικασία το Κόμμα της Κυβερνητικής Πλειοψηφίας. Έτσι ούτε λίγο ούτε πολύ η Κυβέρνηση παραδέχεται ότι δεν διαθέτει τη δεδηλωμένη εμπιστοσύνη της Πλειοψηφίας της Βουλής!
    Ο κ. Καραμανλής και η κυβερνητική του επιτροπή παρασύρουν σήμερα τους Βουλευτές της Νέας Δημοκρατίας σε ένα κοινοβουλευτικό ατόπημα, αλλά και σε μία πολιτικά αυτοκαταστροφική πορεία. 
    Όλα δε όσα λέγονται εδώ προσβάλλουν τη νοημοσύνη μας και τη βραχεία μνήμη των τελευταίων ημερών, διότι το ΠΑ.ΣΟ.Κ. είχε προτείνει στη Βουλή και στη Διάσκεψη των Προέδρων να προηγηθεί η συζήτηση και η ψηφοφορία για την προανακριτική επιτροπή, γιατί η σύστασή της είναι το λογικά και θεσμικά μείζον, ώστε μετά να μπορούσαμε να αποφασίσουμε αν χρειάζεται και η εξεταστική επιτροπή. 
    Η Πλειοψηφία της Νέας Δημοκρατίας επέβαλε τη σειρά συζήτησης των θεμάτων, για να βρει το πρόσχημα να λέει τώρα ότι δεν θα μετάσχουμε σε μια μυστική ψηφοφορία που τη φοβούμαστε, γιατί θα αποδείξει ότι οι Βουλευτές της Νέας Δημοκρατίας δεν πείθονται, έχουν αντιστάσεις, έχουν συνείδηση δικαίου και άρα ψηφίζουν σε επαρκή αριθμό την πρόταση του ΠΑ.ΣΟ.Κ., όχι γιατί αμφισβητούν το κόμμα τους, αλλά γιατί δεν δέχονται να παραβιάζεται το Σύνταγμα και ο νόμος. Διότι αντιλαμβάνονται ότι οι πολίτες θέλουν απαντήσεις, απαντήσεις αξιόπιστες, διαφανείς, έντιμες και ειλικρινείς. 
    Το ΠΑ.ΣΟ.Κ. έθεσε σήμερα στη Διάσκεψη των Προέδρων το ευθύ ερώτημα προ τη Νέα Δημοκρατία, προς τον εκπρόσωπο του Προέδρου της Νέας Δημοκρατίας: 
    ΙΩΑΝΝΗΣ ΤΡΑΓΑΚΗΣ: Εδώ είναι!
    ΕΥΑΓΓΕΛΟΣ ΒΕΝΙΖΕΛΟΣ: «Ζητάτε αναβολή της συζήτησης αύριο Παρασκευή για λίγες μέρες;» Και η απάντηση ήταν: «Όχι. Θέλουμε να διεξαχθεί η συζήτηση.» 
    Και ενώ η Διάσκεψη των Προέδρων στη μία η ώρα αποφασίζει και πάλι να διεξαχθεί κανονικά η αυριανή συζήτηση, γιατί και ο ΣΥΡΙΖΑ απέσυρε την πρότασή του για ολιγοήμερη αναβολή, έρχεται η εντολή της Κυβέρνησης, η εντολή του Πρωθυπουργού και οδηγείται σε αποχή η κοινοβουλευτική Πλειοψηφία!
    ΙΩΑΝΝΗΣ ΤΡΑΓΑΚΗΣ: Δεν σας δικαιώνουν τα Πρακτικά!
    ΕΥΑΓΓΕΛΟΣ ΒΕΝΙΖΕΛΟΣ: Ξέρετε τι εικόνα δίνει μια Κοινοβουλευτική Πλειοψηφία, που αποχωρεί, φοβούμενη τη συζήτηση και την ψηφοφορία; Την εικόνα της διάλυσης της Κυβέρνησης και, ως εκ τούτου, υπάρχει πράγματι επιτακτικό ζήτημα πολιτικής αλλαγής στη χώρα. Όλα τα άλλα είναι εκ του περισσού. 
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Ροντούλης. 
    ΙΩΑΝΝΗΣ ΤΡΑΓΑΚΗΣ: Κύριε Πρόεδρε, ένα λεπτό. 
    ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Τραγάκη. 
    ΙΩΑΝΝΗΣ ΤΡΑΓΑΚΗΣ: Κύριε Πρόεδρε, επειδή ο κ. Βενιζέλος ανεφέρθη σε μένα για τη συζήτηση που έγινε στη Διάσκεψη των Προέδρων, οφείλω να του δώσω μια απάντηση και θα ήθελα να σας παρακαλέσω να μου δώσετε το λόγο για ένα λεπτό, για να δώσω μια απάντηση. 
    ΠΡΟΕΔΡΕΥΩΝ (Αναστάσιος Νεράντζης): Προχωρήστε, κύριε Τραγάκη. 
     ΠΡΟΕΔΡΕΥΩΝ (Αναστάσιος Νεράντζης): Παρακαλώ, προχωρήστε. 
     ΙΩΑΝΝΗΣ ΤΡΑΓΑΚΗΣ: Όταν ετέθη το θέμα, το ερώτημα ήταν εάν ζητείται ή δεν ζητείται αναβολή με τον τρόπο που το είχε ζητήσει ο κ. Κουβέλης εκ μέρους του ΣΥΡΙΖΑ. Και εγώ απήντησα ότι εάν το ζητάει ο Συνασπισμός, εμείς δεν έχουμε αντίρρηση. Αφορούσε το θέμα της αναβολής. 
     Σε ό,τι αφορά τη διεξαγωγή της συζήτησης δεν έγινε καμμία συζήτηση, έχω και τα πρακτικά αν θέλει ο κ. Βενιζέλος. Το μόνο που είπα εγώ τότε ήταν ότι δεν μπορούν να λειτουργούν συγχρόνως δυο επιτροπές οι οποίες έχουν τις ίδιες μα τις ίδιες ανακριτικές εξουσίες. Και έχοντας τις ίδιες ανακριτικές εξουσίες, θα ήταν αστείο για όλους μας ο ίδιος μάρτυρας να μπαίνει από τη μια πόρτα και να πηγαίνει στην άλλη για την εξέτασή του από τις δυο αυτές επιτροπές. Γι’ αυτό το λόγο είπα ότι αυτό είναι πρωτοφανές φαινόμενο για τα κοινοβουλευτικά χρονικά. 
     Επίσης, διαβεβαίωσα ότι μετά τη λήξη της εξεταστικής επιτροπής η οποία προβλέπεται ότι θα είναι 15 Δεκεμβρίου, εδώ είμαστε. Εάν προκύψουν οποιεσδήποτε ευθύνες, μα οποιεσδήποτε ευθύνες και για οποιονδήποτε δεν έχουμε καμμία μα καμμία αντίρρηση να συσταθεί και η προανακριτική επιτροπή. Όταν ζητήθηκε παράταση 15 ημερών επομένως θα πηγαίναμε 15 Νοεμβρίου περίπου, 15 Νοεμβρίου με 15 Δεκεμβρίου είναι ένας μήνας. Γιατί δεν μπορούσαμε να περιμένουμε αυτόν τον ένα μήνα αλλά να έχουμε και το πρόβλημα της λεγόμενης «παραγραφής»; Διότι εάν απορριφθεί η πρόταση, γνωρίζουν πολύ καλά οι κύριοι του ΠΑ.ΣΟ.Κ. ότι δεν μπορούμε να επανέλθουμε στηριζόμενοι στα ίδια πραγματικά γεγονότα. 
     Αυτά και ευχαριστώ. 
     ΠΡΟΕΔΡΕΥΩΝ (Αναστάσιος Νεράντζης): Ο κ. Ροντούλης…
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, να δώσω μια εξήγηση. 
     ΠΡΟΕΔΡΕΥΩΝ (Αναστάσιος Νεράντζης): Ναι, αλλά έτσι δεν θα τελειώσουμε ποτέ τώρα. Αναφέρθηκε σε προσωπικό θέμα. Το Προεδρείο θεωρεί ότι δεν υπάρχει προσωπικό θέμα. Κατεγράφησαν οι απόψεις. Τι άλλο να πούμε κύριε Βενιζέλο; 
     ΕΥΑΓΓΕΛΟΣ ΒΕΝΙΖΕΛΟΣ: Να δώσω διευκρινήσεις. 
     ΠΡΟΕΔΡΕΥΩΝ (Αναστάσιος Νεράντζης): Μα, δεν δέχεται το Προεδρείο ότι υπάρχει προσωπικό θέμα. Τι διευκρινήσεις να δώσετε; 
     ΕΥΑΓΓΕΛΟΣ ΒΕΝΙΖΕΛΟΣ: Αν μου επιτρέπετε, κύριε Πρόεδρε, για ένα δευτερόλεπτο! 
     ΠΡΟΕΔΡΕΥΩΝ (Αναστάσιος Νεράντζης): Ένα λεπτό μόνο, κύριε Βενιζέλο!
     ΕΥΑΓΓΕΛΟΣ ΒΕΝΙΖΕΛΟΣ: Πόσο τιμώ και πόσο φιλικά αισθήματα έχω για τον αναπληρωτή του Προέδρου της Νέας Δημοκρατίας, τον κ. Τραγάκη που εκπροσωπεί το κόμμα του στη Διάσκεψη των Προέδρων της Βουλής. Αυτή τη μέριμνα και την αγωνία της Νέας Δημοκρατίας μη τυχόν και παραγραφούν τα πιθανά εγκλήματα των Υπουργών της, πραγματικά τη χαιρετίζω με βαθιά συγκίνηση!
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Βενιζέλο.
     Ο κύριος Ροντούλης έχει το λόγο.
     ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε. 
     Η στάση της Νέας Δημοκρατίας πανθομολογουμένως είναι μια στάση δειλίας, μια στάση φυγής από το πρόβλημα και προφανέστατα είναι η φυγή των ενόχων. 
     Επιτρέψτε μου δε να τονίσω και κάτι ακόμη: Τι αποδεικνύει η στάση η σημερινή της Νέας Δημοκρατίας; Αποδεικνύει ότι σύρθηκε και στην εξεταστική επιτροπή. Δεν ήθελαν ούτε τη σύσταση της εξεταστικής επιτροπής. Υπό την πίεση του Λαϊκού Ορθόδοξου Συναγερμού και της προτάσεως του ΠΑ.ΣΟ.Κ. εξαναγκάστηκαν να οδηγηθούν στη σύσταση εξεταστικής επιτροπής. Και βεβαίως, η επικοινωνιακή ήττα που σήμερα υπέστησαν, το πολιτικό και επικοινωνιακό Βατερλό που υπέστησαν, θα συνεπάγεται στην επόμενη εκλογική αναμέτρηση και ένα οδυνηρό πολιτικό κόστος για όλη την Κυβέρνηση και την παράταξη της Νέας Δημοκρατίας.
     Κύριε Υπουργέ, άκουγα προ ημερών συνεχώς στα μέσα μαζικής ενημέρωσης μέλη της δικής σας κοινοβουλευτικής ομάδας που έλεγαν με ένα στόμα μια ψυχή «δεν είμαστε όλοι συνυπεύθυνοι», «δεν είμαστε όλοι ένοχοι», «δεν είμαστε όλοι ίδιοι». Σήμερα τι έγινε; Αποσύρθηκε όλη η κοινοβουλευτική ομάδα της Νέας Δημοκρατίας. Συνεπώς, είστε όλοι πλέον συνυπεύθυνοι, είστε όλοι πλέον ένοχοι. Διαφορετικά θα μένατε μέσα στην Αίθουσα και θα δίνατε τη μάχη. Φεύγοντας όλοι έχετε καταστεί όλοι συνυπεύθυνοι.
     Ευχαριστώ.
     ΠΡΟΕΔΡΕΥΩΝ (Αναστάσιος Νεράντζης): Ο κύριος Υπουργός έχει το λόγο.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Σε ό,τι αφορά την αγωνία για την οποία μίλησε ο κ. Βενιζέλος, η παράταξή μου το έχει αποδείξει άλλωστε διαχρονικά είχε πάντα την αγωνία της αλήθειας και του σεβασμού των θεσμών. Αυτό είναι γνωστό. Άλλοι συγκάλυπταν κάτω από το χαλί ευθύνες και καταστάσεις και φαίνεται τώρα. Γιατί τώρα που έρχονται όλα στο φως δείχνουν πού ήταν οι ρίζες.  Και τότε δεν ακουγόταν τίποτα. 
      Και μόνο η σύγκριση του ότι τότε γίνονταν και συγκαλύπτονταν και σήμερα όλα αποκαλύπτονται, αποδεικνύει ότι έχουμε την αγωνία της αλήθειας, άρα μπορούμε να ισχυριζόμαστε και μπορούμε να υπερηφανευόμαστε ότι έχουμε την αγωνία του να μην μείνει τίποτα κρυφό. 
      Σε ό,τι αφορά την περίφημη θέση που ανέπτυξε ο κ. Κοινοβουλευτικός Εκπρόσωπος του ΠΑ.ΣΟ.Κ., της Αξιωματικής Αντιπολίτευσης ο οποίος είπε, «για σκεφθείτε, εδώ μια σύσταση επιτροπής προκαταρκτικής εξέτασης θα ήταν» -χθες εδώ ο εισηγητής του ΠΑ.ΣΟ.Κ., αλλά και ο Αρχηγός της Αξιωματικής Αντιπολίτευσης ως δημόσιοι κατήγοροι είχαν βγάλει και συμπεράσματα μόνο την ποινή δεν είχαν καταγνώσει. Δεν ξέρουμε δηλαδή ότι εκείνο που ήθελε ο κ. Βενιζέλος ήταν να πει για παράδειγμα ότι κάποιος παραπέμπεται; Αλλά σας είπα, δεν ήταν αυτή η αγωνία της Νέας Δημοκρατίας και αυτό είναι το μεγάλο λάθος του κ. Βενιζέλου. 
      Επειδή η πρόταση είναι έωλη, είναι σπίλωση της πολιτικής ζωής, είναι στην κυριολεξία μια προσπάθεια ποινικοποίησης της πολιτικής ζωής, εμείς δεν μπορούσαμε να συμπράξουμε σ’ αυτήν την προσπάθεια. Έπρεπε να πούμε «όχι». Αν λέγαμε «όχι» -δεν το λέει το ΠΑ.ΣΟ.Κ. στον κόσμο, αλλά να το ξέρει ο κόσμος που μας ακούει και μας βλέπει- σύμφωνα με τον Κανονισμό της Βουλής και το νόμο περί ευθύνης Υπουργών, για την ίδια υπόθεση άλλη πρόταση –έτσι γενικά μάλιστα που ήταν διατυπωμένη η πρόταση του ΠΑ.ΣΟ.Κ.- δεν μπορούσε ενδεχομένως να έρθει. Θα μας κατηγορούσε λοιπόν, ότι με το αυτονόητο «όχι» το οποίο είπαμε πηγαίναμε να συγκαλύψουμε την υπόθεση και να την οδηγήσουμε σε μια έμμεση παραγραφή. Αυτός είναι ο μόνος λόγος. Όλα τα άλλα είναι προφάσεις εν αμαρτίαις.
      Η Κοινοβουλευτική Ομάδα είναι συμπαγής. Είπα στον κ. Βενιζέλο και το επαναλαμβάνω, ξέρει ποια είναι η διαδικασία με την οποία διαπιστώνεται εάν έτσι μια κοινοβουλευτική ομάδα είναι συμπαγής ως πλειοψηφία και στηρίζει την Κυβέρνησή της. Αν αυτό, λοιπόν, το αμφισβητεί το ΠΑ.ΣΟ.Κ. ιδού η Ρόδος, ιδού και το πήδημα. 
      Ευχαριστώ πολύ.
     ΠΡΟΕΔΡΕΥΩΝ (Αναστάσιος Νεράντζης): Με τη συναίνεση του Σώματος και ώρα 16.47΄ λύεται η συνεδρίαση για αύριο ημέρα Παρασκευή 24 Οκτωβρίου 2008 και ώρα 10.00΄, με αντικείμενο εργασιών του Σώματος συζήτηση και λήψη απόφασης στην πρόταση που κατέθεσε ο Πρόεδρος του Πανελλήνιου Σοσιαλιστικού Κινήματος και Αρχηγός της Αξιωματικής Αντιπολίτευσης κ. Γιώργος Παπανδρέου και εκατό Βουλευτές του Κόμματός του, για σύσταση Ειδικής Κοινοβουλευτικής Επιτροπής για τη διενέργεια προκαταρκτικής εξέτασης κατά το άρθρο 86 παράγραφος 3 του Συντάγματος, τα άρθρα 153 και επόμενα του Κανονισμού της Βουλής και το  άρθρο 5 του ν.3126/2003 «Ποινική ευθύνη Υπουργών», α) για την τέλεση του αδικήματος της απιστίας σε βάρος του Δημοσίου σε βαθμό κακουργήματος κατά παράβαση του άρθρου 390 Ποινικού Κώδικα, σύμφωνα με τα διαλαμβανόμενα στην πρόταση, από τον τότε Υφυπουργό Οικονομίας και Οικονομικών κ. Πέτρο Δούκα και τον τότε Υπουργό Αγροτικής Ανάπτυξης και Τροφίμων κ. Ευάγγελο Μπασιάκο, β) για ηθική αυτουργία, σύμφωνα με τα διαλαμβανόμενα στην πρόταση, από τον Υπουργό Επικρατείας κ. Θεόδωρο Ρουσόπουλο και γ) για την τυχόν συμμετοχή άλλων προσώπων ως συναυτουργών και συμμετεχόντων, σύμφωνα με την ειδική ημερήσια διάταξη που σας έχει διανεμηθεί. 
    Ο ΠΡΟΕΔΡΟΣ 					ΟΙ ΓΡΑΜΜΑΤΕΙΣ



