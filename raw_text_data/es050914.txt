ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΛΓ’

Τετάρτη 14 Σεπτεμβρίου 2005 (Πρωϊνή)

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Θ. Πάγκαλου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοινώσεις του δελτίου επικαίρων ερωτήσεων της Πέμπτης 15 Σεπτεμβρίου 2005, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής και των άρθρων του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων. Προσαρμογή στη νέα ΚΑΠ και άλλες διατάξεις», σελ.
2. Κατάθεση Εκθέσεων Διαρκούς Επιτροπής:
Η Διαρκής Επιτροπή Κοινωνικών Υποθέσεων καταθέτει τις εκθέσεις της στα σχέδια νόμων του Υπουργείου Μεταφορών και Επικοινωνιών:
i) «Κύρωση του Πρωτοκόλλου σχετικά με την προσχώρηση της Ευρωπαϊκής Κοινότητας στη Διεθνή Σύμβαση EUROCONTROL , τη σχετική με τη Συνεργασία για την Ασφάλεια της Αεροναυτιλίας της 13ης Δεκεμβρίου 1960, όπως τροποποιήθηκε κατ’ επανάληψη και όπως ενοποιήθηκε με το Πρωτόκολλο της 27ης Ιουνίου 1977 και της Τελικής Πράξης της Διπλωματικής Συνδιάσκεψης αυτού», σελ.
ii) «Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κιργιζίας», σελ.


ΟΜΙΛΗΤΕΣ
Επί του σχεδίου νόμου του Υπουργείου Αγροτικής Ανάπτυξης και Τροφίμων: 
ΑΓΓΕΛΗΣ Α., σελ.
ΑΛIΒΙΖΑΤΟΣ Π., σελ.
ΑΝΔΡΟΥΛΑΚΗΣ Δ., σελ.
ΑΡΓΥΡΗΣ Ε., σελ.
ΒΟΥΛΤΕΨΗ Σ., σελ.
ΓΕΩΡΓΙΑΔΗΣ Ν., σελ.
ΔΕΝΔΙΑΣ Ν., σελ.
ΔΡΙΒΕΛΕΓΚΑΣ Ι., σελ.
ΚΑΚΛΑΜΑΝΗΣ Α., σελ.
ΚΟΥΒΕΛΗΣ Φ., σελ.
ΛΕΓΚΑΣ Ν., σελ.
ΜΠΑΣΙΑΚΟΣ Ε., σελ.
ΠΑΠΑΝΔΡΕΟΥ Γ.,σελ.
ΠΟΛΥΔΩΡΑΣ Β., σελ.
ΠΡΩΤΟΠΑΠΑΣ Χ., σελ.
ΣΚΟΠΕΛΙΤΗΣ Σ., σελ.
ΣΚΥΛΛΑΚΟΣ Α., σελ.
ΤΣΙΟΓΚΑΣ Δ., σελ.

      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ  ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α’
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2005
      ΣΥΝΕΔΡΙΑΣΗ  ΛΓ’
      Τετάρτη 14 Σεπτεμβρίου 2005 (πρωί)
      
      Αθήνα, σήμερα στις 14 Σεπτεμβρίου 2005, ημέρα Τετάρτη και ώρα 11.09’ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ’ σύνθεση) για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 13.9.2005 εξουσιοδότηση του Τμήματος επικυρώθηκαν με ευθύνη του Προεδρείου τα Πρακτικά της ΛΒ’  συνεδριάσεως του, της Τρίτης 13 Σεπτεμβρίου 2005, σε ό,τι αφορά την ψήφιση στο σύνολό των σχεδίων νόμου: 
      1. «Συμπράξεις Δημόσιου και Ιδιωτικού τομέα».
      2. «Κύρωση της Διεθνούς Σύμβασης «για τον έλεγχο επιβλαβών συστημάτων υφαλοχρωματισμού των πλοίων,2001».
      3. «Κύρωση της Διεθνούς Σύμβασης για την αστική ευθύνη για ζημία ρύπανσης από πετρέλαιο κίνησης, 2001».)
      Θα αναγνώσω το δελτίο επικαίρων ερωτήσεων της Πέμπτης 15 Σεπτεμβρίου 2005.
      ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παράγραφος 1, 130 παράγραφος 8 του Κανονισμού της Βουλής)
      1. Η με αριθμό 55/12.9.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Αργύρη προς τον Υπουργό Αγροτικής Ανάπτυξης και Τροφίμων, σχετικά με την κατανομή των δικαιωμάτων πριμοδότησης της νέας Κ.Α.Π. για τους κτηνοτρόφους κ.λπ.
      2. Η με αριθμό 53/12.9.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας, σχετικά με το κλείσιμο των επιχειρήσεων «ΒΑΛΑΒΑΝΗ» και «ΕΛΛΑΣ ΕΛΕΚΤΡΙΚ» στη Λάρισα, τις απολύσεις των εργαζομένων κ.λπ..
      Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων-Προσαρμογή στη νέα Κ.Α.Π. και άλλες διατάξεις».
      Σήμερα ξεκινούμε με τη συζήτηση επί της αρχής και έχουμε αποφασίσει εμβόλιμη συνεδρίαση για σήμερα το απόγευμα. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Τι ώρα, κυρία Πρόεδρε;
      ΠΡΟΕΔΡΟΣ (Άννα Μπενάκη-Ψαρούδα): Στις 18.00΄. Κυκλοφόρησε ημερήσια διάταξη. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Αύριο το πρωί δεν μπορούσαμε να συνεχίσουμε τη συζήτηση του νομοσχεδίου, κυρία Πρόεδρε; 
      ΠΡΟΕΔΡΟΣ (Άννα Μπενάκη-Ψαρούδα): Όχι, γιατί δεν φθάνουν οι συνεδριάσεις, κύριε Κεφαλογιάννη, και το νομοσχέδιο πρέπει να τελειώσει εντός της εβδομάδος. 
      Κύριε Υπουργέ, έχετε να κάνετε κάποιες παρατηρήσεις;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κυρία Πρόεδρε, έχουμε συγκεκριμένες νομοθετικές βελτιώσεις και προσθήκες, τις οποίες θα αναγνώσω στο Τμήμα και εν συνεχεία θα τις καταθέσω για τα Πρακτικά και να διανεμηθούν στους συναδέλφους. Είναι αποτέλεσμα επεξεργασίας προτάσεων και ιδεών των συναδέλφων στην αρμόδια Κοινοβουλευτική Επιτροπή Παραγωγής και Εμπορίου. Τις ενσωματώνουμε και δεν θα κάνουμε άλλη βελτίωση στην πορεία, εκτός αν υπάρχει κάτι οριακό σε επίπεδο λέξεων, κ.λπ..
      ΠΡΟΕΔΡΟΣ (Άννα Μπενάκη-Ψαρούδα): Εντάξει, κύριε Υπουργέ. Ορίστε, έχετε το λόγο. Εν συνεχεία θα καταθέσετε για τα Πρακτικά τις τροποποιήσεις και θα διανεμηθούν στους κυρίους συναδέλφους. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τις νομοτεχνικές βελτιώσεις και προσθήκες στο σχέδιο νόμου «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων - Προσαρμογή στη νέα Κ.Α.Π. και άλλες διατάξεις» για να κερδίσουμε χρόνο, τις καταθέτω για τα Πρακτικά και παρακαλώ να διανεμηθούν στους κυρίους συναδέλφους 
      (Στο σημείο αυτό ο Υπουργός Αγροτικής Ανάπτυξης και Τροφίμων κ. Ευάγγελος Μπασιάκος καταθέτει για τα Πρακτικά τα προαναφερθέντα έγγραφα, με τις νομοτεχνικές βελτιώσεις και προσθήκες στο σχέδιο νόμου, τα οποία έχουν ως εξής: 
      (να φωτογραφηθούν οι σελ. 5-17)
      ΠΡΟΕΔΡΟΣ (Άννα Μπενάκη-Ψαρούδα): Για τη σημερινή συζήτηση αυτού του νομοσχεδίου ο Γενικός Γραμματέας της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει ως Κοινοβουλευτικό Εκπρόσωπο το συνάδελφο κ. Ευάγγελο Αργύρη. Από το Κομμουνιστικό Κόμμα Ελλάδας ο κ. Κολοζώφ ορίζει ως ειδικό αγορητή το Βουλευτή κ. Δημήτριο Τσιόγκα. 
      Το λόγο τώρα έχει ο εισηγητής της Νέας Δημοκρατίας συνάδελφος κ. Ανέστης Αγγελής. 
      ΑΝΕΣΤΗΣ ΑΓΓΕΛΗΣ: Κυρία Πρόεδρε, αγαπητοί συνάδελφοι, με το υπό συζήτηση νομοσχέδιο, με τον τίτλο «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων…», η Κυβέρνηση αποδεικνύει ότι είναι αποφασισμένη όχι μόνο να επιλύσει χρόνια προβλήματα των αγροτών αλλά και να αντιστρέψει την αρνητική κατάσταση που επικρατεί στον πρωτογενή τομέα, επ’ ωφελεία βεβαίως των αγροτών και της εθνικής οικονομίας.
      Μετά από είκοσι τέσσερα ολόκληρα χρόνια εφαρμογής της Κοινής Αγροτικής Πολιτικής στη χώρα μας και με δεδομένες τις τεράστιες εισροές αγροτικών πόρων, δυστυχώς η εφαρμοσθείσα αγροτική πολιτική από τις κυβερνήσεις του ΠΑ.ΣΟ.Κ. απέτυχε. Και αυτό δεν το προσδιορίζουμε από πολιτική αντιπαλότητα –που θα ήταν και απόλυτα δικαιολογημένη- αλλά το επισημαίνουμε με την προσμονή της αλλαγής πολιτικής νοοτροπίας και στάσης αλλά και αντίληψης εκ μέρους όλων μας.
      Η ως άνω άποψη, βέβαια, δεν αποτελεί πυροτέχνημα, δεν αποτελεί κομματικό φανατισμό ούτε παραπληροφόρηση. Αντίθετα, μάλιστα, αποτελεί στάση ευθύνης απέναντι στους αγρότες, που εμπιστεύονται την κυβερνητική πολιτική και απαιτούν ρήξεις με το κακό παρελθόν. Αποτελεί, εν κατακλείδι, αποσαφηνισμένη λαϊκή εντολή.
      Εάν υπήρχε αυτοκριτική, εάν υπήρχε τεκμηριωμένη άποψη, εάν επικρατούσε το αυτονόητο, θα έπρεπε ιδιαίτερα η Αξιωματική Αντιπολίτευση με προτάσεις να βοηθά το κυβερνητικό έργο, που στόχο έχει την ανασυγκρότηση της υπαίθρου, και να στηρίξει βεβαίως το νομοσχέδιο.
      Διότι, αγαπητοί συνάδελφοι, αυτή η Κυβέρνηση καλείται να αντιστρέψει τη γενικότερη κακή κατάσταση που έχει παραλάβει, όταν το αγροτικό εισόδημα βρίσκεται στο 73% του μέσου όρου της Ευρώπης των δεκαπέντε, όταν το εμπορικό ισοζύγιο των αγροτικών προϊόντων έγινε έντονα ελλειμματικό, όταν η εσωτερική αγορά κατακλύζεται από εισαγόμενα αγροτικά προϊόντα, όταν τα διαρθρωτικά προβλήματα των αγροτικών εκμεταλλεύσεων παρέμειναν για πολλά χρόνια άλυτα, όταν κυρίαρχα γνωρίσματα της ελληνικής γεωργίας είναι ο μικρός κλήρος, η μεγάλη ηλικία των αγροτών, η αναζήτηση εργασίας των νέων στα αστικά κέντρα και η ερήμωση της υπαίθρου, όταν η ανταγωνιστικότητα των ελληνικών προϊόντων δεν υπάρχει.
      Δεν χρειάζεται, αγαπητοί συνάδελφοι, να αναφερθούμε σε άλλα, ούτε βέβαια να επιστρατεύσουμε την άγονη ρητορεία ή τον κομματικό φανατισμό, αφού η πραγματικότητα είναι αυτή και διαμορφώθηκε με την ασκηθείσα επί χρόνια αγροτική πολιτική.
      Από τη συζήτηση στην επιτροπή απεδείχθη ότι η ΠΑ.Σ.Ε.ΓΕ.Σ., αλλά και οι συνδικαλιστικές οργανώσεις των αγροτών –ΓΕ.Σ.Α.Σ.Ε., ΣΥ.Δ.Α.Σ.Ε.- έχουν διαμορφώσει άποψη και αντιλαμβάνονται επί της ουσίας την κρισιμότητα των καιρών. Η συνέχιση του διαλόγου είναι απαραίτητη. Αλλά πιο απαραίτητη είναι η εφαρμογή στην πράξη του αυτονόητου, που προκύπτει σαφώς από τον προγραμματικό λόγο της Κυβέρνησης αλλά και από τα νέα δεδομένα, που διαμορφώνουν το νέο περιβάλλον, στο οποίο πρέπει να κινηθούμε.
      Η ελληνική γεωργία και κτηνοτροφία είναι ώρα να επιστρατεύσει τα συγκριτικά της πλεονεκτήματα, που είναι η ποιότητα, η ποικιλομορφία, το κλίμα, η στρατηγική θέση της χώρας και με ευελιξία να κινηθεί ανταγωνιστικά στο διεθνές περιβάλλον.
      Εάν παρακολουθήσουμε με προσοχή, θα δούμε ότι σε επίπεδο Ευρωπαϊκής Ένωσης ξέσπασε διαμάχη μεταξύ Γαλλίας και Βρετανίας, διότι ο κ. Μπλερ εισήγαγε την άποψη ότι είναι παράλογο να διαθέτει η Ευρωπαϊκή Ένωση το 40% του συνολικού προϋπολογισμού της, για να ενισχύσει έναν τομέα που απασχολεί το 5% του πληθυσμού της και παράγει το 2% του συνολικού εισοδήματος.
      Όλη αυτή η διαμάχη ξέσπασε για μόλις 4,6 δισεκατομμύρια ευρώ ετησίως –τόση είναι η βρετανική επιστροφή- δηλαδή μόλις το 4% του κοινοτικού προϋπολογισμού. Το ποσό αυτό δεν είναι σοβαρό. Σοβαρό όμως είναι ότι για ένα αμελητέο ποσό, έστω και προσωρινά, μια ενιαία έκφραση δοκιμάστηκε. Η αιτία, βέβαια, δεν είναι το ποσό αλλά οι ισχυρισμοί ότι δήθεν η ΚΑΠ δημιουργεί στρεβλώσεις και δεν προάγει την ανταγωνιστικότητα.
      Αναφερθήκαμε στα ως άνω για να γίνει κατανοητό μέσα σε ποιο παγκόσμιο περιβάλλον κινείται η ελληνική γεωργία, ταυτόχρονα να αποδεχτούμε ότι ο χώρος δεν προσφέρεται για πρόχειρες προσεγγίσεις αλλά για σοβαρή στάση, απόσταγμα κοινωνικής και επιστημονικής ανάλυσης. 
      Η Κυβέρνηση ασκεί την πολιτική της στο πλαίσιο της Κοινής Αγροτικής Πολιτικής και υποστηρίζει την άποψη της ενίσχυσης της αγροτικής παραγωγής, διότι η αγροτική παραγωγή δημιουργεί εισόδημα, δημιουργεί πρώτη ύλη στη βιομηχανία τροφίμων και όχι μόνο, συγκρατεί τον πληθυσμό στην ύπαιθρο, συντηρεί τον κοινωνικό ιστό της χώρας. 
      Η απελευθερωμένη παγκόσμια αγορά αγροτικών προϊόντων και η αναμενομένη επίθεση των αγροτικών κινεζικών προϊόντων -μετά αυτών της μεταποίησης- φαίνεται ότι θα δημιουργήσει νέα προβλήματα. Το νέο ευρωπαϊκό περιβάλλον της διεύρυνσης αλλά και η φιλοσοφία της αναθεωρουμένης Κοινής Αγροτικής Πολιτικής σαφέστατα δημιουργούν νέα δεδομένα. 
      Όλα αυτά σηματοδοτούν για την Κυβέρνηση τους λόγους να προχωρήσει σε ουσιαστικές πρωτοβουλίες επ’ ωφελεία των αγροτών και του κοινωνικού συνόλου με στόχο τη δική μας αγροτική πολιτική. Η Αντιπολίτευση θα πρέπει να αντιληφθεί ότι δεν μπορεί να επαναλαμβάνει τον πολιτικό λόγο της δεκαετίας του ’80. Ακόμα ηχούν τα συνθήματα που δυστυχώς και σήμερα διαχέονται, όπως «έξω οι μεσάζοντες, ο γεωπόνος στο χωράφι, τιμές Αθηνών και όχι Βρυξελλών». 
      Είναι περίεργο, αγαπητοί συνάδελφοι του ΠΑ.ΣΟ.Κ., ότι τώρα διαπιστώνετε πως υπάρχει αγροτικό πρόβλημα και μάλιστα προτείνετε εθνικό διάλογο τον οποίο δεν κάνατε επί είκοσι και πλέον χρόνια. Ταυτόχρονα όμως με την πρώτη ευκαιρία κατηγορείτε την Κυβέρνηση, η οποία αποδεικνύει το ενδιαφέρον της για την ύπαιθρο και τους αγρότες. 
      Αγαπητοί συνάδελφοι, η αγροτική οικονομία και η φιλοσοφία της αποτελεί στάση ζωής. Η γεωργία, η κτηνοτροφία, η αλιεία αποτελούν όσμωση πολλών παραμέτρων και πολιτικών με οικονομικό, κοινωνικό, δημογραφικό αλλά και εθνικό περιεχόμενο. 
      Για να διαμορφώσουμε εθνική πολιτική στον πρωτογενή τομέα θα πρέπει να λάβουμε υπ΄ όψιν μας ότι ο ρυθμός αύξησης των παραγομένων αγροτικών προϊόντων είναι μεγαλύτερος από την αύξηση του πληθυσμού, ότι έχουν επέλθει μεταβολές στα καταναλωτικά πρότυπα με αύξηση της κατανάλωσης ζωικών προϊόντων και οπωροκηπευτικών, γεγονός που σηματοδοτεί την κατεύθυνση που πρέπει να λάβει η ελληνική αγροτική πολιτική. Επίσης, να λάβουμε υπ΄ όψιν μας ότι το κυρίαρχο ζητούμενο είναι η ποιότητα του προϊόντος, ότι για τη συμπλήρωση του αγροτικού εισοδήματος –ειδικότερα των άγονων αγροτικών περιοχών- απαιτούνται παράλληλες δράσεις που θα ενισχύονται. 
      Αντί λοιπόν αυτονοήτων δράσεων, μετά τόσα χρόνια εξουσίας από το ΠΑ.ΣΟ.Κ. στερούμαστε -δεν υπάρχει- το Κτηματολόγιο. Το Μητρώο Αγροτών είναι ανενεργό. Δεν υπάρχει κανένας καθορισμός ζωνών χρήσης γης. Δεν υπάρχει δασολόγιο. Δεν υπάρχει οργανωμένη εμπορία αγροτικών προϊόντων. Οι συνεταιρισμοί είναι διαλυμένοι, εκτός ελαχίστων εξαιρέσεων. 
      Όλα αυτά, δυστυχώς, κατάφερε η αγροτική πολιτική του ΠΑ.ΣΟ.Κ. των οραμάτων και του εκσυγχρονισμού, σε μια εποχή που υπήρχαν κοινοτικοί πόροι και το περιβάλλον ήταν ιδανικό για πρωταγωνιστικό ρόλο της ελληνικής γεωργίας. Οι υπερβολές, συστατικό στοιχείο της πολιτικής ΠΑ.ΣΟ.Κ., ανήκουν στο παρελθόν. Οι αγρότες γνωρίζουν την πραγματικότητα και στηρίζουν τη Νέα Δημοκρατία και δικαίως απαιτούν από εμάς να ανταποκριθούμε στις προκλήσεις των καιρών. 
      Η Κυβέρνηση άλλαξε και ενίσχυσε τη διαπραγματευτική τακτική της χώρας στην Ευρωπαϊκή Ένωση και είχε σαν αποτέλεσμα τις θετικές ρυθμίσεις για το λάδι, τον καπνό, το βαμβάκι. Πέτυχε τη χαλαρή εφαρμογή της πολλαπλής συμμόρφωσης σε τρία χρόνια. Πέτυχε τη θετική εισήγηση του Γενικού Εισαγγελέα των Ευρωπαϊκών Κοινοτήτων για τη φέτα. 
      Επίσπευσε το χρόνο πληρωμής των αποζημιώσεων και των επιδοτήσεων. Απλοποίησε τις διαδικασίες ένταξης στα προγράμματα του Γ΄ Κοινοτικού Πλαισίου Στήριξης και βελτιώθηκε ο ρυθμός απορροφητικότητας. Ρύθμισε τα πανωτόκια. Αποφασίστηκε η δωρεά είκοσι οικοδομικών αδειών για την κατασκευή γεωργοκτηνοτροφικών εγκαταστάσεων. Έλαβε έγκαιρα αποφάσεις για την πορεία προσαρμογής στη νέα ΚΑΠ, με διαρκή και συστηματικό διάλογο. 
Προκηρύσσονται ήδη δεκατρείς μελέτες σε κάθε περιφέρεια για την εκτίμηση, κατά νομό, των επιπτώσεων της νέας Κοινής Αγροτικής Πολιτικής και τις δυνατότητες αναδιάρθρωσης των καλλιεργειών και τη βελτίωση της ζωικής παραγωγής.  
      Με το παρόν νομοσχέδιο λαμβάνονται νέες σημαντικές πρωτοβουλίες, που θα συμβάλουν στην αναστροφή του αρνητικού κλίματος στην αγροτική οικονομία, με στόχο μια ανταγωνιστική γεωργία, με ουσιαστικό ρόλο και αναπτυξιακή προοπτική. Το νομοσχέδιο του Υπουργείου Αγροτικής Ανάπτυξης, με βάση το πρόγραμμα της Κυβέρνησης και το διάλογο που έχει προηγηθεί, εισάγει σειρά νέων θεσμικών και οικονομικών μέτρων, προωθώντας τις διαρθρωτικές αλλαγές που απαιτούνται από τις σημερινές εσωτερικές και διεθνείς συνθήκες.
      Ειδικότερα με το νομοσχέδιο: Ιδρύονται Τοπικά Κέντρα Αγροτικής Ανάπτυξης στην έδρα κάθε νομού, με σκοπό την επιστημονική, επαγγελματική και τεχνολογική στήριξη των αγροτών. 
      Στηρίζονται, περαιτέρω, οι νέοι αγρότες είτε με άτοκα δάνεια στις ορεινές μειονεκτικές περιοχές, είτε με επιδότηση επιτοκίου κατά 70% στις υπόλοιπες περιοχές. 
      Θεσπίζονται μέτρα για την ενίσχυση και επιτάχυνση των αναδασμών εκεί που απαιτείται. 
      Νομιμοποιούνται, υπό όρους, εγκαταστάσεις κτηνοπτηνοτροφικών μονάδων, που ανεγέρθησαν αυθαίρετα. 
      Συνιστάται Αυτοτελής Υπηρεσία Ελέγχου Εισαγόμενων Αγροτικών Προϊόντων για την προστασία των καταναλωτών, αλλά και της εγχώριας  αγροτικής παραγωγής.
      Δίνονται κίνητρα για την αναδιοργάνωση, εκσυγχρονισμό και συγχώνευση των συνεταιριστικών ενώσεων.
      Δημιουργείται στο Υπουργείο Αγροτικής Ανάπτυξης και Τροφίμων συμβουλευτικό όργανο για κάθε προϊόν με την ονομασία «Ολομέλεια Ενώσεων Αγροτικών Συνεταιριστικών».
      Δημιουργούνται τρεις νέοι θεσμοί στήριξης των αγροτών: Οι Διαπιστευμένοι Αγροτικοί Σύμβουλοι, ο εγκεκριμένος κτηνίατρος και το σύστημα παροχής συμβουλών. 
      Ρυθμίζονται, ευνοϊκά, θέματα του ΕΛ.Γ.Α. και των αποζημιώσεων στους κτηνοτρόφους.
      Μειώνεται στο μισό, από 50% σε 25%, το ποσοστό της ίδιας συμμετοχής των αγροτών στα προγράμματα κατάρτισης και εκπαίδευσης «ΔΗΜΗΤΡΑ».
      Αναβαθμίζεται το Εθνικό Ίδρυμα Αγροτικής Έρευνας (ΕΘ.Ι.Α.Γ.Ε.) και ενισχύονται οι δεσμοί του με το αρμόδιο Υπουργείο.
      Ενισχύεται ο Ελληνικός Οργανισμός Γάλακτος για την αποτελεσματικότερη διενέργεια ποιοτικών ελέγχων σ’ όλα τα στάδια παραγωγής κι εμπορίας του γάλακτος. 
      Συστήνεται ειδικό μητρώο κωδικοποίησης των ερευνών και μελετών και ενισχύεται η συνεργασία με τα ανώτατα εκπαιδευτικά και ερευνητικά ιδρύματα για την καλύτερη αξιοποίηση των ερευνητικών ευρημάτων στον τομέα των καλλιεργειών και της κτηνοτροφίας. 
      Αναβαθμίζεται ο Οργανισμός Προώθησης Εξαγωγών με την ενίσχυσή του κυρίως στη βόρεια Ελλάδα, στη Θεσσαλονίκη, για την αποτελεσματικότερη προώθηση των προϊόντων στο εξωτερικό. 
      Αγαπητοί συνάδελφοι, όλα τα ως άνω έχουν την έγκριση και την αποδοχή των αγροτών, κάτι το οποίο έγινε σαφές και από την παρουσία των συνδικαλιστικών εκφράσεων στη συζήτηση στην επιτροπή. Ωστόσο προσκρούουν στη δογματική αντίληψη κυρίως, της Αξιωματικής Αντιπολίτευσης, όπως διεφάνη κατά τη συζήτηση, η οποία δεν έχει ακόμα αντιληφθεί ότι οι πολίτες έχουν κουραστεί από τον ανούσιο καταγγελτικό λόγο και την ισοπεδωτική συμπεριφορά και επιζητούν θετικές προσεγγίσεις και προτάσεις με προοπτική.
      Η πορεία για μια ανταγωνιστική γεωργία είναι δύσκολη. Το νομοσχέδιο προσθέτει. Σε καμία περίπτωση, όμως, δεν πρέπει να εφησυχάζουμε. Αντίθετα, είναι επιβεβλημένο με έμπνευση, με επιστημονική και κοινωνική προσέγγιση, και πολύ περισσότερο με ουσιαστικό ενδιαφέρον, να ενισχύσουμε την άποψη ότι η γεωργία και η κτηνοτροφία έχουν μέλλον στον τόπο μας. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο εισηγητής του ΠΑ.ΣΟ.Κ., ο συνάδελφος κ. Ιωάννης Δριβελέγκας. 
      ΙΩΑΝΝΗΣ ΔΡΙΒΕΛΕΓΚΑΣ: Κυρία Πρόεδρε, κυρίες και κύριοι συνάδελφοι, χρειάστηκαν δεκαοκτώ μήνες διακυβέρνησης της χώρας για να φέρει το Υπουργείο Αγροτικής Ανάπτυξης και Τροφίμων το πρώτο του νομοσχέδιο. Και ενώ όλη η ύπαιθρος, όλοι οι αγρότες, που δοκιμάζονται τόσο σκληρά σήμερα, περίμεναν ένα νομοσχέδιο που θα τους δίνει ελπίδα και προοπτική, ένα νομοσχέδιο που θα κατανοεί την καινούργια εποχή μετά τη νέα ΚΑΠ και να δίνει λύσεις στα προβλήματά τους, εσείς τι κάνατε; Φέρατε μια συρραφή διοικητικών ρυθμίσεων και τις ονομάσατε «νομοσχέδιο». Μάλιστα το καταθέσατε όταν ήταν κλειστή η Βουλή, παραμονές του Δεκαπενταύγουστου, άρον-άρον στα κρυφά και στα κλεφτά.
      Εσείς, κύριε Υπουργέ και η Κυβέρνησή σας, διατυμπανίζετε όλο αυτό τον καιρό ότι είστε υπέρ του διαλόγου με τους κοινωνικούς φορείς. Σας ερωτώ: Είναι δυνατόν ένα τόσο σοβαρό νομοσχέδιο, όπως εσείς λέτε, να μην έχει περάσει από την Ο.Κ.Ε.; Ο ιδρυτικός νόμος της Οικονομικής και Κοινωνικής Επιτροπής λέει ότι η έκφραση γνώμης της Ο.Κ.Ε. είναι υποχρεωτική πριν από την ψήφιση αντίστοιχων νόμων. 
      Αγνοήσατε ένα θεσμό κοινωνικής διαβούλευσης, όπως επίσης αγνοήσατε όλους τους φορείς που εμπλέκονται στην αγροτική οικονομία και γενικότερα στην οικονομία της χώρας. Οργανώσεις όπως η ΠΑ.Σ.Ε.ΓΕ.Σ., η ΓΕ.Σ.Α.Σ.Ε., η Π.Ε.Δ.Υ., η Π.Ε.Γ.Δ.Υ., η Ε.Ν.Α.Ε. και ο Σύλλογος των Ερευνητών και Επιστημόνων του ΕΘ.Ι.ΑΓ.Ε., όλοι διαμαρτύρονται γιατί δεν κλήθηκαν εκ των προτέρων να εκφράσουν την άποψή τους όταν και εσείς, κύριε Υπουργέ και η Κυβέρνησή σας, ισχυρίζεστε ότι επιζητείτε το διάλογο και τη συναίνεση. Αυτό δείχνει τον αυταρχισμό και την αλαζονεία και τη δική σας και της Κυβέρνησής σας.
      Κυρίες και κύριοι συνάδελφοι, διαβάζοντας την εισηγητική έκθεση του νομοσχεδίου διαπιστώνει κάποιος για πρώτη φορά σε νομοσχέδιο η αιτιολογική έκθεση να αναφέρεται και να κάνει ευθεία επίθεση με κομματική εμπάθεια εναντίον του κόμματος της Αξιωματικής Αντιπολίτευσης. Αυτό γιατί το κάνετε; Το κάνετε για να δικαιολογήσετε την ανυπαρξία της πολιτικής σας. Είναι γεγονός ότι επί δεκαοκτώ μήνες η Κυβέρνηση είχε –φαίνεται- άλλες προτεραιότητες. Αντί να αντιληφθεί τα σημεία των καιρών, αντί να δώσει προοπτική και ελπίδα στους αγρότες, ήθελε να εξοφλήσει τις επιταγές στα δικά της παιδιά. 
      Με την πολιτική που εφαρμόζετε είναι προφανές ότι μεταφέρετε εισόδημα από τις τσέπες των αγροτών στις τσέπες των βιομηχάνων. Δεν υπάρχει αγροτικό προϊόν –και επικαλούμαι τη μαρτυρία όλων των συναδέλφων όλων των πτερύγων της Βουλής που προέρχονται κυρίως από περιφέρειες- να με διαψεύσουν. Δεν υπάρχει κανένα προϊόν, που η τιμή του να μην έχει πέσει σε ενάμιση χρόνο από 30% έως 50%. 
      Επίσης γνωρίζουμε όλοι σωρεία προϊόντων που μένουν απούλητα στις αποθήκες ή σαπίζουν στα χωράφια. Έρχεται ο κύριος Υπουργός να δικαιολογήσει τα αδικαιολόγητα επαναλαμβάνοντας δηλώσεις του τύπου «για όλα φταίει ο Πρόεδρος του ΠΑ.ΣΟ.Κ. που υπέγραψε κάποιες συμφωνίες εισαγωγών». Θέλω να πιστεύω ότι ο κύριος Υπουργός –και τον καλώ εδώ να ανασκευάσει αυτές τις δηλώσεις- γνωρίζει την πραγματικότητα. Γιατί, αν δεν το κάνει –λυπάμαι πολύ, αλλά- θα τον χαρακτηρίσω ψεύτη.
      Για να μη λέμε λόγια, εγώ θα σας καταθέσω τι υπέγραψε ο Πρόεδρος του ΠΑ.ΣΟ.Κ. και αν έχει κάτι άλλο, να μας το πει ο κύριος Υπουργός, να καταθέσει κάτι τι το διαφορετικό. Εδώ είναι οι αποφάσεις του Συμβουλίου Γενικών Υποθέσεων που υπέγραψε ο Πρόεδρος μας, ο Γιώργος Παπανδρέου, ως Υπουργός Εξωτερικών και τα δίνω και σε εσάς, κύριοι συνάδελφοι της Συμπολίτευσης, γιατί παίρνετε τις δηλώσεις του Υπουργού και λέτε και εσείς ανακρίβειες. 
      (Στο σημείο αυτό ο Βουλευτής κ. Ιωάννης Δριβελέγκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Καταθέτω λοιπόν στα Πρακτικά τι υπέγραψε ο Πρόεδρός μας: «Η Ευρωπαϊκή Ένωση έχει πάρει δύο αποφάσεις». Θα σας τις αναφέρω και τις δύο για να σταματήσετε να τις μπερδεύετε προσπαθώντας να δικαιολογήσετε τα αδικαιολόγητα. «Το 2001 η Ευρωπαϊκή Επιτροπή αποφάσισε να απελευθερώσει τις εισαγωγές όλων των προϊόντων από τις ελάχιστα αναπτυγμένες χώρες, με εξαίρεση τις μπανάνες, το ρύζι και τη ζάχαρη με την περίφημη συμφωνία «everything but arms», όλα δηλαδή εκτός από όπλα. 
      «Για την εφαρμογή της συμφωνίας υπάρχουν ποσοστώσεις που αφορούν το σύνολο των χωρών της Ευρωπαϊκής Ένωσης, που μοιράζονται στα κράτη-μέλη, βάσει των αναγκών κάθε χώρας. Εφαρμόζονται ειδικές δασμολογικές συμφωνίες που δεν είναι ενιαίες, αλλά διαφοροποιούνται κατά χώρα εισαγωγής και κατά ποσότητα εισαγωγής. Στον Κανονισμό 416/2001, που ενσωματώθηκε η συμφωνία. υπάρχει και η ρήτρα διασφάλισης. Αυτό σημαίνει ότι κάθε χώρα που θα έχει πρόβλημα με την εισαγωγή μπορεί να πάρει προστατευτικά μέτρα, όπως να μετατοπίσει χρονικά την εισαγωγή ώστε να απορροφηθεί η ντόπια παραγωγή», γεγονός που δεν κάνατε στα στάρια. Επίσης μπορεί η Ευρωπαϊκή Ένωση να επιβάλλει ειδικό δασμό μετά από έγκρισή της.
      Το 2002 η Ευρωπαϊκή Ένωση –και αναφέρομαι στην άλλη συμφωνία- αποφάσισε τη βελτίωση των όρων πρόσβασης των γεωργικών προϊόντων στην κοινοτική αγορά από τη Βοσνία-Ερζεγοβίνη, την Αλβανία, την Κροατία, τη FYROM και το Κοσσυφοπέδιο. Αυτά τα μέτρα τα πήρε η Ευρωπαϊκή Ένωση στα πλαίσια των συμφωνιών σταθερότητας των δυτικών Βαλκανίων ανταποκρινόμενοι στην ειδική κατάσταση που δημιουργήθηκε στα σύνορά μας μετά τη διάλυση της Γιουγκοσλαβίας. 
      Αυτές τις συμφωνίες, κύριε Υπουργέ, υπέγραψε ο Πρόεδρός μας, τις οποίες συμφωνίες τις υπέγραψε και η Κυβέρνησή σας πέρσι τον Αύγουστο…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όχι βέβαια! 
      ΙΩΑΝΝΗΣ ΔΡΙΒΕΛΕΓΚΑΣ: Φέρτε μας τα Πρακτικά. Εγώ σας καταθέτω τα Πρακτικά του Συμβουλίου Γενικών Υποθέσεων. Φέρτε μας εσείς κάτι διαφορετικό. Να μην τα λέτε μόνο στην τηλεόραση…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Φέρτε μας τα Πρακτικά που επικαλείσθε.
      ΙΩΑΝΝΗΣ ΔΡΙΒΕΛΕΓΚΑΣ: Σας παρακαλώ κύριε Υπουργέ!
      Κυρία Πρόεδρε, σας παρακαλώ προστατέψτε με. 
      ΠΡΟΕΔΡΟΣ (Άννα Μπενάκη - Ψαρούδα): Συνεχίστε σας παρακαλώ. 
      ΙΩΑΝΝΗΣ ΔΡΙΒΕΛΕΓΚΑΣ: Καταθέστε λοιπόν, κύριε Υπουργέ, στα Πρακτικά αυτές τις δηλώσεις και να μη λέτε μόνο λόγια του αέρα. Και εξηγήστε μας σας παρακαλώ, από τα αγροτικά προϊόντα αυτών των χωρών που προανέφερα κινδύνευσε η αγροτική μας παραγωγή; Από το Μαυροβούνιο έγινε η εισαγωγή σταριού; Ας έχουν το θάρρος να ομολογήσουν ότι έδωσαν έγκριση εισαγωγής σταριού από την Ουκρανία από τον Απρίλιο, το Μάιο πέρυσι αλλά και φέτος. Έχετε τις διαμαρτυρίες όλων των σιτοπαραγωγών και φέτος της Μακεδονίας.
      Αλλά εμείς καθυστερούσαμε, γιατί πράγματι -οφείλουμε να ομολογήσουμε ότι ανέκαθεν γίνονταν εισαγωγή από την Ουκρανία-  περιμέναμε να απορροφηθεί η ελληνική παραγωγή και μετά δίναμε άδεια εισαγωγής, γιατί εμείς είχαμε πολιτική στήριξης των αγροτικών προϊόντων. Δεν χρωστούσαμε και δεν χρωστάμε σε κανέναν. Η Νέα Δημοκρατία έπρεπε να εξοφλήσει τα «γραμμάτια» στους αλευροβιομήχανους της χώρας. Ποιος, όμως, θα εξοφλήσει τα γραμμάτια των αγροτών δεν μας λέτε.
      Όλα τα προϊόντα έχουν υποστεί τις συνέπειες της πολιτικής σας. Δεν υπάρχει αγροτικό προϊόν που η τιμή του δεν έχει καταβαραθρωθεί. Έδιναν μάχη οι ροδακινοπαραγωγοί για να πάρουν 1 λεπτό επιπλέον όταν πριν από δύο-τρία χρόνια οι τιμές ήταν διπλάσιες. Αλλά να μην πάμε στα παλιά, να πάμε στα σημερινά. Ξέρετε τι γίνεται, κύριε Υπουργέ, με τα σταφύλια, τα οποία θα σαπίσουν στα κλήματα; Μιλάω ιδιαίτερα για τα σταφύλια τα οινοποιήσιμα. Μιλάμε για 15 λεπτά το κιλό και αυτά δεν τα παίρνουν ούτε με 15 λεπτά. 
      Κυρίες και κύριοι συνάδελφοι, 15 λεπτά το κιλό, 50 δραχμές δεν καλύπτουν ούτε το μισό κόστος παραγωγής όταν πριν δύο-τρία χρόνια είχαν 250 και 300 δραχμές δηλαδή 60 και 70 λεπτά. Εκεί καταντήσατε, κύριε Υπουργέ, τους παραγωγούς.
      Και ενώ θα περίμενε κανείς μετά την κατάρρευση των τιμών στον παραγωγό τουλάχιστον να έβλεπε να ωφελείται η κατανάλωση, τι βλέπουμε; Η ακρίβεια τραβάει την ανηφόρα και αυτή η ψαλίδα μεγαλώνει και το κέρδος αυτό το καρπούνται τα δικά σας παιδιά.
      Αλλά να σας πω και άλλο παράδειγμα πώς ευνοείτε εσείς. κύριε Υπουργέ. και η παράταξή σας τους βιομήχανους. Πήραμε ποσόστωση γάλακτος 120.000 τόνους παραπάνω τον Ιούνιο του 2003. Πότε μοιράσατε στους κτηνοτρόφους αυτήν την ποσόστωση; Μπορείτε να μας πείτε; Μετά από ένα χρόνο. Γιατί καθυστερήσατε τόσο πολύ; Να σας πω εγώ γιατί. Γιατί σ’ αυτό το διάστημα τρεις-τέσσερις γαλακτοβιομηχανίες κέρδισαν από τις εισαγωγές δεκάδες δισεκατομμύρια δραχμές.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μέχρι τότε τι έγινε; 
      ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, σας παρακαλώ.
      ΙΩΑΝΝΗΣ ΔΡΙΒΕΛΕΓΚΑΣ: Κοιτάξτε, ο κύριος Υπουργός είναι γνωστός «διακοψίας». Του έχω πει και άλλες φορές να ακούει και να μη μιλάει τόσο πολύ. Και μάλιστα, του λέω και σήμερα ενώπιον της Βουλής να σταματήσει την τακτική του τζίτζικα, να κελαηδάει συνέχεια και να ακολουθήσει την πρακτική του μέρμηγκα να δουλεύει συστηματικά για να ωφεληθούν οι αγρότες.
      Επιτέλους, κύριε Υπουργέ, ακούστε και λίγο, γιατί οι αγρότες σας ακούνε, ξέρουν την πολιτική σας, την υφίστανται καθημερινά. Βγαίνετε και μιλάτε μόνο στα ραδιόφωνα και στις τηλεοράσεις…
      ΠΡΟΕΔΡΟΣ (Άννα Μπενάκη - Ψαρούδα): Κύριε συνάδελφε, προς τους συναδέλφους να απευθύνεστε, σας παρακαλώ.
      ΙΩΑΝΝΗΣ ΔΡΙΒΕΛΕΓΚΑΣ: Δεν τολμάτε να πάτε στην περιφέρεια. Είναι πρωτάκουστο. Επί δεκαοκτώ μήνες διακυβέρνησης της χώρας ο κύριος Υπουργός δεν έχει επισκεφθεί ένα νομό. Και δεν του λέω να πάει στη Λάρισα, γιατί η Θεσσαλία καίει. Να πάει σε άλλους νομούς…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κυρία Πρόεδρε, ψεύδεται ασυστόλως.
      ΙΩΑΝΝΗΣ ΔΡΙΒΕΛΕΓΚΑΣ: Να απαντήσετε μετά. 
      Και δεν εννοώ την πολιτική ηγεσία του Υπουργείου, εννοώ εσάς προσωπικά. Είναι γνωστό ότι γυρίζατε όλη την Ελλάδα προεκλογικά και υποθάλπατε και ενισχύατε τους αγρότες σε κάθε αίτημα και ιδιαίτερα θυμάστε εκείνο το αίτημα «όλα τα κιλά, όλα τα λεφτά» στο Θεσσαλικό κάμπο. 
      Και λέτε εσείς: «Πότε είπαμε εμείς όλα τα κιλά, όλα τα λεφτά»; Να σας πω, κύριε Υπουργέ. Είναι γνωστό ότι όλοι οι Βουλευτές σας και στελέχη σήμερα της Κυβέρνησής σας ήταν στα μπλόκα, ανέβαιναν στα τρακτέρ, πολλοί και χωρίς να έχουν άδεια τρακτέρ και υπέθαλπαν, παρακινούσαν τους αγρότες σε αυτή τη λογική. Αλλά και ο ίδιος ο Πρωθυπουργός κ. Καραμανλής, τι έκανε; Όταν πήγε στη Θεσσαλία, στους αγρότες και δονούνταν όλη η ατμόσφαιρα και όλη η Θεσσαλία φώναζε «όλα τα κιλά, όλα τα λεφτά» τι είπε ο κύριος Πρωθυπουργός; «Είμαι στο πλευρό σας» τους είπε. Αλλά πέρασε καιρός από τότε. Πέρασε αρκετός καιρός…
      ΑΘΑΝΑΣΙΟΣ ΜΠΟΥΡΑΣ: Για το νομοσχέδιο να πείτε κάτι. 
      ΙΩΑΝΝΗΣ ΔΡΙΒΕΛΕΓΚΑΣ: Βεβαίως, κύριε συνάδελφε, αλλά δεν το έχετε διαβάσει το νομοσχέδιο.
      ΑΘΑΝΑΣΙΟΣ ΜΠΟΥΡΑΣ: Δεν έχετε να πείτε τίποτα και λέτε άλλα.
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε συνάδελφε.
      Ελάτε στο νομοσχέδιο, κύριε συνάδελφε.
      ΑΘΑΝΑΣΙΟΣ ΜΠΟΥΡΑΣ: Είναι εκτός θέματος.
      ΙΩΑΝΝΗΣ ΔΡΙΒΕΛΕΓΚΑΣ: Αυτό δεν θα το κρίνετε εσείς…
      ΑΘΑΝΑΣΙΟΣ ΜΠΟΥΡΑΣ: Το στρίβειν διά του αρραβώνος!
      ΠΡΟΕΔΡΟΣ (Άννα Μπενάκη - Ψαρούδα): Τι θα γίνει, κύριε συνάδελφε;
      ΙΩΑΝΝΗΣ ΔΡΙΒΕΛΕΓΚΑΣ: Να κρατηθεί ο χρόνος μου, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Θα κάνουμε συζήτηση οργανωμένη ή όχι;
      ΑΘΑΝΑΣΙΟΣ ΜΠΟΥΡΑΣ: Ναι, κυρία Πρόεδρε, αλλά περιμένουμε να ακούσουμε κάτι.
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ πάρα πολύ, κύριε Μπούρα.
      ΙΩΑΝΝΗΣ ΔΡΙΒΕΛΕΓΚΑΣ: Όλα θα τα ακούσετε και να διαβάζετε το νομοσχέδιο, γιατί η αιτιολογική έκθεση αναφέρεται σε αυτά που λέω εγώ τώρα. Και είναι πρωτάκουστο η αιτιολογική έκθεση αντί να αναφέρεται στο νομοσχέδιο να αναφέρεται στο ότι φταίει για όλα το ΠΑ.ΣΟ.Κ..
      Ενώ έλεγε αυτά τότε ο Πρωθυπουργός, πού είναι τώρα ο Πρόεδρος της Κυβέρνησης; Γιατί εξαφανίστηκε από την ύπαιθρο; Γιατί δεν πάει πουθενά; Τι έλεγε τότε; Έλεγε, κυρίες και κύριοι συνάδελφοι, ότι θα παρίσταται στα Συμβούλια Υπουργών Γεωργίας για να χτυπάει το χέρι και να υπερασπίζεται τα συμφέροντα των αγροτών.  Έχει φαίνεται –και είχε- απωθημένο να γίνει Υπουργός Γεωργίας. Ε, λοιπόν, ας το τολμήσει. Τώρα στον ανασχηματισμό ας ανασχηματίσει τον εαυτό του και ας γίνει Υπουργός Γεωργίας, μια που στο Υπουργείο Πολιτισμού έχει πάρα πολλή δουλειά. 
      ΑΘΑΝΑΣΙΟΣ ΜΠΟΥΡΑΣ: Τι είναι αυτά, κυρία Πρόεδρε;
      ΙΩΑΝΝΗΣ ΔΡΙΒΕΛΕΓΚΑΣ: Κυρία Πρόεδρε, θέλω και το χρόνο από τις διακοπές και επιτρέψτε μου λίγο χρόνο παραπάνω υπό την έννοια ότι είναι ένα νομοσχέδιο που αφορά όλη την ελληνική ύπαιθρο και δεν έχουμε πάρα πολύ χρόνο στη διάθεσή μας. 
      ΠΡΟΕΔΡΟΣ (Άννα Μπενάκη - Ψαρούδα): Ναι, αλλά για το νομοσχέδιο, κύριε συνάδελφε.
      ΙΩΑΝΝΗΣ ΔΡΙΒΕΛΕΓΚΑΣ: Κυρίες και κύριοι συνάδελφοι, όλα τα κιλά όλα τα λεφτά, λοιπόν. Και τι έγινε; Δεν πήραν τα λεφτά και τους έμειναν και τα κιλά, κύριε Υπουργέ. Και καλά κάνετε και γελάτε, αλλά την ίδια συμπεριφορά να την έχετε όταν πάτε στην επαρχία.
      Κυρίες και κύριοι συνάδελφοι, ακούσαμε και το πρωτάκουστο χθες και προχθές τον κύριο Πρωθυπουργό στην Έκθεση να λέει ότι τέρμα οι επιδοτήσεις, δεν πρέπει να στηρίζονται οι αγρότες με επιδοτήσεις. Ποια χώρα του κόσμου δεν στηρίζει τους αγρότες με επιδοτήσεις; Και σε κάθε περίπτωση από εκεί βρήκε να εξοικονομήσει τα λεφτά;
      Δεν τολμά να κόψει τις επιδοτήσεις στους βιομήχανους και θέλει να τις κόψει από τους αγρότες; Γιατί το κάνει αυτό; Γιατί θέλετε να χαμηλώσετε τον πήχη εν όψει διαπραγματεύσεων; Για να εμφανιστείτε μετά ότι αγωνιστήκατε και πήρατε παραπάνω χρήματα; Να εμφανιστεί δηλαδή ότι δεν διασφάλισε το ΠΑ.ΣΟ.Κ. τις επιδοτήσεις και τις διασφαλίζετε εσείς; Όλα αυτά είναι εκ του πονηρού, αλλά δεν χρειάζεται να τα πω εγώ. Τα λένε οι ίδιοι οι συνδικαλιστές σας. Διαβάστε σήμερα τον Τύπο να δείτε τι οργή έχουν εναντίον της Κυβέρνησής σας.
      Κυρίες και κύριοι συνάδελφοι, μια που προκλήθηκα από κάποιους συναδέλφους της Νέας Δημοκρατίας να μιλήσω για το νομοσχέδιο θα κάνω δύο αναφορές και θα τα πούμε και στα άρθρα, κύριοι συνάδελφοι. Είπα ότι αυτό το νομοσχέδιο είναι εντελώς γραφειοκρατικό, είναι μία συρραφή ρυθμίσεων, είναι ένα νομοσχέδιο το οποίο δεν απαντά στα προβλήματα και ως εκ τούτου είναι αναποτελεσματικό.
      Τι κάνει το νομοσχέδιο; Θα σας πω δυο παραδείγματα.
      Θα αναφερθώ στο άρθρο 14 για το ΕΘ.Ι.ΑΓ.Ε. Είναι ένα ίδρυμα, στο οποίο πρέπει όλοι να δώσουμε μεγάλη προσοχή, που αφορά την έρευνα, γιατί πράγματι και επί των ημερών μας -μια που θέλετε να τα πω- δεν λειτουργούσε, όπως έπρεπε. Εμείς, λοιπόν, λέμε -και θα καταθέσουμε προτάσεις- ότι πρέπει να δούμε συνολικά το θέμα της γεωργίας, γιατί δεν είναι θέμα μόνο ενός κόμματος. Είναι θέμα μιας εθνικής στρατηγικής. 
      Εσείς αντί να τα αντιληφθείτε αυτά, τι κάνετε; Η μόνη δουλειά που κάνει το νομοσχέδιο είναι να αυξάνει, κυρίες και κύριοι συνάδελφοι, τα μέλη των διοικητικών συμβουλίων -λες και το πρόβλημα είναι εκεί- και από δέκα να γίνονται δεκαπέντε.
      Και κάνει και κάτι το πρωτοφανές και το πρωτάκουστο. Μπορεί, λέει, ο Υπουργός να διορίζει στα διοικητικά συμβούλια ενός επιστημονικού ιδρύματος και μέλη ΔΕΠ συνταξιούχους, λες και αυτοί μπορούν να ανταποκριθούν στις ανάγκες των καιρών. Αλλά γιατί το κάνετε αυτό; Σας τελείωσαν τα δικά σας γαλάζια παιδιά; Θέλετε και τους γαλάζιους παππούδες; Καλά κάνετε, κύριε Υπουργέ, να τους διορίσετε και αυτούς. Άλλωστε ένα είναι το χρώμα, το γαλάζιο.
      ΠΡΟΕΔΡΟΣ (Άννα Μπενάκη - Ψαρούδα): Πρέπει να συντομεύετε, κύριε συνάδελφε.
      ΙΩΑΝΝΗΣ ΔΡΙΒΕΛΕΓΚΑΣ: Συντομεύω, κυρία Πρόεδρε, και θα έχουμε τη δυνατότητα να τα πούμε και στην κατ’ άρθρο συζήτηση. 
      ΠΡΟΕΔΡΟΣ (Άννα Μπενάκη - Ψαρούδα): Και στη δευτερολογία και στα άρθρα.
      ΙΩΑΝΝΗΣ ΔΡΙΒΕΛΕΓΚΑΣ: Βεβαίως.
      Θέλω, όμως, να τονίσω ένα άλλο σημαντικό ζήτημα. Αυτό το νομοσχέδιο εμφανίζει σαν μια μεγάλη ιδέα και σαν μια μεγάλη επιτυχία τα Κέντρα Αγροτικής Ανάπτυξης. Αυτά γίνονται για να δίνουν, όπως λέει, συμβουλές στους αγρότες. Αλλά υπάρχει τέτοια σύγχυση που όλοι οι Βουλευτές, οι δικοί σας Βουλευτές στην επιτροπή εξέφρασαν την απορία τους, γιατί υπάρχει τέτοια σύγχυση, ποιοι θα συμβουλεύουν τους αγρότες.  Τα Κέντρα Αγροτικής Ανάπτυξης, οι διευθύνσεις γεωργίας, οι κτηνιατρικές υπηρεσίες, οι σύμβουλοι του αγρότη, όλοι αυτοί θα συμβουλεύουν τους αγρότες και τώρα τελευταία διάβασα και ακούω ότι συμβουλές για θέματα περιβάλλοντος θα δίνουν και οι αγροφύλακες. 
      Έλεος, κυρίες και κύριοι! 
      ΠΡΟΕΔΡΟΣ (Άννα Μπενάκη - Ψαρούδα): Τελειώνετε, κύριε συνάδελφε.
      ΙΩΑΝΝΗΣ ΔΡΙΒΕΛΕΓΚΑΣ: Τελειώνω.
      Αντιληφθείτε επιτέλους σε ποια εποχή βρισκόμαστε. Η καινούργια ΚΑΠ είναι μια πραγματικότητα και πρέπει όλοι μαζί να εργαστούμε για να βρεθούν κάποιες λύσεις για τον αγρότη. 
      Επειδή λέτε ότι εμείς δεν έχουμε προτάσεις, σας καταθέτουμε προτάσεις για να σταματήσετε επιτέλους και αυτό το παραμύθι.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κύριε συνάδελφε.
      ΙΩΑΝΝΗΣ ΔΡΙΒΕΛΕΓΚΑΣ: Ένα λεπτό μόνο, κυρία Πρόεδρε.
      Θα καταθέσω στα Πρακτικά τη δήλωση του Πρωθυπουργού  στο Συμβούλιο Κορυφής. Λέει ότι ασχολήθηκε με τα μεσογειακά προϊόντα. Εδώ δεν αναφέρεται πουθενά. 
      ΠΡΟΕΔΡΟΣ (Άννα Μπενάκη - Ψαρούδα): Καταθέστε το. 
      ΙΩΑΝΝΗΣ ΔΡΙΒΕΛΕΓΚΑΣ: Προκαλώ, λοιπόν, την Κυβέρνηση, τον ίδιο τον Πρωθυπουργό που το είπε στη ΔΕΘ να καταθέσει τα Πρακτικά. 
      (Στο σημείο αυτό ο Βουλευτής κ. Δριβελέγκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ (Άννα Μπενάκη - Ψαρούδα): Θα τα μελετήσουν οι συνάδελφοι και ο Υπουργός και θα λάβουν θέση. 
      Ευχαριστώ πολύ.
      ΙΩΑΝΝΗΣ ΔΡΙΒΕΛΕΓΚΑΣ: Και εγώ ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο ειδικός αγορητής του Κομμουνιστικού Κόμματος Ελλάδας κ. Δημήτριος Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κυρία Πρόεδρε.
      Η αναθεώρηση της Κοινής Αγροτικής Πολιτικής έχει νέα ποιοτικά χαρακτηριστικά σε βάρος των αγροτών για το πιο γρήγορο και βίαιο ξεκλήρισμα της φτωχομεσαίας αγροτιάς και θα πρέπει να πούμε ότι το νομοσχέδιο εκθειάζει τη νέα αγροτική πολιτική, με την οποία έχετε συμφωνήσει και υλοποιείτε. 
      Η Κυβέρνηση της Νέας Δημοκρατίας παραδέχεται στην εισηγητική έκθεση ότι η ένταξη της Ελλάδας στην Ε.Ο.Κ. ζημίωσε τους Έλληνες αγρότες. Βεβαίως, υποστηρίζεται ότι αυτό έγινε από την εξαπάτηση των αγροτών από τις κυβερνήσεις του ΠΑ.ΣΟ.Κ. και από την παραπληροφόρηση των αγροτών από τις προηγούμενες κυβερνήσεις, οι οποίες δεν εφάρμοσαν ορθολογική πολιτική διαχείρισης. Ακόμα, υποστηρίζεται ότι κυριάρχησαν οι κομματικές σκοπιμότητες με αρνητικά αποτελέσματα για τους αγρότες. 
      Όλα αυτά υπάρχουν στην εισηγητική έκθεση. Όμως, τα ίδια ακριβώς κάνετε και εσείς σήμερα. Απευθύνεστε στους αγρότες και ζητάτε να μειώσουν το κόστος παραγωγής των αγροτικών προϊόντων. Όμως, οι αγρότες δεν είναι καθόλου υπεύθυνοι για το κόστος παραγωγής, αφού το τεράστιο κόστος το καθορίζουν και το διαμορφώνουν οι βιομηχανίες και οι κυβερνήσεις σε όλα τα καλλιεργητικά μέσα και εφόδια. Υπάρχουν, λοιπόν, ευνοούμενοι από αυτήν την κατάσταση, βιομήχανοι και μεγαλέμποροι. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Η Νέα Δημοκρατία έχει σοβαρές ευθύνες για την άσχημη κατάσταση στην οποία βρίσκεται σήμερα η αγροτιά. Η περσινή χρονιά είναι χαρακτηριστική. Με την πολιτική σας οδηγήσατε τους αγρότες στις ορέξεις των βιομηχάνων και των μεγαλεμπόρων. Αφήσατε τους αγρότες στο έλεος των εμπόρων, για να πουλήσουν τα προϊόντα τους κάτω από το κόστος. Όμως και με τις ανεξέλεγκτες εισαγωγές προϊόντων σε μεγάλες ποσότητες από το εξωτερικό κάνατε το ίδιο, ενώ τα προϊόντα που παράγονται στη χώρα μας, έμειναν απούλητα, σάπισαν στις αποθήκες ή έμειναν στα χωράφια. 
      Τα ίδια κάνετε και φέτος. Για παράδειγμα, κοροϊδέψατε τους ροδακινοπαραγωγούς και αχλαδοπαραγωγούς, εκλιπαρώντας τους βιομήχανους να δώσουν ένα λεπτό του ευρώ ανά κιλό παραπάνω, κάτι που βεβαίως δεν έκαναν και τα αγόρασαν κάτω του κόστους. Ταυτόχρονα παρεμβαίνετε αυθαίρετα στο ΛΑΕΚ για να δώσετε από τις κρατήσεις των εργαζομένων δύο λεπτά του ευρώ, όπως κάνατε πέρυσι και όπως έκανε πρόπερσι η προηγούμενη κυβέρνηση του ΠΑ.ΣΟ.Κ., με το πρόσχημα να γίνουν σεμινάρια, κάτι που δεν έγινε ποτέ και καρπώθηκαν αυτές τις επιδοτήσεις οι βιομήχανοι. 
      Επίσης, τα καπνά πουλήθηκαν ακόμα φθηνότερα φέτος, ενώ για το βαμβάκι δεν κάνετε τίποτα. Η πολιτική σας συνολικά απαξιώνει και μειώνει την παραγωγή, οδηγώντας τους αγρότες στο να μην καλλιεργούν και να ζουν μόνο με τις επιδοτήσεις. 
      Ταυτόχρονα, με την πολιτική που ακολουθείτε, θα κλείσουν και εργοστάσια, βιομηχανίες ζάχαρης και ντομάτας, εργοστάσια κομπόστας, καπνομάγαζα, ελαιάδικα, εκκοκκιστήρια, διαλογητήρια, αυτά δηλαδή που φτιάχνουν τα αγροτικά προϊόντα. Το ίδιο συμβαίνει και με επιχειρήσεις που φτιάχνουν αγροτικά εργαλεία, με αποτέλεσμα να χαθούν χιλιάδες θέσεις εργασίας, γιατί ολόκληρες περιοχές ζουν από την αγροτική παραγωγή. 
      Ταυτόχρονα, την ίδια ώρα που οι αγρότες πουλούν τα προϊόντα τους σε εξευτελιστικές τιμές, οι καταναλωτές αγοράζουν πανάκριβα τα προϊόντα και η ακρίβεια συνεχίζει να χτυπά ανελέητα τα λαϊκά εισοδήματα. 
      Αυτή η άσχημη κατάσταση στον αγροτικό τομέα είναι αποτέλεσμα της πολιτικής της Ευρωπαϊκής Ένωσης, αλλά και της δικής σας. Έχετε συμφωνήσει τη μείωση της αγροτικής παραγωγής με τη νέα Κοινή Αγροτική Πολιτική. Όμως, όπου εφαρμόστηκε αυτή η νέα πολιτική, είχαμε μείωση της αγροτικής παραγωγής. Για παράδειγμα, στην Πορτογαλία, που εφαρμόστηκε η Κοινή Αγροτική Πολιτική από πέρυσι, μειώθηκε κατά 15% η αγροτική παραγωγή. Ίδια μείωση υπήρχε στην Ιταλία και στην Αυστρία. 
      Σε όλα τα άρθρα του νομοσχεδίου εκχωρείτε αρμοδιότητες στους ιδιώτες. Τα ίδια έκανε και η προηγούμενη κυβέρνηση του ΠΑ.ΣΟ.Κ., η οποία είχε αναθέσει σε ιδιώτες το αμπελουργικό μητρώο, την πιστοποίηση των βιολογικών προϊόντων, το ελαιοκομικό μητρώο, την κατάρτιση των αγροτών που η ΔΗΜΗΤΡΑ την αναθέτει σε ιδιώτες και τους αναδασμούς που έκαναν οι ιδιώτες. Τα ίδια ακριβώς κάνετε και εσείς σήμερα. Με το νόμο που φέρατε προς ψήφιση, δίνετε όλες τις αρμοδιότητες στους ιδιώτες.
    Είναι προφανές ότι με την εφαρμογή της νέας ΚΑΠ από το 2006 και στη βάση των συμφωνιών του παγκόσμιου οργανισμού εμπορίου, θα πολλαπλασιαστούν και θα ενταθούν τα προβλήματα των μικρών αγροτών. Μπορεί ακόμα οι αγρότες να μην έχουν συνειδητοποιήσει το μέγεθος της καταστροφής που έρχεται, όμως όλοι καταλαβαίνουν λίγο-πολύ τις τους περιμένει. Ήδη στα χωριά υπάρχει μεγάλη ανησυχία και γι’ αυτό η Κυβέρνηση έχει ξεκινήσει μια εκστρατεία παραπλάνησης του αγροτικού κόσμου, για να προλάβει τις αντιδράσεις των αγροτών. Όμως, να ξέρετε ότι δεν σας σώζει τίποτε. Οι αγρότες θα συνεχίσουν τις κινητοποιήσεις ενάντια στις πολιτικές σας. 
    Μαζί με την Κυβέρνηση, στην εκστρατεία παραπλάνησης του αγροτικού κόσμου, συμμετέχουν και τα άλλα κόμματα του ευρωπαϊκού προσανατολισμού, καθώς επίσης και οι συνδικαλιστικές ηγεσίες της ΠΑΣΕΓΕΣ, της ΓΕΣΑΣΕ, της ΔΑΣΕ, όπως επίσης και κάποιοι άλλοι στο Θεσσαλικό κάμπο, που το παίζουν αγωνιστές και οι οποίοι βάζουν πλάτη για να περάσει η αντιαγροτική πολιτική της Κυβέρνησης και της Ευρωπαϊκής  Ένωσης. 
    Όλοι αυτοί κρύβουν ποιοι χάνουν και ποιοι κερδίζουν από την αναθεώρηση της ΚΑΠ, σε αντίθεση με το Κομμουνιστικό Κόμμα Ελλάδος και την ΠΑΣΥ που οργανώνουν την πάλη των αγροτών για την ανατροπή της πολιτικής του ξεκληρίσματος και την εφαρμογή μιας άλλης φιλολαϊκής πολιτικής υπέρ των συμφερόντων της φτωχομεσαίας αγροτιάς, αλλά και του ελληνικού λαού. 
    Οι στόχοι της αναθεώρησης της ΚΑΠ είναι πρώτον, η μείωση της συνολικής στήριξης της γεωργίας στην Ευρωπαϊκή Ένωση για να προσαρμοστεί με τον Παγκόσμιο Οργανισμό Εμπορίου, να εξοικονομηθούν κονδύλια στον κοινοτικό προϋπολογισμό που θα χρησιμοποιηθούν για την εφαρμογή των νέων κοινοτικών πολιτικών της ΟΝΕ, αλλά και για τη λειτουργία κατασταλτικών μηχανισμών, όπως ο ευρωστρατός, η ευρωαστυνομία. 
    Δεύτερον, το πιο γρήγορο ξεκλήρισμα της φτωχομεσαίας αγροτιάς και το πέρασμα της γης σε λιγότερους μεγαλοαγρότες, σε αγροτικές επιχειρήσεις που θα λειτουργούν στην παγκοσμιοποιημένη αγορά με λιγότερες επιδοτήσεις. Με το κόψιμο ενός μεγάλου μέρους των επιδοτήσεων σχεδόν σε όλα τα αγροτικά προϊόντα θα μειωθεί δραστικά το αγροτικό εισόδημα και θα ενταθεί η διατροφική εξάρτηση της χώρας. 
    Ήδη αυτή η πολιτική έχει οδηγήσει μέχρι σήμερα, από τότε που μας έβαλε η Νέα Δημοκρατία στην ΕΟΚ, στο ξεκλήρισμα διακοσίων χιλιάδων αγροτικών νοικοκυριών και άφησε χωρίς δουλειά χιλιάδες εργαζόμενους στον τομέα της αγροτικής οικονομίας. Η συνέχιση της ίδιας αντιαγροτικής πολιτικής με τα νέα μέτρα, θα ξεκληρίσει ακόμα περισσότερους φτωχούς αγρότες με πιο γρήγορους ρυθμούς. 
    Είναι, λοιπόν, φανερό ότι η αντιαγροτική πολιτική της Ευρωπαϊκής Ένωσης, που εφαρμόζουν με συνέπεια και η σημερινή Κυβέρνηση, αλλά και οι προηγούμενες, εξελίσσεται σε νεκροθάφτη της μικρομεσαίας αγροτιάς. Βεβαίως, άλλα έλεγε η Νέα Δημοκρατία στους αγρότες, όταν έβαζε τη χώρα μας τότε στην ΕΟΚ. Σας θυμίζω ότι ο ιδρυτής της Νέας Δημοκρατίας Κωνσταντίνος Καραμανλής έλεγε: «Θα τρώμε με χρυσά κουτάλια. Δεν θα προλαβαίνουμε να παράγουμε αγροτικά προϊόντα. Δεν μπορούμε να ταΐσουμε την τεράστια αγορά της Ευρωπαϊκής Ένωσης. Δεν θα προλαβαίνουμε να βγάζουμε προϊόντα στα κεφαλάρια από τα χωράφια. Θα μας τα αρπάζουν». 
    Αυτές, λοιπόν, ήταν οι υποσχέσεις. Όμως οι αγρότες, από την ένταξη της χώρας στην Ευρωπαϊκή Ένωση, γνώρισαν εντελώς αντίθετα πράγματα. Γνώρισαν τις χωματερές, γνώρισαν τις ποσοστώσεις, γνώρισαν τα πρόστιμα συνυπευθυνότητας, γνώρισαν τη μείωση της αγροτικής παραγωγής, γνώρισαν τα πλαφόν και βέβαια η Ελλάδα από χώρα εξαγωγής αγροτικών προϊόντων, έγινε χώρα εισαγωγής αγροτικών προϊόντων.
    Βεβαίως ούτε και τώρα οι ευρωλάτρες παραδέχονται ότι κορόϊδεψαν τον αγροτικό κόσμο. Συνεχίζουν και σήμερα να κοροϊδεύουν τους αγρότες, παροτρύνοντάς τους να στραφούν στη βιολογική γεωργία. Όμως και αυτό γίνεται για να δικαιολογηθεί η συγκέντρωση γης της εμπορίας, της μεταποίησης, της τυποποίησης σε λίγα χέρια και να διωχθούν οι πολλοί. 
    Δεν πρόκειται με τη βιολογική γεωργία να λυθεί το διατροφικό πρόβλημα της χώρας μας ούτε να εξασφαλιστούν φθηνά και υγιεινά προϊόντα. Όσο η παραγωγή, η επεξεργασία, η τυποποίηση, το δίκτυο διανομής βρίσκονται στα χέρια του μεγάλου κεφαλαίου, δεν θα ξέρουμε τι τρώμε και θα το πληρώνουμε πανάκριβα. 
    Απέναντι σ’ αυτήν την πολιτική, το Κ.Κ.Ε. έχει δική του πρόταση, η οποία βεβαίως μπορεί να εφαρμοστεί στο πλαίσιο μιας λαϊκής οικονομίας, μιας άλλης λαϊκής εξουσίας.
    Η πρότασή μας για την ανάπτυξη της γεωργίας, σύμφωνα με τις δυνατότητες της χώρας μας και τις σύγχρονες διατροφικές ανάγκες του λαού με σεβασμό στο περιβάλλον και στην προστασία της δημόσιας υγείας, είναι η δημιουργία παραγωγικών συνεταιρισμών σε βασικούς μοχλούς ανάπτυξης της γεωργίας προς όφελος των μικρομεσαίων αγροτών αλλά και του λαού, η στήριξη του δημόσιου αναπτυξιακού παραγωγικού αγροτικού τομέα, η διαμόρφωση και υλοποίηση κλαδικών και περιφερειακών πολιτικών ώστε να μειώνεται το κόστος παραγωγής και να προστατεύεται η αγροτική παραγωγή απ’ όλους τους φυσικούς κινδύνους, η αντιμετώπιση των κοινωνικών προβλημάτων των αγροτών και γενικότερα των κατοίκων της υπαίθρου με αποκλειστικά δημόσια συστήματα υγείας, παιδείας, με ανθρώπινες συντάξεις, με τη δημιουργία υποδομής στον πολιτισμό και τον αθλητισμό. 
    Οι προτάσεις βέβαια του Κ.Κ.Ε. δεν μπορούν να υλοποιηθούν όσο στην εξουσία είναι τα κόμματα του ευρωπαϊκού προσανατολισμού ούτε μέσα στα πλαίσια της Κ.Α.Π. και του Π.Ο.Ε.. Απαιτείται ανατροπή αυτής της πολιτικής, ριζική ανατροπή του πολιτικού σκηνικού στη χώρα μας. Χρειάζεται άλλη εξουσία, άλλη οικονομία.
    Ο στόχος του προτεινόμενου νομοσχέδιου, όπως άλλωστε ομολογείται και στην εισηγητική έκθεση, είναι η ψήφιση των αναγκαίων διατάξεων για την εφαρμογή της ενδιάμεσης αναθεώρησης της Κ.Α.Π. και η ρύθμιση ορισμένων θεμάτων του Υπουργείου Αγροτικής Ανάπτυξης και Τροφίμων δευτερεύουσας και τριτεύουσας σημασίας. 
    Η σημασία του νομοσχεδίου δεν απορρέει απ’ αυτό καθεαυτό το νομοσχέδιο, το οποίο είναι ένα καθαρά εφαρμοστικό νομοσχέδιο, αλλά και από το περιεχόμενο της ενδιάμεσης αναθεώρησης της Κ.Α.Π. που θα εφαρμοστεί με το προτεινόμενο νομοσχέδιο. Άλλωστε με την Κ.Α.Π. και τον Π.Ο.Ε. καθορίζονται με λεπτομέρειες όλα τα ποσοτικά και ποιοτικά στοιχεία, καθώς και η κατεύθυνση της αγροτικής οικονομίας κάθε κράτους-μέλους της Ευρωπαϊκής Ένωσης, με αποτέλεσμα τα περιθώρια των εθνικών κυβερνήσεων να επηρεάσουν την Κ.Α.Π. κατά την εφαρμογή της, να είναι περιορισμένα κατά πολύ.
    Είναι, όμως, γεγονός ότι αυτό σε καμία περίπτωση δεν μπορεί να αποτελεί άλλοθι για τις εθνικές κυβερνήσεις -και για τις κυβερνήσεις της χώρας μας- και να τις απαλλάσσει από τις ευθύνες τους για τα αδιέξοδα που έχει δημιουργήσει η ΚΑΠ στην αγροτική οικονομία της χώρας μας για τους μικρομεσαίους αγρότες. Και αυτό, γιατί η ΚΑΠ διαμορφώνεται και υπερψηφίζεται από τις εθνικές κυβερνήσεις, σύμφωνα με τον ειδικό ρόλο που έχει η κάθε μια στα πλαίσια της Ευρωπαϊκής Ένωσης. Αυτήν την πραγματικότητα έμμεσα την αποδέχεται και η Κυβέρνηση της Νέας Δημοκρατίας στην εισηγητική έκθεση. Προσπαθεί, όμως, να εξωραΐσει την Κ.Α.Π. και να δικαιολογήσει τα θλιβερά αποτελέσματά της, που αναφέρονται και στην εισηγητική έκθεση, με τη διαχειριστική ανικανότητα, όπως είπα και πριν, το ΠΑ.ΣΟ.Κ..
    Πράγματι, οι ευθύνες των κυβερνήσεων του ΠΑ.ΣΟ.Κ. είναι τεράστιες. Τα αδιέξοδα που δημιουργήθηκαν στην αγροτική οικονομία και τη φτωχομεσαία αγροτιά στα είκοσι πέντε περίπου χρόνια εφαρμογής της Κ.Α.Π. και της συνολικής πολιτικής, πρέπει να πούμε ότι δεν οφείλονται σε διαχειριστική ανικανότητα αλλά στη συνολική αντιλαϊκή πολιτική, στην ίδια την Κ.Α.Π. την οποία οι κυβερνήσεις -και η προηγούμενη και η σημερινή- συνδιαμόρφωσαν στα πλαίσια της Ευρωπαϊκής Ένωσης και εφάρμοσαν με ιδιαίτερο ζήλο και ικανότητα στη χώρα μας. Άλλωστε και οι κυβερνήσεις της Νέας Δημοκρατίας στην τριετία ’90-’93, αλλά και σήμερα, με τον ίδιο τρόπο συνδιαμόρφωσαν και διαχειρίστηκαν την Κ.Α.Π. και έχουν τα ίδια αρνητικά αποτελέσματα για τον αγροτικό κόσμο και την αγροτική οικονομία.
    Αυτά τα αδιέξοδα θα οξυνθούν με την ενδιάμεση αναθεώρηση της Κ.Α.Π. που θα εφαρμοστεί με το προτεινόμενο νομοσχέδιο. Γι’ αυτό το νομοσχέδιο είναι αντιαγροτικό και καταστροφικό για την αγροτική οικονομία και τους μικρομεσαίους αγρότες.
    Ο εξωραϊσμός που κάνει η Κυβέρνηση στη νέα Κ.Α.Π. στην εισηγητική έκθεση, είναι συνειδητά αποπροσανατολιστικός και θυμίζει παρόμοιο εξωραϊσμό που έκανε η κυβέρνηση της Νέας Δημοκρατίας στην προενταξιακή περίοδο, που δεσμεύθηκε με τον πιο παταγώδη τρόπο. 
      Με τη νέα ΚΑΠ θα συνεχιστεί η οδυνηρή πορεία σε βάρος της μικρομεσαίας αγροτιάς, θα συρρικνωθεί δραστικά η αγροτική παραγωγή και το αγροτικό εισόδημα, θα αποδιαρθρωθούν παραγωγικά ολόκληρες περιοχές της χώρας, με ολέθριες συνέπειες όχι μόνο για τους αγρότες αλλά και για τους εργατοϋπαλλήλους, τους επαγγελματοβιοτέχνες και τη γενικότερη κοινωνικοοικονομική ζωή της υπαίθρου. Θα επιταχυνθεί το ξεκλήρισμα των μικρομεσαίων αγροτών και η συγκέντρωση της γης και της παραγωγής σε λίγους μεγαλοαγρότες. Θα αυξηθούν τα κέρδη των εμποροβιομηχάνων στους οποίους θα εξασφαλιστεί φθηνή πρώτη ύλη, και εγχώρια και εισαγόμενη. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω με ορισμένες φράσεις για τα αγροτικά προϊόντα. Για άλλη μια χρονιά οι ντόπιοι εμποροβιομήχανοι και τα παραρτήματα των πολυεθνικών ρίχνουν σε ακόμα πιο εξευτελιστικά επίπεδα τις τιμές των παραγωγών. Δεν μπορεί να υπάρξει καμία δικαιολογία για τις δικαιολογίες που παρουσιάσατε πέρυσι, που λέγατε ότι υπάρχει υπερπαραγωγή αγροτικών προϊόντων. Φέτος, όμως, που δεν υπάρχει υπερπαραγωγή, γιατί έχουμε τα ίδια απαράδεκτα φαινόμενα, να κατρακυλούν οι τιμές των παραγωγών προς τα κάτω; Οι έμποροι δεν εκδηλώνουν κανένα αγοραστικό ενδιαφέρον. Μάλιστα στην Αγιά, για παράδειγμα, πήγαν και νοίκιασαν όλα τα ψυγεία της περιοχής και την έχουν στημένη στη γωνία στους μηλοπαραγωγούς της Αγιάς, για να τους πάρουν τα μήλα κάτω του κόστους.
      Η κατάσταση αυτή δεν έχει σταματημό όσο θα υπάρχουν οι σχετικοί κανονισμοί της Ευρωπαϊκής Ένωσης.
      ΠΡΟΕΔΡΕΥΩΝ (Ιωάννης Τραγάκης): Θα ήθελα να σας παρακαλέσω να ολοκληρώσετε, κύριε συνάδελφε. Είναι εγγεγραμμένοι είκοσι επτά συνάδελφοι. 
      ΔΗΜΗΤΡΙΟΣ ΤΣΙΟΓΚΑΣ: Μόνο μια φράση, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Με αυτό θα κλείσετε. Ολοκληρώστε, κύριε συνάδελφε.
      ΔΗΜΗΤΡΙΟΣ ΤΣΙΟΓΚΑΣ: Δεν έχει σταματημό αυτή η κατάσταση με τους κανονισμούς της Ευρωπαϊκής Ένωσης, με τις σχετικές συμφωνίες, με τους κερδοσκοπικούς νόμους της καπιταλιστικής αγοράς. Υπ’ αυτές τις συνθήκες, οι μεγαλέμποροι θα συνεχίσουν να ποδοπατούν τους αγρότες, κυρίως τους φτωχομεσαίους, θα τους ληστεύουν και, όπως δείχνουν τα πράγματα, θα ενταθεί ακόμα προς το χειρότερο τα επόμενα χρόνια αυτή η κατάσταση στα πλαίσια της νέας ΚΑΠ και των λεγόμενων αποσυνδεδεμένων επιδοτήσεων, γιατί οι φτωχομεσαίοι αγρότες και μικρότερες επιδοτήσεις θα παίρνουν και χαμηλότερες τιμές θα έχουν και η εκμετάλλευση θα ενταθεί περισσότερο, μέχρι να πεταχθούν και να διωχθούν από τα χωράφια και τα χωριά τους. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Θα ήθελα να ανακοινώσω στο Τμήμα ότι η Διαρκής Επιτροπή Κοινωνικών Υποθέσεων καταθέτει τις εκθέσεις της στα σχέδια νόμων του Υπουργείου Μεταφορών και Επικοινωνιών:
      1. «Κύρωση του Πρωτοκόλλου σχετικά με την προσχώρηση της Ευρωπαϊκής Κοινότητας στη Διεθνή Σύμβαση EUROCONTROL, τη σχετική με τη Συνεργασία για την Ασφάλεια της Αεροναυτιλίας της 13ης Δεκεμβρίου 1960, όπως τροποποιήθηκε κατ΄ επανάληψη και όπως ενοποιήθηκε με το Πρωτόκολλο της 27ης Ιουνίου 1977 και της Τελικής Πράξης της Διπλωματικής Συνδιάσκεψης αυτού».
      2. «Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κιργιζίας».
      Κυρίες και κύριοι συνάδελφοι,  θα ήθελα να σας ενημερώσω ότι έχουν γραφτεί επί της αρχής είκοσι επτά συνάδελφοι. Αντιλαμβάνεστε, λοιπόν, ότι θα πρέπει και την απογευματινή εμβόλιμη συνεδρίαση που έχουμε αποφασίσει, να την αφιερώσουμε στην επί της αρχής συζήτηση του νομοσχεδίου. Σήμερα το μεσημέρι θα ολοκληρώσουμε στις 15.00΄. Θα ξεκινήσουμε στις 18.00΄ και θα ολοκληρώσουμε το βράδυ με την ψήφιση του νομοσχεδίου επί της αρχής. Αύριο θα συζητήσουμε επί των άρθρων σε μια ενότητα.
      Το Τμήμα συμφωνεί;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Τμήμα συνεφώνησε ομοφώνως. 
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, το σχέδιο νόμου στη βασική του φιλοσοφία, όπως τουλάχιστον καταγράφεται στην αιτιολογική έκθεση, ομολογεί την αποτυχία της χώρας να αξιοποιήσει τα κοινοτικά μέτρα, οικονομικά και θεσμικά, ώστε να εκσυγχρονίσει το γεωργικό τομέα και να αυξήσει το εισόδημα του Έλληνα αγρότη, ο οποίος αγωνιά για την εξέλιξη της αγροτικής οικονομίας και βλέπει τη συρρίκνωση του εισοδήματός του κάθε μέρα και περισσότερο να μεγεθύνεται. Ήταν, λοιπόν, φυσικό και αναμενόμενο ότι, μετά την ευφορία των πρώτων χρόνων που συνόδευσε τις κοινοτικές χρηματοδοτήσεις, θα επακολουθούσε ο σκεπτικισμός για τα πεπραγμένα και η αναζήτηση ευθυνών για την κατασπατάληση πόρων που εξυπηρετούσαν επί χρόνια ολόκληρα χρόνια κομματικές επιδιώξεις αλλά και ψευδεπίγραφα μεγέθη ανάπτυξης.
	Είχαμε τονίσει επανειλημμένα ότι στην Ελλάδα, με ευθύνη των κυβερνήσεων, δεν είχε ποτέ εφαρμοστεί ούτε καν είχε επιχειρηθεί η συγκρότηση μιας εθνικής αγροτικής πολιτικής, γεγονός που και σήμερα ισχύει. 
	Σήμερα η Κυβέρνηση θεωρεί, ομολογουμένως αυτάρεσκα, ότι οι ευθύνες για την καθυστέρηση και τη στασιμότητα της ελληνικής γεωργίας βρίσκονται αλλού, στο ΠΑ.ΣΟ.Κ. επί παραδείγματι και προετοιμάζει το έδαφος για μέτρα και πολιτικές που δυστυχώς θα τιμωρήσουν όχι τους υπεύθυνους, αλλά την ίδια την ελληνική γεωργία η οποία, με βάση τις πρόσφατες αποφάσεις της πλήρους αποδέσμευσης, θα οδηγηθεί στη συρρίκνωση και για ορισμένα αγροτικά προϊόντα στον αφανισμό, όπως για παράδειγμα ο καπνός, ενώ οι σοβαρές επιπτώσεις στην εθνική οικονομία και την κοινωνία αντιμετωπίζονται από την ηγεσία του Υπουργείου ως απλές επιφυλάξεις. 
	Το ζητούμενο, λοιπόν, είναι ότι έστω και σήμερα πρέπει να αποτιμηθεί ψύχραιμα ποιες είναι οι επιπτώσεις και να πάψουμε να θεωρούμε ως συμφέρον της χώρας την εισροή πόρων ανεξάρτητα από την αξιοποίησή τους. 
      Είναι σαφές ότι με την πλήρη αποδέσμευση επιλέγεται η πιο εύκολη λύση, του «εδώ και τώρα», με την οποία συμφωνούν και οι κοινοτικές αρχές, οι οποίες, κατά τη διατύπωση της ηγεσίας του Υπουργείου, δεν θα επιθυμούσαν διαφοροποιήσεις ως προς τον τρόπο των ενισχύσεων στον αγροτικό τομέα. Δεν ενδιαφέρει, δηλαδή, το επίπεδο της γεωργίας και οι ειδικές ανάγκες κάθε χώρας. 
	Είναι περιττό βέβαια να εξηγήσουμε γιατί οι υποστηρικτές της πλήρους αποδέσμευσης δεν αναφέρονται στις διαφοροποιημένες επιλογές άλλων χωρών. Για παράδειγμα, στον καπνό η Γερμανία και η Γαλλία αποφάσισαν το μικρότερο δυνατό ποσοστό αποσύνδεσης, δηλαδή 40%. Η Πολωνία υιοθέτησε μεταβατικό καθεστώς μέχρι το έτος 2009 με 95% συνδεδεμένη καπνοκαλλιέργεια, ενώ η Ιταλία και η Ισπανία διεκδικούν τη δυνατότητα καθορισμού διαφορετικών ποσοστών αποσύνδεσης ανά γεωγραφική περιοχή. 
	Κυρίες και κύριοι συνάδελφοι, η πλήρης αποδέσμευση, όπως εξάλλου προκύπτει από συγκεκριμένες επιστημονικές μελέτες και επιβεβαιώνεται από τα αποτελέσματα εφαρμογής της σε άλλες χώρες της Ευρωπαϊκής Ένωσης, είναι βέβαιο ότι θα οδηγήσει σε σημαντική συρρίκνωση και σε σταδιακή εγκατάλειψη της γεωργικής και κτηνοτροφικής παραγωγής, ιδιαίτερα στους τομείς του καπνού και του σκληρού σίτου. 
      Στην Ιταλία οι εκτάσεις σκληρού σίτου, το πρώτο έτος εφαρμογής της νέας Κ.Α.Π., μειώθηκαν κατά 30%. Στον τομέα του βοείου κρέατος εκτιμάται ότι αυτό θα οδηγήσει σε αφανισμό τον κλάδο και ενδεχομένως να ωθήσει τους βοοτρόφους στην ενασχόληση με την αιγοπροβατοτροφία, αν και οι εξελίξεις θα εξαρτηθούν σε μεγάλο βαθμό από την τελική κατανομή των ατομικών δικαιωμάτων και την πολιτική που θα ακολουθήσει το Υπουργείο σχετικά με το εθνικό απόθεμα. 
      Η δυσοίωνη αυτή προοπτική θα αυξήσει τις εισαγωγές από τρίτες χώρες. Αυτή εξάλλου είναι και η επιδίωξη των βιομηχανικών χωρών του Βορρά -οι τρίτες χώρες είναι οι κύριες αγορές για τα προϊόντα τους- και θα διευρύνει το έλλειμμα του εμπορικού ισοζυγίου αγροτικών προϊόντων.
	Κυρίες και κύριοι συνάδελφοι, ποιος μπορεί να υποστηρίζει σοβαρά και πειστικά ότι έχουν εξασφαλιστεί όλοι οι πόροι μέχρι το έτος 2013 μ’ αυτά τα δεδομένα και όταν αναμένονται νέες αναθεωρήσεις της ΚΑΠ τα επόμενα χρόνια;  
      Διαφωνούμε, λοιπόν, με την απόφαση της πλήρους αποσύνδεσης γι’ αυτούς τους λόγους. Πιστεύουμε, όμως, ότι με τις προτεινόμενες ρυθμίσεις δεν πρόκειται να πετύχουμε την εξυπηρέτηση των αγροτών και την προσαρμογή της νέας Κ.Α.Π., για τον απλούστατο λόγο ότι επαναλαμβάνει «αμαρτωλές» συμπεριφορές του παρελθόντος. Επαναλαμβάνεται το προηγούμενο σχήμα της πολυδιάσπασης και της επικάλυψης αρμοδιοτήτων, άρα και της αναποτελεσματικής προσαρμογής στη νέα ΚΑΠ.
      Το κύριο πρόβλημα του Υπουργείου είναι η συνεργασία των υπηρεσιών σε τρία διοικητικά επίπεδα -Υπουργείο, περιφέρειες, Νομαρχιακές Αυτοδιοικήσεις- και η επανασύσταση των υπηρεσιών γεωργίας που υπάγονται διοικητικά στο Υπουργείο.
    Καμία δημόσια δήλωση ή ενέργεια δεν γίνεται για την κατάργηση της αντισυνταγματικής –κατά τη γνώμη μας- τροπολογίας που πέρασε η προηγούμενη κυβέρνηση και η οποία υποχρέωσε, χωρίς την θέλησή τους, χιλιάδες υπαλλήλους του Υπουργείου να μεταταγούν στη Νομαρχιακή Αυτοδιοίκηση, γεγονός για το οποίο είχε δεσμευθεί η Νέα Δημοκρατία, κύριε Υπουργέ, ότι θα το αντιμετωπίσει ως ζήτημα. Στην πράξη έγινε φανερό ότι μετά τη διάσπαση των υπηρεσιών του Υπουργείου Γεωργίας στα τρία διοικητικά επίπεδα –Υπουργείο, περιφέρειες, Νομαρχιακές Αυτοδιοικήσεις- παρατηρήθηκε αποδιοργάνωση των υπηρεσιών και αδυναμία συντονισμού τους. 
    Κυρίες και κύριοι συνάδελφοι, υπάρχει σημαντικό έλλειμμα πληροφόρησης και υποστήριξης της παραγωγικής διαδικασίας των αγροτών. Και ποιος έχει αντίθετη άποψη, ποιος θα μπορούσε να διατυπώσει αντίθετη γνώμη γι’ αυτό; Η πρόταση για την αντιμετώπιση του θέματος παραμένει: η επανίδρυση υπηρεσιών του Υπουργείου και στα τρία διοικητικά επίπεδα. Τα προτεινόμενα τοπικά κέντρα αγροτικής ανάπτυξης –παραπέμπω στο άρθρο 1- με τα οποία προσπαθεί να αντιμετωπίσει το έλλειμμα αυτό, δεν μπορούν να πετύχουν το στόχο τους, αν δεν συνδεθούν και δεν συντονιστούν με τις άλλες αποκεντρωμένες υπηρεσίες του Υπουργείου. Μ΄ ένα κέντρο κατά νομό είναι αδύνατο να ενημερώνονται οι χιλιάδες αγρότες της περιοχής. Δεν υπάρχει, δηλαδή, ένα στοιχειώδες οργανόγραμμα που θα προκύπτει στη βάση των αναγκών κάθε νομού και κάθε γεωργικής περιοχής. 
    Είναι ενδεικτικό ότι στην παράγραφο γ΄ του άρθρου 1, τα τοπικά κέντρα υπάγονται ως προς το συντονισμό, την εποπτεία, τον έλεγχο και την αξιολόγηση του έργου τους στο υπό σύσταση τμήμα εποπτείας, όταν λίγο πριν, στο ίδιο άρθρο στην παράγραφο β΄, τα ίδια τοπικά κέντρα υπάγονται στη διεύθυνση γεωργικών εφαρμογών του Υπουργείου Αγροτικής Ανάπτυξης και Τροφίμων. Και επειδή ακριβώς υπάρχει αυτό το μπέρδεμα, θα εξειδικευθούν οι αρμοδιότητες με κοινή, λέει, υπουργική απόφαση. 
    Κυρίες και κύριοι συνάδελφοι, είναι προφανές ότι υπάρχει αλληλοκάλυψη αρμοδιοτήτων και ρόλων σε αντικείμενα που διαχειρίζονται παράλληλα τα τοπικά κέντρα, οι διαπιστευμένοι αγροτικοί σύμβουλοι, ακόμη και οι αγροφύλακες, όπως επίσης προβλέπεται στο σχέδιο νόμου. 
    Γεννάται, λοιπόν, το ερώτημα, τι εξυπηρετούν οι διαπιστευμένοι αγροτικοί σύμβουλοι και τι ακριβώς σημαίνει ότι υποβοηθούν τις υπηρεσίες του Υπουργείου στην εφαρμογή των προγραμμάτων; Θεωρείται, λοιπόν, δεδομένο ότι τα τοπικά κέντρα με τις εξακόσιες πενήντα θέσεις δεν πρόκειται να ανταποκριθούν στις ανάγκες και τους στόχους που βάζει το σχέδιο νόμου συνολικά στο άρθρο 1. 
    Ένα άλλο παράδειγμα, κυρίες και κύριοι συνάδελφοι, που το σχέδιο νόμου αντιμετωπίζει κατά τη γνώμη μας με προχειρότητα και χωρίς να λαμβάνει υπόψη τις συνέπειες που θα προκύψουν στην πράξη, είναι η πρόταση για σύσταση αυτοτελούς υπηρεσίας ελέγχου εισαγομένων αγροτικών προϊόντων. Είναι αυτή η ρύθμιση προβληματική, διότι σύμφωνα και με τις απόψεις των γεωτεχνικών του δημοσίου δεν μπορεί κράτος–μέλος της Κοινότητας να διενεργεί ελέγχους μόνο για τα εισαγόμενα αγροτικά προϊόντα, χωρίς οι έλεγχοι αυτοί να εφαρμόζονται και σε διακινούμενα εκτός της χώρας και εξαγόμενα από αυτήν αγροτικά προϊόντα. 
    Δεν μπορεί κάποιο κράτος-μέλος να θεσπίσει προσθέτους ελέγχους, όπως προβλέπεται στην παράγραφο 1β΄ του άρθρου αυτού, γιατί η ρύθμιση είναι αντίθετη με τις κοινοτικές οδηγίες και τις συμφωνίες του Παγκοσμίου Οργανισμού Εμπορίου. Οι προτεινόμενοι έλεγχοι εμπίπτουν στις αρμοδιότητες άλλων υπηρεσιών του Υπουργείου και η επικάλυψη αυτή θα επιφέρει σύγχυση, αλλά ενδεχομένως και αντιπαράθεση μεταξύ των υπηρεσιών του ιδίου Υπουργείου. 
    Οι προτεινόμενοι έλεγχοι μπορεί να αντιμετωπιστούν με ισχυροποίηση των υφισταμένων υπηρεσιών. Συγκεκριμένα, με την καλύτερη στελέχωση των υπηρεσιών, με την κατάλληλη υποδομή –κτηριακές εγκαταστάσεις, εξοπλισμός- και με το συντονισμό των συναρμοδίων υπηρεσιών. Ποια είναι, λοιπόν, η σκοπιμότητα αυτής της υπηρεσίας ελέγχου, όταν ήδη υπάρχει στη νομαρχία ανάλογη υπηρεσία η οποία, εφόσον στελεχωθεί επαρκώς, θα μπορεί να φέρει σε πέρας το έργο των ελέγχων και στον τομέα των εισαγομένων αγροτικών προϊόντων;
Ο κύριος Υπουργός έχει ανάγκη μιας αυτοτελούς υπηρεσίας για την προσωπική και αποκλειστική του ενημέρωση; Θεωρώ πως όχι. 
      Ως προς τα άρθρα 6 και 7 που αφορούν ρυθμίσεις για τις αγροτικές συνεταιριστικές οργανώσεις, θεωρούμε ότι το ζήτημα της λειτουργίας της οικονομικής κατάστασης και της εν γένει συνεταιριστικής οργάνωσης είναι πάρα πολύ σοβαρό. Πρέπει να εξεταστεί συνολικά και συστηματικά και όχι με πρόχειρες, περιορισμένης αποτελεσματικότητας προτάσεις. Προτείνουμε λοιπόν, κύριε Υπουργέ, να αποσύρετε από το συζητούμενο σχέδιο νόμου τα σχετικά άρθρα και να φέρετε ως ένα αυτόνομο νομοθετικό πλαίσιο στη Βουλή, μετά από επαρκή προετοιμασία και συνεργασία όλων των εμπλεκομένων φορέων, το σχετικό ζήτημα, λαμβάνοντας υπόψη και τον προηγούμενο ν. 2810/2000. 
      Επιχειρώντας μία πρώτη προσέγγιση του θέματος, καταθέτουμε εδώ στη Βουλή μία σειρά στόχων για την αναβάθμιση και εξυγίανση των αγροτικών συνεταιριστικών οργανώσεων. Οι συνεταιριστικές αγροτικές οργανώσεις να αναλύσουν τα σφάλματα και τις αδυναμίες του παρελθόντος. Να εξασφαλιστούν οι αναγκαίες πιστώσεις για την ανάπτυξη των αγροτικών συνεταιριστικών οργανώσεων. Συναφώς, Δ΄ Κοινοτικό Πλαίσιο Στήριξης, επιχειρησιακά προγράμματα, αλλά και άλλα. Να υπάρξει εκπαίδευση των στελεχών και των εργαζομένων στις αγροτικές συνεταιριστικές οργανώσεις για την επίτευξη σοβαρού και αποτελεσματικού «μάνατζμεντ». Να σταματήσουν να λειτουργούν ως το μακρύ χέρι, ο μεγάλος βραχίονας των κυβερνήσεων και των κομματικών μηχανισμών και να κατοχυρώνουν την αυτόνομη και ανεξάρτητη λειτουργία τους. Να δημιουργηθεί εκ νέου, κυρίες και κύριοι συνάδελφοι, μία νέα, σύγχρονη και ουσιαστική συνεταιριστική συνείδηση για τους ίδιους τους αγρότες.
      Κυρίες και κύριοι συνάδελφοι, το νομοθετικό πλαίσιο του ν. 2810/2000, κατά τη γνώμη μας, δίνει μία επαρκή ευελιξία ιδιαίτερα μέσα από τις συγχωνεύσεις και τη δημιουργία μικρών κλαδικών οργανώσεων. Οι συνεταιριστικές οργανώσεις να αποτελέσουν σταδιακά τον κύριο μηχανισμό άσκησης εθνικής αγροτικής πολιτικής. Να παρασχεθεί η σωστή ενημέρωση και να εξασφαλιστεί η πρόσβαση σε κάθε πληροφορία για την αντιμετώπιση των όρων της αγοράς, την παραγωγή ποιοτικών προϊόντων, τη διεύρυνση των βιολογικών καλλιεργειών, τον έλεγχο των τιμών, τη μεταποίηση και την εμπορία. 
      Δεν πρέπει, κυρίες και κύριοι συνάδελφοι, να μας διαφεύγει ότι με τη διεύρυνση της Ευρωπαϊκής Ένωσης αυξήθηκε ο ενεργός αγροτικός πληθυσμός κατά 30% και η καλλιεργούμενη γη σε ποσοστό 60%. Άρα, οι αγροτικές συνεταιριστικές οργανώσεις αποτελούν μέλη μιας μεγάλης ευρωπαϊκής αγροτικής οικονομίας και κοινωνίας. Κατά συνέπεια, εμείς πιστεύουμε ότι η μόνη λύση είναι η ανάλογη εφαρμογή ενός «αγροτικού Καποδίστρια» για τη συνένωση, άρα για την αποτελεσματικότερη δραστηριότητα των αγροτικών συνεταιριστικών οργανώσεων. 
      Κυρίες και κύριοι συνάδελφοι, στην κατ’ άρθρον συζήτηση θα έχουμε τη δυνατότητα διεξοδικότερα να μιλήσουμε για άλλα επιμέρους, επίσης, σημαντικά ζητήματα. Σπεύδω, όμως, ολοκληρώνοντας να επισημάνω ότι υπάρχει εν τέλει ένα μεγάλο ζήτημα, κύριε Υπουργέ, ποιος είναι ο ρόλος του ΕΘ.Ι.ΑΓ.Ε.. Και εδώ χρειάζεται μία ειδικότερη συζήτηση, διότι οι πολιτικές και διοικητικές ηγεσίες του Υπουργείου Αγροτικής Ανάπτυξης και Τροφίμων έχουν συμφέρον να αντιμετωπίζουν με σεβασμό τον ΕΘ.Ι.ΑΓ.Ε., αλλά συμπεριφέρονται, κυρίες και κύριοι συνάδελφοι, σχεδόν με περιφρόνηση προς τον ΕΘ.Ι.ΑΓ.Ε.. 
      Αν δεν αποδοθεί στον ΕΘ.Ι.ΑΓ.Ε. ο ρόλος για τον οποίο ιδρύθηκε, ούτε οι ρυθμίσεις του παρόντος σχεδίου νόμου θα έχουν αποτέλεσμα.
      Κυρίες και κύριοι συνάδελφοι, με αυτές τις σκέψεις έχω ολοκληρώσει, καταψηφίζοντας το σχέδιο νόμου επί της αρχής και επισημαίνοντας ότι μία εθνική αγροτική πολιτική, συστηματικά επεξεργασμένη, είναι δυνατόν να οδηγήσει στην αναστροφή της αρνητικής πορείας της αγροτικής οικονομίας αυτού του τόπου. Και η αγροτική οικονομία, ο αγροτικός κόσμος, είναι μέγεθος εκ των ων ουκ άνευ γι’ αυτήν εδώ τη χώρα.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
    Ο συνάδελφος κ. Γεωργιάδης έχει το λόγο.
    Θα ήθελα να σας παρακαλέσω, κύριε Γεωργιάδη –όπως και όλους τους υπόλοιπους συναδέλφους- να είστε συνεπής στο οκτάλεπτο, γιατί οι εγγεγραμμένοι ομιλητές είναι είκοσι επτά. 
    Ευχαριστώ πολύ.
    ΝΙΚΟΛΑΟΣ ΓΕΩΡΓΙΑΔΗΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, θα στεναχωρήσω τον εισηγητή της Αξιωματικής Αντιπολίτευσης, ο οποίος βρήκε την αιτιολογική έκθεση να διέπεται από κομματική εμπάθεια. Θα σας πω μια ιστορία στα πρώτα τέσσερα λεπτά της ομιλίας μου, μία πραγματική ιστορία, η οποία θα τον κάνει μάλλον να αναθεωρήσει. Διότι εγώ βρίσκω την αιτιολογική έκθεση πάρα πολύ κομψή και ιδιαίτερα κομματικά κομψή, διότι δεν περιγράφει σε όλο της το μεγαλείο αυτά τα οποία συνέβησαν δυστυχώς στον τομέα της γεωργίας τόσα χρόνια.
    Επίσης, δεν θα κάνω καμία αναφορά στον πρώην Υπουργό Γεωργίας, το συμπατριώτη μου, διότι δεν είναι σ’ αυτή την Αίθουσα και θεωρώ ότι θα είναι απρεπές και πολιτικά μη ορθό να αναφερθώ σ’ αυτόν. Υπάρχει, όμως, ο κ. Αργύρης, ο οποίος είναι και Κοινοβουλευτικός Εκπρόσωπος και ο κ. Χατζημιχάλης, των οποίων τις απόψεις ευχαρίστως να ακούσουμε, αν χρειαστεί.
    Εγώ, όπως ξέρετε, είμαι Κερκυραίος. Η Κέρκυρα έχει έναν ελαιώνα, τον οποίο έφτιαξαν οι Ενετοί με επιδοτήσεις τότε, με τέσσερα εκατομμύρια διακόσιες χιλιάδες ελαιόδενδρα. Για όσους δεν τα έχουν δει –και κακώς- εκ του σύνεγγυς, είναι θηριώδη και πανέμορφα.
    ΔΗΜΗΤΡΗΣ ΑΝΔΡΟΥΛΑΚΗΣ: Και δεν τα κλαδεύετε ποτέ.
    ΕΥΑΓΓΕΛΟΣ ΑΡΓΥΡΗΣ: Ξεχάσατε να τα κλαδέψετε.
    ΝΙΚΟΛΑΟΣ ΓΕΩΡΓΙΑΔΗΣ: Αυτά τα ελαιόδενδρα, κύριε Αργύρη –μην προτρέχετε, θα τα ακούσετε, το ξέρετε ότι θα τα ακούσετε- παρήγαγαν λάδι εξαιρετικής ποιότητος επί πάρα πολλά χρόνια. Μάλιστα, σ’ αυτό το λάδι στηρίχθηκε και η οικονομική ανάπτυξη του νησιού, το οποίο δημιούργησε προστιθέμενη αξία για να επενδύει στον τουρισμό. Εάν δεν υπήρχε ο κερκυραϊκός ελαιώνας, δεν θα υπήρχε ο κερκυραϊκός τουρισμός.
    Άρα, λοιπόν, ήταν ένας πολύ παραγωγικός και χρήσιμος ελαιώνας.
    Ταυτόχρονα, δημιούργησε ένα μοναδικό σκηνικό, το οποίο προστατεύεται από το 1926 λόγω της μοναδικότητάς του, ένα σκηνικό μπροστά από το οποίο εκτυλίσσεται και διαμορφώνεται το ιδιαίτερο τουριστικό προϊόν, που είναι η Κέρκυρα.
    Κοιτάξτε, λοιπόν, τι έγινε ιδιαίτερα από την κακή εφαρμογή της Κ.Α.Π., διότι η λογική της Κ.Α.Π. δεν ήταν «καθίστε, παίξτε πρέφα στο καφενείο και έρχονται οι επιδοτήσεις». Η λογική της Κ.Α.Π. ήταν να δημιουργηθούν κίνητρα για αναδιάρθρωση της καλλιέργειας, για να γίνει παραγωγική, να γίνει ποιοτική.
    Αυτό, λοιπόν, το οποίο έγινε, ιδιαίτερα με το σύστημα ενίσχυσης της παραγωγής από το 1993 και μετά, το λεγόμενο σύστημα ελλειμματικών πληρωμών, που βέβαια επιβάρυνε τον προϋπολογισμό της Ευρωπαϊκής Ένωσης, είναι μία συντριβή κάθε παραγωγικής σκέψης γύρω από τον κερκυραϊκό ελαιώνα. Είχαμε έντονο λαϊκισμό. Πίστευαν οι αγρότες ότι έχει έρθει ο πακτωλός των χρημάτων και ότι μπορούν να κάθονται και κάποιοι στην Ευρώπη –επειδή είμαστε ωραίοι τύποι δηλαδή, επειδή μας το χρωστάνε- θα έρχονται και θα μας πληρώνουν λεφτά. Αυτή ήταν η ψυχολογία που δημιουργήθηκε στον κερκυραϊκό πληθυσμό.
    Δεύτερον, προστατεύαμε διάφορες μεθόδους «πονηρίστικες» για να μπορέσουμε με λίγο «πανωγράψιμο» να αυξήσουμε την επιδότηση, γιατί είναι κουτοί εκείνοι στις Βρυξέλλες. Οι Ευρωπαίοι είναι βλάκες, ενώ εμείς είμαστε έξυπνοι. Άρα, λοιπόν, είχαμε βρει και τον τρόπο ενώ παρήγαμε δέκα, να τα βάζουμε τριάντα και να διεκδικούμε κιόλας τα κεκτημένα, χρόνο με το χρόνο, καθήμενοι στο καφενείο και παίζοντας πρέφα. 
    Δημιουργήθηκε το πρότυπο της ήσσονος προσπάθειας, της τεμπελιάς, της φυγοπονίας, της πλήρους απαξίωσης του παραγωγικού κερκυραϊκού ελαιώνα και ταυτόχρονα…
    (Θόρυβος στην Αίθουσα)
    ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, ένα λεπτό. Διακόπτω και το χρόνο σας.
    Θα ήθελα να παρακαλέσω τους κυρίους συναδέλφους να μη διακόπτουν καθόλου, γιατί ο κ. Δριβελέγκας προηγουμένως –και καλώς- ζήτησε προστασία από το Προεδρείο όταν ο κύριος Υπουργός πήγε κάτι να ψελλίσει όταν τον απεκάλεσε «ψεύτη».
    Θα ήθελα, λοιπόν, να σας παρακαλέσω: Όταν ο ομιλητής από το Βήμα μιλάει επί της πολιτικής ουσίας του νομοσχεδίου να μην υπάρχει καμία διακοπή. Και το εννοώ.
    ΦΩΤΗΣ ΧΑΤΖΗΜΙΧΑΛΗΣ: Για τον τουρισμό της Κέρκυρας μιλούσε, κύριε Πρόεδρε, όχι επί της ουσίας του νομοσχεδίου.
    ΠΡΟΕΔΡΕΥΩΝ (Ιωάννης Τραγάκης): Και το εννοώ!
    Συνεχίστε, κύριε Γεωργιάδη.
    ΝΙΚΟΛΑΟΣ ΓΕΩΡΓΙΑΔΗΣ: Ευχαριστώ, κύριε Πρόεδρε.
    Είχαμε και τρομερή σπατάλη και κακοδιαχείριση, για την οποία εγώ δεν θα πω περισσότερα –εάν θέλουν εδώ είναι ο Υπουργός και ο Υφυπουργός, μπορούν να πουν- σχετικά με το πώς αυτές οι επιδοτήσεις κατανεμήθησαν και με ποια κριτήρια κατανεμήθηκε μεγάλο κομμάτι αυτών.
    Αυτό το οποίο δεν έγινε ήταν το εξής: Δεν υπήρξε πληροφόρηση. Δεν υπήρξε καμία στήριξη για κάποιον ο οποίος ήθελε να έχει παραγωγική εκμετάλλευση του ελαιώνα του. Δεν υπήρξαν κίνητρα για τον εκσυγχρονισμό των εκμεταλλεύσεων. Δεν υπήρξαν κίνητρα ανταγωνιστικότητας. Δεν υπήρξε καμία πολιτική ανάπτυξης και αναδιάρθρωσης του πρωτογενούς τομέα.
Δεν υπήρξαν γεωτεχνικοί και γεωπόνοι στον αγρό -κλείστηκαν στα γραφεία τους- δεν υπήρξαν όλα εκείνα, τα οποία εύλογα θα περίμενε κανείς από μία πολιτική ηγεσία μιας χώρας επί δεκαετίες. 
     Ποιο ήταν το αποτέλεσμα; Εγκατάλειψη, εισαγωγή βρώσιμου λαδιού στην Κέρκυρα, φέρνουμε λάδι για να φάμε και δεν έχουμε ονομασία προέλευσης, κάτι που έχουν τριανταπέντε άλλοι ελληνικοί ελαιώνες. Στην Κέρκυρα καμία ονομασία προέλευσης και το τραγικότερο απ’ όλα, παράνομοι αεροψεκασμοί με ελικόπτερο συμφερόντων συγγενών αιρετών αρχόντων της Τοπικής Αυτοδιοίκησης, από το οποίο πέφτανε τοξικά φάρμακα επί σειρά ετών -παρανόμως επαναλαμβάνω- διαλύοντας κάθε δυνατότητα όχι μόνο παραγωγής πρωτογενούς τομέα, αλλά διαλύοντας και το τουριστικό προϊόν. Το αποκορύφωμα ήταν δημοσίευση στο «ECONOMIST» τη 13η Οκτωβρίου 2002 με θέμα «The Battle of the branches», το οποίο ξεφτίλισε την Κέρκυρα και βέβαια ξεφτίλισε και την Ελλάδα και την πολιτική της τότε.
     Αυτά είναι που γίνονταν. Ταυτόχρονα με το ποσό για τη δακοκτονία, διάφορες κοπέλες, άσχετες με το αντικείμενο, προσλαμβάνονταν κάθε χρόνο στη νομαρχία, μπαίνανε στα γραφεία και κανείς δεν ήξερε γιατί ήταν εκεί. Καμία μέριμνα για τον αγροτικό τομέα, καμιά μέριμνα για τον κερκυραϊκό ελαιώνα. Αυτή είναι η πραγματικότητα. Να μη ξεχνάμε ότι στο Υπουργείο Γεωργίας λειτουργούσε το περίφημο Α.ΣΥ.ΓΕ.Φ., το Ανώτατο Συμβούλιο Γεωργικών Φαρμάκων. Επί επτά χρόνια το Α.ΣΥ.ΓΕ.Φ. αρνιόταν να δώσει άδεια εφαρμογή σε πατέντα ελληνική που εφαρμοζόταν στην Αμερική, στη Μεσόγειο, μιας βιολογικής δακοπαγίδας. Επί επτά χρόνια με πείσμα αρνιόταν το Α.ΣΥ.ΓΕ.Φ. να το δώσει γιατί δήθεν ο φάκελος δεν ήταν πλήρης και δεν συνεδρίαζε γι’ αυτό. Θα μπορούσε κανείς να συνάγει απ’ αυτό ότι παρείχετο και προστασία συγκεκριμένων φαρμάκων επί πάρα πολλά χρόνια από την ίδια την πολιτική ηγεσία του τόπου. Γι’ αυτό σας λέω ότι η αιτιολογική έκθεση είναι κομψή.
     Τι κάνουμε τώρα; Κατ’ αρχάς, έχουμε την ευτυχή συγκυρία της νέας ΚΑΠ. Δεύτερον, έχουμε την ευτυχέστατη συγκυρία αυτού του νομοσχεδίου. Ξέρουμε ότι μέχρι το 2013 θα εισπράττεται η ενιαία ενίσχυση ανεξαρτήτως παραγωγής. Έχει δίκιο, λοιπόν, ο Πρωθυπουργός, ο οποίος λέει στη Θεσσαλονίκη: «Σταματήστε να σκέφτεστε επιδοτήσεις, σκεφθείτε τι θα γίνει μετά από τις επιδοτήσεις». Ακόμη, έχουμε παρακράτηση ποιότητας 10% από τη συνολική επιδότηση για να μπορέσουμε να έχουμε στοχευμένες δράσεις. Αυτές είναι που θα δώσουν τα κίνητρα αποτελεσματικότητας για τον πρωτογενή τομέα της χώρας. 
     Τρίτον, έχουμε την αρχή της πολλαπλής συμμόρφωσης. Επιτέλους, σεβόμαστε τη δημόσια υγεία. Επιτέλους, σεβόμαστε την υγεία των φυτών και των ζώων. Επιτέλους, προστατεύουμε το περιβάλλον. Και δημιουργείται ένα σύστημα παροχής γεωργικών συμβουλών και τεχνογνωσίας για να μπορέσουμε αυτά να τα υλοποιήσουμε: Τοπικά κέντρα αγροτικής ανάπτυξης, κίνητρα στους νέους αγρότες με δάνεια, αναδασμός για πρώτη φορά οργανωμένα στην Ελλάδα, διαπιστευμένοι αγροτικοί σύμβουλοι εκεί όπου χρειάζεται επιπλέον αρωγή, νομιμοποίηση των μικροκατασκευών, οι οποίες τόσα χρόνια κρατούσαν όμηρους τους παραγωγούς που είχαν φτιάξει μια παραγκούλα για να βάζουν τα εργαλεία τους και φοβόντουσαν μην τους την κατεδαφίσουν ή δεν την ηλεκτροδοτήσουν. Προβλέπεται ενίσχυση των συνεταιρισμών με το άρθρο 6 του νομοσχεδίου και γενικότερα έχουμε μια λογική, μια πολιτική, που στηρίζεται στην αποτελεσματικότητα και στους στόχους. 
     Κυρίες και κύριοι συνάδελφοι, για την Κέρκυρα είναι ιστορική η σημερινή ημέρα. Και ακούστε με προσεκτικά, γιατί δεν υπερβάλλω. Έχουμε για πρώτη φορά στο νομοσχέδιο ειδική αναφορά για τον κερκυραϊκό ελαιώνα, η οποία λέει το εξής: Απαγορεύεται -και μάλιστα με πολύ σκληρή ποινή- το κόψιμο αυτών των αιωνόβιων ελαιοδένδρων, τα οποία είχαν καταντήσει καυσόξυλα για τους φούρνους της πίτσας της νοτίου Ιταλίας. Δυστυχώς η Κέρκυρα εισάγει αγροτικά προϊόντα. Έτσι, ερχόντουσαν τα προϊόντα από την Ιταλία με νταλίκες και οι νταλίκες, αφού ξεφόρτωναν το προϊόν τους στην Κέρκυρα, στα Κερκυραϊκά σούπερ μάρκετ, γέμιζαν ξύλα απ’ αυτά τα αιωνόβια δένδρα, παράνομα κομμένα, τα οποία πουλιόντουσαν στους φούρνους της νότιας Ιταλίας για να μαγειρεύουν πίτσες. 
     Χαιρετίζω, λοιπόν, εδώ το Υπουργείο Αγροτικής Ανάπτυξης, αλλά και όλα τα συναρμόδια Υπουργεία, διότι για πρώτη φορά συμπεριλαμβάνουν τέτοιου είδους ρύθμιση και τέτοιου είδους άρθρο στο νομοσχέδιο, για το οποίο η άποψή μου είναι ότι σώζει για πάντα το μοναδικό σκηνικό του Κερκυραϊκού ελαιώνα, δείχνοντας την εμπιστοσύνη της Κυβέρνησης στην ευελιξία των Κερκυραίων πολιτών, στη δημιουργικότητά τους για την παραγωγή ποιοτικού λαδιού διαφυλάσσοντας ταυτόχρονα το φυσικό περιβάλλον. Συγχαίρω την Κυβέρνηση. Η Κέρκυρα ψηφίζει πανηγυρικά το συγκεκριμένο νομοσχέδιο. 
     Συγχαρητήρια, κύριε Υπουργέ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ο κ. Πρωτόπαπας έχει το λόγο.
     ΧΡΗΣΤΟΣ ΠΡΩΤΟΠΑΠΑΣ: Δεν ξέρω αν η Κέρκυρα ψηφίζει το νομοσχέδιο, αλλά σίγουρα οι αγρότες της Κέρκυρας φαντάζομαι ότι δεν έχουν κανένα συμφέρον να το πράξουν, κύριε συνάδελφε.
      Κυρίες και κύριοι συνάδελφοι, πράγματι είμαστε σε μία ιδιαίτερα ευαίσθητη περίοδο για τον αγροτικό κόσμο και τα αγροτικά θέματα. Είμαστε σε μία περίοδο που πολλά συζητούνται στην Ευρώπη, είμαστε σε μία περίοδο που απαιτούνται αλλαγές, τομές και μεταρρυθμίσεις μέσα στον ελληνικό αγροτικό χώρο. Από την αρχή θέλω να ξεκαθαρίσω ότι εμείς κάνουμε την κριτική μας, ασκούμε το θεσμικό μας ρόλο ως Αντιπολίτευση και φυσικά θα το κάνουμε και με ιδιαίτερη ένταση, αλλά από την άλλη πλευρά δεν διστάζουμε και δεν θα διστάσουμε να καταθέσουμε και την πρότασή μας, να κάνουμε τις παρεμβάσεις μας εκεί που θεωρούμε ότι είναι απαραίτητο, προκειμένου να συμβάλουμε σ’ ένα καινούργιο προσανατολισμό της ελληνικής γεωργίας, της ελληνικής αγροτικής παραγωγής. 
      Θέλω να θυμίσω ότι τολμήσαμε πρώτοι -και μάλιστα με απόφαση του πολιτικού συμβουλίου του ΠΑ.ΣΟ.Κ.- να κάνουμε συγκεκριμένη πρόταση για την αποδέσμευση των επιδοτήσεων με τα προϊόντα σε σχέση με την εφαρμογή της νέας Κοινής Αγροτικής Πολιτικής, πολιτική την οποία ακολούθησε εν συνεχεία και μετά από αρκετή κουβέντα με τις οργανώσεις το Υπουργείο Αγροτικής Ανάπτυξης και Τροφίμων. 
      Κάτω απ’ αυτό το πρίσμα πρέπει να δούμε όχι μόνο το νομοσχέδιο, αλλά  και τη συνολική πολιτική της Κυβέρνησης στη συγκυρία στον αγροτικό τομέα, επειδή η ίδια η αιτιολογική έκθεση το κάνει. Τι μας λέτε στην εισηγητική έκθεση; Μας λέτε ότι όλα πάνε καλά. Μας λέτε ότι όλα τα προβλήματα των αγροτών περίπου έχουν λυθεί και, αν δεν έχουν λυθεί, έχει δρομολογηθεί η επίλυσή τους, ότι τίποτα κακό δεν συμβαίνει, ότι η Κυβέρνηση χειρίζεται το θέμα με επάρκεια, ότι ο Πρωθυπουργός και ο αρμόδιος Υπουργός έχει σαρώσει στις Βρυξέλλες και ότι εν πάση περιπτώσει περίπου οι αγρότες ευημερούν. 
      Είναι έτσι η κατάσταση; Έχει καμία σχέση, κύριε Υπουργέ, η αιτιολογική έκθεση με την πραγματικότητα; Είστε εκτός πραγματικότητος. Είναι έτσι τα πράγματα με τα πανωτόκια; Το 85% των δικαιωμένων από τη ρύθμιση είναι αυτή τη στιγμή εκτός της ρύθμισης που προχωρήσατε, το 85% αυτών που είχαν το πρόβλημα. Είναι αυτή η κατάσταση με το κόστος της αγροτικής παραγωγής; Υποσχεθήκατε, κύριε συνάδελφε, και πήρατε τις ψήφους και τώρα οι υποσχέσεις σας δεν έχουν γίνει πράξη. Το 85% των αγροτών είναι εκτός ρύθμισης. 
      Ο Πρωθυπουργός, ο κ. Καραμανλής, υποσχέθηκε ότι θα μειώσει το κόστος της αγροτικής παραγωγής και αναφέρθηκε συγκεκριμένα σε μία πολύ μεγάλη μείωση του Φ.Π.Α. Όχι μόνο δεν έγινε μείωση του Φ.Π.Α. από 18% σε 8%, αλλά ο Φ.Π.Α. αυξήθηκε στον αγροτικό χώρο στο 19%. Υποσχεθήκατε ότι θα δώσετε λύση στον καπνό και στο βαμβάκι και πανηγυρίσατε για την επιτυχία του προηγουμένου Υπουργού Ανάπτυξης –επιτυχία εντός εισαγωγικών για εμάς - στις Βρυξέλλες. Δεν ήταν έτσι τα πράγματα. Κάθε άλλο παρά θετικές λύσεις ήταν αυτές οι οποίες εξασφαλίσατε για τον καπνό και το βαμβάκι.
      Μιλήσατε για ουσιαστικές αυξήσεις στις συντάξεις του Ο.Γ.Α. Ποιες είναι οι ουσιαστικές αυξήσεις, κύριε Υπουργέ; Τα 10 ευρώ, όταν τα 30 ήταν ψίχουλα και για την περασμένη χρονιά και για την επόμενη; Τα 10 ευρώ, όταν τα 30 εσείς ο ίδιος τα είχατε αποκαλέσει ψίχουλα; Μιλήσατε για αποζημιώσεις στον ΕΛ.Γ.Α., οι οποίες θα γίνονταν πάρα πολύ γρήγορα.
      ΑΘΑΝΑΣΙΟΣ ΜΠΟΥΡΑΣ: Και γίνονται! Δεν είστε σε αγροτική περιοχή.  
      ΧΡΗΣΤΟΣ ΠΡΩΤΟΠΑΠΑΣ: Πολύ πιο πίσω, στην κατάσταση στην οποία ήταν πριν. Τίποτα το καινούργιο δεν επετεύχθη.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι.
      ΧΡΗΣΤΟΣ ΠΡΩΤΟΠΑΠΑΣ:  Και όχι μόνο αυτό, αλλά υπάρχει απουσία πολιτικής για τα δάση, απουσία πολιτικής για την αλιεία και πάνω απ’ όλα – γιατί αυτό είναι το κρισιμότερο- παντελής απουσία πολιτικής για την ολοκληρωμένη ανάπτυξη της υπαίθρου.
      Και έρχεται ο κ. Καραμανλής και λέει στους αγρότες από τη Διεθνή Έκθεση Θεσσαλονίκης: «Εντάξει, ρε παιδιά, δεν μπορούμε να περιμένουμε μια ζωή από τις επιδοτήσεις». Ο κ. Καραμανλής δεν ήταν αυτός ο οποίος ζητούσε συνεχώς επιδοτήσεις; Και όχι μόνο αυτό. Ουσιαστικά κάλυπτε, ήταν εκεί, δεν αντέδρασε και ουσιαστικά κάλυψε, όταν εκφωνήθηκε το σύνθημα: «Όλα τα κιλά, όλα τα λεφτά». Ήταν ή δεν ήταν εκεί ο Πρωθυπουργός της χώρας ως Αρχηγός της Αξιωματικής Αντιπολίτευσης τότε; Τι έχει να πει τώρα; Γιατί ξαφνικά ανοίγει θέμα εκεί που δεν υπάρχει; 
      Είναι πάρα πολύ γνωστό ότι μέχρι το 2013, με τις παρεμβάσεις του τέως Πρωθυπουργού κ. Κώστα Σημίτη και όλη τη συμβολή που έκανε η ελληνική Κυβέρνηση, έχουν εξασφαλιστεί οι επιδοτήσεις, με τη μορφή βέβαια που περιλαμβάνει η νέα Κ.Α.Π., για τα ελληνικά αγροτικά προϊόντα. Γιατί ανοίγουμε ξαφνικά θέμα; Κανείς δεν θα πει τι θα γίνει στο μέλλον, θα το συζητήσουμε. Αλλά όταν λες ότι εμείς δεν είμαστε βέβαιοι, δημιουργείς κλίμα υποχώρησης από μόνος σου. Δεν στηριζόμαστε στις επιδοτήσεις, αλλά δεν σημαίνει ότι κάτι το οποίο έχουμε στο χέρι αυτήν τη στιγμή ξαφνικά θα πάμε και θα το δώσουμε. Γιατί ξαφνικά ανοίγει το θέμα ο Πρωθυπουργός; Σχεδιάζει μία υποχώρηση –το ερώτημα είναι ευθύ- στο Συμβούλιο Υπουργών εν όψει γενικότερων εξελίξεων στην Ευρωπαϊκή Ένωση, ναι ή όχι; Και αν ναι, ποια; 
      Και δεύτερον: Ωραία, να προχωρήσουμε σε μία διαφορετική πολιτική στη γεωργία. Θέλουμε να το ξεκαθαρίσουμε ότι εμείς το θέλουμε τελικά. Ποια; Πού είναι; Τι χαρακτηριστικά έχει; Πώς τονώνεται η ανταγωνιστικότητα των προϊόντων; 
    Ποια είναι η πολιτική εκείνη που θα μας πείσει ότι δημιουργούμε το καινούργιο, ότι εκμεταλλευόμαστε αυτό το διάστημα που υπάρχει ένα εξασφαλισμένο εισόδημα, προκειμένου να μπορούμε να κτίσουμε το νέο, το ανταγωνιστικό στην ελληνική αγροτική παραγωγή; 
    Προσέξτε τι λέει η αιτιολογική έκθεση του νομοσχεδίου. Κάλμα λέει, καλά είμαστε, άστα όπως είναι, αρκετό εισόδημα έχουμε αυτή την ώρα. Μην κάνετε αναδιαρθρώσεις, μην αλλάξετε τα πράγματα, μην προχωρήσετε σε κάτι καινούργιο. Τα λέει ή δεν τα λέει, κύριε Υπουργέ; Τα λέει. Και όχι μόνο τα λέει, αλλά συνιστάτε στους αγρότες αυτή τη στιγμή ουσιαστικά να μην κάνουν τίποτε. Αυτή είναι η καινούργια πολιτική; Αυτή είναι η ενατένιση του μέλλοντος, αυτό είναι το σύγχρονο που θέλετε να φτιάξετε μέσα στην αγροτική παραγωγή; 
    Έρχομαι στο νομοσχέδιο. Μιζέρια, συντήρηση, φοβία. Αυτά είναι τα βασικά χαρακτηριστικά του, μιζέρια, συντήρηση και φοβία. Τι κάνει; Τρία ουσιαστικά πράγματα. Το πρώτο, δημιουργεί νέους μηχανισμούς. Οι μηχανισμοί θα μας σώσουν! Νέα κέντρα αγροτικής ανάπτυξης χωρίς να καταργεί της νομαρχίας. Και μετά, μηχανισμοί πληροφόρησης. Θα έχουμε τρεις αλληλοσυγκρουόμενους μηχανισμούς, θα αναιρεί ο ένας τον άλλον, θα γίνουν προσλήψεις εξακοσίων εξήντα προφανώς «γαλάζιων παιδιών» με τη μέθοδο της συνέντευξης και σου λέει, μπας και μπορέσουμε μέσα απ’ αυτούς, μαζί και με λίγο Αγροφυλακή και παρέμβουμε στους αγρότες. Βαθιά νυχτωμένοι είστε! 
    Όταν τα προβλήματα σκάσουν, όταν τα καινούργια ζητήματα αναπτύσσονται, κανένας μηχανισμός δεν θα σας σώσει, κύριε Υπουργέ και κύριοι της Κυβέρνησης. 
    Δεύτερον, μικρορυθμίσεις και μικροδιευθετήσεις. Να δώσουμε λίγη επιδότηση στο επιτόκιο, στους νέους αγρότες, να κάνουμε μία μικρορύθμιση με τους αναδασμούς και από εδώ πάνε και οι άλλοι. Έτσι λύνονται τα προβλήματα της αγροτικής γης ή με παραχωρήσεις όπως γράφουν ορισμένες εφημερίδες, κύριε Υπουργέ; Έτσι λύνονται τα προβλήματα της αγροτικής γης; 
    ΑΘΑΝΑΣΙΟΣ ΜΠΟΥΡΑΣ: Τι κάνατε εσείς, είκοσι χρόνια; 
    ΧΡΗΣΤΟΣ ΠΡΩΤΟΠΑΠΑΣ: Πού είναι η ουσιαστική πολιτική για τους αναδασμούς; Κάνατε μία ρύθμιση. Δεν είναι ουσιαστική. Είναι το μικρό. Το μεγάλο φεύγει. Έτσι θα πεισθεί ο νέος αγρότης να μείνει στο χωράφι; Με μία μικρή μείωση του επιτοκίου; Πού είναι η ολοκληρωμένη πολιτική για την ανάπτυξη της υπαίθρου; 
    Με μικρορυθμίσεις και με μικροδιευθετήσεις δεν αλλάζουν τα πράγματα. 
    ΙΩΑΝΝΗΣ ΙΩΑΝΝΙΔΗΣ: Step by step. 
    ΠΡΟΕΔΡΕΥΩΝ (Ιωάννης Τραγάκης): Παρακαλώ! 
    ΧΡΗΣΤΟΣ ΠΡΩΤΟΠΑΠΑΣ: Τρίτη και τελευταία παρατήρηση. Έχετε δει τι κάνετε με τους οργανισμούς; Αυτό το ΕΘ.Ι.ΑΓ.Ε. χρειαζόμαστε; Αυτή τη «ΔΗΜΗΤΡΑ» χρειαζόμαστε; Τους φτιάξαμε εμείς κάποτε στο παρελθόν. Από τότε κύλησε πολύ νερό στο ποτάμι και οι οργανισμοί αυτοί σήμερα σε μεγάλο βαθμό χρήζουν μεγάλων αλλαγών, μεγάλων τομών. Δεν μπορούν να παραμείνουν όπως έχουν. Εμείς τους ξεκινήσαμε. Τώρα πρέπει όμως να εκφραστεί κάτι καινούργιο. Εσείς τι κάνετε; Αλλαγές στους οργανισμούς, αλλαγές στα διοικητικά συμβούλια, βάζουμε κανένα διευθυντή, βάζουμε κανένα μέλος του Διοικητικού Συμβουλίου και ξεπερνάμε το θέμα. Ε, δεν είναι αυτό που χρειαζόμαστε, δεν είναι αυτό που θέλουμε! Έτσι ούτε πληροφόρηση θα υπάρξει ούτε καινοτομία ούτε έρευνα ούτε καινούργιο ούτε εκπαιδευμένος αγρότης ούτε θα μπορέσουμε να πάμε μπροστά.
    Κλείνω μ’ ένα τελευταίο. Περιμένουμε την απάντησή σας, κύριε Υπουργέ, στις καταγγελίες του κ. Κοκκινούλη. Όταν καταγγέλλεται ο πολιτικός πρέπει να απαντά, διότι η γυναίκα του Καίσαρος δεν αρκεί να είναι τιμία, πρέπει και να το δείχνει!
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΧΡΗΣΤΟΣ ΠΡΩΤΟΠΑΠΑΣ: Και ερωτώ: Ποιοι είναι οι τσιφλικάδες που δημιουργούνται και τι γίνεται με τα ζητήματα που σχετίζονται με την αξιοποίηση της αγροτικής γης σε ορισμένες περιοχές;
      Είναι σαφές ότι αυτό το νομοσχέδιο είναι μίζερο, φοβικό και συντηρητικό και το καταψηφίζουμε.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος του Κομμουνιστικού Κόμματος Ελλάδος, κ. Σταύρος Σκοπελίτης, στον οποίο το Προεδρείο και οι συνάδελφοι, εύχονται χρόνια πολλά γιατί γιορτάζει. 
    ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
    Επειδή ειπώθηκε από το συνάδελφο από την Κέρκυρα για τα «πανωγραψίματα» θα πρέπει να πω ότι σίγουρα γινόταν. Το ερώτημα είναι από ποιους γινόταν και πώς γινόταν; Και σίγουρα, κύριοι συνάδελφοι, γινόταν από μία μικρή, μικρή μειοψηφία των ελαιοπαραγωγών. Η μεγάλη πλειοψηφία των Ελλήνων ελαιοπαραγωγών είναι τίμιοι αγρότες. 
    Πώς γινόταν; Γινόταν κάτω από συγκεκριμένη πολιτική κάλυψη για χρόνια. Και το λέω αυτό γιατί και απ’ αυτό το Βήμα και εγώ προσωπικά αλλά και άλλοι συνάδελφοι, καταγγείλαμε το φαινόμενο αυτό. Και όχι μονάχα αυτό, αλλά προτείναμε και μέτρα πάταξής του και δεν έγινε τίποτε. 
    Έρχομαι τώρα στο νομοσχέδιο. 
    Θα ήθελα να πω ότι για μας είναι καθαρό ότι η Κυβέρνηση και το Υπουργείο Ανάπτυξης –ο Θεός να το κάνει Υπουργείο Ανάπτυξης μ’ αυτή την πολιτική που προωθείται- έχει ένα μοναδικό στόχο και σκοπό: Να εμπαίξει το μικρομεσαίο αγρότη για να μπορέσει έτσι να περάσει την πολιτική που δεν είναι άλλη παρά εκείνη της καταστροφής των μικρομεσαίων αγροτικών νοικοκυριών και τη συγκέντρωση μέσα απ’ αυτή την καταστροφή της γης και της παραγωγής σε λίγα χέρια. 
    Και θα ήθελα να πω ότι ξαναζούμε σήμερα και μαζί μας ζει και η μεγάλη πλειοψηφία των αγροτών μας, εκείνες τις ημέρες που η προηγούμενη κυβέρνηση του ΠΑ.ΣΟ.Κ. προωθούσε τη δημιουργία των συμβουλίων αγροτικής ανάπτυξης, που για μας –και το είχαμε καταγγείλει εδώ στην Αίθουσα- δεν ήταν τίποτα άλλο παρά το άλλοθι που ήθελε να έχει τότε η κυβέρνηση στην καταστροφή των αγροτικών νοικοκυριών που προωθούσε με την πολιτική της που βέβαια ήταν συνέπεια και συνέχεια της πολιτικής που εφάρμοζε η Ευρωπαϊκή Ένωση.
    Γιατί λέμε ότι είναι καθαρός εμπαιγμός; Μα, για τον απλούστατο λόγο, κύριε Υπουργέ, ότι την ίδια στιγμή που μιλάτε για μέτρα ανάπτυξης της αγροτικής παραγωγής με τη δημιουργία των συμβουλίων αγροτικής ανάπτυξης κλπ., εντείνετε την αντιαγροτική πολιτική που χρόνια τώρα, επαναλαμβάνω, έχει δρομολογήσει η Ευρωπαϊκή Ένωση και όπου βέβαια με ευλαβική συνέπεια ακολουθούσαν όλες οι κυβερνήσεις και την εφάρμοζαν στη χώρα μας.
    Αλήθεια, κύριε Υπουργέ, πώς μπορείτε να μιλάτε για ανάπτυξη της αγροτικής παραγωγής και ιδιαίτερα αυτής της μικρομεσαίας όταν την έχετε εναποθέσει και την έχετε ναρκοθετήσει με τις ντιρεκτίβες και τις αποφάσεις της Ευρωπαϊκής Ένωσης που χρόνια τώρα εφαρμόζουν όλες οι κυβερνήσεις; Κύρια όμως την έχετε εναποθέσει με την τελευταία αναθεώρηση της Κ.Α.Π. και των Μ.Ο.Π. Και αυτό το ερώτημα, πώς δηλαδή βλέπετε την ανάπτυξη, ξεπηδάει μέσα από την ίδια σκληρή πραγματικότητα που αντιμετωπίζει ο μικρομεσαίος αγρότης. Πετάτε στην κυριολεξία, κύριε Υπουργέ, το μικρομεσαίο καλλιεργητή από το χωράφι του, από την καλλιέργειά του, το μικρομεσαίο κτηνοτρόφο από το κοπάδι του με το να αποδεσμεύετε την επιδότηση από την παραγωγή και να τον ειρωνεύεστε συνάμα ότι θα τον βοηθήσετε με τα συμβούλια αγροτικής ανάπτυξης για να βελτιώσει την παραγωγή του.
    Ποια παραγωγή, κύριε Υπουργέ, βελτιώνετε; Αφού εσείς δεν θέλετε τον κάτοικο της υπαίθρου να είναι παραγωγός, να ασχολείται με την παραγωγή του, αλλά τον θέλετε βοηθηματούχο και μάλιστα άνθρωπο με σκυμμένο το κεφάλι, ανοιχτή την παλάμη «δώστε ότι προαιρείσθε», δηλαδή, τα αργύρια της καταστροφής του. Ε δεν θα γίνει αυτό το πράγμα, θα αντιδράσει. 
    Αυτή είναι η αλήθεια, κύριε Υπουργέ, με την πολιτική σας. Και ό,τι λέτε μέσα στο νομοσχέδιο, αυτή την αλήθεια έχετε ως στόχο να κρύψετε. Ιδιαίτερα θέλετε να την κρύψετε από το νέο άνθρωπο της υπαίθρου. Ισχυρίζεστε ότι προωθείτε ειδικά μέτρα και με το νομοσχέδιο αυτό που θα τον βοηθήσουν να μπει στην αγροτική παραγωγή και να στεριώσει σ’ αυτήν.
    Αλήθεια, κύριε Υπουργέ, πώς μπορεί να γίνει αυτό το πράγμα με τις προϋποθέσεις που μπαίνουν όσον αφορά τη στρεμματική έκταση που πρέπει να κατέχει  ο νέος άνθρωπος για να μπει στο πρόγραμμα; Στόχος και εδώ καθαρά είναι τούτος: Είναι η συγκέντρωση, και μέσα απ’ αυτόν τον τρόπο, της γης και της παραγωγής σε λίγα χέρια, όπως αναφέραμε και προηγούμενα και όχι να φέρετε την ανανέωση την ηλικιακή στον αγροτικό πληθυσμό, που πραγματικά γηράσκει επικίνδυνα σήμερα. Εξάλλου στο ζήτημα αυτό έχουμε και τη συγκεκριμένη εμπειρία που ξεπηδά από την πρακτική και τη δική σας, αλλά και της προηγούμενης κυβέρνησης σ’ αυτόν τον τομέα. Δεκάδες είναι οι νέοι άνθρωποι που αναζητούν τρόπους απεμπλοκής απ’ αυτό το πρόγραμμα που αποδείχθηκε πράγματι δόκανο γι’ αυτούς.
    Γνωρίζετε πολύ καλά, κύριε Υπουργέ, ότι είναι οι άνθρωποι που εντάχθηκαν στο πρόγραμμα επηρεασμένοι από την προπαγάνδα, από την πλύση εγκεφάλου που γινόταν, αλλά και από τα προβλήματα που αντιμετωπίζουν στην ύπαιθρο να βρουν δουλειά και να στεριώσουν στον τόπο τους. Ζητούν τώρα τρόπους απεμπλοκής απ’ αυτό το πρόγραμμα. Και αυτό γιατί δεν έγινε τίποτα σε σχέση με αυτά που τους υποσχεθήκατε. Έκαναν δαπάνες αυτοί οι άνθρωποι επενδυτικές, χωρίς να πάρουν δραχμή. Έχω τέτοιες περιπτώσεις και θα τις καταθέσω στη Βουλή, ανθρώπων που ολοκληρώνεται το πρόγραμμά τους. Έχουν δαπανήσει χρήματα από την τσέπη των πατεράδων τους χωρίς να πάρουν δραχμή ακόμη από το πρόγραμμα αυτό.
    Έχουμε τονίσει πολλές φορές σ’ αυτήν την Αίθουσα ότι στα πλαίσια της πολιτικής που ακολουθείτε -και που είναι όμοια στις βασικές γραμμές με την πολιτική της προηγούμενης κυβέρνησης, αφού έχουν κοινή αναφορά που είναι οι αποφάσεις της Ευρωπαϊκής Ένωσης- όχι μόνο δεν θα δώσετε λύσεις στο πρόβλημα που αντιμετωπίζει η μικρομεσαία αγροτιά μας, αλλά θα την σπρώξετε ακόμα περισσότερο προς την καταστροφή.
    Αυτό είναι το αύριο που της επιφυλάσσετε και όσο πιο γρήγορα το αντιληφθεί ο μικρομεσαίος αγρότης τόσο καλύτερα θα είναι γι’ αυτόν. Η διέξοδος για εμάς από τη σημερινή κατάσταση βρίσκεται στα πλαίσια μιας άλλης πολιτικής που θα αναπτύξει την αγροτική μας οικονομία στην κατεύθυνση εξυπηρέτησης των συμφερόντων του μικρομεσαίου αγροτικού νοικοκυριού, που θα αναπτύξει την αγροτική οικονομία μας στη βάση της κάλυψης των διατροφικών αναγκών του λαού μας με σεβασμό στο περιβάλλον κ.λπ..
    Όπως τόνισε και ο εισηγητής μας μια τέτοια πολιτική δεν θέλετε να την εφαρμόσετε. Όμως θα εφαρμοστεί χάρη στον αγώνα που θα κάνει η μικρομεσαία αγροτιά.
    Κλείνοντας, θέλω να επισημάνω ότι τεράστια προβλήματα υπάρχουν με την εφαρμογή της νέας Κ.Α.Π.. Αρκετοί είναι οι αγρότες παραγωγοί που δεν έχουν πάρει ακόμα ατομικά δικαιώματα. Άλλοι έχουν πάρει δικαιώματα πολύ μικρότερα των αναμενομένων. Γιατί; Διότι δεν υπολογίστηκαν σημαντικές καταστροφές που είχαν στην παραγωγή τους, πάρθηκαν υπόψη άλλοι παράγοντες, όπως με την ελιά, που για δύο παραγωγικές χρονιές δεν μαζεύτηκε ο ελαιόκαρπος γιατί ήταν εξευτελιστική η τιμή που πουλούσαν το λάδι τους.
    Κύριε Υπουργέ, βέβαια φέτος παρουσιάζεται μια ανοδική πορεία στην τιμή του λαδιού, αλλά οπωσδήποτε υπολείπεται απ’ αυτήν που ζητούν οι παραγωγοί και απ’ αυτήν που είχε διαμορφωθεί πριν από δώδεκα χρόνια που ήταν 1.200 και 1.700 δραχμές το κιλό. Ακούγονται πολλά για μέτρα που θα παρθούν για να μην επιβαρύνει η αύξηση της τιμής τον καταναλωτή. Σε καμία περίπτωση δεν πρέπει να γίνει κάτι τέτοιο. Πρέπει να πληρώσει για μια φορά επιτέλους ο μεγαλέμπορος και ο μεγαλοβιομήχανος και όχι ο παραγωγός και ο καταναλωτής όπως γινόταν μέχρι σήμερα. 
    Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κύριοι Βουλευτές ο συνάδελφός κ. Θεόδωρος Πάγκαλος ζητεί ολιγοήμερη  άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς η Βουλή ενέκρινε τη ζητηθείσα άδεια. 
      Ο συνάδελφος κ. Δένδιας έχει το λόγο.
      ΝΙΚΟΛΑΟΣ ΔΕΝΔΙΑΣ: Κύριε Πρόεδρε, δεν ανήκω στην παρούσα σύνθεση του Τμήματος και παίρνω το λόγο εξαιτίας του θέματος που έθεσε προηγουμένως ο συνάδελφός μου κ. Γεωργιάδης που αφορά τον κερκυραϊκό ελαιώνα. Το κάνω για να εκφράσω τις ευχαριστίες μου στην πολιτική ηγεσία του Υπουργείου Αγροτικής Ανάπτυξης για τη ρύθμιση που εισάγει στο συγκεκριμένο νομοσχέδιο.
      Σε επίρρωση αυτών που είπε ο κ. Γεωργιάδης πριν –και τα λέω αυτά γιατί θα ήθελα στη συγκεκριμένη διάταξη να έχουμε τη θετική ψήφο του συνόλου των δυνάμεων της Βουλής και όχι μόνον της κυβερνητικής Πλειοψηφίας θέλω να πω ότι συνέβαιναν αυτά που είπε και πολύ χειρότερα. Και εξηγούμαι. Με ακριβείς αριθμούς κάθε διήμερο δεκαπέντε νταλίκες των είκοσι πέντε τόνων φορτωμένες ξύλα συνεχώς, καθ’ όλη τη διάρκεια του χρόνου φεύγουν από την Κέρκυρα και πηγαίνουν στην Ιταλία. Με απλό πολλαπλασιασμό καταλαβαίνει κανείς ότι -με θεωρητική αρχή- ο ελαιώνας είναι τέσσερα εκατομμύρια δέντρα και σε πεντέμισι χρόνια από τώρα δεν θα υπάρχει ο ελαιώνας. 
      Παρακαλώ, λοιπόν, το σύνολο των δυνάμεων της Βουλής να υπερψηφίσει τη συγκεκριμένη διάταξη. Έχω την εντύπωση ότι αυτή είναι η άποψη και της συναδέλφου Κερκύρας του ΠΑ.ΣΟ.Κ. κ. Γκερέκου και εγγράφως είναι η άποψη του συνόλου των νομικών προσώπων δημοσίου δικαίου του νομού.
      Μια που πήρα το λόγο –και τελειώνω με αυτό- θα μου επιτρέψετε να θέσω επίσης ένα άλλο μικρό θέμα που πρόσεξα διαβάζοντας το νομοσχέδιο και αφορά την παράγραφο 14 του άρθρου 20 που έχει σχέση με τα κτηνιατρεία και τις κτηνιατρικές κλινικές που μπορούν να ιδρύουν οι Οργανισμοί Τοπικής Αυτοδιοίκησης.
      Οφείλω να πω –επανειλημμένα έχω τοποθετηθεί στην Αίθουσα αυτή- ότι εγώ έχω μια έντονη καχυποψία απέναντι στην επέκταση των αρμοδιοτήτων των Ο.Τ.Α. εκτός του πυρήνα τους. Θα πρότεινα εδώ να εξαιρεθούν οι Ο.Τ.Α. των πρωτευουσών των νομών.
Δεν αντιλαμβάνομαι δηλαδή –να το πω ωμά- γιατί ο Δήμος Κερκυραίων θα έπρεπε να έχει κτηνιατρική κλινική. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μόνο για αδέσποτα! 
      ΝΙΚΟΛΑΟΣ ΔΕΝΔΙΑΣ: Το ξέρω, γνωρίζω το σκεπτικό. Προηγουμένως, ο κ. Τσιτουρίδης είχε την καλοσύνη να μου εξηγήσει. 
      Όμως, οφείλω πάλι να πω ότι φοβάμαι την κατάχρηση του συγκεκριμένου και το θέτω υπό την κρίση σας. Και πάλι, όμως, οφείλω να εκφράσω ευθέως και ξεκάθαρα τις ευχαριστίες μου για τη ρύθμιση την οποία περιλάβατε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Το λόγο έχει ο συνάδελφος κ. Ανδρουλάκης. 
      ΔΗΜΗΤΡΗΣ ΑΝΔΡΟΥΛΑΚΗΣ: Κύριε Υπουργέ, θα σας εξομολογηθώ ότι τώρα βγήκα έξω να ρίξω λίγο νερό στο κεφάλι μου, γιατί έχω ένα φοβερό πονοκέφαλο, τον οποίο μου προκάλεσε κυριολεκτικά το νομοσχέδιο! 
      Μετά την ήττα του Ολυμπιακού, αγαπητέ Πρόεδρε, σηκώθηκα 06.00΄ η ώρα το πρωί να διαβάσω το νομοσχέδιο και έμεινα κατάπληκτος απ΄ αυτήν την απίστευτη γραφειοκρατική λίστα με διορισμούς, συμβούλια και παρασυμβούλια, όπου ο ένας πρέπει να έχει έτσι και ο άλλος αλλιώς. 
      Πρέπει να γνωρίζετε, κύριε συνάδελφε, ότι λένε πως το επόμενο στάδιο της ευρωκρατίας, των ευρωκρατικών, γραφειοκρατικών ρυθμίσεων, των υπερυθμίσεων θα είναι να αποφασίζουν το μήκος και την καμπυλότητα των αγγουριών! Αυτό είναι το νομοσχέδιο! Με συγχωρείτε, κύριε Υπουργέ, αλλά είναι ένα νομοσχέδιο περί της καμπυλότητας των αγγουριών!
      Δηλαδή, λέτε ουσιαστικά ότι τα μέλη των διοικητικών συμβουλίων πρέπει να έχουν τόσο ύψος και τέτοιο χρώμα μαλλιών. Τι είναι αυτό το νομοσχέδιο; Τι σχέση έχει μ’ αυτό που πάμε να κάνουμε, μ΄ αυτό που αναφέρετε μέσα στην έκθεση, δηλαδή με το να φέρετε το επιχειρηματικό πνεύμα και την καινοτομία στην αγροτική οικονομία; Για παράδειγμα, μιλάτε για τοπικά κέντρα αγροτικής ανάπτυξης. Θα βάλετε πέντε - έξι γραφειοκράτες των Υπουργείων, οι οποίοι δεν ενδιαφέρονται για τους αγρότες, αλλά ούτε και οι αγρότες θα πηγαίνουν σ’ αυτούς. Έπρεπε να σκεφτείτε καινούργιες λύσεις. 
      Πείτε ότι το 15% των αγροτών σήμερα –όχι παραπάνω- που παίρνει ενισχύσεις θέλει να πάρει συμβουλές για να βγάλει περισσότερα λεφτά, πέρα από τις ενισχύσεις. Το 15% μας φτάνει. Υπάρχουν και χιλιάδες άνεργοι γεωπόνοι και γεωτεχνικοί. Σπρώξτε το επιχειρηματικό πνεύμα. Ας φτιάξουν μικρές εταιρείες συμβούλων, κοινοπραξίες, πάρε - δώσε, να τρέχουν να κυνηγάνε τον αγρότη στο χωράφι, ώστε να βγάλουν αυτοί λεφτά, αλλά να βγάλει και ο αγρότης. Βοηθήστε τους!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Γίνεται και αυτό. Δεν έχετε διαβάσει το νομοσχέδιο! 
      ΔΗΜΗΤΡΗΣ ΑΝΔΡΟΥΛΑΚΗΣ: Μόνο γραφειοκράτες έχετε μέσα και συμβούλια! Για παράδειγμα, πάρτε το Ίδρυμα Αγροτικής Έρευνας, κύριε Υπουργέ. Έκανε στο Ίδρυμα Αγροτικής Έρευνας ένα βοηθητικό του Υπουργού. Δεν είναι τίποτα αυτό. Και κάθεστε και ασχολείστε τώρα στο νομοσχέδιο με το πού θα μπαίνει ο ένας, πού θα μπαίνει ο άλλος, τι θα κάνουν τα διοικητικά συμβούλια κ.λπ.. Κύριε Υπουργέ, διώξτε αυτόν που συνέταξε αυτό ειδικά το κομμάτι του νομοσχεδίου. Έχει ψυχαναγκαστική, μικρονοητική, γραφειοκρατική νοοτροπία! Είναι απαράδεκτο να υπάρχουν τέτοια πράγματα σε νομοσχέδια! 
      Επίσης, ήθελα να σας πω ότι η νέα Κ.Α.Π. είναι όπως τη διαβάσει ο καθένας. Αν τη δεις από μια οπτική γωνία, μπορείς να πεις ότι, πράγματι, εδώ υπάρχουν ευκαιρίες, ώστε να πάμε τον αγρότη στην αγορά, να φέρει ένα προϊόν, το οποίο θα πάει στην αγορά και θα πουληθεί. Υπάρχει αγορά; 
      Χθες, διάβαζα την τελευταία έρευνα του Ευρωβαρόμετρου που λέει ότι το 53% των πολιτών της Ευρώπης είναι έτοιμο να πληρώσει περισσότερα λεφτά, αρκεί να πάρει καλύτερα, πιο ποιοτικά προϊόντα. Αυτό το ποσοστό στις βόρειες χώρες, που είναι πελάτες μας, φτάνει στο 75%. Υπάρχει αγορά. Εκεί πρέπει να δουλέψουμε. 
      Η νέα Κ.Α.Π. –τα εθνικά αποθεματικά, τα προγράμματα ανάπτυξης- δίνει λύσεις και ιδέες. Υπάρχει, όμως, και μία άλλη νέα Κ.Α.Π., την οποία μπορεί να δει κανείς από ένα άλλο βλέμμα και ίσως αυτό να είναι το βλέμμα του νομοσχεδίου. Μπορεί να τη δει σαν μια επιδότηση αργού θανάτου της αγροτικής οικονομίας. 
      Λέμε «εντάξει, να περάσουν άλλα πέντε - έξι χρόνια, να τελειώνουμε με τους αγρότες, να πάει στο διάολο, δεν θέλουμε άλλο αγροτική οικονομία». Αυτό το πνεύμα μεταδίδουμε σήμερα στην ύπαιθρο, ένα φόβο, μια ανασφάλεια, μια μιζέρια! Είναι και χάλια αυτοί οι μεγάλοι συνδικάλες, οι «νονοί» του αγροτικού κινήματος που λένε ότι κλέβει ο ένας, κλέβει ο άλλος. Με αυτά ασχολούνται όλη την ημέρα! Δεν υπάρχει αγροτικό κίνημα σήμερα, όπως θα έπρεπε να υπάρχει. 
      Αυτή είναι η ατμόσφαιρα που υπάρχει στην ύπαιθρο. Δεν υπάρχει ίχνος καινούργιου πνεύματος επιχειρηματικότητας και δημιουργικότητας, ώστε να βγάλουν λεφτά οι αγρότες. Μόνο πάει ο ένας, κλαίει ο άλλος, γενικά κλαίγονται και υπάρχει συνέχεια αυτή η κατάσταση. 
      Και επειδή επάνω είναι ο Πρόεδρος, ο οποίος είναι μετρ μεγάλος, έπρεπε να σας πει το εξής. Ξέρετε τι λέει αυτό το νομοσχέδιο, κύριε Υπουργέ; Ο Σόλιντ είπε ότι φταίει ο Μπάγεβιτς που άφησε απροπόνητους τους παίχτες. Τέτοια Κυβέρνηση είστε! Φταίει ο Μπάγεβιτς! Αυτή είναι η πραγματικότητα! 
       (Χειροκροτήματα από την πτέρυγα του ΠΑ.ΣΟ.Κ )
      Και μου λέτε τώρα ότι φταίει το ΠΑ.ΣΟ.Κ. που οι αγρότες δεν έκαναν και έπαιρναν τις επιδοτήσεις. Κύριε Υπουργέ, φταίει η Κ.Α.Π. η ίδια και το ξέρετε. Είναι μια εγγενής αδυναμία της ίδιας της Κ.Α.Π. Γιατί, δηλαδή, έχετε αυτήν την κομπλεξική νοοτροπία απέναντι στους Έλληνες; Οι Έλληνες είναι οι άχρηστοι και οι καλοί είναι οι Ευρωπαίοι, η Κ.Α.Π. είναι η καλή! Όταν δίνεις του άλλου λεφτά θα τα πάρει, Υπουργέ μου. Υπάρχει εδώ, θα σας πει ο κ. Δούκας, μια καινούργια επιστήμη που λέγεται «νευροοικονομικά». Λες στον άλλον πάρε 100 δραχμές τώρα ή θες να πάρεις σε πέντε μήνες 110; Θα πάρει τις 100 εκείνη τη στιγμή. Αυτή είναι η ψυχολογία του κόσμου. Η Κ.Α.Π. μπορεί να είναι ευλογία, είναι και κατάρα για την αγροτική οικονομία. Έχει τα συν, έχει τα πλην. 
      Σας λέω, λοιπόν, να αφήσετε αυτήν τη μιζέρια, το ΠΑ.ΣΟ.Κ., η γκρίνια, οι συνδικαλιστές! Άλλοι είναι αυτοί οι νονοί του αγροτοσυνδικαλιστικού κινήματος που τους βγάζουν και στην τηλεόραση τώρα. Σας κατηγορούν κιόλας, λένε κλέβει ο ένας, κλέβει ο άλλος. Εκεί είναι το μυαλό τους στα λεφτά, δεν είναι στη δουλειά και στο κίνημα αλλά στο ποιος κλέβει και ποιος δεν κλέβει.
      ΑΠΟΣΤΟΛΟΣ ΚΑΚΛΑΜΑΝΗΣ: Και αυτό ενδιαφέρει, κύριε Ανδρουλάκη. Ποιος κλέβει και ποιος δεν κλέβει ενδιαφέρει το λαό. 
      ΔΗΜΗΤΡΙΟΣ ΑΝΔΡΟΥΛΑΚΗΣ: Μιλήστε με εμπιστοσύνη στον κόσμο. Πείτε στους αγρότες. Αγρότες μπορούμε να τα καταφέρουμε με τη νέα Κ.Α.Π.; Πιάστε δυνατά το τιμόνι να εφαρμόσουμε τη νέα Κ.Α.Π. Λύστε προβλήματα και όχι να προεξοφλείτε την ήττα και να λέτε ποιος φταίει και ποιος δεν φταίει. 
      Τίποτα άλλο δεν έχω να πω. Γιάννη να τα εξηγήσεις εσύ τα υπόλοιπα!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο Πρόεδρος του Πανελληνίου Σοσιαλιστικού Κινήματος κ. Γεώργιος Παπανδρέου, έχει το λόγο.
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, θέλω να υπενθυμίσω εδώ στην Αίθουσα της Βουλής, μερικά τα οποία έλεγε ο κ. Καραμανλής για τον αγροτικό τομέα. «Δεσμεύομαι», έλεγε, «να είμαι προσωπικά παρών στις μεγάλες διαπραγματεύσεις για τα προϊόντα μας». Ομιλία στη Λάρισα, προεκλογικά. «Εξασφαλίσαμε θετικές ρυθμίσεις ενόψει της νέας Κ.Α.Π. για τα μεσογειακά προϊόντα που ενδιαφέρουν τη χώρα μας. Πετύχαμε την ικανοποίηση σημαντικών αιτημάτων των βαμβακοπαραγωγών». Απόσπασμα ομιλίας Κ. Καραμανλή στη Βουλή στις 10 Ιουλίου. «Καταβολή των αποζημιώσεων έγκαιρα, εντός τριμήνου από το χρόνο συγκομιδής του προϊόντος. Σε περίπτωση καθυστέρησης πέραν του τριμήνου, οι αποζημιώσεις θα καταβάλλονται στους δικαιούχους εντόκως». Κυβερνητικό πρόγραμμα της Νέας Δημοκρατίας. 
      «Αυξάνουμε τη σύνταξη κάθε αγρότισσας και κάθε αγρότη από τα 200 ευρώ στα 330 ευρώ μέσα στην πρώτη τετραετία. Μείωση του ΦΠΑ από 18% σε 8% για όλα τα γεωργικά μηχανήματα, εργαλεία, θερμοκήπια, αρδευτικό και λοιπό εξοπλισμό της γεωργικής εκμετάλλευσης. Και στα λιπάσματα εκείνο το οποίο σήμερα ισχύει, το 18%». 
      «Εξάντληση των δυνατοτήτων για μείωση της τιμής του πετρελαίου κίνησης και του ηλεκτρικού ρεύματος. Προβλέπονται επιδοτήσεις επιτοκίου για επενδύσεις στον αγροτικό τομέα. Γενναίος και οριστικός διακανονισμός των καθυστερούμενων οφειλών. Θα γίνει πράξη η δέσμευση της Νέας Δημοκρατίας στο πρόβλημα των πανωτοκίων.  Καμία οφειλή δεν θα υπερβαίνει το τριπλάσιο της αξίας του αρχικού δανείου». 
      Αυτά είναι μερικά από όσα μας υποσχέθηκε ο κ. Καραμανλής και προεκλογικά και όταν ανέλαβε Πρωθυπουργός της χώρας, στην αναγγελία των κυβερνητικών στόχων. 
      (Στο σημείο αυτό, την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ - ΨΑΡΟΥΔΑ)
      Μεγαλόστομες εξαγγελίες, υπόσχονταν τα πάντα στον αγροτικό πληθυσμό της χώρας, τα οποία κατέρρευσαν μέσα σε δεκαοκτώ μήνες. Σήμερα η αγροτική πολιτική της Νέας Δημοκρατίας αποτιμάται με φτώχεια στον αγρότη, ακρίβεια στον καταναλωτή, κέρδη στους μεσάζοντες. 
      Για να δούμε, πώς υλοποιούνται οι δεσμεύσεις της Νέας Δημοκρατίας; Με τη συρρίκνωση του αγροτικού εισοδήματος που είναι υπαρκτή και αισθητή σε όλους τους αγρότες; Με τα αδιάθετα αγροτικά προϊόντα; Με τις ρυθμίσεις πανωτοκίων που τελικά αφορούν μόνο τον ένα στους τέσσερις δικαιούχους; Με την αύξηση αντί τις υποσχόμενης μείωσης του Φ.Π.Α. και των συντελεστών παραγωγής;
      Με την αύξηση του κόστους παραγωγής; Με τα 12 ευρώ αύξηση της αγροτικής σύνταξης; Τα 30 ευρώ που είχαμε δώσει εμείς, ήταν τότε για εσάς ψίχουλα. Πείτε μας τώρα τι είναι, αγαπητοί συνάδελφοι, τα 12 ευρώ που δίνετε εσείς;
      Εδώ και δεκαοκτώ μήνες οι αγρότες δεν γνωρίζουν απλώς μια σκληρή σε βάρος του εισοδήματός τους πολιτική. Υφίστανται και τις επιπτώσεις, όπως έλεγε ο Μίμης ο Ανδρουλάκης προηγουμένως, της ατολμίας και της ανικανότητας της Κυβέρνησης της Νέας Δημοκρατίας να ανταποκριθεί στις μεγάλες ευθύνες που έχουμε μπροστά μας ως χώρα, στις νέες ευρωπαϊκές αλλά και παγκόσμιες –θα έλεγα- εξελίξεις, σε σχέση με την αγροτική πολιτική διεθνώς.
      Τον Απρίλη του 2004 χάνεται η μάχη του καπνού, χωρίς καμία ένσταση, καμία μάχη, καμία προσπάθεια από την ελληνική Κυβέρνηση. Μειώνονται κατά 50% οι εισοδηματικές ενισχύσεις των Ελλήνων καπνοπαραγωγών. Η νέα Κοινή Αγροτική Πολιτική προχωρά σε όλες τις χώρες της Ευρωπαϊκής Ένωσης, με ουραγό και θεατή, δυστυχώς, των εξελίξεων, την Ελλάδα. 
      Πέρασαν δεκαοκτώ πολύτιμοι μήνες στους οποίους θα έπρεπε να σχεδιάζετε με πολιτικό και κοινωνικό διάλογο. Όμως, κανένας ουσιαστικός διάλογος δεν υπήρξε. Να υπάρξει ένα τεράστιο έργο υποστήριξης των αγροτών για την αξιοποίηση των θετικών δεδομένων της νέας Κοινής Αγροτικής Πολιτικής. 
      Αντί γι’ αυτό, έχετε ασχοληθεί με τη διάλυση υπηρεσιών χάριν των υμετέρων. Γι’ αυτό δεν κατορθώσατε ούτε να σχεδιάσετε για την αγροτική πολιτική, αλλά ούτε και τα δικαιώματα των αγροτών να υπολογίσετε σωστά. 
      Ευφυής ο συνάδελφός σας κ. Σιούφας. Διότι με μία του κίνηση νομίζω ότι δίνει το στίγμα της πολιτικής της Νέας Δημοκρατίας. Δίνει ακριβώς το χαρακτήρα που εσείς θέλετε να δώσετε, το χαρακτήρα στην αντιαναπτυξιακή σας αντίληψη για την ύπαιθρο και την επαρχία, το χαρακτήρα στην έννοια του σύγχρονου τουριστικού προϊόντος, το χαρακτήρα στην υπόσχεση για επανίδρυση του κράτους, το χαρακτήρα σε μια νέα πολιτιστική πολιτική για την ύπαιθρο. 
      Τι έκανε ο κ. Σιούφας; Ακούστε με τι ασχολείται ο κ. Σιούφας. Αποφάσισε να κινήσει τη μετονομασία της Λίμνης Πλαστήρα σε «Λίμνη Καραμανλή-Πλαστήρα»! 
      Αγαπητοί συνάδελφοι της Νέας Δημοκρατίας, ομολογήστε ότι όχι μόνο έχετε αποτύχει, αλλά ότι δεν είσθε και σοβαροί στην πολιτική σας. Δεν έχετε τη σοβαρότητα, για να ασχοληθείτε με τα πραγματικά και ουσιαστικά προβλήματα της υπαίθρου!
      (Χειροκροτήματα από την πτέρυγα του ΠΑ.ΣΟ.Κ.)
      Δεν ξέρω πόσο ασχολείται η Κυβέρνηση με τις αλλαγές σε ταμπέλες και ονομασίες λιμνών, λιμανιών και ακτών. Ένα είναι σίγουρο. Ότι τα έχετε κάνει «θάλασσα»! Και επειδή έχει τελειώσει το παραμύθι ότι «για όλα φταίει το ΠΑ.ΣΟ.Κ.», σωσίβιό σας τώρα είναι να ζητάτε από εμάς προτάσεις. Καταλαβαίνω απόλυτα την προτροπή του κ. Καραμανλή στη Θεσσαλονίκη. Απλώς θα ήταν  πιο ειλικρινής, αν έλεγε «περιμένω προτάσεις από τον κ. Παπανδρέου». «Εμείς δεν έχουμε και δεν ξέρουμε πού πάμε», αυτό έπρεπε να συμπληρώσει ο κ. Καραμανλής. 
      (Χειροκροτήματα από την πτέρυγα του ΠΑ.ΣΟ.Κ.)
      Η αλήθεια είναι ότι έχουμε προτάσεις. Δεν είμαστε σαν εσάς, αγαπητοί συνάδελφοι. Αυτή είναι η ειδοποιός μας διαφορά. Όταν εμείς δίναμε μάχη για τη μεταρρύθμιση της Κ.Α.Π., αναγνωρίζοντας ότι είναι η τελευταία ευκαιρία για την αναπτυξιακή πορεία της αγροτικής οικονομίας μας και για τον Έλληνα αγρότη, η Νέα Δημοκρατία κινδυνολογούσε. «Η νέα Κ.Α.Π. θα φέρει μόνο δεινά» έλεγε η Ν.Δ. και εξαντλούσε την αντιπολιτευτική της πολιτική όχι με προτάσεις ουσιαστικές, όχι με σοβαρή προετοιμασία εν όψει της πιθανής εκλογής της στην Κυβέρνηση, αλλά απλώς είχε το ωραίο σύνθημα «όλα τα κιλά, όλα τα λεφτά». 
      Σήμερα, ως απόδειξη της αγωνίας της Κυβέρνησης και της έλλειψης προοπτικής και σχεδιασμού, αρπάξατε σαν σωσίβιο την υπεύθυνη πρόταση του ΠΑ.ΣΟ.Κ. για την εφαρμογή της νέας Κοινής Αγροτικής Πολιτικής, τουλάχιστον ως προς την αποδέσμευση. Αφού όμως ταλαντευτήκατε για έναν ολόκληρο χρόνο. Ήταν ένας χρόνος χαμένος, όπως είναι χαμένη για τον ελληνικό λαό και η θητεία της Κυβέρνησης της Νέας Δημοκρατίας.
      Τώρα, στη Διεθνή Έκθεση, ανακάλυψε ο κ. Καραμανλής ότι δεν είναι «όλα τα κιλά, όλα τα λεφτά», αλλά είναι θέμα ποιότητας και ανταγωνιστικότητας των αγροτικών προϊόντων, λέγοντας στους αγρότες ότι δεν μπορούν πια να ζουν με τις επιδοτήσεις. Δηλαδή, πάνε και τα κιλά, πάνε και τα λεφτά, για να χρησιμοποιήσω τη δικιά σας ορολογία.
      (Χειροκροτήματα από την πτέρυγα του ΠΑ.ΣΟ.Κ.)
      Εμείς έχουμε όραμα και έχουμε προτάσεις. Από το 2006 μέχρι το 2013 πρέπει να δράσουμε με σχέδιο, με συγκεκριμένους αναπτυξιακούς στόχους, να οικοδομήσουμε υποστηρικτικές δομές και λειτουργίες, να σχεδιάσουμε αναδιαρθρωτικούς στόχους. Πρέπει να αξιοποιήσουμε τη νέα Κοινή Αγροτική Πολιτική, για να υπερασπιστούμε τα συμφέροντα των Ελλήνων αγροτών σε ένα πολύ καινούργιο και ανταγωνιστικό διεθνές περιβάλλον.
      Εσείς απλώς σπαταλάτε χρόνο. Εμείς, ασκώντας υπεύθυνη αντιπολίτευση, αναλαμβάνουμε τις ευθύνες μας και τολμούμε. Δημοσιοποιήσαμε ένα μήνα πριν, πριν από τις οριστικές αποφάσεις της Κυβέρνησης, τη δικιά μας θέση για την εφαρμογή της νέας Κοινής Αγροτικής Πολιτικής. Εντοπίσαμε τα προβλήματα που συνδέονται με την εφαρμογή της και προτείναμε συγκεκριμένες παρεμβάσεις για την αξιοποίηση ευκαιριών που δημιουργούνται.
      Θέλω να τονίσω, επίσης, ότι θα πρέπει να γνωρίζει ο Υπουργός Αγροτικής Ανάπτυξης ότι πια, στο ευρωπαϊκό και στο διεθνές περιβάλλον, γίνεται πολλή συζήτηση για την αλλαγή της αγροτικής πολιτικής στην Ένωση. Υπάρχουν τεράστιες πιέσεις και στον Παγκόσμιο Οργανισμό Εμπορίου από τις τρίτες χώρες, που ζητούν να ανοίξουν οι αγορές μας και να μην υπάρχει ο αθέμιτος ανταγωνισμός, όπως αυτοί θεωρούν, με τις επιδοτήσεις. Και βεβαίως, έχουν το ηθικό, αν θέλετε, πλεονέκτημα, μιλώντας για τη φτώχεια που έχουν στις χώρες τους, λέγοντας ότι τα δικά τους αγροτικά προϊόντα δεν έχουν τύχη με τις επιδοτήσεις και την προστασία που έχουν τα προϊόντα της Ευρωπαϊκής Ένωσης.
      Ήμουν προχθές στο Μιλάνο, στο Παγκόσμιο Προοδευτικό Φόρουμ, όπου υπήρχαν απ’ όλες τις χώρες προοδευτικοί ηγέτες και έγινε μεγάλη συζήτηση για την Κοινή Αγροτική Πολιτική και την πολιτική της Ευρωπαϊκής Ένωσης γενικότερα στα αγροτικά ζητήματα. Υπερασπίστηκα τη θέση και υπήρξε τελικά συμφωνία, ότι η Κοινή Αγροτική Πολιτική μπορεί να είναι μια Κοινή Αγροτική Πολιτική για την Ευρώπη σε διεθνές επίπεδο, που δεν θα δημιουργεί προβλήματα φτώχειας σε τρίτες χώρες, αλλά θα μπορεί να είναι μια πρωτοπόρα αγροτική οικονομία, που θα βασιστεί σε νέες μορφές ανάπτυξης, σε νέα ποιότητα, με συγκεκριμένες παραμέτρους.
      Ποιες είναι αυτές οι παράμετροι; Ο πρώτος άξονας αφορά τη διαμόρφωση ενός δυναμικού αγροδιατροφικού τομέα. Ο δεύτερος άξονας αφορά την επιδίωξη της βιώσιμης και ολοκληρωμένης ανάπτυξης για την Ευρώπη, ειδικότερα όμως για την ελληνική ύπαιθρο. Και έχουμε όλες τις δυνατότητες ως χώρα, με ενσωμάτωση πρακτικών και κανόνων για την προστασία του περιβάλλοντος, όπου το περιβάλλον γίνεται προστιθέμενη αξία στο προϊόν μας, ανταγωνιστικό στοιχείο για τα προϊόντα μας στο εξωτερικό.
      (Χειροκροτήματα από την πτέρυγα του ΠΑ.ΣΟ.Κ.)
      Ανταγωνιστικότητα, βιώσιμη ανάπτυξη με κοινωνική συνοχή, είναι στόχοι υψηλής προτεραιότητας. Η αξιοποίηση των καινοτόμων αλλαγών που προσφέρει η Κοινή Αγροτική Πολιτική, δεν μπορεί να είναι μια μηχανική ανάγνωση και μεταφορά των κανονισμών της Ευρωπαϊκής Ένωσης.
      Χρειάζεται υποστήριξη των αγροτών από τις υπηρεσίες, πολιτική ποιότητας προϊόντων και υπηρεσιών, πολιτικές προστασίας του καταναλωτή από την αρχή μέχρι το τέλος της αγροδιατροφικής αλυσίδας, για το συντονισμό, τη συνέργεια, αλλά και την όσμωση των πολιτικών αγροτικής ανάπτυξης, των πολιτικών ανάπτυξης της υπαίθρου, του αγροτουρισμού, του πολιτισμού, της παιδείας και της προστασίας του περιβάλλοντος. Αυτό είναι μια ολοκληρωμένη ανάπτυξη.
    Αυτό προσφέρει ως ευκαιρία, η αξιοποίηση της νέας Κοινής Αγροτικής Πολιτικής. Πρέπει να αντιμετωπιστεί ως μία ευκαιρία η αξιοποίηση της νέας Κ.Α.Π., για να προωθήσουμε ένα ανταγωνιστικό και εξωστρεφές αγροτοδιατροφικό κλάδο της χώρας, αλλά και μιας ολοκληρωμένης και βιώσιμης κοινωνικά, οικονομικά και οικολογικά ανάπτυξης της υπαίθρου. Αυτό το στόχο θα έπρεπε να υπηρετεί ένα νομοσχέδιο που φέρει τον τίτλο «Η εφαρμογή της νέας Κ.Α.Π.». Δυστυχώς, έχετε πολύ μεγάλη και καλή επίδοση στο να διαμορφώνετε τίτλους και ταμπέλες. Το ίδιο έχετε κάνει με το Υπουργείο σας, αλλάζοντας τον τίτλο, από Υπουργείο Γεωργίας σε Υπουργείο Αγροτικής Ανάπτυξης. Όμως, από κει και πέρα, το περιεχόμενο αυτού του νομοσχεδίου δεν είναι υπαρκτό. Ουσιαστικά είναι ένα μηδενικό μπροστά στις ανάγκες που υπάρχουν στη χώρα μας. 
    Αντί γι’ αυτό, αντί για μία ουσιαστική πορεία της Κ.Α.Π., έχουμε ένα νομοσχέδιο με είκοσι άρθρα. Μόνο δύο έχουν σχέση με την Κοινή Αγροτική Πολιτική. Τα υπόλοιπα αφορούν το στήσιμο ενός μηχανισμού που θα λειτουργεί –ξέρουμε πια ποιες είναι οι προθέσεις σας- επικουρικά προς στους αγροφύλακες του κ. Καραμανλή. 
    Αυτό είναι το στίγμα της ευρύτερης πολιτικής της Νέας Δημοκρατίας. Αντί για σχέδιο και όραμα, διαχείριση εξουσίας, η εξουσία για την εξουσία. Να χειραγωγήσει μηχανισμούς για την αναβίωση ενός κομματικού κράτους. 
    Φέρνετε στη Βουλή ένα νομοσχέδιο για την εφαρμογή της νέας Κ.Α.Π., πριν ακόμη εσείς οι ίδιοι να γνωρίζετε τι θέλετε. Περιμένατε ένα μήνα, μετά την κατάθεση του νομοσχεδίου, να εξαγγείλει ο κ. Καραμανλής στη Δ.Ε.Θ. την πρόθεσή σας, να συντάξετε δεκατρείς μελέτες για την αποτύπωση των επιπτώσεων της νέας Κ.Α.Π. και την προσαρμογή του αγροτικού τομέα στα νέα δεδομένα. Μα δεν γνωρίζατε ότι θα είχαμε νέα Κ.Α.Π. από το 2002 και σκεφθήκατε τώρα, στο τέλος του 2005, δεκαοχτώ μήνες μετά την ανάληψη της κυβέρνησης από τη Νέα Δημοκρατία, να κάνετε μελέτες; Για πότε; Όταν τελειώσει αυτή η περίοδος του 2013, θα έχετε έτοιμες τις μελέτες για να αντιμετωπίσουμε τη νέα περίοδο, τη νέα Κ.Α.Π.; Δεν διακηρύττατε εσείς σε όλους τους τόνους ότι ήσασταν έτοιμοι να κυβερνήσετε τη χώρα; Αλλά τώρα, δεκαοχτώ μήνες στην Κυβέρνηση, τι κάνατε. Αφήσατε ανεκμετάλλευτο πολύτιμο χρόνο για την προσαρμογή της χώρας στις νέες συνθήκες. Για να καλύψετε, βεβαίως, την έλλειψη της προετοιμασίας σας, θέλετε να δημιουργήσετε μία ανασφάλεια: να χαμηλώσετε τον πήχη. Φροντίσατε, παραδείγματος χάρη, να φθάσει μέχρι το μικρότερο ραδιοφωνικό σταθμό της επαρχίας, δήθεν δήλωση της Δανέζας Επιτρόπου Γεωργίας κ. Μπόελ, για δήθεν μειώσεις των επιδοτήσεων μετά το 2008. Τέτοια δήλωση εμείς δεν είδαμε πουθενά. Υπάρχει, όμως, σε εξέλιξη η δική σας καθημερινή προπαγάνδα. Με τέτοιες διαρροές καλλιεργείτε την ανασφάλεια, κατεβάζετε τον πήχη πολύ χαμηλά, ώστε ό,τι και αν κάνετε, αυτό το λίγο που μπορείτε, το κάνετε να φανεί μεγάλο και σημαντικό. Αλλά, ακόμη και αν υπήρχε μια τέτοια δήλωση, κύριε Υπουργέ, να ξέρετε ότι εμείς διασφαλίσαμε τα χρήματα των επιδοτήσεων μέχρι το 2013. Δικό σας χρέος, από δω και πέρα, είναι αυτή τη διασφάλιση να την κρατήσετε ισχυρή και ενεργή. Οποιαδήποτε μείωση, θα είναι αποτέλεσμα της δικής σας πολιτικής, της δικής σας απραξίας. Θα κριθείτε από το αποτέλεσμα και εσείς και ο κ. Καραμανλής που δεσμεύτηκε να διαπραγματεύεται ο ίδιος τα αγροτικά προϊόντα. Αλήθεια, σε ποιο Συμβούλιο Υπουργών Γεωργίας πήγε ο κ. Καραμανλής και δεν το αντιληφθήκαμε; 
Μόνο που για τον καπνό και το βαμβάκι, δεν μας είπε, τελικά, κανένας πώς το διαπραγματευθήκατε και γιατί επιβλήθηκαν αυτοί οι όροι. 
      Σήμερα, αντί να συζητάμε, κυρίες και κύριοι, ανούσιες λεπτομέρειες για τον εσωτερικό κανονισμό λειτουργίας του ΕΘ.Ι.ΑΓ.Ε. και τον αριθμό των μελών του διοικητικού συμβουλίου του «ΔΗΜΗΤΡΑ», θα έπρεπε να ενώσουμε τις σκέψεις μας και τις δυνάμεις μας για πολύ πιο σοβαρά θέματα. Πώς θα αξιοποιήσουμε τις καινοτόμες αλλαγές που εισάγει η νέα Κ.Α.Π., πώς θα διαμορφωθεί αύριο η παραγωγή στη διεθνή αγορά, πώς θα ενεργοποιήσουμε όλους τους συντελεστές  για μια συνολική ολοκληρωμένη ανάπτυξη της επαρχίας μας, της υπαίθρου. Αντί όλων αυτών θα συζητήσουμε τις κενές ουσίας διατάξεις ενός νομοσχεδίου κατωτέρου των περιστάσεων. 
      Εγώ δεν θα σχολιάσω ένα - ένα τα άρθρα, τα οποία θα πρέπει να συζητηθούν. Αυτό θα το κάνουν οι συνάδελφοι εισηγητές και Βουλευτές του ΠΑ.ΣΟ.Κ. Θα σταθώ, όμως, σε τέσσερα άρθρα που αφορούν πολύ σημαντικά θέματα και δυστυχώς δείχνουν προχειρότητα. 
      Πρώτον, δημιουργείτε τρεις διαφορετικούς μηχανισμούς συμβουλευτικής και πληροφόρησης για τους αγρότες. Αυτοί θα προστεθούν στις ήδη υπάρχουσες υπηρεσίες, δηλαδή αλληλοεπικαλύψεις, αλληλοσυγκρούσεις. Είναι όμως ενταγμένο και αυτό σε μία πελατειακή λογική διαμόρφωσης μηχανισμών ελέγχου, προώθησης ημετέρων και τελικά διαφθοράς. Αυτό είναι που δημιουργεί το συγκεκριμένο άρθρο. 
      Εμείς προτείνουμε ένα ολοκληρωμένο σύστημα παροχής συμβουλών, το οποίο δεν βασίζεται σε αναχρονιστικά δημοσιοϋπαλληλικά πρότυπα, που ουσιαστικά θα αποκεντρώνεται στους ίδιους τους φορείς, την ίδια την Περιφέρεια και την αυτοδιοίκηση, όπου χρειάζεται, και επίσης θα συμμετέχουν και φυσικά πρόσωπα της Περιφέρειας που ασχολούνται με τη γεωργία. Ένα σύστημα που αν ενισχυθεί με μέρος των πόρων που παρακρατούνται με το μέτρο της διαφοροποίησης, μπορεί να λειτουργήσει αποτελεσματικά και οι ίδιοι οι αγρότες να αισθάνονται ότι υπάρχει ανταποδοτικότητα των χρημάτων που τους παρακρατούνται. Θα είναι χρήματα δικά τους που παρακρατούνται και τα οποία θα δίνονται σε υπηρεσίες που θα τους υποστηρίζουν για να μπορέσουν να μετεξελιχθούν μέσα στα πλαίσια της Κοινής Αγροτικής Πολιτικής.
      Δεύτερον, επεκτείνετε τα οικονομικά κίνητρα που εμείς νομοθετήσαμε για τους νέους αγρότες το 1997. Ομολογουμένως, παρ’ ότι ήταν ένας καλός νόμος, δεν είχε τα αναμενόμενα αποτελέσματα. Γιατί, όμως, αυτό που εσείς προτείνετε, η μείωση του επιτοκίου κατά 0,25% για τους νέους αγρότες των ορεινών περιοχών, νομίζετε ότι θα είναι επαρκές κίνητρο για να αλλάξει αυτή η νοοτροπία; Δεν είναι επαρκές κίνητρο. 
      Γι’ αυτό προτείνουμε ως βασικό κίνητρο για την είσοδο των νέων στο επάγγελμα να είναι η πολιτική διαχείρισης του εθνικού αποθέματος που δημιουργείται στην Κοινή Αγροτική Πολιτική. Εσείς δεν έχετε ακόμα αποφασίσει για το ποσοστό παρακράτησης υπέρ του εθνικού αποθέματος, πόσο μάλλον για τον τρόπο διαχείρισής του. Εμείς θεωρούμε ότι αυτό το απόθεμα θα μπορούσε να είναι ο βασικός μοχλός υποστήριξης των νέων αγροτών.
      (Χειροκροτήματα από την πτέρυγα του ΠΑ.ΣΟ.Κ.)
      Τρίτον, τα δύο μεγάλα ζητήματα της εκπαίδευσης και κατάρτισης των αγροτών, καθώς και της αγροτικής έρευνας, λύνονται με τη δική σας λογική, εάν τα διοικητικά συμβούλια του «ΔΗΜΗΤΡΑ» και του ΕΘ.Ι.ΑΓ.Ε. αποκτήσουν περισσότερα μέλη. Ως διά μαγείας, με περισσότερα μέλη στα διοικητικά συμβούλια θα λύσουμε τα προβλήματα της κατάρτισης και της έρευνας για τους Έλληνες αγρότες. 
      Φίλες και φίλοι, είναι τόσο προφανές αυτό που κάνετε, ώστε δεν είναι πια και σοβαρό. Το μόνο που θα δημιουργήσετε είναι νέες αμειβόμενες θέσεις για υμέτερους, κάτι το οποίο δεν κάνετε μόνο εδώ, στον αγροτικό χώρο, αλλά κάνετε συστηματικά σε όλο το δημόσιο, για το οποίο –βλέπω και τον κ. Δούκα εδώ- λέγατε ότι θα κόψετε 10.000.000.000 σπατάλες. Αντί αυτού, εσείς μεταφέρετε υμέτερους σε νέες θέσεις σε όλα τα διοικητικά συμβούλια, για να βολέψετε κάποιους δικούς σας συνταξιούχους.
      (Χειροκροτήματα από την πτέρυγα του ΠΑ.ΣΟ.Κ.)
      Η πρότασή μας εδώ είναι ριζοσπαστική. Αποσυνδέστε την εκπαίδευση των νέων που θέλουν να γίνουν αγρότες από τη συνεχιζόμενη κατάρτιση των αγροτών. Πρέπει να διαμορφωθεί ένας φορέας που θα είναι υπό τον έλεγχο των αγροτικών οργανώσεων, της περιφέρειας, της Τοπικής και Νομαρχιακής Αυτοδιοίκησης, ο οποίος οργανισμός θα διαχειριστεί τα προγράμματα και θα συνδεθεί με την τριτοβάθμια εκπαίδευση, έτσι ώστε να γνωρίζει ο αγρότης ότι, ξεκινώντας με την κατάρτιση και την εκπαίδευσή του, εάν θέλει να προχωρήσει και παραπέρα, θα μπορεί να μπει και στην τριτοβάθμια εκπαίδευση. Τότε θα δώσουμε ουσιαστική διέξοδο και κίνητρο στο νέο να εκπαιδευτεί, να μάθει όχι μόνο μερικές τεχνικές, αλλά να μπορεί να είναι ένας ολοκληρωμένος, εκπαιδευμένος αγρότης. 
      Έτσι, λοιπόν, θα πρέπει να συγχωνευθούν και να αποκεντρωθούν σειρά οργανισμών -εγώ θα έλεγα και άλλων φορέων, όπως είναι ο Ο.Α.Ε.Δ.- ώστε να υπηρετήσουν τις ανάγκες του αγροτικού και ευρύτερου πληθυσμού της περιφέρειας. 
      Τέταρτον, η πολιτική γης και οι χρήσεις της είναι σοβαρότατο θέμα. Σε καμία όμως περίπτωση δεν αντιμετωπίζεται με τα γραφεία αναδασμών, που προτείνετε εσείς στο νομοσχέδιο. Και εμείς προσπαθήσαμε να παρέμβουμε. Θα έλεγα κι εδώ χωρίς επιτυχία. Δημιουργήσαμε την «ΑΓΡΟΓΗ». Δημιουργήθηκε πολύ αργά. Αντίστοιχοι οργανισμοί είχαν δημιουργηθεί τη δεκαετία του ’50 στην Ευρώπη. Τώρα όμως, λόγω της νέας Κ.Α.Π., αναμένεται να υπάρξουν τεράστιες ανακατατάξεις: αγοραπωλησίες, ενοικιάσεις αγροτικής γης. Άρα λοιπόν, είναι σημαντική η ευκαιρία -δημιουργεί δηλαδή κατάλληλες συνθήκες, για να μπορέσουμε να αξιοποιήσουμε μια τέτοια πρόταση, «ΑΓΡΟΓΗΣ»,- ώστε να υπάρξει σοβαρή πολιτική γης. Και στο πρόβλημα αυτό καταθέτουμε πρόταση. Διότι εμείς δεν θέλουμε να χαϊδεύουμε τα αυτιά των αγροτών. Τους αντιμετωπίζουμε ως σοβαρούς πολίτες, ικανούς να σχεδιάζουν το μέλλον της δικιάς τους παραγωγής, της δικιάς τους ανάπτυξης, με την υποστήριξη της πολιτείας. Ζητούμε την ισότιμη ανταλλαγή θέσεων και απόψεων με τους πολίτες της υπαίθρου. 
      Φίλες και φίλοι, δεκαοχτώ ολόκληρους μήνες η Κυβέρνηση της Νέας Δημοκρατίας μιλά γι’ αυτό το νομοσχέδιο. Το πολυδιαφημίσατε. Το φέρατε στη Βουλή. Είναι όμως ένα νομοσχέδιο κενό περιεχομένου, ένα νομοσχέδιο το οποίο δεν ήταν προϊόν, όπως θα έπρεπε, διαλόγου και συνεννόησης φορέων. Δεν είναι προϊόν φαντασίας και έμπνευσης, δεν είναι ένα τολμηρό νομοσχέδιο για τις ανάγκες της εποχής. Δημιουργεί μια συντηρητική λογική δημιουργίας «ημέτερων», κοστοβόρων, γραφειοκρατικών και αναποτελεσματικών μηχανισμών. 
      Το κυριότερο είναι ότι το νομοσχέδιο αυτό δεν συνιστά συγκροτημένο πολιτικό σχέδιο. 
      Αφήνετε τους αγρότες στο έλεός του Θεού, στους μεσάζοντες. Εγκαταλείπετε την ύπαιθρο.
      Και εδώ θέλω να τονίσω κάτι, πριν τελειώσω. Μιλήσαμε και προτείναμε το επίδομα θέρμανσης. Εμείς δεν έχουμε στόχο να διαχωρίζουμε τον πολίτη σε πολίτη της περιφέρειας, της επαρχίας, και της πόλης. Όμως, το επίδομα θέρμανσης είναι πολύ σημαντικό για συγκεκριμένες κατηγορίες. Και μιλώντας για τον αγροτικό τομέα, ξέρετε πώς είναι ο χειμώνας στα Σέρβια, στο Παρανέστι, στο Νευροκόπι, στον Προμαχώνα, στα Τζουμέρκα, στις Φέρρες, σε εκατοντάδες χωριά και πόλεις ορεινές, ξέρετε τις οικονομικές δυσκολίες που έχει ο πληθυσμός σ’ αυτές τις περιοχές. Εσείς έχετε με την πολιτική σας, με την αύξηση του πετρελαίου, εισπράξει τεράστιους φόρους από το πετρέλαιο. Εμείς ζητάμε να μην υπάρχει κοινωνική αναλγησία, αλλά να δώσετε το επίδομα θέρμανσης σ’ αυτούς που έχουν πραγματικά ανάγκη, από τα χρήματα αυτά τα οποία εισπράξατε.
      (Χειροκροτήματα από την πτέρυγα του ΠΑ.ΣΟ.Κ.)
      Όταν πριν από μερικά χρόνια δώσαμε εμείς επίδομα θέρμανσης, πάλι σε δύσκολες οικονομικές συνθήκες, ο τότε εκπρόσωπός σας Τύπου έλεγε ότι θα πρέπει να παραιτηθεί η Κυβέρνηση, εάν δεν δοθεί το επίδομα θέρμανσης.
Και όταν δόθηκαν 50.000 δραχμές, ζητούσε να δοθούν 100.000 δραχμές αντί 50.000 δραχμών για το επίδομα θέρμανσης. 
      Αυτή είναι η δική σας λαϊκίστικη προεκλογική αντιμετώπιση. Αυτή είναι η υπεύθυνη θέση –από την άλλη μεριά- των δικών μας κυβερνήσεων και σήμερα είναι η αποκάλυψη της δικής σας αναλγησίας, αποκάλυψη την οποία πια κάθε μέρα γνωρίζει και αισθάνεται ο ελληνικός λαός! Γι’ αυτό και καταψηφίζουμε αυτό το νομοσχέδιο.
      (Ζωηρά χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη - Ψαρούδα): Έχει ζητήσει το λόγο ο Υπουργός Αγροτικής Ανάπτυξης και Τροφίμων, κ. Μπασιάκος. 
      Κύριε Υπουργέ, με συγχωρείτε, θα κάνετε παρέμβαση ή αυτή θα είναι η κανονική σας ομιλία; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όχι, θα κάνω μια παρέμβαση έξι-επτά λεπτών.
      ΠΡΟΕΔΡΟΣ (Άννα Μπενάκη - Ψαρούδα): Ορίστε, έχετε το λόγο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριοι συνάδελφοι του ΠΑ.ΣΟ.Κ., νομίζω ότι είναι μια ευνοϊκή συγκυρία σήμερα στα πλαίσια του Γ΄ Θερινού Τμήματος της Βουλής να παρέχεται η ευκαιρία στον Αρχηγό της Αξιωματικής Αντιπολίτευσης να διακόπτει τις διακοπές του και να μπορεί να παρίσταται εδώ και να μιλά για δεύτερη φορά στο δεκαοκτάμηνο της Νέας Δημοκρατίας για τα αγροτικά. 
      (Έντονες διαμαρτυρίες από την πτέρυγα του ΠΑ.ΣΟ.Κ.)
      ΧΑΡΑΛΑΜΠΟΣ ΚΑΣΤΑΝΙΔΗΣ: Μην λέτε τέτοια πράγματα! Τα είπε και ο κ. Αλογοσκούφης πριν από λίγες μέρες! Δεν ντρέπεστε λίγο;
      ΓΙΑΝΝΗΣ ΚΟΥΤΣΟΥΚΟΣ: Αφήστε αυτό το παραμύθι με τις διακοπές! Ντροπή σας!
      ΡΟΔΟΥΛΑ ΖΗΣΗ: Εσείς επί δεκαοκτώ μήνες κάνετε διακοπές!
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ χαίρομαι για την ευαισθησία του Αρχηγού της Αξιωματικής Αντιπολίτευσης που για δεύτερη φορά είχε την πρόνοια να έλθει στη Βουλή και να σχολιάσει τα αγροτικά προβλήματα που σε μεγάλο μέρος συσσωρεύτηκαν με αποκλειστική ευθύνη της εντεκαετούς διακυβέρνησης της χώρας από το ΠΑ.ΣΟ.Κ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Είστε ολιγοφρενής!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και λυπάμαι γιατί φαίνεται πως έφυγε ο κύριος Αρχηγός του ΠΑ.ΣΟ.Κ. από την Αίθουσα για να συνεχίσει τις διακοπές του, κυρία Πρόεδρε.
      (Έντονες διαμαρτυρίες από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΓΕΙΤΟΝΑΣ: Επί της ουσίας να μιλήσετε, κύριε Υπουργέ!
      ΑΝΔΡΕΑΣ ΜΑΚΡΥΠΙΔΗΣ: Έλεος!
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ! Συνεχίστε, κύριε Υπουργέ. Συνεχίστε επί της ουσίας.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όμως η τριαντάλεπτη τοποθέτηση του κ. Παπανδρέου δυστυχώς, κύριοι συνάδελφοι, δεν μας έδωσε τίποτα καινούργιο. 
      ΙΩΑΝΝΗΣ ΔΡΙΒΕΛΕΓΚΑΣ: Να είστε σοβαρός!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Διότι ήμασταν όλο αυτιά σήμερα εδώ να ακούσουμε τις περιβόητες προτάσεις του ΠΑ.ΣΟ.Κ. και του κ. Παπανδρέου για να επιλύσουμε το χρονίζον αγροτικό πρόβλημα της χώρας. Αντί για προτάσεις είχαμε ορισμένες θεωρητικές επισημάνσεις –πολλές απ’ αυτές ομολογώ ότι ήταν σωστές- αλλά δεν υπήρξε καμία συγκεκριμένη πρόταση για την επίλυση των χρονιζόντων από την εντεκαετία του ΠΑ.ΣΟ.Κ. προβλημάτων στον αγροτικό τομέα. 
      Εγώ, κύριοι συνάδελφοι, θα σας θυμίσω ότι στην προηγούμενη παρέμβαση του, ο κ. Παπανδρέου εδώ στις αρχές του χρόνου είχε καταθέσει για το μεγάλο αγροτικό πρόβλημα μία πρόταση, να φτιάξουμε μια επιτροπή περιβαλλοντικής προστασίας για να λύσουμε το αγροτικό πρόβλημα.
      Λυπάμαι, κύριοι συνάδελφοι, που και αυτήν ακόμα τη μόνη πρόταση που κατέθεσε τότε, κανείς συνάδελφος –και προφανώς ούτε ο κ. Παπανδρέου- δεν την επαναφέρει! Πίστεψε ότι λύθηκαν αυτά τα προβλήματα και απέμεινε αυτή η πρόταση. Πώς όμως, κύριοι συνάδελφοι, ο Αρχηγός της Αξιωματικής Αντιπολίτευσης να φέρει πρόταση, όταν βαρύνεται με λάθη και παραλείψεις έντεκα ετών;
      ΡΟΔΟΥΛΑ ΖΗΣΗ: Ψεύδεστε!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και προσωπικά λάθη και παραλείψεις! Και ο κ. Παπανδρέου δεν μίλησε σήμερα για το «φόνο»…
      ΙΩΑΝΝΗΣ ΔΡΙΒΕΛΕΓΚΑΣ: Να τα καταθέσετε!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν μίλησε σήμερα ο κ. Παπανδρέου για την υπογραφή του στις πολλές ρυθμίσεις κοινοτικών κανονισμών, αλλά και διμερών επαφών του και συμφωνιών που διευκόλυναν τις εισαγωγές και οδήγησαν σήμερα το τεράστιο έλλειμμα του εμπορικού ισοζυγίου αγροτικών προϊόντων να έχει ξεπεράσει τα 2.000.000.000 ευρώ!
      Σας ενημερώνω, κύριοι συνάδελφοι, ότι η Κυβέρνηση είναι περήφανη γιατί το πρώτο πεντάμηνο του 2005 αναστρέψαμε για πρώτη φορά μετά από χρόνια αυτήν την καθοδική, την αρνητική πορεία του εμπορικού ισοζυγίου αγροτικών προϊόντων και έτσι έχουμε σημαντική αύξηση των εξαγωγών κατά 21% και μείωση των εισαγωγών, παρά τους κανονισμούς σας, παρά τις ρυθμίσεις σας, παρά τις διευκολύνσεις σας, κύριοι του ΠΑ.ΣΟ.Κ., κατά 4,7%. Είναι πολύ σημαντικές και θετικές εξελίξεις που οφείλονται στην προσπάθεια της Νέας Δημοκρατίας, στην προσπάθεια και τη συναίνεση των φορέων και των αγροτών να αναστρέψουμε αυτήν την πορεία στην οποία έχουμε οδηγηθεί τα τελευταία χρόνια. 
      Αναφερόμενος στο νομοσχέδιο, το οποίο είπε ο κ. Παπανδρέου ότι το καταψηφίζει, εγώ θέλω να σας πω ότι είναι πολύ καλό για την Κυβέρνηση ότι στην Κοινοβουλευτική Επιτροπή Παραγωγής και Εμπορίου το ΠΑ.ΣΟ.Κ. ψήφισε τα μισά άρθρα! Περί ποιας καταψηφίσεως μας λέτε; Τα μισά άρθρα περίπου ψηφίσατε, κύριοι του ΠΑ.ΣΟ.Κ., ακριβώς για να έχετε συμμετοχή στις πολύ θετικές, ευνοϊκές ρυθμίσεις του νομοσχεδίου!
      Και έκανε ο κ. Παπανδρέου μία παρατήρηση –και ήταν η μόνη αυτοκριτική τοποθέτηση του κ. Παπανδρέου- ότι ναι, οι διατάξεις τους για τους νέους αγρότες δεν ήταν επαρκείς. 
      Εγώ του λέω ότι τις κάναμε επαρκέστατες. Είναι το σύνολο των δυνατοτήτων που έχουμε, με βάση τους κοινοτικούς κανονισμούς, να στηρίξουμε το επιτόκιο και δεν μένουμε μόνο σε αυτό. Πέραν αυτού, υπάρχει σειρά ευνοϊκών μέτρων για τους νέους αγρότες μεταξύ των οποίων και η δυνατότητα για το εθνικό απόθεμα, το οποίο θα διαχειρισθούμε, προφανώς με τρόπο που προτείνει, όχι γιατί το λέει ο κ. Παπανδρέου, αλλά γιατί αυτή είναι η φιλοσοφία του εθνικού αποθέματος, σύμφωνα με τους κοινοτικούς κανονισμούς.
      Πρέπει να πω ακόμη ότι όλα όσα είπε για τον κ. Καραμανλή είναι ψεύδη. Και στο Συμβούλιο Κορυφής πήγε και υπάρχει ενημέρωση…
      ΙΩΑΝΝΗΣ ΔΡΙΒΕΛΕΓΚΑΣ: Τα Πρακτικά είναι εδώ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Σας το είπα. Ελπίζω ότι η διανοητική σας ικανότητα είναι επαρκής να θυμάστε τι έχω πει …
      ΦΩΤΗΣ ΧΑΤΖΗΜΙΧΑΛΗΣ: Να το καταθέσετε για τα Πρακτικά.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ο εκπρόσωπος της Προεδρείας ενημέρωσε τους πρέσβεις για τις συγκεκριμένες αναφορές του κ. Καραμανλή στο Συμβούλιο Κορυφής του Μαρτίου του 2004 πάνω στο οποίο στηριχθήκαμε …
      ΙΩΑΝΝΗΣ ΔΡΙΒΕΛΕΓΚΑΣ: Να το καταθέσετε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): … ο κ. Τσιτουρίδης και εγώ και μπορέσαμε τον Απρίλιο του 2004 να εξασφαλίσουμε θετικές ρυθμίσεις πολύ καλύτερες …
      ΙΩΑΝΝΗΣ ΔΡΙΒΕΛΕΓΚΑΣ: Να το καταθέσετε. Τα Πρακτικά είναι εδώ.
      ΠΡΟΕΔΡΟΣ (Άννα Μπενάκη - Ψαρούδα): Κύριε Δριβελέγκα, σας παρακαλώ πολύ. Σας προστατεύσαμε στο έπακρον να μην σας διακόπτει ο Υπουργός και τώρα διακόπτετε εσείς;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και αν ο κ. Σημίτης, κύριε Δριβελέγκα και κύριοι συνάδελφοι του ΠΑ.ΣΟ.Κ., είχε εξασφαλίσει τις επιδοτήσεις μέχρι το 2013, τότε γιατί κόπτεστε; Γιατί κινδυνολογείτε ότι θα χάσουμε επιδοτήσεις, αφού ο κ. Σημίτης τις εξασφάλισε μέχρι το 2013;
      ΦΩΤΗΣ ΧΑΤΖΗΜΙΧΑΛΗΣ: Ο Πρωθυπουργός τα είπε στη Θεσσαλονίκη, γι’ αυτό. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και θέλω, κυρία Πρόεδρε, να κάνω μία αναφορά γιατί έχω πολλά να σχολιάσω –στα πλαίσια της ομιλίας μου θα πω αρκετά- και να πω το εξής: Το σύνολο των φορέων συμφωνεί με τα μέτρα μας. Προφανώς τα μέτρα δεν εξαντλούν τις παρεμβάσεις της Κυβέρνησης. Αφορούν ένα πολύ σημαντικό μέρος του κυβερνητικού προγράμματος της Νέας Δημοκρατίας για την αγροτική ανάπτυξη, αλλά προφανώς το νομοσχέδιο είναι πολύ μεγάλο. Θα έρθει νέο νομοσχέδιο στο τέλος του χρόνου ή στις αρχές του άλλου να επιλύει κι άλλα θέματα. Όλα αυτά σε απόλυτη συνεργασία με το σύνολο των φορέων, όπως κάνουμε καθημερινά, διότι όλοι οι φορείς οι οποίοι εκλήθησαν συνεφώνησαν με τις δικές μας παρεμβάσεις και κάναμε δεκτές και πολλές από τις δικές σας προτάσεις –των Βουλευτών- τις οποίες καταθέσαμε το πρωί στη Βουλή, όπως ξέρετε και έχουμε ένα πολύ λειτουργικό νομοσχέδιο.
      Θέλω όμως να αναφερθώ σε εκείνη τη διαστρέβλωση από τον κ. Παπανδρέου σε σχέση με τις δηλώσεις του κ. Σιούφα. Ο κ. Σιούφας είπε ότι έπρεπε αυτή η Κυβέρνηση να αποκαταστήσει την τάξη, να αποδώσει δικαιοσύνη σε εκείνον, ο οποίος ήταν ο βασικός συντελεστής του μεγάλου έργου της λίμνης Πλαστήρα, όπως λέγεται, διότι όφειλε η κυβέρνηση του ΠΑ.ΣΟ.Κ. το 1982 αποδίδοντας τα δίκαια να ονομάσει τη λίμνη «λίμνη Καραμανλή» και όχι να παραβλέψει και να διαγράψει τις προσπάθειες του ιδρυτή της Νέας Δημοκρατίας για το καλό της περιοχής. 
      ΠΑΝΑΓΙΩΤΗΣ ΑΔΡΑΚΤΑΣ: Το Νοσοκομείο του Πύργου το βγάλατε «Παπανδρέου» πριν το παραλάβετε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και βέβαια, όπως πολύ σωστά επισημαίνουν και οι συνάδελφοι τέτοια αδικία ιστορική έχει γίνει για μία σειρά μεγάλων έργων για τον αναμορφωτή της νέας Ελλάδας…
      ΓΙΑΝΝΗΣ ΚΟΥΤΣΟΥΚΟΣ: Να κάνει τον Πηνειό «Καραμανλή».
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): … γι’ αυτόν ο οποίος δημιούργησε τη σύγχρονη Ελλάδα, γι’ αυτόν ο οποίος μας έβαλε στην Ευρωπαϊκή Ένωση, γι’ αυτόν στον οποίον οφείλεται σε μεγάλο βαθμό η ανάπτυξη και η προκοπή της χώρας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Αργύρης.
      Η ομιλία σας είναι οκτώ λεπτών.
      ΕΥΑΓΓΕΛΟΣ ΑΡΓΥΡΗΣ: Όχι, κυρία Πρόεδρε. Θα κάνω μία παρέμβαση δύο λεπτών.
      ΠΡΟΕΔΡΟΣ (Άννα Μπενάκη - Ψαρούδα): Δεν έχετε δικαίωμα να κάνετε παρέμβαση. Έχετε δικαίωμα δευτερολογίας και τριτολογίας, οκτώ και πέντε λεπτών. Διαλέξτε ό,τι θέλετε.
      ΕΥΑΓΓΕΛΟΣ ΑΡΓΥΡΗΣ: Θα μιλήσω πέντε λεπτά.
      ΠΡΟΕΔΡΟΣ (Άννα Μπενάκη - Ψαρούδα): Ορίστε, έχετε το λόγο για πέντε λεπτά και θα συμπληρώσετε τα οκτώ σε άλλο χρόνο.
      ΕΥΑΓΓΕΛΟΣ ΑΡΓΥΡΗΣ: Κυρία Πρόεδρε, νομίζω ότι έχει γίνει πλέον καθημερινή πρακτική της Νέας Δημοκρατίας η συμπεριφορά αυτή –την έναρξη την έκανε ο κ. Αλογοσκούφης, λοιδορώντας τον Αρχηγό της Αξιωματικής Αντιπολίτευσης, συνέχισε σήμερα ο κ. Μπασιάκος- και δεν μπορεί να λέγεται αυτό πολιτικός πολιτισμός. Φαίνεται ότι για το «σεμνά και ταπεινά» έχει δική της ερμηνεία η Νέα Δημοκρατία. 
      Ο κ. Μπασιάκος για τη σημερινή δεινή θέση που βρίσκονται οι αγρότες και την οποία το ΠΑ.ΣΟ.Κ. και ο Αρχηγός της Αξιωματικής Αντιπολίτευσης δεν εκμεταλλεύεται για να κάνει λαϊκισμό και να επαναλάβει αυτά που έκανε ο κ. Καραμανλής και η Νέα Δημοκρατία, απάντησε με ύβρεις και εκνευρισμό.
      Θα πρέπει να σας πω, κύριε Μπασιάκο, ότι θα πάτε στην επαρχία όταν πρώτα φτιάξετε το Σώμα της Αγροφυλακής για να σας συνοδεύει. Δεν έχετε δυνατότητα να πάτε ακόμα. Και δεν πάτε γιατί από τους ίδιους τους συνδικαλιστές –τους οποίους ανεβάζατε στα τρακτέρ και τους λέγατε ότι δεν υπάρχει άλλο μέλλον παρά μόνον ότι πρέπει να μπορέσετε να ανατρέψετε αυτήν την κυβέρνηση- σήμερα εισπράττετε αυτή σας την πολιτική.
      Εσείς, κύριε Μπασιάκο, μπορεί να το κάνετε αυτό. Έχετε όμως μία αργία δεκαοκτώ μηνών. Η αργία των δεκαοκτώ μηνών δηλώνει ότι, ενώ όλες οι χώρες ασχολούνται με την εφαρμογή της Κοινής Αγροτικής Πολιτικής, εσείς είσθε εντελώς έξω από αυτή την πραγματικότητα.
      Κύριε Μπασιάκο, πρέπει να συμβούν δύο πράγματα. Όταν εσείς και όλοι οι συνάδελφοί σας είχατε στα χέρια τον Οικονομικό Ταχυδρόμο, και διαβάζατε συνέντευξη με τίτλο που δεν ήταν τα λόγια του κ. Δρυ, του προηγούμενου Υπουργού Γεωργίας, ζητούσατε την παραίτηση τότε της Κυβέρνησης και του κυρίου Υπουργού, γιατί είπε ότι οι αγρότες θα τα βγάλουν πέρα μόνοι τους. Τώρα που ο κ. Καραμανλής στην Έκθεση Θεσσαλονίκης είπε ότι δεν χρειάζονται πλέον επιδοτήσεις, ποιος θα παραιτήσει αυτή την Κυβέρνηση του κ. Καραμανλή; 
      Επίσης θα πρέπει να σας πω ότι είστε πολύ μακριά, κύριε Υπουργέ, από αυτά που είπε ο κ. Καραμανλής στην Έκθεση Θεσσαλονίκης. Ο κ. Καραμανλής μίλησε τώρα για στροφή στην ποιότητα, μίλησε για ανταγωνιστική γεωργία. Μα, τι σας είπε ο Αρχηγός της Αξιωματικής Αντιπολίτευσης; Δεν σας είπε ότι η ελληνική γεωργία στα σημερινά δεδομένα είναι υποχρεωμένη να ακολουθήσει το δρόμο του ανταγωνισμού; Βέβαια, εσείς ακολουθείτε μια τακτική που λέει ότι αφού κυβερνούσαν οι προηγούμενοι, άρα έχουν την ευθύνη γιατί η ελληνική γεωργία δεν είναι σε καλή θέση.
      Είναι η ευρωπαϊκή γεωργία, κύριε Υπουργέ, σε καλύτερη θέση; Δεν είναι ακριβώς μια Κοινή Αγροτική Πολιτική που υπερασπίζεται χρόνια τώρα το εισόδημα των αγροτών; 
      Και ακούω με πολύ μεγάλη ευχέρεια πολλούς συναδέλφους να λένε: «Μα, τόσες επιδοτήσεις πήραν, γιατί δεν έκαναν υποδομές;». Αυτό καταλάβατε, κύριε Υπουργέ; Αυτό είναι η Κοινή Αγροτική Πολιτική ή απλά ενισχύει το εισόδημα των αγροτών, γιατί παράγονται τα ευρωπαϊκά προϊόντα με διαφορετικό κόστος από ό,τι παράγονται σε άλλες χώρες, άρα ο διεθνής ανταγωνισμός και η σημερινή παγκοσμιοποίηση κάνει πιο έντονη αυτή την τακτική; 
      ΓΕΩΡΓΙΟΣ ΓΑΡΟΥΦΑΛΙΑΣ: Μιλάτε για κόστος και δεν ντρέπεστε; Υπουργός ήσασταν. 
      ΕΥΑΓΓΕΛΟΣ ΑΡΓΥΡΗΣ: Επίσης θα πρέπει να σας πω τι θα γινόταν αν ακολουθούσαμε τη δική σας τακτική, κύριε Υπουργέ, αυτήν που υπερασπίζατε εδώ εσείς και οι κύριοι της Νέας Δημοκρατίας, οι συνάδελφοί σας, όταν μας λέγατε «να μην πάτε σε διαπραγμάτευση για την Κοινή Αγροτική Πολιτική». Και μείνατε μόνοι σας. Όλες οι χώρες της Ευρωπαϊκής Ένωσης ήταν υπέρ της μεταρρύθμισης της Κοινής Αγροτικής Πολιτικής. Και το πρώτο που κέρδισε από αυτή τη μεταρρύθμιση ήταν το ελληνικό βαμβάκι. Γιατί όταν πήγαμε στον Παγκόσμιο Οργανισμό Εμπορίου αντιστάθηκε τότε η Ευρωπαϊκή Ένωση και λέει: «εμείς έχουμε κάνει μεταρρύθμιση και προσαρμόζουμε προς το διεθνή ανταγωνισμό και στα κριτήρια που βάζει ο Π.Ο.Ε.».
      Και ήρθατε εσείς αμέσως, κύριε Μπασιάκο, μαζί με τον κ. Τσιτουρίδη –γιατί ο κύριος Πρωθυπουργός είχε ξεχάσει να πάει στο Συμβούλιο Υπουργών Γεωργίας- και αποδεχθήκατε να κάνετε για το ελληνικό βαμβάκι αυτό που δεν έκανε ο ΠΟΕ, μετά την αντίσταση της Ευρωπαϊκής Ένωσης με τη δική σας υπογραφή.
      Και έρχεστε εσείς, κύριε Υπουργέ και κατηγορείτε σήμερα τον Πρόεδρο της Αξιωματικής Αντιπολίτευσης ως Υπουργό Εξωτερικών ότι υπέγραψε σύμβαση για τις εισαγωγές. Μα, την υπογράψατε, κύριε Μπασιάκο, μαζί με τον κ. Μολυβιάτη. Σας φέραμε τα Πρακτικά, τα καταθέσαμε στη Βουλή. Φέρτε τα Πρακτικά από το Συμβούλιο Κορυφής όπου ο κ. Καραμανλής υπερασπίστηκε τα μεσογειακά προϊόντα και αν βρείτε ότι ο κ. Καραμανλής είπε στο Συμβούλιο Κορυφής μια λέξη για τα αγροτικά και μεσογειακά προϊόντα, εμείς τότε θα ανακαλέσουμε όλα αυτά τα οποία έχουμε πει. Διαφορετικά, κύριε Μπασιάκο, θα αρχίσουμε να λέμε ότι το «ψεύτης» πάει κουστούμι σε αυτά τα οποία κάνετε και πράττετε καθημερινά. Και δεν θα είναι ύβρις, θα είναι μια πραγματικότητα. Όταν λέτε αυτά για τον Πρωθυπουργό της χώρας εκθέτετε τον ίδιο τον Πρωθυπουργό. Γιατί δεν φέρνετε τα Πρακτικά να δούμε ότι έγινε τέτοια συζήτηση;
      Πρέπει, λοιπόν, να πω εδώ ότι το ΠΑ.ΣΟ.Κ. δια του Προέδρου του είπε  ακριβώς ότι η ελληνική γεωργία είναι σε ένα σταυροδρόμι. Και όχι γιατί φταίνε οι προηγούμενοι, κύριε Υπουργέ, αλλά γιατί αλλάζουν τα πράγματα καθημερινά.
      ΓΕΩΡΓΙΟΣ ΓΑΡΟΥΦΑΛΙΑΣ: Ποιος φταίει, κύριε Αργύρη; Τι κάνατε για τους αγρότες;
      ΕΥΑΓΓΕΛΟΣ ΑΡΓΥΡΗΣ: Και αν θες να προσαρμόζεσαι σε αυτή την καινούργια πραγματικότητα πρέπει οπωσδήποτε να καταλαβαίνεις τι ακριβώς γίνεται γύρω σου. Δεν καταλάβατε, κύριε Υπουργέ, τι γίνεται γύρω σας. Δεν έχετε κατανοήσει ακόμα ότι της ελληνικής γεωργίας σήμερα της δίνεται η μεγάλη ευκαιρία. 
      Αποφασίσαμε όλοι στην Ευρώπη και συμφωνήσαμε και εμείς σε κάποια πράγματα. Εσείς κάνατε δεκαπέντε μήνες για να αποφασίσετε, αφού πρώτα συνεννοηθείτε για το αν πρέπει να είστε στην αποδέσμευση ή όχι αποδέσμευση, να ρωτήσετε τους παραγωγούς. Σας έλεγαν όλοι οι παραγωγοί, σας έλεγαν όλοι οι συνδικαλιστές, σας έλεγε όλη η παράταξή σας ότι πρέπει να πάτε προς την αποδέσμευση. Το κρατάγατε επτασφράγιστο μυστικό και το αποκάλυψε ο Κοινοβουλευτικός σας Εκπρόσωπος στην Έδρα, από λάθος όπως κατάλαβα, όταν σας προκαλούσαμε ήδη στην επιτροπή να μας πείτε μια μέρα πριν την τελική προθεσμία, ποια θα είναι η απόφασή σας. Θα είστε υπέρ ή κατά; 
      Είναι δυνατόν να προσαρμόζεται η ελληνική γεωργία, όταν μιλάμε σε νομοσχέδιο για τους αγρότες και λείπουν από μέσα οι αγρότες; Μιλάτε σήμερα για συζήτηση και για διαβούλευση με τις οργανώσεις; Μα, έχετε τις καταγγελίες τους ότι το νομοσχέδιο αυτό δεν πέρασε ούτε από την Ο.Κ.Ε., όπως είχατε υποχρέωση από το Σύνταγμα να κάνετε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Ποτέ δεν πέρασε από σας νομοσχέδιο από την ΟΚΕ.
      ΕΥΑΓΓΕΛΟΣ ΑΡΓΥΡΗΣ: Κύριε Μπασιάκο, κατόπιν εορτής; 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Αργύρη, ολοκληρώστε.
      ΕΥΑΓΓΕΛΟΣ ΑΡΓΥΡΗΣ: Δεν δώσατε το νομοσχέδιο στους φορείς. Με ποιους θα μιλήσετε για την ελληνική γεωργία, κύριε Μπασιάκο;
Με αυτούς τους καινούργιους γαλάζιους που κάθε μέρα βάζετε στους οργανισμούς που φτιάχνετε; Δηλαδή, σε αυτήν την εισήγηση που υπήρχε και στο έλλειμμα ενημέρωσης που είχαν οι αγρότες κάθε μέρα, που δεν μπορούσαν να καταλάβουν τι τους γίνεται, θα προσθέσετε έναν ακόμη γραφειοκρατικό οργανισμό; Θα προσθέσετε περισσότερο κράτος; Δηλαδή, σήμερα, που χρειάζεται πνεύμα και επιχειρηματικότητα, θα φεύγουν από το χωριό τους για να πάνε στην περιφέρεια να βρουν τον όποιο δημόσιο υπάλληλο, για να τους πει ποια θα είναι η γεωργία του μέλλοντος;
      Θα πρέπει να πούμε ότι κάτω από τέτοιες συνθήκες δεν προσφέρουμε έργο στην ελληνική γεωργία. Γι’ αυτό, λοιπόν, αλλάξτε ρότα και εμείς έχουμε όλη την καλή διάθεση να συζητήσουμε για να προσαρμόσουμε την ελληνική γεωργία, γιατί είναι καθήκον όλων μας. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατία, κ. Βύρων Πολύδωρας.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, έχω μερικές σκέψεις να εκθέσω στην κρίση σας, οι οποίες απαντούν και στον κ. Παπανδρέου, τον Αρχηγό της Αξιωματικής Αντιπολίτευσης, και εις τον Κοινοβουλευτικό Εκπρόσωπο του ΠΑΣΟΚ, τον κ. Αργύρη. 
      (Στο σημείο αυτό την Προεδρική Έδρα καταλαμβάνει ο Γ΄  Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Κυρίες και κύριοι συνάδελφοι, δεν είναι θέμα από πλευράς κριτικής υποδοχής των λόγων του κ. Παπανδρέου, εάν διέκοψε τις διακοπές του ή όχι. Το βασικό θέμα είναι ότι τον σύρατε να παρέμβει σε αυτό το νομοσχέδιο, χωρίς να έχει άποψη. Το θέμα είναι η αοριστία των λόγων του. Ισχυρίστηκε ότι κάνει προτάσεις και σας προκαλώ να δείτε τα Πρακτικά. Κράτησα σημειώσεις και παρακολούθησα με ιδιαίτερη προσοχή το τι προτείνει ο κ. Παπανδρέου. Απογοητεύτηκα. Είναι το άκρον άωτον, το ρεσιτάλ της αοριστίας. Αν ήταν δικόγραφο, θα έλεγε ο δικαστής απορρίπτεται ως ανεπίδεκτο δικανικής εκτιμήσεως.
      (Χειροκροτήματα από την πτέρυγα της Νέας Δημοκρατίας)
      Προς Θεού! Δεν είναι ώρες για παιχνίδια, ούτε για παρεμβάσεις καινολόγες σαν αυτή που έκανε ο κ. Παπανδρέου και ούτε θέλω να καυγαδίσω με κανέναν. Η σκέψη μου, όπως και του κ. Μπασιάκου και του κυρίου Πρωθυπουργού, είναι στραμμένη προς το ένα εκατομμύριο και πλέον Έλληνες αγρότες, τους οποίους είχατε εγκαταλείψει εις το έλεος του Θεού και πάλι δεν είναι το θέμα μου αυτό. 
      ΙΩΑΝΝΗΣ ΔΡΙΒΕΛΕΓΚΑΣ: Πού είναι το θέμα σας;
      ΒΥΡΩΝ ΠΟΛΥΔΩΡΑΣ: Σας παρακαλώ πολύ! Είναι στην Κοινή Αγροτική Πολιτική.
      ΠΡΟΕΔΡΕΥΩΝ (Ιωάννης Τραγάκης): Δεν επιτρέπονται οι διακοπές, κύριε συνάδελφε!
      ΒΥΡΩΝ ΠΟΛΥΔΩΡΑΣ: Αφήστε να συνομιλήσουμε, να συνδιαλεχθούμε. Δεν είναι, τουλάχιστον, στο δικό μου ύφος προσφιλές θέμα ή προσφιλής τρόπος το να ανταλλάσσουμε συνθήματα. Θέλω να εκθέσω μερικές σκέψεις και συλλογισμούς, ασφαλώς για να με κρίνετε και εσείς, κυρίως όμως για να με κρίνουν οι Έλληνες αγρότες και ο ελληνικός λαός.
      Κύριε Αργύρη, εγώ δεν είπα εκ λάθους και ούτε είμαι από εκείνους που κάνουν λάθη. Είναι άσχετο το εάν μερικοί άσπονδοι φίλοι μου τείνουν να με ταξινομήσουν σε αυτήν την κατηγορία. Αυτό είναι άλλης τάξεως ζήτημα. Εγώ είπα ότι η αποδέσμευση είναι η πιθανότερη λύση. Και είπα αυτήν τη σκέψη επί τη βάσει μίας παραδοχής.
      ΕΥΑΓΓΕΛΟΣ ΑΡΓΥΡΗΣ: Αν ήξερε ο Υπουργός;
      ΒΥΡΩΝ ΠΟΛΥΔΩΡΑΣ: Όχι, δεν είναι αυτό το θέμα μας. Επί τη βάσει μίας παραδοχής ζητώ την αντίληψη ή την κατανόηση ακόμη και του Προέδρου κ. Κακλαμάνη, ότι δηλαδή δεν χαράσσει μονομερώς η Ελλάδα την Κοινή Αγροτική Πολιτική. Όταν, λοιπόν, είσαι ρεαλιστής και εκτιμάς στους δεκαπέντε ή στους είκοσι πέντε πως πάνε τα πράγματα, τότε καταλήγεις κάπου. 
      ΙΩΑΝΝΗΣ ΙΩΑΝΝΙΔΗΣ: Εσείς, κύριε Πολύδωρα, προσπαθείτε είκοσι χρόνια να κάνετε λάθος και δεν κάνετε. 
      ΕΥΑΓΓΕΛΟΣ ΑΡΓΥΡΗΣ: Το ξέρει ο Υπουργός;
      ΓΕΩΡΓΙΟΣ ΓΑΡΟΥΦΑΛΙΑΣ: Εδώ δεν τα μάθατε εσείς που ήσασταν τόσα χρόνια Υπουργός, θα τα μάθει ο κ. Μπασιάκος μέσα σε δεκαοκτώ μήνες;
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, δεν επιτρέπονται οι διακοπές.
      ΒΥΡΩΝ ΠΟΛΥΔΩΡΑΣ: Δεν με ενοχλούν οι διακοπές, αλλά η έκπτωση του επιπέδου από τη διακοπή.
      (Χειροκροτήματα από την πτέρυγα της Νέας Δημοκρατίας)
      Προς Θεού! Δεν με πειράζει η διακοπή, αν είναι επιπέδου. Αν, όμως, είναι κάτι ευτελές, ασφαλώς με ενοχλεί.
      Θέλω να διακόψω το διάλογο τότε.
      ΠΡΟΕΔΡΕΥΩΝ (Ιωάννης Τραγάκης):  Έχω διακόψει και το χρόνο σας.
      Θα ήθελα να σας πω και πραγματικά είναι και η τελευταία προειδοποίηση, γιατί θα αρχίσω να αναφέρομαι προσωπικά σε συναδέλφους, ότι δεν επιτρέπω καμία διακοπή.
      Συνεχίστε, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Ούτε η αποδέσμευση, τώρα μιλάμε εργαστηριακά, είναι από μόνη της εισήγηση για την ελληνική αγροτική οικονομία. Είναι λύση που έχετε από την εκτίμηση των αγροτικών δεδομένων που κάνουν οι ισχυροί της Ευρώπης. Το βαρύ υπονοούμενο εκεί είναι, πως έχουν οργανώσει από τη φεουδαρχική κοινωνία εκείνη τις αγροτικές καλλιέργειες, τις παραγωγές στην κτηνοτροφία τους, στα κτηνοτροφικά προϊόντα κ.ο.κ.. Αν κοιτάξει κανείς εξελικτικά είναι ακόμα και οι μεγάλες εκτάσεις, τις γαίες τους, που είναι απότοκος του παλαιότατου οικονομικού συστήματος. Έρχεται από τη φεουδαρχία. Έτσι βρέθηκαν τα μεγάλα «estates» και εμείς αγωνιζόμαστε με τα 37 στρέμματα στον περίπου μισό όρο της αγροτικής μερίδας. 
      Δεν ξεχνώ ούτε τον κύριο Μπλερ, ο οποίος λέει ότι «δε θα ασχολούμαστε τώρα με την αγροτική οικονομία της Ευρώπης, όταν είναι ψηφιακή η οικονομία και η προοπτική». Αυτά είναι τα επιτακτικά που προσδιορίζουν τη σύνταξη, τη χάραξη της Κ.Α.Π.. Ας μη γινόμαστε «ενοριακοί» στην εκτίμηση των προβλημάτων, ούτε αν θα φέρετε τον κ. Παπανδρέου να εκθέσει κατ’ αντιπαράθεση τις αοριστίες του. Πρέπει να είμαστε σοβαρότεροι και πιο συγκεκριμένοι. Και εγώ σας λέω ότι επαινώ την Κυβέρνηση ευθέως, επαινώ και εσάς που ψηφίσατε τα δεκατέσσερα από τα είκοσι άρθρα. Τι άλλο να κάνουμε; Διότι τώρα είναι η ώρα γι’ αυτό το νομοσχέδιο. Τώρα είναι πως μαζί με την αποδέσμευση θα ανασυντάξουμε τις δυνάμεις μας για να έχουμε ρόλο και λόγο ως Έλληνες αγρότες στη νέα κατάσταση. Διότι αν μείνουμε αδρανείς τώρα, δηλαδή, το φθινόπωρο του 2005 δε θα αναπτυχθεί κανένα διάνυσμα χρόνου για το 2013, για τις επιδοτήσεις τις εξασφαλισμένες ή μη εξασφαλισμένες κ.ο.κ. και θα γεμίσει η αστική κοινωνία ταβλαδόρους, ανέργους, οι οποίοι θα έχουν μετοικίσει από την ύπαιθρο χώρα. Θα έχουν εγκαταλείψει τις δενδροκαλλιέργειες, τις πολυτελείς καλλιέργειες του καπνού, του βάμβακος και του ελαιολάδου και θα είναι εδώ εγκατεστημένοι στην ανεργία. Τώρα είναι η ώρα και για την κατάρτιση και για την εκπαίδευση.
      (Στο σημείο αυτό την Προεδρική Έδρα  καταλαμβάνει ο  B΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Στις αοριστίες του κ. Παπανδρέου άκουσα για τον παγκόσμιο καταμερισμό αγροτικής παραγωγής, ότι η Ευρώπη έχει προβλήματα και λέμε και εμείς να σκεφθούμε ότι με την ποιότητα και τις προδιαγραφές θα τα καταφέρουμε. Ούτε θα βάλω τώρα ως πρόταση του κ. Παπανδρέου την αγροδιατροφική αλυσίδα. Δεν είμαστε του δημοτικού σχολείου. Ξέρουμε για τις παραγωγές. 
      Η πρόταση που υπάρχει διαπερνά όλα τα άρθρα του νομοσχεδίου, λέει ότι θα πάμε κοντά στους αγρότες. Τέρμα τα σχεδιάσματα, είτε στην Αθήνα, στο Υπουργείο Γεωργίας είτε στις Βρυξέλλες και θα κινηθούμε με το υπάρχον έμψυχο υλικό του αγρότη, ώστε στη δύσκολη αυτή καμπή – που είναι η ώρα των μεγάλων αναδιαρθρώσεων - θα πρέπει να αλλάξει και ο ίδιος νοοτροπία, να φύγει από τη στατική θέση και να μεταφερθεί στη δυναμική κατάσταση της αγροτικής οικονομίας και παραγωγής. Και εκεί να είμαστε παρόντες. 
      Με ποιο δικαίωμα περιφρονείτε τις μελέτες για τις δεκατρείς περιφέρειες, όταν κοιτάξω στην εικοσαετία σας και δε βρίσκω ούτε μία μελέτη για μια γεωγραφική περιφέρεια.
      (Χειροκροτήματα από την πτέρυγα της Νέας Δημοκρατίας)
      Σας προκαλώ τώρα, κύριε Αργύρη, φέρτε την τώρα. 
    ΕΥΑΓΓΕΛΟΣ ΑΡΓΥΡΗΣ: Σαράντα εφαρμόζονται με τα προγράμματα...
    ΒΥΡΩΝ ΠΟΛΥΔΩΡΑΣ: Όχι μελέτες που δεν ξέρω και γιατί τις κάνατε, γιατί το σύστημα των μελετών ξέρετε ποιο ήταν; Το σύστημα των μελετών ήταν όπως το Κτηματολόγιο, για το οποίο εγκαλούμαστε να πληρώσουμε πρόστιμο. Έχω σφαιρική εικόνα όλων των πραγμάτων. Το σύστημα των μελετών ήταν να έχουμε διδάσκοντες αμειβόμενους χωρίς να διδάσκουν και διδασκόμενους χωρίς να διδάσκονται. 
    Θα εκτιμήσουμε, κύριοι συνάδελφοι, σωστά τα πράγματα; Περιφρονούμε τώρα τη συστηματική μέθοδο εκτιμήσεως των δεδομένων προκειμένου να ληφθούν – δεν είναι εργαστηριακή υπόθεση - τώρα αποφάσεις και για την αλλαγή καλλιεργειών και για τη δενδροκαλλιέργεια και για την ποιοτική καλλιέργεια επί τη βάσει του δυναμικού που διαθέτουμε, το οποίο ερχόμαστε να στηρίξουμε. 
    Και φυσικά, ανέφερε και  τον κατάλογο ο κ. Παπανδρέου, των υποσχέσεων. Θέλω να σας πω ότι αυτό είναι ένα ατυχές πολιτικό και συλλογιστικό σχήμα. Εμείς τις δεσμεύσεις μας θα τις τηρήσουμε. Οι υποσχέσεις είχαν την ηθική βαρύτητα ότι σου χρωστάμε και την επαναλαμβάνουμε αυτήν την ηθική αξία προς τον Έλληνα αγρότη. Σου χρωστάμε και τώρα. Και φυσικά, δεν πάμε να κάνουμε τον συμψηφισμό με τις αμέλειες, τις κακουργηματικές αμέλειες και τις ολιγωρίες των προηγούμενων κυβερνήσεων του ΠΑ.ΣΟ.Κ. Δεν μας  ενδιαφέρει.
    Παραδείγματος χάριν, όσον αφορά τη μείωση του 18% στο 8% για αγορά τρακτέρ κλπ., ήταν μια επιδίωξη ...
    ΙΩΑΝΝΗΣ ΔΡΙΒΕΛΕΓΚΑΣ: Είναι 19%.
    ΒΥΡΩΝ ΠΟΛΥΔΩΡΑΣ: Εντάξει. Παίξτε με ευφυολογήματα. Θα καζαντήσετε με τα ευφυολογήματα.
    ( Χειροκροτήματα από την πτέρυγα της Νέας Δημοκρατίας ) 
    ΙΩΑΝΝΗΣ ΔΡΙΒΕΛΕΓΚΑΣ: Αυτή είναι η πραγματικότητα. 
    ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Δριβελέγκα. Είστε εισηγητής και θ’ απαντήσετε μετά.
    ΒΥΡΩΝ ΠΟΛΥΔΩΡΑΣ: Πάτος θα πάτε. Περνούσαν τα ευφυολογήματα, οι εξυπνάδες και τα συνθήματα μέχρι τις 7 Μαρτίου του 2004. Κάτι έγινε τότε. Και αν  δεν το καταλάβατε, τότε είναι πρόβλημά σας.
    ( Χειροκροτήματα από την πτέρυγα της Νέας Δημοκρατίας ) 
    Φταίω εγώ που σας αφυπνίζω. Πρέπει να σας αφήσω στον ύπνο της αυταρέσκειάς σας με τα συνθήματά σας. 
    Εγώ σας λέω ότι η μείωση από 18% στο 8%, όπου συναντηθούμε, είναι επιδίωξη, είναι επιδικία τώρα που μιλάμε. Και έρχεστε να το κάψετε με τον κ. Παπανδρέου; 
    Σας είπα ότι μελέτες δεν κάνατε. Το νομοσχέδιο, νόμος του κράτους αύριο, σχεδιάζει ότι θα κάνουμε δεκατρείς μελέτες για να δούμε πού βρισκόμαστε και για να κινηθούμε αμέσως στην πράξη, είτε με τους κτηνοτρόφους από τα Τζουμέρκα και τ’ Άγραφα, είτε με τους καπνοπαραγωγούς και βαμβακοπαραγωγούς, με τους οποίους καπνοπαραγωγούς και βαμβακοπαραγωγούς το Υπουργείο συνδιαλέγεται, ο κ. Μπασιάκος συνδιαλέγεται με όλους. Και μου κάνει αλγεινή εντύπωση η αξιοποίηση που πάτε να κάνετε στη διαφωνία, στην αντιδικία. Εσείς πού ήσασταν στον Θεσσαλικό κάμπο για τις μάχες στον καπνό και το βαμβάκι; 
    ( Χειροκροτήματα από την πτέρυγα της Νέας Δημοκρατίας ) 
    Θέλετε να σας υπενθυμίσω; Ήσαστε κάμνοντες επιχειρησιακές ασκήσεις τρυπώντας τα λάστιχα των τρακτέρ.  Δεν έπαθα αμνησία.
    ( Χειροκροτήματα από την πτέρυγα της Νέας Δημοκρατίας ) 
    ΙΩΑΝΝΗΣ ΔΡΙΒΕΛΕΓΚΑΣ: Και καβάλα εσείς. 
    ΓΕΩΡΓΙΟΣ ΓΑΡΟΥΦΑΛΙΑΣ: Κάνετε μεγάλο λάθος. Ήμασταν δίπλα στους αγρότες. 
    ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι.
    ΒΥΡΩΝ ΠΟΛΥΔΩΡΑΣ: Προχωρώ και παραπέρα. 
    Κύριοι συνάδελφοι, την υπόθεση της αγροτικής οικονομίας την εξετάζουμε με ρεαλισμό με την απόλυτη συμπάθεια και με πράξη. Παραδείγματος χάριν, με τα πανωτόκια τα δικά σας, βέλαξαν οι αγρότες. Εμείς τους ανακουφίσαμε. Δεν το έχετε αυτό στις σημειώσεις σας; 
    Θέλω τώρα να σας πω ότι ίσως υπολείπονται κάποιοι, γιατί ενδεχομένως να υπάρχουν περιπτώσεις που να μην τις περιλαμβάνει, όχι περισσότερο από το τριπλάσιο και είπαμε ότι θα το επανεξετάσουμε. 
     Και θέλουμε να επανεξετάσουμε τα πανωτόκια, θέλουμε να εξετάσουμε το 18% ΦΠΑ για την έκπτωσή του, θέλουμε να επανεξετάσουμε τη μείωση του κόστους της αγροτικής παραγωγής. Και αυτά οργανώνονται και με αυτό το νομοσχέδιο, το οποίο έρχεστε εσείς να το αποκρούσετε είτε με συνθήματα, είτε με αοριστίες. 
     Σας λέω, ούτε τα συνθήματα, ούτε οι αοριστίες πιάνουν πλέον. Αντιθέτως εκθέτουν εκείνους οι οποίοι καταφεύγουν σε αυτά. Σας καλώ και σας προσκαλώ σε μια συνεννόηση υπέρ του Έλληνα αγρότη. Μην είσαστε τόσο ανάλγητοι για την τύχη του. Διότι το σοβαρότερο που πρέπει να αντιμετωπίσουμε είναι: Έμειναν όσοι έμειναν, πρέπει να σταθούμε δίπλα τους. Μη φύγουν και αυτοί, θα είναι πρόβλημα εθνικής τάξεως, που αφορά δηλαδή την εθνική επιβίωση. Όχι μόνο οικονομίστικα ότι δεν θα  παράγει ο τόπος και όλοι θα συνωστισθούν στην ανεργία της Αθήνας, της Θεσσαλονίκης και των μεγάλων πόλεων. Έρημη χώρα είναι καταδικασμένη χώρα. Δεν μπορούμε να εννοήσουμε εθνικό ορισμό της Ελλάδας με πέντε πόλεις, έστω μεγαπόλεις. Δεν είναι η σωστή κατεύθυνση. 
     Και θέλω να σας πω το τελευταίο, εξομολογούμενος δηλαδή προς εσάς όλους, ότι μέσα στους αναγκαίους αυτούς πολιτικούς χειρισμούς, για μας τους Έλληνες Βουλευτές γεννάται μια υποχρέωση πολιτική, ηθική, κοινωνική υποχρέωση, ότι η έρημη χώρα σαν τάση, να διακοπεί αμέσως και να έχουμε πράγματι μια στήριξη και μια ευρύτερη αντίληψη στο πως θα φτιάξουμε χωροταξικά, οικονομικά, πολιτικά και κοινωνικά. 
     Πρέπει να σταθούμε –θα σας πω κάτι που δεν πάει ο νους σας- στο πως θα δώσουμε στον Έλληνα αγρότη που μένει στην Πίνδο ή και σε ένα χωριό της Πελοποννήσου, την οικονομική του αυτοπεποίθηση. 
     Όταν όλα διδάσκονται ως πρότυπο, ότι αξία έχει μόνο κάποιος νέος μας που κάθεται στον ηλεκτρονικό υπολογιστή μπροστά και μόνο και ο άλλος να είναι ο απόκληρος της κοινωνίας επειδή είναι στο τρακτέρ στον κάμπο ή και στο ποιμνιοστάσιό του, αυτό είναι πρόβλημα. Και θέλω να προτείνω και στην πολιτική ηγεσία του Υπουργείου Γεωργίας και στους άλλους, να ανασυντάξουμε τις δυνάμεις μας και γι’ αυτή την ψυχολογική στήριξη του Έλληνα αγρότη ή του ανθρώπου της υπαίθρου. Δεν θα κάνω τώρα μάθημα Κοινωνιολογίας, τα ξέρετε όλοι, όλα. Αλλά εκείνο που θέλω να σας πω είναι ότι η αγροτική οικονομία πρέπει να είναι άξονας, πυλώνας στη σχεδίαση της εθνικής οικονομίας. Η πρωτογενής παραγωγή, σε συνδυασμό με το εθνικό και ηθικό επιχείρημα της μη έρημης χώρας που πρέπει να επιμεληθούμε εμείς, η Κυβέρνηση και η Βουλή των Ελλήνων, είναι κεφαλαιώδους σημασίας. Είναι άξονες για ουσιαστική πολιτική. 
     Με αυτές τις σκέψεις, εκφράζω τη λύπη μου απλά για την παρέμβαση του κ. Παπανδρέου. Τη λύπη μου για τη συνθηματολογική έφεση πολλών από τους συναδέλφους. Προσπάθησα να σας καλέσω σε μια διαλεκτική ανάλυση του θέματος που θα κατέληγε –και θέλω να πιστεύω ότι θα καταλήξει- σε συμφωνία γιατί όλοι ενώνουμε τις δυνάμεις μας για να στηρίξουμε τον Έλληνα αγρότη και την ελληνική αγροτική οικονομία. Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, θέλετε και σεις το λόγο, αλλά έχει ζητήσει όταν ήταν στην Έδρα η κυρία Πρόεδρος, όπως μου λένε οι συνεργάτες, ο κ. Σκυλλάκος. Βέβαια είναι θέμα τώρα μεταξύ σας να συνεννοηθείτε. 
     ΑΝΤΩΝΗΣ ΣΚΥΛΛΑΚΟΣ: Ας μιλήσει. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο πρώην Πρόεδρος της Βουλής κ. Κακλαμάνης.
     ΑΠΟΣΤΟΛΟΣ ΚΑΚΛΑΜΑΝΗΣ: Ευχαριστώ τον κ. Σκυλλάκο. 
     Κύριε Πρόεδρε, ο κ. Πολύδωρας εζήτησε τη συναντίληψή μου και πράγματι την έχει όταν διατυπώνει με ψυχραιμία και ηρεμία τις σκέψεις του, έστω και αν διαφωνώ με αυτά που λέει. 
      Ίσως εδώ να έχει δίκιο. Οι διακοπές πολλές φορές δημιουργούν πρόβλημα και στον ομιλητή. Όταν εκφεύγει αυτής της γραμμής της ήρεμης διατύπωσης των σκέψεών του, τότε υπερβάλλει και πολλές φορές αδικεί όχι μόνο τον εαυτό του αλλά και τους άλλους και αυτό δεν είναι σωστό.
      Έκανε έντονη κριτική στην παρουσία και το περιεχόμενο της ομιλίας του Αρχηγού της Αξιωματικής Αντιπολιτεύσεως. Είπε ότι δεν ανέφερε ο κ. Παπανδρέου συγκεκριμένες σκέψεις και προτάσεις.
      Εγώ θα περιοριστώ -γιατί στο λίγο χρόνο που έχω, δεν είναι σωστό να επεκταθώ σε ζητήματα που απαιτούν περισσότερο χρόνο- στο εξής. Ο κύριος Υπουργός, αντί μιας υπεύθυνης απάντησης, έσπευσε υπό την ανοχή του Προεδρείου να λοιδορήσει τον Αρχηγό της Αξιωματικής Αντιπολιτεύσεως. Και αυτό γίνεται κατ’ εξακολούθηση από την Κυβέρνηση, από μια κυβέρνηση που επαγγέλθηκε σεμνότητα και ταπεινότητα. Θέλω να υπενθυμίσω στον κύριο Υπουργό και να μεταφέρει στον κύριο Πρωθυπουργό που έχει τελικά την ευθύνη για την εικόνα της Κυβερνήσεώς του ότι ουδέποτε ο κ. Καραμανλής ως Αρχηγός της Αξιωματικής Αντιπολιτεύσεως είχε από τη Συμπολίτευση τότε του ΠΑ.ΣΟ.Κ και από τα άλλα κόμματα ανάλογη μεταχείριση. Ουδείς τον ήλεγξε πώς διαθέτει το χρόνο του. Ουδείς τον λοιδόρησε, διότι μιλώντας από το Βήμα –προφανώς, όπως είχε ρυθμίσει το πρόγραμμά του- δεν έμεινε ούτε μια φορά στην Αίθουσα να ακούσει τον αντίλογο της Κυβερνήσεως του ΠΑ.ΣΟ.Κ. Τέτοιου είδους σχόλια κατεβάζουν το επίπεδο αυτής της Αιθούσης. Σημασία έχει εδώ η υπεύθυνη και μεστή θέσεων και νοημάτων παρουσία καθενός. 
      Και θα έλεγα στον κύριο Υπουργό -διότι αναγκάζεται κανείς τέτοιου είδους απαντήσεις να δίδει και τέτοιου είδους σχόλια να κάνει σε τέτοιου είδους λοιδορίες- το εξής. Εσείς, κύριε Υπουργέ, ακούμε από παντού το παράπονο των αγροτών ότι ελάχιστα επισκέπτεσθε τις αγροτικές περιφέρειες. Δεν λέω καθόλου που λένε οι συνάδελφοί μου, διότι…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εσείς ξέρετε αν τις επισκέπτομαι ή όχι; 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν το λέω, κύριε Υπουργέ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πάντως πολύ περισσότερο από τον προηγούμενό μου Υπουργό του ΠΑ.ΣΟ.Κ..
      ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μόλις τελειώσει ο κύριος Πρόεδρος θα μπορείτε να πάρετε το λόγο, για να απαντήσετε.
      ΑΠΟΣΤΟΛΟΣ ΚΑΚΛΑΜΑΝΗΣ: Θέλω να πω ότι δεν είναι επίπεδο συζητήσεως αυτό. Δηλαδή, ο Υπουργός Γεωργίας θα κριθεί αν εργάζεται ή όχι από το αν επισκέπτεται τα χωριά και την ύπαιθρο και από το πόσες φορές πηγαίνει εκεί; Θα κριθεί από το αν το Σαββατοκύριακο θα κάνει διακοπές ή όχι; Είναι επίπεδο αυτό κοινοβουλευτικού διαλόγου;
      Αυτό γίνεται κατ’ επανάληψη από την Κυβέρνηση, κύριε Πρόεδρε. Και νομίζω ότι εδώ υπάρχει και μια ευθύνη του Προεδρείου. Να εξεταστεί: Μήπως ο Κανονισμός προβλέπει πόσες φορές θα ομιλούμε από του Βήματος ή πόσες φορές στη διάρκεια του θέρους θα είμαστε εκτός Αθηνών; Δεν είναι σοβαρά πράγματα αυτά και εκθέτουν πιστεύω την Κυβέρνηση, αφού δεν είναι ενέργεια και εκδήλωση ενός Υπουργού, τυχαίως, σε κάποια συζήτηση, αλλά είναι μια γραμμή της Κυβερνήσεως, η οποία είμαι βέβαιος ότι δεν θα υπήρχε αν, αγαπητέ κύριε Πολύδωρα και συνάδελφοι της Συμπολιτεύσεως, δεν υπήρχε ευήκοον ους σ’ αυτές τις ανόητες παρεμβάσεις και σχολιασμούς ορισμένων Μέσων Μαζικής Ενημέρωσης. Πρέπει όμως να σκεφθείτε ότι τα Μέσα εκείνα που συνεργάζονται με την Κυβέρνηση σ’ αυτό το επίπεδο αντιπαράθεσης Κυβερνήσεως και Αντιπολιτεύσεως σίγουρα δεν εργάζονται για το καλό του πολιτικού κόσμου. Δεν εργάζονται σίγουρα για το καλό ούτε της Κυβερνήσεως ούτε της Αντιπολίτευσεως. Για το δικό τους καλό εργάζονται, όπως το έκαναν και στον παρελθόντα χρόνο. 
	Κύριε Πρόεδρε, ο κ. Παπανδρέου έκανε μεταξύ των άλλων προτάσεων κάτι που εμένα με συγκίνησε ιδιαίτερα και πιστεύω και όλους σας. Έφερε μία πρόταση για τους νέους αγρότες. Ξέρουμε όλοι ότι το πρόβλημα της υπαίθρου δεν είναι οι υπέργηροι όταν τους φέρνουμε εδώ. Το υπέστην εγώ με τους γονείς μου. Τους έφερα υπέργηρους στην Αθήνα και έφυγαν δυστυχώς πολύ συντομότερα από τη ζωή. Δεν είναι οι υπέργηροι λοιπόν. Είτε μείνουν, είτε φύγουν, δεν είναι αυτοί η ελπίδα της αγροτικής οικονομίας και της χώρας μας. 
      Εγώ δε συμφωνώ με τις απόψεις του κ. Μπλερ. Εκεί τον πολιτισμό και την πρόοδο της Ευρώπης και του κόσμου τα μετρούν κατά πώς ανεβαίνουν οι τιμές στα χρηματιστήρια. Σημασία έχουν οι λαοί. Θα υπάρξουν, θα έχουν τον πολιτισμό τους, θα έχουν την εθνική τους ταυτότητα; Ξέρουμε πολύ καλά ότι αυτά έχουν τις ρίζες τους πρώτα στην ύπαιθρο. Η ύπαιθρος «αλώνεται» τελευταία απ’ όλα αυτά που ο συρμός κάθε φορά φέρνει από τα μεγάλα «πολιτιστικά», αλλά στην ουσία οικονομικά και άλλης ισχύος κέντρα.
	Εγώ θα περίμενα κάτι άλλο αντί να λοιδορήσετε τον κ. Παπανδρέου για το αν κάνει διακοπές ή όχι. Εγώ θέλω να το καταθέσω αυτό: Δε θυμάμαι άλλον Αρχηγό κόμματος και της Αξιωματικής Αντιπολίτευσης μέσα στο θέρος να έχει κάνει τόσες εμφανίσεις στο Κοινοβούλιο. Αυτό τιμά το Κοινοβούλιο, τιμά τον ίδιο και είναι ντροπή αν εμείς υποχωρούμε μπροστά σ’ αυτού του είδους τις λαϊκίστικες μεθοδεύσεις απαξίωσης του πολιτικού διαλόγου και του Κοινοβουλίου.
	Κύριε Πρόεδρε, πιστεύω ότι είναι σωστή η άποψη του κ. Παπανδρέου και η κριτική που άσκησε ότι ενώ προεκλογικώς η Νέα Δημοκρατία, ο κ. Καραμανλής προσωπικώς υπεσχέθη ότι θα περιοριστεί στο 8% το 18% του ΦΠΑ για τα μηχανήματα και για τα άλλα στοιχεία που χρειάζονται οι αγροτικές καλλιέργειες, αυτό δεν περιορίστηκε αλλά έχει αυξηθεί στο 19%. Αυτό είναι ένα γεγονός και μη μου πείτε ότι αυτό θα καταργηθεί.
	ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Γιατί;
	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε μετά στον κύιριο Πρόεδρο. Μη διακόπτετε τώρα.
      ΑΠΟΣΤΟΛΟΣ ΚΑΚΛΑΜΑΝΗΣ: Αφήστε το «γιατί». Εγώ θα σας πω, λοιπόν το «γιατί», μιας και μιλάμε για τους αγρότες, μιας και μιλάμε για το θέμα του επιδόματος θέρμανσης. Απλούστατα, αγαπητέ κύριε Υπουργέ, διότι αν στο πρώτο νομοσχέδιο που έφερε εδώ η Κυβέρνηση με το οποίο δεν απήλλαξε από το φόρο, τη φορολογία, κέρδη επιχειρήσεων που θα τα επένδυαν για να δημιουργηθούν θέσεις εργασίας, αλλά ό,τι οι μέτοχοι ως εισόδημα έπαιρναν από τις επιχειρήσεις αυτές, για να σταλούν στην Ελβετία ή ό,τι άλλο κάνουν αυτοί που έχουν τα πολλά λεφτά. Αυτά τα οκτακόσια εκατομμύρια θα υπερκάλυπταν το επίδομα θέρμανσης.
      Όταν η δεύτερη διάταξη στο ίδιο νομοσχέδιο ήταν για τα πλαστά τιμολόγια των δισεκατομμυρίων, τώρα διαβάζω στον οικονομικό τύπο ότι έχει πολλαπλασιαστεί η «φάμπρικα» αυτή των πλαστών τιμολογίων. Δώσαμε κίνητρο όταν ενώπιον των ποινικών δικαστηρίων απαλλάξαμε κατηγορούμενους και από πάνω δισεκατομμύρια εσόδων έχασε το Δημόσιο. 
      Δεν πρέπει; Αν δεν το κάνουν, τότε δεν ασκούν το ρόλο τους ως υπεύθυνη Αντιπολίτευση το ΠΑ.ΣΟ.Κ. και τα άλλα κόμματα, αν δε σας πουν πέρα από την αύξηση των τιμών του πετρελαίου. 
      Ο κ. Δούκας δήλωσε: «Εκατόν εξήντα εκατομμύρια είναι η διαφορά εσόδων υπέρ του Δημοσίου». Όταν έρχονται Υπουργοί, όπως ο Υπουργός Εθνικής Οικονομίας και λέει «θα δώσουμε το επίδομα» και ο Πρωθυπουργός λέει «όχι» για τους λόγους που εκείνος πιστεύει, εμείς δεν πρέπει να ανησυχούμε αν οι Υπουργοί γνωρίζουν τόσο ελάχιστα και μάλιστα ο κατεξοχήν υπεύθυνος για την οικονομία, ώστε να αναγκάζεται ο Πρωθυπουργός να «τους τραβάει το αυτί»; Δεν πρέπει να ανησυχούμε για την πολιτική που ακολουθείται; 
    Κλείνω, κύριε Πρόεδρε, λέγοντας απλά στον κύριο Υπουργό ότι η νεολαία –και πιστεύω ότι κανείς δεν διαφωνεί σ’ αυτό- πρέπει να μείνει στην ύπαιθρο. Αυτοί τουλάχιστον που θέλουν να δουλέψουν. Εκεί πρέπει να είναι η προσπάθειά σας και στέκομαι μόνο σ’ αυτή από τις άλλες προτάσεις του κ. Παπανδρέου. Και σε σχέση με αυτό που όπως κακώς είπε ο κ. Πολύδωρας «μην επιμένετε σ’ αυτό, θα το κάψετε».  Δηλαδή αν μιλάμε εμείς περισσότερο να τηρήσει ο κ. Καραμανλής την προεκλογική του υπόσχεση να κατεβάσει το ΦΠΑ στο 8%, θα θυμώσει και θα το πάρει πίσω;
    ΒΥΡΩΝ ΠΟΛΥΔΩΡΑΣ: Τελεί σε επιδικία. 
    ΑΠΟΣΤΟΛΟΣ ΚΑΚΛΑΜΑΝΗΣ: Ωραία. Και εγώ λέω τι κακό κάνουμε όταν τονίζουμε και λέτε «μη γιατί θα το κάψετε»; Όπως είδατε, κύριε Πολύδωρα έχω συναντίληψη σ’ αυτά που πραγματικά ήρεμα, ψύχραιμα τα λέτε. Πολλές φορές –συμβαίνει άλλωστε αυτό με όλους μας- λόγω κάποιας άσχημης διακοπής,  κάτι θα μας ενοχλήσει, μας οδηγεί να λέμε και υπερβολές. Ελπίζω να μην το διέπραξα σήμερα κι εγώ. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Σκυλλάκος. 
    ΑΝΤΩΝΗΣ ΣΚΥΛΛΑΚΟΣ: Σφοδρή αντιπαράθεση υπήρξε ανάμεσα στο ΠΑΣΟΚ και τη Νέα Δημοκρατία. Επιμελώς όμως και τα δυο κόμματα απέφυγαν να μιλήσουν για το ουσιαστικότερο ζήτημα που αφορά τους αγρότες, δηλαδή την Κοινή Αγροτική Πολιτική, στην οποία έχουν βάλλει την υπογραφή τους κατά την περίοδο των διαπραγματεύσεων και μετά όταν κατέληξε η Ευρωπαϊκή Ένωση. 
    Το κύριο πρόβλημα για τον αγρότη και την αγροτική οικονομία είναι η Κοινή Αγροτική Πολιτική και η αναθεώρησή της μαζί με όλους τους καινούργιους κανονισμούς και αυτούς που πρόκειται να αναθεωρηθούν. Αυτό το κρύβει και το ΠΑΣΟΚ και η Νέα Δημοκρατία. Αυτό είναι η αιτία των προβλημάτων. Η αντιπαράθεση περιορίζεται σε επιμέρους πλευρές και ο ένας φορτώνει τις ευθύνες στους άλλους. Θα μιλήσω γι’ αυτές τις αντιπαραθέσεις στα επί μέρους ζητήματα. Πού συμφωνούν και τα δυο κόμματα; Ότι δεν πρέπει να πειράξουμε την Κοινή Αγροτική Πολιτική. Πειθαρχούμε πλήρως, ανεξάρτητα αν οδηγεί σε καταστροφή τους μικρομεσαίους αγρότες και σε συρρίκνωση της αγροτικής μας παραγωγής. 
    Συμφωνούν επίσης ότι η λύση που υπάρχει είναι να γίνουμε ανταγωνιστικοί. Υπενθυμίζω το εξής. Τι σημαίνει ανταγωνιστικές αγροτικές εκμεταλλεύσεις; Πώς να γίνουν ανταγωνιστικές; Με περισσότερες γνώσεις; Με περισσότερη τεχνολογική ή επιστημονική υποστήριξη; Θα μπορέσει ο μικρός αγρότης με σαράντα στρέμματα όσο γνώση και να έχει, όσο και επιστημονική υποστήριξη να έχει, να σωθεί στον ανταγωνισμό; Χρειάζονται μεγάλες εκμεταλλεύσεις. Τότε πέφτει το κόστος. Μεγάλου μεγέθους εκμεταλλεύσεις. Αυτό έχει γίνει και στην Ευρώπη, στον Τρίτο Κόσμο, στις Η.Π.Α.. Ποια είναι η λύση στην οποία  σπρώχνει τα πράγματα η Κοινή Αγροτική Πολιτική και τα κόμματα τα οποία την υποστηρίζουν; Ότι μεγάλη αγροτική εκμετάλλευση είναι η καπιταλιστική εκμετάλλευση. Απαξιώνεται η γη. Θα την αγοράσουν για ένα κομμάτι ψωμί, θα έχουν χιλιάδες στρέμματα οι λίγοι και τότε θα δείτε πώς θα είναι καλή, βιώσιμη και ανταγωνιστική η επιχείρηση. 
    Εμείς έχουμε άλλη πρόταση. Θέλουμε μεγάλες επιχειρήσεις για να ρίξουμε το κόστος. Μεγάλου μεγέθους παραγωγικούς συνεταιρισμούς. Όλοι οι μικρομεσαίοι εκεί μέσα να ενώσουν τις δυνάμεις τους για να ανταπεξέλθουν. Αυτή είναι η ειδοποιός διαφορά ανάμεσα στη δική μας αντίληψη και στην πολιτική των κομμάτων που στηρίζουν την Κοινή Αγροτική Πολιτική. 
    Τι κρύβει ακόμα και η Κυβέρνηση και το ΠΑ.ΣΟ.Κ.; Ότι θα χειροτερέψει η κατάσταση ανεξάρτητα από τα διάφορα που λέγονται. Διότι τα οικονομικά μεγέθη από το 2006 μέχρι το 2013 για το τι εισροές, τι χρήματα, τι επιδοτήσεις θα έρθουν για να στηρίξουν την αγροτική μας οικονομία και τον αγρότη, μειώνονται. 
    Αυτό προσπαθείτε να το κρύψετε. Και πώς μειώνονται; 
    Πρώτον, από το 2006 και μετά θα δίνεται αύξηση μόνο 1% το χρόνο, ενώ ο πληθωρισμός στην Ευρωπαϊκή Ένωση προβλέπεται να είναι τουλάχιστον 2%. 
    Δεύτερον, μπαίνουν άλλες δέκα χώρες και το 70% των επιδοτήσεων θα είναι με τα ίδια χρήματα. Το 30% θα είναι το 2006, με το ξεκίνημα. Το υπόλοιπο 70%, παρόλο που θα μπουν και άλλες δέκα χώρες, θα είναι από το ίδιο χρηματικό ποσό που θα δινόταν στις δεκαπέντε χώρες. Άρα, θα έχουμε μείωση της στήριξης και για την Ελλάδα και για τις άλλες χώρες, για τον κάθε παραγωγό, για την κάθε καλλιέργεια.
    Πώς επιτυγχάνεται τώρα αυτή η μείωση: 
    Πρώτον, με την αναθεώρηση της Κοινής Αγροτικής Πολιτικής και με τη σύνδεση της επιδότησης, όχι πλέον με την παραγωγή, αλλά με τα στρέμματα, με το πόσα ζώα είχες, με το κοινωνικό επίδομα που θα δίνεται στους αγρότες και στους κτηνοτρόφους.
    Επίσης, η μείωση του κόστους της Κοινής Αγροτικής Πολιτικής επιτυγχάνεται με τη μειωμένη επιδότηση κατά 5% για εκμεταλλεύσεις που λαμβάνουν πάνω από 5.000 ευρώ αποσυνδεδεμένη επιδότηση, με περικοπές με διάφορες δικαιολογίες –για περιβαλλοντικούς λόγους κλπ.- και με μεταφορά κονδυλίων στο Β΄ πυλώνα. 
    Με όλους αυτούς τους τρόπους προσπαθείτε να πετύχετε με τα ίδια χρήματα άλλες δέκα χώρες μέσα. Αυτό το κρύβετε και από τους αγρότες. Δεν μου λέτε, όμως: Τα κέντρα, τα τοπικά ή οι σημερινές υπηρεσίες του Δημοσίου ή οι σύμβουλοι θα τα λένε αυτά στους αγρότες; Αν τα πείτε στους οπαδούς και της Νέας Δημοκρατίας και του ΠΑΣΟΚ, θα έρθουν με τα παλούκια στη Βουλή. Διότι αυτή είναι η προοπτική τους τα επόμενα χρόνια. Και αυτά προσπαθείτε να τα κρύψετε.
    Τώρα, πού περιορίζεται η αντιπαράθεση: Σε πράγματα τα οποία είτε δεν ανταποκρίνονται στην πραγματικότητα είτε ο ένας φορτώνει τις ευθύνες στους άλλους, ενώ η πηγή είναι η Κοινή Αγροτική Πολιτική.
    Παραδείγματος χάρη: Η Νέα Δημοκρατία λέει και στην Εισηγητική Έκθεση –το έλεγε και ως αντιπολίτευση- ότι δεν έκανε σωστή και μαχητική διαπραγμάτευση το ΠΑΣΟΚ. Τα ίδια ακούω από το ΠΑΣΟΚ σήμερα. 
    Εγώ λέω ότι ο καλύτερος Υπουργός Γεωργίας πάει σε όλες τις συνεδριάσεις, σηκώνει τον τόνο και χτυπάει το χέρι στο τραπέζι. 
    ΑΠΟΣΤΟΛΟΣ ΚΑΚΛΑΜΑΝΗΣ: Ή το τραπέζι ή το χέρι σου…
    ΑΝΤΩΝΗΣ ΣΚΥΛΛΑΚΟΣ: Εκεί είναι το πρόβλημα; Ποια είναι τα όρια της διαπραγμάτευσης για μια Ελλάδα στις είκοσι πέντε χώρες και μάλιστα όταν παίρνονται κατά πλειοψηφία, με ευθύνη και των δύο Κομμάτων, όλες οι αποφάσεις; Ελάχιστα περιθώρια διαπραγμάτευσης, αν θα υπάρξουν και άλλες μικρές χώρες να συμπέσουν στα αιτήματα, να συνεννοηθούν κλπ.
    Άρα, λοιπόν, δεν έχει σχεδόν καθόλου σημασία αυτό το επιχείρημα και η αντιπαράθεση για καλύτερη ή χειρότερη διαπραγμάτευση, διότι δεν νομίζω ότι κανένας Υπουργός δεν θέλει κάτι να κερδίσει για να βγει στον κόσμο και να δείξει ότι κάτι κέρδισε.
    Δεύτερο ζήτημα: Θα κάνουμε αναδιαρθρώσεις. Θα έπρεπε να κάνουμε αναδιαρθρώσεις. Το ακούω χρόνια. Δεκαετίες. Γιατί δεν τις έκανε το ΠΑΣΟΚ; Από αμέλεια; Από ανικανότητα; Γιατί δεν θα κάνετε κι εσείς τις αναδιαρθρώσεις; Εκτός αν πρόκειται για αναδιαρθρώσεις προσαρμογής με βάση τις ποσοστώσεις. Διότι μπορεί να έχουμε και τέτοιες αναδιαρθρώσεις. Όχι τόσο βαμβάκι, βάλτε το άλλο για να είμαστε στα όρια της ποσόστωσης. Εγώ μιλάω με βάση ποιο προϊόν χρειαζόμαστε ως χώρα, πού θα μπορούσαμε να κάνουμε εξαγωγές με άλλες μεθόδους εξαγωγών. Και δεν έχω χρόνο να το αναλύσω αυτό. Δηλαδή, τι θα κάνουμε; Αυτό που έλεγε πρώην Υπουργός του ΠΑΣΟΚ στη Θεσσαλία, «μη βάζετε τα βαμβάκια, βάλτε αγγουράκια ή βάλτε καρπούζια»;
    Νομίζετε ότι οι δεκατρείς μελέτες, που θα κάνετε, θα μας λύσουν το πρόβλημα των αναδιαρθρώσεων; Αν υπήρχε προοπτική σε μία καλλιέργεια να αυξηθεί το εισόδημα του αγρότη, θα πήγαιναν από μόνοι τους οι αγρότες. Και αυτοί παρακολουθούν τις αγορές.
    Υπάρχει αδιέξοδο και στο ζήτημα των αναδιαρθρώσεων, αδιέξοδο και για την οικονομία μας και για τα δύο κόμματα. Είναι πυροτεχνήματα αυτά περί αναδιαρθρώσεων. 
    Άκουσα τον Αρχηγό του ΠΑΣΟΚ να λέει για την ποιοτική γεωργία. Λέτε κι εσείς για την ποιότητα. Ποια ποιότητα, όταν υπονομεύεται κάθε προσπάθεια ποιότητας από την Κοινή Αγροτική Πολιτική, όπως αναθεωρήθηκε; Όταν δεν θα επιδοτείται η παραγωγή, θα αδιαφορεί ο αγρότης για το τι παραγωγή θα βγάλει και όσον αφορά αν θα βγάλει μεγάλη ποσότητα και τι ποιότητα, αφού θα παίρνει την επιδότηση. Θα υπάρχει πλήρης αδιαφορία για την ποιότητα. Για ποια ποιοτική, λοιπόν, παραγωγή μιλάτε; Εκτός εάν εννοείτε, όταν θα πάρουν τα χωράφια οι τσιφλικάδες, θα έχουν μικρό κόστος, θα έχουν 10 και 15 χιλιάδες στρέμματα, αυτοί να έχουν και την τυποποίηση, να έχουν και τη διαφήμιση για να είναι πιο καλή η ποιότητα για να παίξουν στο παιχνίδι των μεγάλων αγροτικών εκμεταλλεύσεων σε διεθνές επίπεδο και να μπορούν να κερδίσουν. Τότε μάλιστα. Γι’ αυτήν την ποιότητα μιλάτε. 
    Είναι κοροϊδία για τους νέους αγρότες. Βεβαίως όλοι ενδιαφερόμαστε. Το μέλλον είναι στους νέους αγρότες. Ποιος νέος αγρότης θα πάει να ζήσει στο χωριό και να δουλέψει, όταν είναι εγκλωβισμένος σε ένα ποσό, σε μια επιδότηση των ετών 2000, 2001, 2002 και όταν δεν μπορεί να αυξήσει το εισόδημά του, διότι δεν θα συνδέεται η επιδότηση με την παραγωγή, όταν θα υπάρχει αδιαφορία για την παραγωγή; Θα βάλει το μυαλό του να δουλέψει; Τίποτα απ’ αυτά, κανένα ενδιαφέρον. Στασιμότητα και μείωση του εισοδήματος. Γι’ αυτό δεν πέτυχαν μέχρι σήμερα τα προγράμματα με τους νέους αγρότες, γι’ αυτό δεν πάει ο άλλος στην αγροτική οικονομία να δουλέψει. 
      ‘Αλλου είδους αντιπαράθεση, το ζήτημα το περιβαλλοντικό. Λέτε ότι ενδιαφέρεστε. Τι να πω τώρα για τα περιβαλλοντικά και για την εξασφάλιση της υγιεινής διατροφής; Όπου υπάρχει κέρδος, παρακάμπτεται και η υγιεινή διατροφή. Τα είδαμε, τα ζήσαμε, να μην αναφερθώ λεπτομερειακά. Και για το περιβάλλον είναι κοροϊδία. Για τα γενετικά τροποποιημένα γιατί συμφώνησαν και τα δύο κόμματα στο Κοινοβούλιο; Γιατί η Κυβέρνηση συμφώνησε και υπογράφει να εισάγονται; 
    ΑΠΟΣΤΟΛΟΣ ΚΑΚΛΑΜΑΝΗΣ: Το ΠΑ.ΣΟ.Κ. δεν συμφώνησε.
    ΑΝΤΩΝΗΣ ΣΚΥΛΛΑΚΟΣ: Σαν κυβέρνηση;
    ΑΠΟΣΤΟΛΟΣ ΚΑΚΛΑΜΑΝΗΣ: Και σαν κυβέρνηση.
    ΑΝΤΩΝΗΣ ΣΚΥΛΛΑΚΟΣ: Το ΠΑ.ΣΟ.Κ. έτυχε να μην είναι κυβέρνηση. 
    ΑΠΟΣΤΟΛΟΣ ΚΑΚΛΑΜΑΝΗΣ: Και σαν κυβέρνηση δεν είχε…
    ΑΝΤΩΝΗΣ ΣΚΥΛΛΑΚΟΣ: Θα έβαζε βέτο, κύριε Πρόεδρε;
    ΑΠΟΣΤΟΛΟΣ ΚΑΚΛΑΜΑΝΗΣ: Δεν ξέρω…
    ΑΝΤΩΝΗΣ ΣΚΥΛΛΑΚΟΣ: Δεν μας έχει συνηθίσει να βάζει το παραμικρό βέτο.
    ΙΩΑΝΝΗΣ ΔΡΙΒΕΛΕΓΚΑΣ: Μην τα βάζετε όλα το ίδιο…
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής ανάπτυξης και Τροφίμων): Δεν υπάρχει τέτοια συμφωνία.
    ΑΝΤΩΝΗΣ ΣΚΥΛΛΑΚΟΣ: Άλλου είδους αντιπαράθεση είναι ο αγροτουρισμός. Το άκουσα και από το Πρόεδρο του ΠΑ.ΣΟ.Κ., τα λέει και ο πυλώνας β΄. ‘Εφερε κανένα αποτέλεσμα μέχρι σήμερα για συμπληρωματικό εισόδημα; Σε ελάχιστες οικογένειες. Αφήστε που υπάρχει κίνδυνος με αυτές τις επιδοτήσεις για αγροτουρισμό και για συμπληρωματικά εισοδήματα να μπαίνουν κάτι ξενοδόχοι και κάτι άλλοι επιτήδειοι και να τρώνε τα χρήματα που προορίζονταν για αγρότες. Αυτή είναι η κατάσταση.
    Αυτές οι αντιπαραθέσεις δεν είναι επί της ουσίας. Αλλού υπάρχει το μεγάλο ζήτημα: Στην Κοινή Αγροτική Πολιτική, στη λογική της που είναι μεγάλες καπιταλιστικές εκμεταλλεύσεις. Αυτές θα είναι οι σύγχρονες εκμεταλλεύσεις. Και υπάρχει και η άλλη αντίληψη, η δική μας, που λέει «όχι» στην Κοινή Αγροτική Πολιτική, απειθαρχία στην Κ.Α.Π., συνεταιρισμό παραγωγικό. Βεβαίως όμως χρειάζεται άλλος συσχετισμός και άλλη πολιτική κατάσταση στη χώρα μας.
    Θα πω τώρα δύο κουβέντες για το νομοσχέδιο. Σκεφτόμουνα γιατί έρχεται ένα τόσο επουσιώδες από άποψη ρυθμίσεων νομοσχέδιο, με την έννοια ότι έχει μικρορυθμίσεις σε πολλά ζητήματα και το μόνο που έχει άμεση σχέση με την Κ.Α.Π. –όλα έχουν σχέση με την Κ.Α.Π.- είναι εκείνες οι διατάξεις με τους συμβούλους, με την ίδρυση οργανισμού ή μηχανισμού συμβούλων; Αυτά βεβαίως τα συμβουλεύουν για το πώς θα πάρουν κάποια προγράμματα από την Ευρωπαϊκή Ένωση, τι θα γίνει με τη νέα Κ.Α.Π.. Διότι από άποψη επιστημονική και τεχνική δεν ξέρω πόσο θα τα καταφέρουν. Εν πάση περιπτώσει, η δικιά μας άποψη είναι ότι οι υπηρεσίες που υπάρχουν σήμερα επαρκούν ίσως με μια αναδιάρθρωση, να παίξουν το ρόλο τους. Αναρωτιόμουνα λοιπόν γιατί; Και επί ΠΑ.ΣΟ.Κ. τα περισσότερα αγροτικά νομοσχέδια ήταν επιμέρους ρυθμίσεις άνευ σημασίας. Διότι υπάρχει ο τυφλοσούρτης της Κοινής Αγροτικής Πολιτικής. 
    Δεν έχει μείνει τίποτα το σπουδαίο σ’ ένα Υπουργείο Αγροτικής Οικονομίας, ανεξάρτητα από ποιο κόμμα κυβερνάει, να φέρει ένα νομοσχέδιο. Είναι λυμένα τα ζητήματα, λύνονται στις Βρυξέλλες, γι’ αυτό και δεν υπάρχουν αντιπροτάσεις και από την Αξιωματική Αντιπολίτευση και υπάρχει αοριστία. Συμφωνώ ότι υπάρχει αοριστία, διότι υπάρχει ο τυφλοσούρτης της Κοινής Αγροτικής Πολιτικής, είναι περιορισμένα τα περιθώρια. 
      Το πολιτικό αποτέλεσμα είναι οι αγρότες να άγονται και να φέρονται. Απογοητευμένοι από το ΠΑ.ΣΟ.Κ. λόγω της Κοινής Αγροτικής Πολιτικής, με την οποία συμφωνούσε και το ΠΑ.ΣΟ.Κ., στράφηκαν κατά κύριο λόγο προς τη Νέα Δημοκρατία. Δεκαοκτώ μήνες τώρα η Νέα Δημοκρατία, η οποία είχε δημιουργήσει προσδοκίες, απογοήτευσε τους αγρότες και υπάρχει μία αναταραχή όχι μόνο στους αγρότες, μία γενικότερη δυσφορία κατά της κυβερνητικής πολιτικής και κατά της Αξιωματικής Αντιπολίτευσης. Εμείς θα κάνουμε ό,τι μπορούμε ώστε η δυσαρέσκεια να στραφεί προς τα αριστερά και όχι να εγκλωβίζεται συνεχώς στα πλαίσια του δικομματισμού. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκυλλάκο.
      Το λόγο έχει ο συνάδελφος κ. Λέγκας.
      ΝΙΚΟΛΑΟΣ ΛΕΓΚΑΣ: Κυρίες και κύριοι συνάδελφοι, θα μου επιτρέψετε μία αρχική παρατήρηση. 
      Δεν ξέρω αν δεν έφτασε ο χρόνος στον Αρχηγό της Αξιωματικής Αντιπολίτευσης, αλλά οφείλω να επισημάνω ότι στα είκοσι εννέα λεπτά της ομιλίας του δεν ακούστηκε καμία πρόταση. Ή μάλλον, για να μην τον αδικήσω, η πρώτη αναφορά έγινε στο ένατο λεπτό και επιτρέψτε μου την ποδοσφαιρική αναφορά, την αρχή την έκανε ο κ. Ανδρουλάκης. Η επόμενη αναφορά έγινε στο εικοστό έβδομο λεπτό, μιλώντας για μια πολιτική διαχείρισης του εθνικού αποθέματος. Αλήθεια, αυτό δεν εκφράζει πελατειακή σχέση, όπως ακούστηκε έτσι απλά, χωρίς να υπάρχει καμία άλλη αναφορά; Και μία τρίτη αναφορά έγινε στον Ο.Γ.Ε.Κ.Α.-«ΔΗΜΗΤΡΑ». Τίποτε άλλο. Αν αυτή είναι η απάντηση, κυρίες και κύριοι συνάδελφοι, στο νομοσχέδιο, είναι ευπρόσδεκτη και -αν μη τι άλλο- δείχνει ότι αυτό το νομοσχέδιο βρίσκεται στο σωστό δρόμο. 
      Κυρίες και κύριοι συνάδελφοι, είναι γεγονός ότι η αγροτική οικονομία τα τελευταία χρόνια αντιμετωπίζει σοβαρά διαρθρωτικά προβλήματα: συρρίκνωση, οπισθοδρόμηση, στασιμότητα. Είναι αλήθεια ότι αντιμετωπίζει προβλήματα τα οποία δεν διαχειρίστηκαν με σοβαρότητα. Αλήθεια επίσης είναι ότι οι εισροές των κοινοτικών πόρων αναλώθηκαν χωρίς πραγματικό αναπτυξιακό αποτέλεσμα, με αποτέλεσμα να σημειωθεί και απώλεια πόρων αλλά και απώλεια χρόνου. Αποτέλεσμα, ο ‘Ελληνας αγρότης σήμερα αφ’ ενός μεν να κατηγορείται από τους εταίρους μας ότι δεν καλλιεργεί προϊόντα παρά μόνο επιδοτήσεις, αφ’ ετέρου δε να σηκώνει τα χέρια του, αφού γρήγορα διαπίστωσε ότι η αναδιάρθρωση δεν ήταν τίποτε άλλο παρά ένα ιδεολόγημα. 
      Φτάσαμε, λοιπόν, οι επιδοτήσεις να αποτελούν το 50% του συνολικού αγροτικού εισοδήματος, οι αγροτικές περιφέρειες να είναι οι φτωχότερες της Ευρωπαϊκής Ένωσης, το εμπορικό ισοζύγιο προϊόντων να είναι ελλειμματικό, η εσωτερική αγορά να έχει κατακλυστεί από εισαγόμενα αγροτικά προϊόντα,  να μην συναντώνται ελληνικά προϊόντα στις ξένες αγορές και παράλληλα να παραμένουν χωρίς λύση και σε ένταση μάλιστα τα σοβαρά διαρθρωτικά προβλήματα, ο μικρός κλήρος, ο γηρασμένος πληθυσμός, η έλλειψη κατάρτισης, η έλλειψη ενημέρωσης του αγρότη και όλα αυτά αφού δεν υπήρξε  καμία στρατηγική στο επίπεδο της ανταγωνιστικότητας, της ποιότητας και της μείωσης του κόστους των αγροτικών προϊόντων.
      Κυρίες και κύριοι συνάδελφοι, δεν θα ήθελα να σταθώ στο παρελθόν, σεβόμενος –αν θέλετε- το επιχείρημα των συναδέλφων μας του ΠΑ.ΣΟ.Κ. ότι για όλα αυτά τιμωρήθηκαν στις πρόσφατες εκλογές, σεβόμενος –αν θέλετε- και αυτούς που προσπαθούν με ομολογουμένως σημαντική δυσκολία να υπερασπίσουν την αγροτική πολιτική των κυβερνήσεων του ΠΑ.ΣΟ.Κ.. Απλά επισημαίνω ότι, εάν δεν αποτελεί παραδοξότητα, αποτελεί πρόκληση, όταν φθάνεις ταυτόχρονα να καταγγέλλεις αλλά και να υποστηρίζεις το ίδιο πράγμα. 
      Ας έρθουμε όμως στο παρόν νομοσχέδιο και έχοντας βεβαίως στο μυαλό μας όλο εκείνο το πλαίσιο που επιβάλλει η νέα Κοινή Αγροτική Πολιτική, μια πολιτική που θέλει να ξεχάσουμε γρήγορα όλη εκείνη την παλιά ορολογία: «κατώφλι, απόσυρση, ποσόστωση» και στη θέση τους να μιλήσουμε με άλλους όρους όπως: «η πολλαπλή συμμόρφωση, η διακύμανση, το παρακράτημα».
      Ας δούμε όμως τις επιμέρους ρυθμίσεις και την κριτική που αναπτύχθηκε. Λένε οι συνάδελφοι του ΠΑ.ΣΟ.Κ. «όχι» στα τοπικά κέντρα ανάπτυξης, τα οποία ομολογουμένως έρχονται να καλύψουν το έλλειμμα στην πληροφόρηση του αγρότη.
    Λένε όχι στα κέντρα αυτά, που θα ενημερώνουν τον αγρότη για το είδος, την ποιότητα, την ποικιλία των αγροτικών προϊόντων και την τεχνολογία παραγωγής για τη διάθεση των προϊόντων για τις καταναλωτικές φάσεις. 
    Τα επιχειρήματα είναι τα εξής δύο αν κατάλαβα καλά. Το πρώτο έχει να κάνει με την –επιτρέψτε μου να το πω- θεσμική πλέον φαντασίωση ότι τα κέντρα αυτά θα γεμίσουν με τα δικά μας παιδιά. 
    Κυρίες και κύριοι συνάδελφοι, με αυτή τη λογική η Νέα Δημοκρατία δεν πρέπει να κάνει τίποτε. Η Κυβέρνηση θα πρέπει να μείνει αδρανής όταν θα προκύπτει θέμα στελέχωσης. Θα μας επιτρέψετε εδώ να σας πούμε ότι δεν έχουμε σκοπό να διαλύσουμε τη φαντασίωσή σας περνώντας στην αδράνεια. 
    Το δεύτερο επιχείρημα το άκουσα από τον κ. Πρωτόπαπα που τον παρακολούθησα με ιδιαίτερη προσοχή, να υποστηρίζει ότι δεν αποτελεί λέει σύγχρονη προοπτική –συγκεκριμένα αυτές τις λέξεις χρησιμοποίησε- η κρατική λογική που θα διέπει τα Κέντρα Αγροτικής Ανάπτυξης. Υποστήριξε μάλιστα ότι το κράτος θα πρέπει να σταματά κάπου και από εκεί και πέρα να αναλαμβάνουν τα κέντρα αυτά, οι λοιποί φορείς προφανώς εννοεί τους ιδιωτικούς και τους ημικρατικούς φορείς.
    Εγώ να χαιρετίσω αυτήν την αντίληψη που αναφέρεται στην αποτελεσματικότητα του ιδιωτικού τομέα και αν θέλετε να προσχωρήσω και στη δική τους επιχειρηματολογία. Για λόγους όμως συνέπειας, δεν μπορεί την ίδια ώρα, στο ίδιο μάλιστα νομοσχέδιο να καταγγέλλετε ένα άλλο άρθρο που θέλει οι διαπιστευμένοι αγροτικοί σύμβουλοι να είναι ιδιώτες γεωτεχνικοί.
    Επίσης, λένε οι συνάδελφοι του ΠΑ.ΣΟ.Κ. ότι καταψηφίζουν το άρθρο 2 που προβλέπει μέτρα στήριξης για τους νέους αγρότες, όπως τα άτοκα βραχυπρόθεσμα δάνεια στις ορεινές και μειονεκτικές περιοχές. Μας καταγγέλλετε μάλιστα γιατί τα μέτρα λέει δεν θα ισχύουν για όλους τους αγρότες. Μακάρι να μπορούσαμε να τα δώσουμε σε όλους. Μακάρι να είχαμε αυτήν τη δυνατότητα. Και για να περάσω και εγώ στην πλειοδοσία, να προσθέσω και κάτι άλλο. Γιατί να μην επεκταθούν και σε άλλες κατηγορίες, στους επιχειρηματίες, στους βιοτέχνες.
    Αλλά αφού είσαστε τόσο γαλαντόμοι θα ήθελα να ρωτήσω γιατί επί των ημερών σας δεν πήρατε τέτοιες πρωτοβουλίες και φτάσατε σήμερα να καταγγέλλετε τη Νέα Δημοκρατία επειδή κάνει αυτά τα οποία δεν κάνετε εσείς τα προηγούμενα χρόνια.
    Επίσης, δεν είναι κατανοητή η άρνηση στο άρθρο 3 που αφορά στα ειδικά μέτρα για την ενίσχυση της επιτάχυνσης των αναδασμών. Ο αναδασμός πάντως δεν είναι μία απλή συνένωση και αναδιανομή των όποιων αγροκτημάτων. Είναι και τα παράλληλα έργα, αυτά που στοχεύουν στη μείωση του κόστους. Υπάρχουν επιστημονικές μελέτες που έχουν μετρήσει τη μείωση αυτού του κόστους που φτάνει το 20% και το 30%. 
    Δεν θα αναφερθώ στις υπόλοιπες ρυθμίσεις, κυρίες και κύριοι συνάδελφοι, απλά επιγραμματικά θα μιλήσω για την εξαίρεση από την κατεδάφιση των αυθαίρετων κτισμάτων των κτηνοτροφικών μονάδων, ένα σημαντικό μέτρο. Επιγραμματικά θα αναφερθώ στη θεσμοθέτηση της αυτοτελούς υπηρεσίας ελέγχου των εισαγομένων προϊόντων, η οποία θα επιτείνει τον έλεγχο στα εισαγόμενα αγροτικά προϊόντα. Επίσης, στη μείωση κατά 70% των αμοιβών των μηχανικών για τη μελέτη, την επίβλεψη και την κατασκευή της πρώτης κατοικίας στους νέους αγρότες.
    Κλείνοντας θα μου επιτρέψετε, κύριε Υπουργέ, να κάνω μία παρατήρηση. Είπα προηγουμένως ότι είναι σημαντικό και σωστό το μέτρο για την εξαίρεση από την κατεδάφιση των κτηρίων των κτηνοτροφικών και πτηνοτροφικών μονάδων, όπως επίσης είναι ουσιαστικό το μέτρο της επιδότησης των αμοιβών επίβλεψης και μελέτης της πρώτης κατοικίας των νέων αγροτών. 
    Αυτό που θέλω να σας πω είναι ότι οι νέοι αγρότες σήμερα αντιμετωπίζουν ένα ουσιαστικό πρόβλημα. Βεβαίως, αυτό το πρόβλημα δεν αφορά κατ’ εξοχήν το Υπουργείο σας. Είναι συναρμοδιότητα με άλλο Υπουργείο. Μιλάω για τις περιοχές που βρίσκονται σε καθεστώς ειδικής προστασίας. 
    Ο Νομός Τρικάλων, ο Νομός μου, κύριε Υπουργέ, σε ποσοστό 50% έχει χαρακτηριστεί και έχει ενταχθεί στη ζώνη ειδικής προστασίας «NATURA 2000». Για να ενταχθεί ένας νέος αγρότης στο πρόγραμμα ναι μεν είναι σωστό το μέτρο της εξαίρεσης από την κατεδάφιση, αλλά απαιτείται περιβαλλοντική μελέτη. Αυτή την περιβαλλοντική μελέτη για να την πάρει απαιτεί τη συναρμοδιότητα δέκα και πλέον υπηρεσιών. Είναι σημαντικό το πρόβλημα και νομίζω ότι πολύ σύντομα θα πρέπει να το δείτε και να το εξετάσετε με το Υ.ΠΕ.ΧΩ.Δ.Ε., για το πώς μπορούν να συντομευτούν αυτές οι διαδικασίες ή αν είναι δυνατόν η δικαιοδοσία αυτή να περάσει στις περιφέρειες για να επισπεύδεται ο χρόνος της έγκρισης των μελετών των περιβαλλοντικών επιπτώσεων.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λέγκα.
      Το λόγο έχει ο συνάδελφος κ. Αλιβιζάτος.
      ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, όλοι μας παραδεχόμαστε ανεξάρτητα πολιτικής τοποθέτησης, ότι η χώρα μας χρειάζεται επειγόντως μια νέα αγροτική πολιτική. Μια αγροτική πολιτική που θα δημιουργήσει μια ισχυρή παραγωγική βάση στον αγροτικό χώρο ικανή να τροφοδοτήσει την επιθυμητή περιφερειακή ανάπτυξη και να διασφαλίσει ικανοποιητικό εισόδημα στον Έλληνα αγρότη.
      Όλοι μας επίσης παραδεχόμαστε ότι οι πολύ υψηλές εισροές από την Ευρωπαϊκή Ένωση που κατευθύνθηκαν στο χώρο της αγροτικής παραγωγής όλα αυτά τα χρόνια αναλώθηκαν χωρίς πραγματικό αναπτυξιακό αποτέλεσμα. 
      Το αγροτικό εισόδημα σήμερα στη χώρα μας εξακολουθεί να βασίζεται σε υπερβολικό ποσοστό σε επισφαλείς επιδοτήσεις και εισοδηματικές ενισχύσεις, ενώ τα στοιχεία της EUROSTAT αποδεικνύουν ότι οι περιφέρειες της Ελλάδος που είναι κατ΄ εξοχήν αγροτικές, συγκαταλέγονται στις φτωχότερες περιφέρειες της Ευρωπαϊκής Ένωσης. 
      Αυτή η κατάσταση δεν μπορεί να συνεχιστεί για πολύ ακόμη. Ο αγροτικός κόσμος δεν αντέχει άλλες χαμένες ευκαιρίες. Πιστεύω, όμως,  ότι δεν ωφελεί ούτε τη χώρα αλλά ούτε και τους αγρότες μας να αναλώσουμε τη συζήτηση και τον προβληματισμό μας για το ποιος ευθύνεται που αφήσαμε να χαθούν άσκοπα τόσα χρήματα και τόσος χρόνος. 
      Αυτό που χρειάζεται σήμερα είναι ενότητα δυνάμεων, εθνική συνεννόηση και χάραξη μιας ολοκληρωμένης εθνικής στρατηγικής για την ανάπτυξη του αγροτικού τομέα, η οποία θα λαμβάνει υπ΄όψιν τα νέα δεδομένα που δημιουργεί η εφαρμογή της νέας Κοινής Αγροτικής Πολιτικής.
      Η νέα Κ.Α.Π. που πλέον υιοθετείται  στην Ευρωπαϊκή Ένωση, μας υποχρεώνει να προχωρήσουμε στην ανασυγκρότηση του ελληνικού αγροτικού χώρου με μοχλό μια δυναμική γεωργία οργανωμένη σε επιχειρηματική βάση που θα υιοθετεί και θα χρησιμοποιεί τις νέες τεχνολογίες και μεθόδους παραγωγής. Χρειάζεται χωρίς καθυστέρηση να δημιουργήσουμε τις κατάλληλες συνθήκες για μια ελληνική γεωργία ελκυστική σε επενδυτικές πρωτοβουλίες, ικανή να παράγει προϊόντα ανταγωνιστικά για την ελληνική και διεθνή αγορά.
      Το κλειδί για την αγροτική ανάπτυξη είναι η ουσιαστική βελτίωση της διεθνούς ανταγωνιστικότητας της αγροτικής μας παραγωγής και η προσαρμοστικότητά της στις μεταβαλλόμενες συνθήκες της αγοράς και τις απαιτήσεις των καταναλωτών.
      Το κυβερνητικό πρόγραμμα της Νέας Δημοκρατίας ανέφερε ξεκάθαρα τις προτεραιότητες της νέας διακυβέρνησης στον τομέα αυτό. Το πρόγραμμά μας δίνει προτεραιότητα στο να δημιουργήσουμε τις συνθήκες εκείνες που θα επιτρέψουν στον Έλληνα αγρότη να μην εξαρτάται το εισόδημά του από τις επιδοτήσεις, αλλά από την ικανότητά του να παράγει ποιοτικά προϊόντα υψηλής προστιθέμενης αξίας, ασφαλών για την υγεία των καταναλωτών με την εφαρμογή σύγχρονων και φιλικών προς το περιβάλλον μεθόδων παραγωγής. Θέλουμε ο Έλληνας αγρότης να είναι επιχειρηματίας και όχι επαίτης των κοινοτικών επιδοτήσεων.
      Το νομοσχέδιο που φέρνει σήμερα προς ψήφιση το Υπουργείο Αγροτικής Ανάπτυξης είναι ένα σημαντικό βήμα εκσυγχρονισμού του ελληνικού αγροτικού τομέα και ανταποκρίνεται με συνέπεια στις προεκλογικές δεσμεύσεις που ανέλαβε τη Νέα Δημοκρατία απέναντι στους αγρότες που μας στήριξαν και μας εμπιστεύτηκαν.
      Με το νομοσχέδιο αυτό δυναμώνουμε ακόμη περισσότερο τους δεσμούς μας με τον αγροτικό κόσμο της χώρας και αποκτά πιο ουσιαστικό περιεχόμενο η πλατιά κοινωνική συμμαχία που στηρίζει την πολιτική των διαρθρωτικών αλλαγών, που προωθεί η Κυβέρνησή μας.
      Κυρίες και κύριοι συνάδελφοι, το νομοσχέδιο που συζητάμε σήμερα περιλαμβάνει ένα σύνολο μέτρων και πολιτικών που θα έπρεπε ούτως ή άλλως να προωθηθούν στη χώρα μας ανεξάρτητα από το αν θα υπήρχαν τα νέα δεδομένα που φέρνει η νέα Κ.Α.Π. Πρόκειται για θαρραλέα μέτρα που στοχεύουν στον πυρήνα της αγροτικής παραγωγής, την αγροτική εκμετάλλευση.
    Για μέτρα και πολιτικές που έχουν σαν στόχο να θέσουν στην υπηρεσία του Έλληνα αγρότη τις νέες τεχνολογίες που χρειάζεται, τις επαρκείς επαγγελματικές γνώσεις και καθοδήγηση, αλλά και προωθούν αποτελεσματικές διαρθρώσεις, στην παραγωγή, στη μεταποίηση και στην εμπορία των αγροτικών προϊόντων.
    Η σύσταση των Τοπικών Κέντρων Αγροτικής Ανάπτυξης σε κάθε νομό αποτελεί ένα μέτρο που θα ωφελήσει σημαντικά τον Έλληνα αγρότη, αφού θα του παρέχουν καλύτερη πληροφόρηση για την παραγωγική διαδικασία, τα προϊόντα, τις τιμές της αγοράς, επαγγελματική και τεχνολογική στήριξη σε μεθόδους παραγωγής, εκπαίδευση και κατάρτιση, ενημέρωση για την εφαρμοζόμενη αγροτική πολιτική και τα αναπτυξιακά προγράμματα, υποστήριξη στη διάθεση της παραγωγής.
    Εδώ θα πρέπει να τονίσω ότι σε νομούς που  θεωρούνται απομακρυσμένοι όπως ο δικός μου της Κεφαλλονιάς και της Ιθάκης και που ουσιαστικά από πολλά υπουργεία είναι εγκαταλελειμμένοι, η δημιουργία τέτοιων κέντρων είναι επ’ ωφελεία των σχετικών τάξεων, ειδικά εδώ των αγροτών, οι οποίοι σπανίως  τυγχάνουν προσοχής από τους αρμόδιους υπαλλήλους των κεντρικών υπηρεσιών. Υπηρεσίες που χρειάζονταν και δεν είχε μέχρι σήμερα ο Έλληνας αγρότης. 
    Τα Τοπικά Κέντρα Αγροτικής Ανάπτυξης θα στελεχωθούν με το απαραίτητο επιστημονικό προσωπικό, το οποίο θα αποτελεί τον επιστημονικό σύμβουλο του γεωργού και κτηνοτρόφου μαζί με τους ιδιώτες διαπιστευμένους αγροτικούς  συμβούλους, το νέο θεσμό που δημιουργούμε. Αυτοί που θα βρίσκονται δίπλα τους όταν τους χρειάζονται στο χωράφι ή την κτηνοτροφική μονάδα.
    Βασική επιδίωξη της πολιτικής μας είναι η στήριξη των νέων αγροτών στην προσπάθειά τους να δημιουργήσουν και να λειτουργήσουν αποτελεσματικά τις γεωργικές τους εκμεταλλεύσεις. Στα πλαίσια αυτά χορηγούμε τα άτοκα δάνεια στους νέους αγρότες των ορεινών και μειονεκτικών περιοχών για την προμήθεια του απαραίτητου πάγιου εξοπλισμού της αγοράς γης και των εγκαταστάσεων που θα βρίσκονται σ’ αυτήν και εξυπηρετούν αποκλειστικά την αγροτική εκμετάλλευση. 
Για τους νέους αγρότες των λοιπών περιοχών το επιτόκιο των δανείων για τους ίδιους λόγους επιδοτείται κατά 70%.
      Αντιμετωπίζουμε επίσης το ζήτημα του πολυτεμαχισμού των αγροτικών κλήρων με την προώθηση και επίσπευση των διαδικασιών του αναδασμού. Δίνουμε ιδιαίτερο βάρος στον έλεγχο των εισαγομένων αγροτικών πρώτων υλών και προϊόντων με τη σύσταση αυτοτελούς υπηρεσίας ελέγχου εισαγομένων αγροτικών προϊόντων. Θεσπίζουμε αυστηρές διατάξεις για τη χρήση σύγχρονων μεθόδων παραγωγής που θα είναι φιλικές προς το περιβάλλον. Συνιστάται στον Ελληνικό Οργανισμό Εξωτερικού Εμπορίου γραφείο προώθησης αγροτικών προϊόντων με αρμοδιότητα το συντονισμό της εξαγωγικής προώθησης κάθε φύσεως αγροτικών προϊόντων. 
     Κυρίες και κύριοι συνάδελφοι, με το παρόν νομοσχέδιο κάνουμε ένα νέο ξεκίνημα με νέες ιδέες, με νέους θεσμούς για τη στήριξη των αγροτών μας και το κυριότερο, με νέους προσανατολισμούς. Προσανατολισμούς με μέτρα και πολιτικές που θα δίνουν έμφαση στη δημιουργία ικανών αγροτών με αποτελεσματικές αγροτικές εκμεταλλεύσεις. Αυτή είναι η μοναδική συνταγή για να μπορέσει η ελληνική αγροτική παραγωγή να γίνει ανταγωνιστική και να ανταποκριθεί στις σύγχρονες απαιτήσεις της παγκοσμιοποιημένης αγοράς. 
     Ευχαριστώ
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλιβιζάτο.
    Το λόγο έχει η κ. Σοφία Βούλτεψη με την αγόρευση της οποίας ολοκληρώνεται και η πρωϊνή μας συνεδρίαση.
    ΣΟΦΙΑ ΒΟΥΛΤΕΨΗ: Ευχαριστώ, κύριε Πρόεδρε.
    Κυρία και κύριοι συνάδελφοι, αυτό που επί χρόνια παρακολουθούμε να συμβαίνει στην Ελλάδα όσον αφορά στα προβλήματα των αγροτών, δεν συμβαίνει σε καμία άλλη ευρωπαϊκή χώρα. Δεν δικαιολογείται κατά τη γνώμη μου αυτό. Η Ελλάδα υπήρξε μία από τις πλέον ευνοημένες χώρες της Κ.Α.Π.. Οι Έλληνες αγρότες χρηματοδοτούνται από την Κ.Α.Π. πάνω από 2,5 τρισεκατομμύρια ευρώ το χρόνο. Γιατί συμβαίνουν όλα αυτά; Για ποιο λόγο παρά τον πακτωλό των χρημάτων οι αγρότες μας δεν είναι ποτέ ευχαριστημένοι;
      Η απάντηση φαίνεται ότι υπάρχει σ΄ ένα δημοσίευμα της «ΕΛΕΥΘΕΡΟΤΥΠΙΑΣ» του Ιανουαρίου του 2005 υπό τον τίτλο «Χάθηκαν 40 δισεκατομμύρια ευρωευκαιρίες», όσα και τα χρήματα δηλαδή που εισέρευσαν στη χώρα μας με κατεύθυνση τον αγροτικό τομέα όλα αυτά τα χρόνια. 
      Η Εφημερίδα έγραψε το εξής: «Η Ελλάδα ποτέ δεν αξιοποίησε σωστά και αποδοτικά την Κ.Α.Π.. Από το 1995 η Κ.Α.Π. είχε επιβάλλει ολοκληρωμένο σύστημα ελέγχου των πληρωμών στους παραγωγούς. Όλα τα κράτη-μέλη έσπευσαν να την εφαρμόσουν σε σύντομο χρονικό διάστημα, εκτός από την Ελλάδα που άρχισε να το εφαρμόζει το 2002, χωρίς να το καταστήσει αξιόπιστο γιατί δεν βολεύει κομματικές εξυπηρετήσεις».
      Όλα αυτά τα χρόνια πληρώναμε μεγάλα πρόστιμα όχι για παραβιάσεις, αλλά για ανύπαρκτους ελέγχους που δεν είχαν σχέση με το κοινοτικό σύστημα, αλλά με «ελέγχους» -σε εισαγωγικά- στις αγροτικές ψήφους. Και είναι γεγονός ότι αυτή η διαδικασία είχε καθιερωθεί με τις κυβερνήσεις του ΠΑ.ΣΟ.Κ. που είχαν αφιερώσει τη διαχείριση της χρηματοδότησης από την Κ.Α.Π. σ΄ ένα κομματικό κατεστημένο».
      Δεν ωφελεί, λοιπόν, κύριοι συνάδελφοι, οι αρχιτέκτονες αυτής της κατάστασης να χύνουν τώρα κροκοδείλια δάκρυα για τους αγρότες, όχι μόνο επειδή στα τελευταία τέσσερα χρόνια της διακυβέρνησης της χώρας από το ΠΑ.ΣΟ.Κ. το αγροτικό εισόδημα μειώθηκε κατά 12%, αλλά και επειδή εξαιτίας αυτής της κατάστασης οι μεν αγρότες παραμένουν δυσαρεστημένοι οι δε υπόλοιποι φορολογούμενοι πολίτες έχουν ακριβοπληρώσει αυτήν την κομματική πολιτική. 
      Από το 1999 μέχρι το 2004, σε δεκαεπτά περιπτώσεις καταλογίστηκαν σε βάρος της χώρας μας πρόστιμα ύψους 190.000.000.000 δραχμών για κακή εφαρμογή των σχετικών κανονισμών, ανεπαρκείς ελέγχους, υπερβάσεις και παραβιάσεις της κοινοτικής νομοθεσίας. Αυτά είναι χρήματα που πληρώθηκαν από το υστέρημα των Ελλήνων και θα πληρωθούν και άλλα. 
      Τον περασμένο μόλις Μάιο η Ευρωπαϊκή Ένωση ζήτησε και πάλι επιστροφή χρημάτων, διότι θεωρεί ότι 26,4 εκατομμύρια ευρώ καταβλήθηκαν στο γεωργικό τομέα χωρίς να υπάρχουν επαρκείς εγγυήσεις νομιμότητας. Το γνωρίζουν αυτό οι Έλληνες; Γνωρίζουν ότι πλήρωσαν τζάμπα και βερεσέ σε πρόστιμα 190.000.000.000 δραχμές; Όχι! Γιατί; Διότι δεν τους λέει κανείς και δεν ξεσηκώνεται ο παραμικρός θόρυβος. 
      Είναι πολλά αυτά που δεν γνωρίζουν οι Έλληνες γύρω από το αιώνιο αγροτικό ζήτημα, όπως για παράδειγμα το γεγονός ότι επί ΠΑ.ΣΟ.Κ. είκοσι έξι από τα τριάντα έξι μέτρα του Προγράμματος «Αγροτική Ανάπτυξη-Ανασυγκρότηση της υπαίθρου» παρουσίαζαν μηδενική απορρόφηση. Μηδενική υπήρξε η απορρόφηση για τη βελτίωση των υποστηρικτικών μηχανισμών, την ενημέρωση του αγροτικού πληθυσμού, την αξιοποίηση των νέων τεχνολογιών.
      Όμως, επί των θεμάτων της απορρόφησης –αν θυμάμαι καλά- ο τότε Υπουργός Γεωργίας κ. Δρυς είπε ότι δεν απορροφούμε τα κονδύλια για να μπορέσουμε να τα αξιοποιήσουμε καλύτερα. 
      Από το 2001-2003, η Ελλάδα δεν συμμετείχε σε καμιά κοινοτική ενέργεια για την προώθηση αγροτικών προϊόντων. Ο Επίτροπος Φίσλερ είχε πει τότε πως «με την Ελλάδα απούσα έχουν εγκριθεί συνολικά τριάντα προγράμματα που εξελίχθηκαν στις αγορές τρίτων χωρών συνολικού ύψους 45,1 εκατομμυρίων ευρώ, από τα οποία η Ευρωπαϊκή Ένωση κάλυπτε το 50%». 
      Το χειρότερο απ’ όλα είναι πως η αντιπαραγωγική νοοτροπία που κυριάρχησε επί χρόνια στη χώρα, η νοοτροπία της εξαγοράς των ψήφων, των διορισμών, του βολέματος, των επιδοτήσεων επεκτάθηκε και στο πιο αγνό κομμάτι της πατρίδας μας, την ύπαιθρο. Οι αγρότες μας δεν επιμορφώθηκαν. Έγιναν αποδέκτες επιδοτήσεων και όχι διαχειριστές της αγροτικής εκμετάλλευσης, όχι επιχειρηματίες-αγρότες. 
      Μέσα σ’ αυτήν την αφόρητη κατάσταση, εξαφανίζονται πολλές καλές προσπάθειες και πρωτοβουλίες. Γίνεται μεγάλη συζήτηση για τα πανωτόκια. Η Αγροτική χάρισε οφειλές 500.000.000.000 δραχμών. Συμφωνώ ότι άλλες τράπεζες πιθανόν να μην έκαναν αυτό που όφειλαν. Όμως, ποιος αρνείται ότι αυτή η Κυβέρνηση, η Κυβέρνηση της Νέας Δημοκρατίας έκανε κάτι προς αυτήν την κατεύθυνση, ενώ οι κυβερνήσεις του ΠΑ.ΣΟ.Κ. παρακολουθούσαν τις περιουσίες των αγροτών να βγαίνουν στον πλειστηριασμό; 
      Αυτή η Κυβέρνηση, η Κυβέρνηση του Κώστα Καραμανλή, προχώρησε σε αναστολή των πλειστηριασμών. 
      Αυτή η Κυβέρνηση ενέταξε για πρώτη φορά τους κτηνοτρόφους στο πρόγραμμα πρόωρης συνταξιοδότησης. 
      Αυτή η Κυβέρνηση έδωσε ίσα ασφαλιστικά και συνταξιοδοτικά δικαιώματα και πλήρη βασική σύνταξη στις αγρότισσες, καθώς και μια άλλη μεγάλη σειρά μέτρων για την Ελληνίδα αγρότισσα, που φθάνει και ως την ισόβια σύνταξη στην πολύτεκνη. 
      Αυτός ο Πρωθυπουργός, ο Κώστα Καραμανλής, μίλησε για τους αγρότες και τις ανάγκες τους, σε αντίθεση –λυπάμαι να πω- με τον κ. Σημίτη, που μάλλον απαξιωτικά μιλούσε για την ελληνική ύπαιθρο. 
      Ποιος δεν θυμάται τον κ. Σημίτη, αναφερόμενος στη Σητεία, στον Αθερινόλακο, να εκστομίζει την περίφημη φράση «εκεί, στου διαόλου τη μάνα!»; 
      Κυρίες και κύριοι συνάδελφοι, ο Αντώνης Καρκαγιάννης, ο δημοσιογράφος της «ΚΑΘΗΜΕΡΙΝΗΣ», έγραψε για την επιδότηση που καταστρέφει το προϊόν και διαφθείρει τους παραγωγούς. Ιδιαίτερα καυστικός, όμως,  υπήρξε σε άρθρο του του Ιανουαρίου 2005 ο κ. Αδαμάντιος Πεπελάσης στα «ΝΕΑ». Θα σας διαβάσω ένα απόσπασμα και με αυτό θα τελειώσω: 
      «Θερίζουμε τώρα από τη σπορά της πολιτικής αφροσύνης πολλών δεκαετιών. Λίγα απ’ όσα διακήρυξαν τότε έγιναν ποτέ πραγματικότητα. Ποτέ δεν διαμορφώσαμε ολοκληρωμένη, συνεπή, μακροπρόθεσμη αγροτική πολιτική, κομμάτι μιας συνολικής, εθνικής, οικονομικής πολιτικής. Ό,τι κάθε τόσο προσομοίαζε με αγροτική πολιτική ήταν προϊόν αναγκασμού από τις Βρυξέλλες. Και αυτό συνήθως πονηρά, με εσωτερικές δικλείδες διαφυγής και παραβίασης. Καμιά κυβέρνηση δεν τόλμησε τελικά και ξεκάθαρα να θέσει προς τον αγροτικό κόσμο τα αξεπέραστα διλήμματα, να τους εξηγήσει και κυρίως να αναλάβει το πολιτικό και οικονομικό κόστος, για να τον μετακινήσει σε βιώσιμες παραγωγικές δραστηριότητες. Απεναντίας, στήριξαν την αδράνεια και την προσδοκία, την παρακμή και τον εκφυλισμό, την αυτοκτονική νοοτροπία, την καθυστέρηση και τη σπατάλη, το συνδικαλιστή και όχι τον αγρότη.» 
      Αν αυτά τα λέει ο κ. Πεπελάσης, νομίζω ότι εμείς δεν έχουμε να προσφέρουμε περισσότερα. Μόνο μια παρατήρηση. Άκουσα στην Αίθουσα ότι τα στελέχη της Νέας Δημοκρατίας δεν τολμούν να πάνε κοντά στους αγρότες και να μιλήσουν με τους αγρότες. Αν θυμάμαι καλά, η τελευταία φορά που με κυβέρνηση ΠΑ.ΣΟ.Κ. τα στελέχη του ΠΑ.ΣΟ.Κ. πήγαν κοντά στους αγρότες ήταν για να τους μιλήσουν για τον πόλεμο στο Ιράκ. Και αν θυμάμαι καλά, τότε μόνο με ντομάτες που δεν τους είχαν πάρει. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής για την πρωινή συνεδρίαση.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 14.57΄, λύεται η συνεδρίαση για σήμερα, ημέρα Τετάρτη 14 Σεπτεμβρίου 2005 και ώρα 18.00΄, με αντικείμενο εργασιών του Τμήματος νομοθετική εργασία, συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων - Προσαρμογή στη νέα Κ.Α.Π. και άλλες διατάξεις», σύμφωνα με τη συμπληρωματική ημερήσια διάταξη που έχει διανεμηθεί.
      Η ΠΡΟΕΔΡΟΣ                                                                    ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 14-9-2005 	σελ. -2-

