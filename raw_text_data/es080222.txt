
ΠΙΝΑΚΑΣ ΠΕΡΙΕΧΟΜΕΝΩΝ 
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ?Β΄
Παρασκευή 22 Φεβρουαρίου 2008



ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας των Βουλευτών κ. Α. Ράγιου-Μεντζελοπούλου και Α. Χατζή Οσμάν σελ.
2. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Άσσου Κορινθίας, το 1ο Δημοτικό Σχολείο Αμφιλοχίας, το ιδιωτικό Γυμνάσιο «Ελληνική Αναγέννηση» Πάτρας, το 6ο Γενικό Λύκειο Λάρισας, το Δημοτικό Σχολείο Κάτω Καστριτσίου Αχαΐας και Αντιπροσωπεία της Επιτροπής Ειρήνης της Κίνας με τον Αντιπρόεδρο της Επιτροπής Εξωτερικών Υποθέσεων του Κοινοβουλίου της Λαϊκής Δημοκρατίας της Κίνας. σελ.
 3. Ανακοινώνεται ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις της στις αιτήσεις της Εισαγγελικής Αρχής για τη χορήγηση αδείας άσκησης ποινικής δίωξης κατά Βουλευτού. σελ. 
4. Επί του Κανονισμού . σελ.
 

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3. Ανακοίνωση του δελτίου επικαίρων ερωτήσεων της Δευτέρας 25 Φεβρουαρίου 2008. σελ. 
4. Συζήτηση επικαίρων ερωτήσεων:
α) προς τον Πρωθυπουργό,
Ι. σχετικά με την ακρίβεια στην αγορά, την προστασία του εισοδήματος των λαϊκών στρωμάτων κ.λπ. σελ.
ιι. σχετικά με τη θέση της Ελλάδας ως προς την «ανεξαρτησία» του Κοσσόβου. σελ.
ιιι. σχετικά με την οδική ασφάλεια στη χώρα μας κ.λπ. σελ. 
β) Προς τον Υπουργό Μεταφορών και Επικοινωνιών, σχετικά με τις αυξήσεις στις τιμές των εισιτηρίων κ.λπ. σελ.
γ) Προς τον Υπουργό Εσωτερικών, σχετικά με την επίθεση σε βάρος της δασκάλας Χαράς Νικοπούλου στη Θράκη κ.λπ. σελ. 
 δ) Προς τον Υπουργό Εθνικής Παιδείας και Θρησκευμάτων, σχετικά με την καταβολή των δεδουλευμένων στους έκτακτους καθηγητές των Τ.Ε.Ι. κ.λπ. σελ.
ε) Προς τον Υπουργό Αγροτικής Ανάπτυξης και Τροφίμων, σχετικά με τις καθυστερήσεις στην αναδάσωση του Εθνικού Δρυμού της Πάρνηθας κ.λπ. σελ. 
5. Συζήτηση επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη μίσθωση των σταθμών εμπορευματοκιβωτίων (ΣΕΜΠΟ) του ΟΛΠ και του ΟΛΘ. σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεως Διαρκούς Επιτροπής:
Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών: «Οδική βοήθεια οχημάτων». σελ.

ΟΜΙΛΗΤΕΣ
Α. Επί του Κανονισμού:
ΚΑΣΤΑΝΙΔΗΣ Χ., σελ. 
ΠΑΠΑΔΗΜΗΤΡΙΟΥ Ε., σελ.

Β. Επί των επικαίρων ερωτήσεων:
i. Προς τον Πρωθυπουργό:
ΚΑΡΑΜΑΝΛΗΣ Κ., σελ.
ΚΑΡΑΤΖΑΦΕΡΗΣ Γ., σελ.
ΚΟΥΒΕΛΗΣ Φ., σελ.
ΠΑΠΑΝΔΡΕΟΥ Γ., σελ.
ΧΑΤΖΗΔΑΚΗΣ Κ., σελ.

ii. Προς τους Υπουργούς:
ΒΕΛΟΠΟΥΛΟΣ Κ., σελ.
ΚΟΝΤΟΣ Α., σελ.
ΛΕΒΕΝΤΗΣ Α., σελ.
ΜΕΛΑ Ε., σελ.
ΠΑΥΛΟΠΟΥΛΟΣ Π. σελ.
ΠΡΩΤΟΥΛΗΣ Ι., σελ.
ΤΑΛΙΑΔΟΥΡΟΣ Σ., σελ.
ΧΑΤΖΗΔΑΚΗΣ Κ., σελ.

Γ. Επί της επίκαιρης επερώτησης:
ΒΟΥΛΓΑΡΑΚΗΣ Γ., σελ.
ΔΙΑΜΑΝΤΙΔΗΣ Ι., σελ.
ΔΡΙΤΣΑΣ Θ., σελ.
ΖΩΪΔΗΣ Ν., σελ.
ΚΑΣΤΑΝΙΔΗΣ Χ., σελ.
ΜΑΓΚΡΙΩΤΗΣ Ι., σελ.
ΝΙΩΤΗΣ Γ., σελ.
ΠΑΝΤΕΛΑΚΗ Ε., σελ.
ΠΑΥΛΙΔΗΣ Α., σελ.
ΡΟΝΤΟΥΛΗΣ Α., σελ.
ΧΡΥΣΟΧΟΪΔΗΣ Μ., σελ.
      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ?Β΄
      Παρασκευή 22 Φεβρουαρίου 2008
      Αθήνα, σήμερα στις 22 Φεβρουαρίου 2008, ημέρα Παρασκευή και ώρα 10.43΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τη Γραμματέα της Βουλής κ. Όλγα Κεφαλογιάννη, Βουλευτού Ρεθύμνης, τα εξής:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Β΄ Αθηνών κ. ΜΙΧΑΗΛ  ΧΡΥΣΟΧΟΪΔΗΣ  κατέθεσε αναφορά με την οποία  η Συντεχνία Αρτοποιών Αθηνών Προαστίων και Περιχώρων ζητεί την τροποποίηση της νομοθεσίας που αφορά στη συνέχιση της  λειτουργίας των  αρτοποιείων.
2) Ο Βουλευτής Λαρίσης κ. ΒΑΣΙΛΕΙΟΣ  ΕΞΑΡΧΟΣ  κατέθεσε αναφορά με την οποία  ο Δήμος Σαραντάπορου Νομού Λαρίσης ζητεί την επαναφορά των δρομολογίων του Κ.Τ.Ε.Λ. προς τα χωριά της περιοχής του.
3) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο κ. Τριγώνης Αριστομένης διαμαρτύρεται για την παράνομη ανέγερση κτηρίου του Ι.Κ.Α., στην περιοχή Εσταυρωμένος Ηρακλείου Κρήτης.
4) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Ανεξάρτητη Κίνηση Εργαζομένων ζητεί τη συνέχιση της λειτουργίας του Ε.Φ. Ε.Τ..
5) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Ένωση Αγροτικών Συνεταιρισμών Ηρακλείου Κρήτης ζητεί να δοθεί η δυνατότητα στον κ. Νικόλαο Μαραθιανάκη,  επανυποβολής αιτήματος για τη μεταβίβαση δικαιωμάτων από τη μητέρα του.
6) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ  κατέθεσε αναφορά με την οποία  ο  Σύλλογος Εκπαιδευτικών Πρωτοβάθμιας Εκπαίδευσης Λήμνου ζητεί την ενίσχυση του υπό ίδρυση Κ.Δ.Α.Υ. στη Λήμνο με περισσότερες ειδικότητες.
7) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  ο Δήμος Κισάμου Χανίων ζητεί τη χρηματοδότηση υδρογεωλογικής μελέτης για την κατασκευή λιμνοδεξαμενής στην περιοχή της Κισάμου.
8) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά με την οποία  ο Σύλλογος Γονέων και Κηδεμόνων  του 17ου Δημοτικού Σχολείου Ηρακλείου  Κρήτης ζητεί την παραχώρηση ακινήτου για την κάλυψη στεγαστικών αναγκών του πιο πάνω Σχολείου.
9) Ο Βουλευτής Λαρίσης κ. ΦΙΛΙΠΠΟΣ ΣΑΧΙΝΙΔΗΣ κατέθεσε αναφορά με την οποία  το Επαρχείο Ελασσόνας ζητεί την εγκατάσταση και λειτουργία   της Σχολής Εκπαίδευσης και Επιμόρφωσης Δασοφυλάκων  στην Ελασσόνα.
10) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  ο Σύλλογος Πουρνιωτών «Ο ΕΞΑΡΧΟΣ» ζητεί να μη διανοιγεί δρόμος στην ορεινή θέση ΄Ιτανος.
11) Ο Βουλευτής Λαρίσης κ. ΦΙΛΙΠΠΟΣ ΣΑΧΙΝΙΔΗΣ κατέθεσε αναφορά με την οποία  ο Πανελλαδικός Σύλλογος Συνταξιούχων Δ.Ε.Η. Ελλάδας ζητεί την επίλυση προβλημάτων εξυπηρέτησης  των ασφαλισμένων  της Δ.Ε.Η. Λάρισας.
12) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  ο Σύλλογος των Απανταχού της Ελλάδος Δημάρχων και Κοινοταρχών, εν ενεργεία και πρώην ζητεί  οι συνταξιούχοι του δημοσίου που διετέλεσαν δήμαρχοι ή κοινοτάρχες να λαμβάνουν, χωρίς περικοπές, τη σύνταξη που τους αναλογεί.
13) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσαν δημοσιεύματα εφημερίδων τα οποία αναφέρονται στις ζημιές που προκάλεσε ο παγετός στις αγροτικές καλλιέργειες  στους Δήμους Μόβρης, Λαρισσού και Ωλενίας Αχαΐας.
14) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας στο οποίο ζητείται η υπογραφή της Κ.Υ.Α. για το βιότοπο Κοτυχίου-Στροφυλιάς.
15) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  η ΄Ενωση Υπαλλήλων Πυροσβεστικού Σώματος Περιφέρειας Ηπείρου ζητεί να ανακοινωθεί η κατανομή των Δοκίμων Πυροσβεστών στις Υπηρεσίες, πριν από την ανακοίνωση του πίνακα επιτυχόντων.
16) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με τα προβλήματα που δημιουργήθηκαν από την εξομοίωση του φόρου στο πετρέλαιο θέρμανσης-κίνησης.
17) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας σχετικά με την πορεία του έργου διάνοιξης του περιφερειακού δρόμου Ελούντας.
18) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Σητείας Λασιθίου ζητεί τη χρηματοδότηση της επισκευής των ζημιών, που προκάλεσε η κακοκαιρία του Φεβρουαρίου 2008, στην περιοχή του.
19) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας στο οποίο ζητείται η υπαγωγή των αγροτικών ιατρείων στο Νοσοκομείο Αγίου Νικολάου  Κρήτης.
20) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην ανάγκη ανέγερσης εργατικών κατοικιών στην Κριτσά και Ελούντα .
21) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο κ. Βασίλειος Τρικεργιώτης, καθηγητής του 4ου Τ.Ε.Ε.-Ε.Π.Α.Λ. Ευόσμου ζητεί την επίλυση εργασιακού του προβλήματος.
22) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην ανάγκη λήψης μέτρων για την καταπολέμηση των ναρκωτικών.
23) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Γονέων και Κηδεμόνων 1ου Γυμνασίου Αγίου Νικολάου ζητεί την ίδρυση Αθλητικού Λυκείου στον ΄Αγιο Νικόλαο Λασιθίου.
24) Οι Βουλευτές, Λασιθίου κ. ΜΙΧΑΗΛ  ΚΑΡΧΙΜΑΚΗΣ και Ρεθύμνου κ. ΗΛΙΑΣ ΛΑΜΠΙΡΗΣ κατέθεσαν αναφορά με την οποία  οι Εργαζόμενοι στα Προγράμματα Κοινωνικής Μέριμνας Ρεθύμνης ζητούν την άμεση εκταμίευση των χρημάτων της μισθοδοσίας τους.
25) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην χρηματοδότηση της οδικής σύνδεσης του Βιοτεχνικού Πάρκου στο Νομό Λασηθίου.
26) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στα προβλήματα των εργαζομένων στο Νοσοκομείο  Ιεράπετρας.
27) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε αναφορά με την οποία  πρώην Δήμαρχοι και πρώην Πρόεδροι των Τεχνικών Επιμελητηρίων Κρήτης ζητούν τη λήψη μέτρων για την εύρυθμη λειτουργία, ανάπτυξη και αναβάθμιση των Α.Ε.Ι. της Κρήτης.
28) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στις ελλείψεις προσωπικού από το Νοσοκομείο Αγίου Νικολάου Κρήτης.
29) Ο Βουλευτής Λασιθίου κ. ΜΙΧΑΗΛ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην επίλυση προβλημάτων των εργαζομένων στο Νοσοκομείο Σητείας.
30) Ο Βουλευτής Πιερίας κ. ΙΩΑΝΝΗΣ ΑΜΟΙΡΙΔΗΣ κατέθεσε αναφορά με την οποία  κ. Ευδοκία Μόσχου, αγρότισσα ζητεί να της δοθούν τα δικαιώματα που δικαιούται  για τα έτη 2006 και 2007.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1623/7-11-07 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. 383Β/27-11-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της σχετικής ερώτησης, σας ενημερώνουμε ότι:
     Είναι γνωστό ότι, οι φυτεμένες στέγες προσφέρουν πρόσθετη μόνωση και βελτιώνουν τις κλιματικές συνθήκες στην άμεσα περιβάλλουσα περιοχή, αλλά και στον αστικό χώρο γενικότερα. Η κατασκευή τους απαιτεί εξειδικευμένο προσωπικό και υψηλής ποιότητας υλικά, ενώ θα πρέπει να τονιστεί και η επιβάρυνση του κτιρίου με σημαντικό φορτίο που τουλάχιστον για τα υφιστάμενα κτίρια δεν είχε προβλεφθεί κατά το στάδιο κατασκευής τους. Παρ' όλα αυτά η εξοικονόμηση ενέργειας που προσφέρουν στο κτιριακό τομέα είναι σημαντική.
     Η εφαρμογή τους δεν μπορεί να έχει τη μορφή γενικού κανονισμού δεδομένου ότι σε παραδοσιακούς οικισμούς, ιστορικά κέντρα πόλεων κλπ. δεν μπορούν να εφαρμοστούν με το ισχύον καθεστώς, ενώ παράλληλα χρειάζεται συναίνεση των ιδιοκτητών για την εφαρμογή τους σε δώματα υψηλών κτιρίων λόγω του κοινόχρηστου χαρακτήρα που συνήθως έχουν αυτά.
     Το ΥΠΕΧΩΔΕ στα πλαίσια της ευαισθητοποίησης και ενημέρωσης των πολιτών έχει εκδώσει το βιβλίο «Οικολογική κατοικία» με παραδείγματα κτιρίων που στο σχεδιασμό τους λήφθηκε υπόψη η περιβαλλοντική παράμετρος, καθώς επίσης έχει χρηματοδοτήσει την έκδοση του βιβλίου «Οικολογική Δόμηση». Ανάμεσα στις διαφορετικές τεχνικές που περιγράφονται στις παραπάνω εκδόσεις γίνεται αναφορά και στις πράσινες στέγες ενώ στο βιβλίο «Οικολογική Κατοικία» περιλαμβάνεται βραβευθείσα εφαρμογή φυτεμένης στέγης.
     Σημειώνεται ότι, όπως προκύπτει από το άρθρο 1 της Οδηγίας 2002/91/ΕΚ του Ευρωπαϊκού Κοινοβουλίου και του Συμβουλίου, η οποιαδήποτε εφαρμογή τεχνικής για την βελτίωση της ενεργειακής απόδοσης των κτιρίων, συμπεριλαμβανομένων και των φυτεμένων στεγών, θα πρέπει να αξιολογείται με βάση την ανάλυση του συνεπαγόμενου κόστους, σε σχέση με το αναμενόμενο όφελος.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      2. Στην με αριθμό 1580/6-11-07 ερώτηση του Βουλευτή κ. Μιχαήλ Παπαγιαννάκη δόθηκε με το υπ’ αριθμ. 374Β/27-11-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της παραπάνω σχετικής ερώτησης, σας γνωρίζουμε τα ακόλουθα:
     - Το όρος Πήλιο με την υπ' αρ. Φ.31/24512/1858/1976 Απόφαση Υπουργού Πολιτισμού (ΦΕΚ 652/β/76) χαρακτηρίσθηκε ως τοπίο ιδιαίτερου φυσικού κάλλους.
     - Για τους οικισμούς του Πηλίου ισχύει το από 11.6.80 Πρ. Δ/γμα (ΦΕΚ 374/Δ/80) όπως τροποποιήθηκε και ισχύει με το από 17.4.1997 Πρ. Δ/γμα (ΦΕΚ 383/Δ/97).
     Με την τελευταία τροποποίηση του ισχύοντος Πρ. Δ/τος επιδιώχθηκε η διατήρηση του οικιστικού ιστού των παραδοσιακών οικισμών που διαμορφώθηκαν με την πάροδο των χρόνων, και η καλύτερη προσαρμογή των νέων κτιρίων στα πολεοδομικά και μορφολογικά πρότυπα των οικισμών.
     Η εφαρμογή των διατάξεων του ειδικού Δ/τος προστασίας του Πηλίου είναι αρμοδιότητα της Δ/νσης Χωρ/ξίας και Π.Ε. της Ν. Α. Μαγνησίας.
     Σύμφωνα με έγγραφο της Δ/νσης Περιβάλλοντος και Χωροταξίας της αρμόδιας Περιφέρειας Θεσσαλίας για τον καθορισμό των ορίων των οικισμών του Πηλίου τηρούνται οι διατάξεις του Π.Δ.24-4-1985 (Δ΄181).
     Τα συγκροτήματα κατοικιών και ξενοδοχειακών μονάδων ανεγείρονται σύμφωνα με τις διατάξεις του Π.Δ. 11-6/4-7-1980 (Δ΄374), όπως αυτές ισχύουν σήμερα.
     Κατά την εκπόνηση του ΣΧΟΟΑΠ και του ΓΠΣ από τους δήμους της περιοχής συνεκτιμάται η ανέγερση των κτηριακών αυτών συγκροτημάτων. Περαιτέρω, συνεκτιμώνται και οι κατευθύνσεις περί τουριστικής ανάπτυξης των οικισμών της Θεσσαλίας, όπως προκύπτουν από μελέτη που έχει εκπονηθεί (απ. Απόφασης 25292/2003,ΦΕΚ Β /484).
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      3. Στην με αριθμό 4363/14-1-08 ερώτηση του Βουλευτή κ. Μιχαήλ Κατρίνη δόθηκε με το υπ’ αριθμ. Β13-32/25-1-08 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Κατρίνης, με θέμα «Μέτρα ενίσχυσης των πωλητών λαϊκών αγορών στις πυρόπληκτες περιοχές της Ηλείας», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή σας γνωστοποιούμε τα ακόλουθα:
      Η Διεύθυνση Τιμών Τροφίμων Ποτών, της Γ.Γ. Εμπορίου του Υπουργείου Ανάπτυξης, μεταξύ άλλων, είναι αρμόδια για τον έλεγχο και την εποπτεία των λαϊκών αγορών. Η υφιστάμενη Νομοθεσία για τις λαϊκές αγορές, Νόμος 2323/95 (ΦΕΚ 145 Α), όπως ισχύει μετά την έκδοση του Ν. 3190/03 (ΦΕΚ 249 Α), Ν. 3377/05 (ΦΕΚ 202 Α) και του πρόσφατα εκδοθέντος Ν. 3557/07 (ΦΕΚ 100 Α), έχει στόχο την ενίσχυση και τον εκσυγχρονισμό των λαϊκών αγορών και τη θέσπιση ενιαίων κανόνων που διέπουν τη λειτουργία τους σε όλη την Επικράτεια, προς εξασφάλιση της ενιαίας εφαρμογής ελέγχου και εποπτείας των λαϊκών αγορών. Σε εξουσιοδότηση του άρθρου 4 του Ν.3377/05, εκδόθηκε το Π.Δ. 51/06 (ΦΕΚ 53 Α), οι όροι και προϋποθέσεις λειτουργίας των λαϊκών αγορών.
      Η ανωτέρω Νομοθεσία για τις λαϊκές αγορές έχει ειδική μέριμνα για τους παραγωγούς πωλητές λαϊκών αγορών και επιτρέπει να πωλούν τα προϊόντα τους σε όλες τις Νομαρχιακές Αυτοδιοικήσεις. Η εν λόγω δυνατότητα δραστηριοποίησης των παραγωγών πωλητών λαϊκών αγορών, η οποία επιτρέπει την εμπορία και διακίνηση των αγροτικών προϊόντων σε ολόκληρη την Επικράτεια, σε συνδυασμό με την ελεύθερη διαμόρφωση των τιμών αποτελούν σημαντικά στοιχεία για την ενίσχυση των παραγωγών.
      Προς τούτο, θεωρούμε ότι η υφιστάμενη Νομοθεσία παρέχει τη δυνατότητα ενίσχυσης και ανάπτυξης των πραγματικών παραγωγών. Ωστόσο, είμαστε πρόθυμοι σε περίπτωση που υποβληθεί συγκεκριμένο αίτημα από τους φορείς για τις λαϊκές αγορές των πυρόπληκτων περιοχών για λήψη ειδικών μέτρων, να εξετάσουμε τη δυνατότητα αποδοχής αυτού.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      4. Στην με αριθμό 2765/3-12-07 ερώτηση του Βουλευτή κ. Κωνσταντίνου Καρτάλη δόθηκε με το υπ’ αριθμ. 155779/17-1-08 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2765/3-12-2007 ερώτηση που κατατέθηκε στη Βουλή από το Βουλευτή κ. Κ. Καρτάλη με θέμα «Αέρια ρύπανση και προβληματική ποιότητα ζωής στη συνοικία του Παλαιού Λιμεναρχείου Βόλου» και μετά από σχετικό έγγραφο της Δ/νσης Προστασίας Περιβάλλοντος της Νομαρχιακής Αυτοδιοίκησης Μαγνησίας, σας γνωρίζουμε τα εξής:
      1. Για την επίλυση των περιβαλλοντικών προβλημάτων που προκαλούνται από τις εργασίες που εκτελούνται στη χερσαία ζώνη του λιμένα, φορτοεκφόρτωση-διακίνηση και προσωρινή αποθήκευση υλικών (σκραπ, κάρβουνο, pet coce, σιτηρά, ζωοτροφές, λιπάσματα, μικροεπισκευές πλοίων, κ.λπ.), έχει εκπονηθεί από τον Οργανισμό Λιμένα Βόλου νέα μελέτη περιβαλλοντικών επιπτώσεων για το σύνολο των δραστηριοτήτων που εκτελούνται στη χερσαία ζώνη του λιμανιού και η οποία αφού αξιολογηθεί από την αρμόδια για την έγκριση περιβαλλοντικών όρων υπηρεσία του ΥΠΕΧΩΔΕ -Ειδική Υπηρεσία Περιβάλλοντος- στη συνέχεια θα διαβιβασθεί στο Νομαρχιακό Συμβούλιο προκειμένου το ενδιαφερόμενο κοινό να λάβει γνώση του περιεχομένου του φακέλου και να διατυπώσει εγγράφως τη γνώμη του και τις προτάσεις του, σύμφωνα με τις διατάξεις της ΚΥΑ 337111/2021/2003 (ΦΕΚ 1391/Β).
      2. Με την αρ. 3588/4-12-2007 απόφασή του ο Νομάρχης Μαγνησίας επέβαλε διοικητικές κυρώσεις ύψους 60.000 ευρώ σε βάρος του Οργανισμού Λιμένα Βόλου ΑΕ, για το γεγονός ότι για την εκτέλεση των δραστηριοτήτων που περιγράφονται παραπάνω δεν έχει χορηγηθεί έγκριση περιβαλλοντικών όρων κατά παράβαση των διατάξεων της περιβαλλοντικής νομοθεσίας.
      Ο Υπουργός
      Δ. ΑΒΡΑΜΟΠΟΥΛΟΣ»
      5. Στην με αριθμό 1289/30-10-07 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 224/26-11-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Θ. Καράογλου, για τα θέματα της αρμοδιότητάς μας, σας πληροφορούμε τα εξής:
      Σύμφωνα με το Ν. 3199/2003 η διαχείριση των υδάτων στη χώρα μας είναι αρμοδιότητα της Κεντρικής Υπηρεσίας Υδάτων του ΥΠΕΧΩΔΕ και των Δ/νσεων Υδάτων των Περιφερειών.
      Στο πλαίσιο του Νόμου αυτού οι παραπάνω Υπηρεσίες παρακολουθούν ποσοτικά και ποιοτικά τα επιφανειακά και υπόγεια νερά της χώρας και είναι αρμόδιες για την λήψη οποιουδήποτε μέτρου προκειμένου να αμβλυνθεί κάθε πρόβλημα που προκύπτει και σχετίζεται με την καλή οικολογική κατάσταση των υδάτων.
      Η άσκηση μέτρων φύλαξης - προστασίας της περιοχής της Λίμνης Βόλβης είναι ευθύνη του Φορέα Διαχείρισης (άρθρο 15, παραγρ. 2δ του Ν. 2742/1999).
      Η μεγάλη υποβάθμιση της λίμνης Κορώνειας καθώς και η αλόγιστη χρήση νερού, τόσο στη λίμνη Κορώνεια όσο και στη λίμνη Βόλβη, οδήγησε τη Νομαρχιακή Αυτοδιοίκηση Θεσσαλονίκης στην κατάρτιση Ρυθμιστικού Σχεδίου (Master Plan) με κύριους στόχους:
      Την αποκατάσταση της στάθμης του νερού της λίμνης με κύριες δράσεις την εκτροπή ρεμάτων και πλεονασματικών παροχών και τη βελτιστοποίηση της χρήσης των νερών άρδευσης.
      Την αποκατάσταση της ποιότητας του νερού με δράσεις που στοχεύουν στην επεξεργασία λυμάτων από τις γύρω αστικές και βιομηχανικές περιοχές.
      Ως συμπληρωματικό του Master Plan, το Υπουργείο Αγροτικής Ανάπτυξης και Τροφίμων κατά την 3η Προγραμματική Περίοδο 2000 -2006, στο πλαίσιο του «Εγγράφου Προγραμματισμού Αγροτικής Ανάπτυξης 2000-2006», εφάρμοσε το Γεωργοπεριβαλλοντικό Μέτρο «Διαχείριση Παραλίμνιων Εκτάσεων της Περιοχής του Δικτύου ΦΥΣΗ 2000: «Λίμνες Βόλβη - Κορώνεια», το οποίο αναμενόταν να συμβάλλει στην επιτάχυνση της οικολογικής αποκατάστασης των λιμνών με μείωση της κατανάλωσης αρδευτικού και μείωση της κατανάλωσης λιπασμάτων.
      Το Μέτρο προέβλεπε την παροχή ενισχύσεων μέχρι 600 ευρώ/στρέμμα στους γεωργούς, οι οποίοι θα αναλάμβαναν για μια 5ετία να μειώσουν την κατανάλωση νερού και χημικών λιπασμάτων υιοθετώντας πρακτικές αγρανάπαυσης και αμειψισποράς, πέραν των προβλεπομένων στους Κώδικες Ορθής Γεωργικής Πρακτικής.
      Κατά την εφαρμογή του Μέτρου έγιναν δυο προσκλήσεις ενδιαφέροντος και δεν έτυχαν της ανταπόκρισης που αναμενόταν. Με την 1η πρόσκληση το 2004, εντάχθηκαν μόνο 4 δικαιούχοι με συνολική έκταση 678, 38 στρεμμάτων και με τη 2η πρόσκληση το 2006, εντάχθηκαν 88 δικαιούχοι με έκταση 9.944 στρέμματα.
      Προκειμένου να δώσουμε ακόμη περισσότερες ευκαιρίες για νέες εντάξεις, την 4η Προγραμματική Περίοδο 2007-2013 υπάρχει στο Πρόγραμμα Αγροτικής Ανάπτυξης 2007-2013 «ΑΛΕΞΑΝΔΡΟΣ ΜΠΑΛΤΑΤΖΗΣ», στο πλαίσιο των Γεωργοπεριβαλλοντικών ενισχύσεων, Δράση για την «Προστασία των Ευαίσθητων στα Νιτρικά Περιοχών» στην οποία περιλαμβάνεται και η περιοχή των λιμνών . Βόλβης - Κορώνειας.
      Από πλευράς του Υπουργείου Αγροτικής Ανάπτυξης και Τροφίμων, από 25ετίας και πλέον, παρακολουθείται η ποιότητα των νερών της χώρας, όσον αφορά την καταλληλότητά τους για άρδευση και επιπροσθέτως όσον αφορά την περιεκτικότητά τους σε κάποια ανόργανα άλατα. Η παρακολούθηση λαμβάνει χώρα μέσω δειγματοληψιών από επιλεγμένες θέσεις και προσδιορισμού συγκεκριμένων (περιορισμένων) χημικών αναλύσεων και παραμέτρων καθ' όλη τη διάρκεια του έτους. Οι αναλύσεις διεξάγονται από το εργαστήριο Εδαφοϋδρολογίας και Γεωλογίας του Υπουργείου Αγροτικής Ανάπτυξης και Τροφίμων, και διερευνώνται φυσικές και χημικές παράμετροι που αφορούν κυρίως την αρδευτική καταλληλότητα του νερού και την ύπαρξη ανόργανων ρύπων (για παράδειγμα pΗ, θερμοκρασία, αλατότητα, διαλυτό οξυγόνο, άζωτο, κάδμιο, κλπ). Στο πλαίσιο αυτού του προγράμματος έχει συμπεριληφθεί μια θέση μέτρησης για τη λίμνη Βόλβη. Από τα στοιχεία των μετρήσεων φαίνεται ότι το νερό έχει υψηλή ηλεκτρική αγωγιμότητα.
      Επιπροσθέτως, έχει ενταχθεί στο Γ΄ ΚΠΣ 2000 - 2006, στο Μέτρο 6.2 του Επιχειρησιακού Προγράμματος «Αγροτική Ανάπτυξη - Ανασυγκρότηση της Υπαίθρου 2000 - 2006» και βρίσκεται στη φάση του διαγωνισμού για την ανάθεσή του, το έργο «Έλεγχος χημικής ποιότητας αρδευτικών υδάτων (επιφανειακών και υπογείων) σε κλίμακα απορροής ποταμών της Μακεδονίας - Θράκης -Θεσσαλίας», στο οποίο έχουν περιληφθεί και μετρήσεις στη λίμνη Βόλβη.
      Ο Υπουργός
      Α. ΚΟΝΤΟΣ»
      6. Στην με αριθμό 1708/8-11-07 ερώτηση του Βουλευτή κ. Μανούσου Κων/νου Βολουδάκη δόθηκε με το υπ’ αριθμ. 281/23-11-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Βολουδάκης για τα θέματα της αρμοδιότητάς μας, σας πληροφορούμε τα εξής:
      Το θεσμικό πλαίσιο που σχετίζεται με τον καθορισμό των γεωγραφικών ορίων γης υψηλής παραγωγικότητας και συγκεκριμένα η παρ. 23 του άρθρου 20, του Ν. 3399/2005 (ΦΕΚ 255Α), προβλέπει την έκδοση Κοινής Υπουργικής Απόφασης, η οποία θα καθορίζει τα όρια αγροτικών γαιών παρόμοιων με την περιοχή του κάμπου Αγυιάς Χανίων.
      Όμως προαπαιτούμενο για την έκδοση της εν λόγω ΚΥΑ αποτελεί η εφαρμογή των διαλαμβανομένων στην παρ. 1, του άρθρου 56, του Ν. 2637/1998 [όπως αυτό αντικαταστάθηκε με την παρ. 37, του άρθρου 24, του Ν. 945/2001 (ΦΕΚ 223 Α)], σύμφωνα με τα οποία: «Με κοινή Απόφαση των Υπουργών Περιβάλλοντος Χωροταξίας και Δημοσίων Έργων και Γεωργίας, (νυν Υπουργείο Αγροτικής Ανάπτυξης και Τροφίμων) που δημοσιεύεται στην Εφημερίδα της Κυβερνήσεως, καθορίζονται τα κριτήρια με τα οποία διαβαθμίζεται σε ποιότητες και κατατάσσεται σε κατηγορίες παραγωγικότητας η αγροτική γη».
      Εν αναμονή όμως, δημοσίευσης του Εθνικού Χωροταξικού Σχεδίου, δεν έχει εκδοθεί έως σήμερα η παραπάνω προαπαιτούμενη ΚΥΑ. Παρ' όλα αυτά η έκδοσή της απασχολεί τόσο το Υπουργείο Αγροτικής Ανάπτυξης και Τροφίμων όσο και το Υπουργείο Περιβάλλοντος, Χωροταξίας και Δημοσίων Έργων. Προς το παρόν οι αρμόδιες Υπηρεσίες των δύο Υπουργείων βρίσκονται στη διαδικασία συγκρότησης της Επιστημονικής Επιτροπής που θα καθορίσει τα προαναφερθέντα κριτήρια. Εκτιμάται ότι το έργο της εν λόγω Επιτροπής θα περατωθεί στο δεύτερο εξάμηνο του έτους 2008. Τα επόμενα βήματα που θα ακολουθηθούν είναι η έκδοση ΚΥΑ που θα θεσμοθετεί τα παραπάνω κριτήρια και στη συνέχει η κοινοποίηση αυτής της ΚΥΑ στις Δ/νσεις Αγροτικής Ανάπτυξης των Νομαρχιακών Αυτοδιοικήσεων, προκειμένου να χρησιμοποιηθεί για τον χαρακτηρισμό των αγροτικών εκτάσεων της περιοχής ευθύνης τους και την κατάταξή τους σε κατηγορίες παραγωγικότητας. Η ολοκλήρωση της παραπάνω διαδικασίας θα δώσει τη δυνατότητα αφενός στις Δ/νσεις Αγροτικής Ανάπτυξης των Νομαρχιακών Αυτοδιοικήσεων, να συντάξουν και να υποβάλλουν στο Υπουργείο Αγροτικής Ανάπτυξης και Τροφίμων «εισηγήσεις» με σημειωμένα τα όρια της Αγροτικής Γης Υψηλής Παραγωγικότητας, αφετέρου στο Υπουργείο Αγροτικής Ανάπτυξης και Τροφίμων να προβεί στην θεσμοθέτηση αυτών των «εισηγήσεων» εκδίδοντας αντίστοιχες ΚΥΑ.
      Ο Υφυπουργός
      Κ. ΚΙΛΤΙΔΗΣ»
	7. Στην με αριθμό 1772/12-11-07 ερώτηση των Βουλευτών κυρίων Φώτη Κουβέλη και Γρηγορίου Ψαριανού δόθηκε με το υπ’ αριθμ. 413Β/5-12-07 έγγραφο από τον υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής Ερώτησης, σας γνωρίζουμε τα εξής:
      - Η προστασία και διαχείριση κάθε λεκάνης απορροής ποταμού ασκείται από την Περιφέρεια, στα διοικητικά όρια της οποίας εκτείνεται.
      Έχουν ήδη συγκροτηθεί και στελεχώνονται οι Διευθύνσεις Υδάτων, που προβλέπεται από την με αρ. οικ.47630/16-11-2005 Κοινή Υπουργική Απόφαση (ΦΕΚ 1688 Β/1-12-2005), από τον αντίστοιχο Γενικό Γραμματέα κάθε Περιφέρειας.
      - Βάσει της κείμενης νομοθεσίας όλες οι δραστηριότητες της περιοχής του Σπερχειού ποταμού ελέγχονται κατά το στάδιο έκδοσης των περιβαλλοντικών όρων από τις αρμόδιες τοπικές, περιφερειακές και κεντρικές υπηρεσίες και εφόσον διακινούν ή χειρίζονται ουσίες των καταλόγων Ι και ΙΙ της Οδηγίας 2006/11/ΕΚ«περί ρυπάνσεως που προκαλείται από ορισμένες επικίνδυνες ουσίες που εκχέονται στο υδάτινο περιβάλλον της Κοινότητας» τίθενται λεπτομερείς ειδικοί όροι για την προστασία του Σπερχειού εφόσον διαθέτουν υγρά απόβλητα σε αυτόν.
      - Στα πλαίσια των αρμοδιοτήτων της Νομαρχιακής Αυτοδιοίκησης Φθιώτιδας εφαρμόζονται οι προβλεπόμενοι κανονισμοί ελέγχου στην περιοχή του Σπερχειού ποταμού, τόσο της ελληνικής, όσο και της Ευρωπαϊκής νομοθεσίας.
      - Γίνεται ενημέρωση με βάση το διαχειριστικό σχέδιο στερεών αποβλήτων της Περιφέρειας Στερεάς Ελλάδας και προβλέπεται η δημιουργία χώρου διατήρησης στερεών απόβλητων, στον οποίο περιλαμβάνονται και οι οικισμοί πλησίον του Σπερχειού ποταμού.
     	Οι αγρότες ενημερώνονται συνεχώς, μέσα από τις αρμόδιες υπηρεσίες, με τη διοργάνωση ημερίδων και επιτόπιων επισκέψεων στους Δήμους και τα Δ.Δ. του νομού Φθιώτιδας, με την παρουσία και του ίδιου του κ. Νομάρχη, και επισημαίνεται με έμφαση η αναγκαιότητα του περιορισμού της χρήσης των φυτοφαρμάκων και των λιπασμάτων.
     - Έχει ζητηθεί επικαιροποίηση της ειδικής περιβαλλοντικής μελέτης για την περιοχή της κοιλάδας του Σπερχειού ποταμού και του Μαλιακού κόλπου, που έχουν ενταχθεί στην περιοχή ΝΑTURA 2000.
     - Οι έλεγχοι τήρησης των αδειών διαχείρισης των αποβλήτων και των περιβαλλοντικών όρων βάσει της κείμενης νομοθεσίας γίνεται από τις αδειοδοτούσες αρχές και τους ελεγκτικούς μηχανισμούς της πολιτείας.
     - Πραγματοποιούνται τακτικοί και έκτατοι έλεγχοι με επιτόπιες επισκέψεις στις παραποτάμιες βιοτεχνικές ή βιομηχανικές εγκαταστάσεις και λαμβάνονται δείγματα από τα νερά του ποταμού για εργαστηριακές εξετάσεις στα διάφορα κέντρα αναφοράς (αρμόδιες υπηρεσίες της Ν.Α. Φθιώτιδος). Σε περιπτώσεις που διαπιστώνονται παραβάσεις των εγκεκριμένων αδειών, επιβάλλονται οι προβλεπόμενες νόμιμες κυρώσεις (Ν. 1650/86).
     - Η Ειδική Υπηρεσία Επιθεωρητών Περιβάλλοντος (ΕΥΕΠ)/ΥΠΕΧΩΔΕ, θα εντάξει στον προγραμματισμό της για το προσεχές διάστημα περιβαλλοντικές επιθεωρήσεις σε δραστηριότητες της περιοχής του Σπερχειού ποταμού και της ευρύτερης περιοχής.
     - Τέλος, η ενημέρωση των αγροτών για τη χρήση φυτοφαρμάκων, λιπασμάτων κλπ., είναι αρμοδιότητα του Υπουργείου Αγροτικής Ανάπτυξης και Τροφίμων.
Ο Υφυπουργός
ΣΤΑΥΡΟΣ ΕΛ. ΚΑΛΟΓΙΑΝΝΗΣ»
	8. Στην με αριθμό 1890/14-11-07 ερώτηση των Βουλευτών κυρίων Γεωργίου Μαυρίκου, Εύας Μελά και Λίλας Καφαντάρη δόθηκε με το υπ’ αριθμ. 130360/ΙΗ/3-12-07 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 1890/14-11-07. την οποία κατέθεσαν οι Βουλευτές κ. κ. Γιώργος Μαυρίκος, Εύα Μελά και Λίλα Καφαντάρη σχετικά με την Προσχολική Εκπαίδευση παιδιών με ειδικές εκπαιδευτικές ανάγκες στο Δήμο Ηλιούπολης καθώς και με τη δυνατότητα αναγνώρισης της προϋπηρεσίας των εκπαιδευτικών κλάδου ΠΕ60 Νηπιαγωγών, σας γνωρίζουμε τα ακόλουθα:
    Ι. Η Ειδική Αγωγή και Εκπαίδευση τέθηκε εξαρχής βασικός στόχος της πολιτικής του ΥΠ.Ε.Π.Θ. και καταβάλλεται κάθε προσπάθεια προκειμένου οι μαθητές με ειδικές εκπαιδευτικές ανάγκες να έχουν όσο το δυνατόν ουσιαστικότερη υποστήριξη, σε ανθρώπινο δυναμικό.
    Αναφορικά με την κάλυψη των κενών εκπαιδευτικού προσωπικού, σας ενημερώνουμε ότι, εκτός από τους οργανικά υπηρετούντες εκπαιδευτικούς στις Σχολικές Μονάδες Ειδικής Αγωγής, πριν την έναρξη του νέου σχολικού έτους, εστάλησαν στις Δ/νσεις Α/θμιας Εκπ/σης 302 πιστώσεις αναπληρωτών εκπαιδευτικών για τις ανάγκες των Σχολικών Μονάδων Ειδικής Αγωγής όλης της χώρας.
    Επίσης, στις 26-09-2007, εστάλησαν στις Δ/νσεις Α/θμιας Εκπ/σης 205 πιστώσεις αναπληρωτών εκπαιδευτικών για την κάλυψη των κενών στις Σχολικές Μονάδες Ειδικής Αγωγής και τα Τμήματα Ένταξης.
    Στη συνέχεια και σε διάφορες χρονικές περιόδους, έχουν ακόμα σταλεί στις Δ/νσεις Α/θμιας Εκπ/σης 114 πιστώσεις αναπληρωτών εκπαιδευτικών για τις ανάγκες των Σχολικών Μονάδων Ειδικής Αγωγής όλης της χώρας.
   Ειδικότερα, όσον αφορά στα Τμήματα Ένταξης των Νηπιαγωγείων του Δήμου Ηλιούπολης, σας ενημερώνουμε ότι έχουν ιδρυθεί 10 Τμήματα Ένταξης εκ των οποίων τα τρία (3) λειτουργούν στελεχωμένα με εκπαιδευτικό προσωπικό.
   Σε επόμενη χορήγηση πιστώσεων, θα διατεθούν πιστώσεις στη Α' Διεύθυνση Πρωτοβάθμιας Εκπαίδευσης Αθηνών, η οποία και θα ενεργήσει άμεσα ώστε να καλυφθούν τα κενά στα Τμήματα Ένταξης των Νηπιαγωγείων της Ηλιούπολης.
   ΙΙ. Αναφορικά με τη δυνατότητα αναγνώρισης προϋπηρεσίας των εκπαιδευτικών κλάδου ΠΕ60 Νηπιαγωγών, σας γνωρίζουμε ότι σύμφωνα με τις διατάξεις των παρ.1 και 5. αρθρ. 277 του Π.Δ. 410/1995, οι δημοτικές και κοινοτικές επιχειρήσεις δεν αποτελούν Ν.Π.Ι.Δ. μη κερδοσκοπικού χαρακτήρα (σχετ. το αριθ.2/5032/0022/22.2.2006 έγγραφο του Γ.Λ.Κ.). Συγκεκριμένα, σύμφωνα με τις ανωτέρω διατάξεις, οι Δήμοι και οι Κοινότητες μπορούν να συνιστούν ή να συμμετέχουν σε κοινωφελείς επιχειρήσεις οι οποίες αποτελούν Ν.Π.Ι.Δ. και διέπονται από τους κανόνες της ιδιωτικής οικονομίας, εφόσον δεν ορίζεται διαφορετικά. Δεδομένου ότι, σύμφωνα με τις διατάξεις του εδ. ε παρ.2 άρθρ.15 του Ν.3205/2003 (Φ.Ε.Κ. 297 Α'), δεν αναγνωρίζεται για μισθολογική εξέλιξη η προϋπηρεσία σε Ν.Π.Ι.Δ. και στον ιδιωτικό τομέα εν γένει, η προϋπηρεσία σε παιδικούς και βρεφονηπιακούς σταθμούς δημοτικών επιχειρήσεων δεν μπορεί να αναγνωρισθεί.
  Τέλος, σύμφωνα με τις διατάξεις της παρ.8 άρθρο 8 του Ν.2817/2000 (ΦΕΚ 78 Α'), αναγνωρίζεται η προϋπηρεσία εκπαιδευτικού προσωπικού σε παιδικούς και βρεφονηπιακούς σταθμούς Ν.Π.Ι.Δ. μη κερδοσκοπικού χαρακτήρα ως δημόσια εκπαιδευτική υπηρεσία μόνο μετά το διορισμό τους σε θέσεις μόνιμου εκπαιδευτικού προσωπικού του ΥΠ.Ε.Π.Θ..
  Ο Υπουργός
  ΕΥΡΙΠΙΔΗΣ ΣΤΥΛΙΑΝΙΔΗΣ»
     9. Στην με αριθμό 119/8.11.07 ερώτηση του Βουλευτή κ. Ιωάννου Κουτσούκου δόθηκε με το υπ’ αριθμ. 43/27.11.07 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 5/11/2007 ερώτησης του Βουλευτή κ. Ιωάννου Κουτσούκου σχετικά με την ανέγερση σύγχρονου Αθλητικού και Συνεδριακού Κέντρου στην Αρχαία Ολυμπία σας γνωρίζουμε ότι, είχε προκηρυχθεί μελέτη για το έργο αυτό, η οποία και είχε ανατεθεί το 2004 σε σύμπραξη μελετητικών γραφείων, περιελάμβανε δε στο αντικείμενό της, όσα αναγράφονται στην 2η παράγραφο του από 5/11/2007 συνημμένου εγγράφου του Δημάρχου Αρχαίας Ολυμπίας.
      Η σχετική σύμβαση uπεyράφη στις 18/11/05.
      Η ως άνω μελέτη έχει ολοκληρωθεί σε επίπεδο προμελέτης με προϋπολογισμό 28.000.000,00 ευρώ και εκτιμώμενο τελικό περiπoυ 44.000.000,00 ευρώ, εκκρεμεί δε η θεώρησή της από την αρμόδια Υπηρεσία του Υπουργείου Εσωτερικών (άρθρο 268 του Π.Δ. 410/95, παρ.3).
      Για τους λόγους που αναφέρονται στο έγγραφό του, ο Δήμος δεν επιθυμεί την ολοκλήρωση της ως άνω μελέτης και την υλοποίηση του έργου του θέματος (λόγω του μεγάλου κόστους κατασκευής αλλά κυρίως διότι κρίνει μη βιώσιμη ενός τέτοιου μεγέθους εγκατάσταση).
      Αντιθέτως επιθυμεί την κατασκευή ενός σταδίου με γήπεδο ποδοσφαίρου με χλοοτάπητα, στίβο 8 διαδρομών και 400 μ. με συνθετικό τάπητα, κερκίδες περίπoυ 2.000 θέσεων με τους απαραίτητους χώρους ώστε να μπορούν να διεξάγονται και διεθνείς αγώνες και ηλεκτροφωτισμό.
      Δεδομένου ότι η Γ.Γ.Α. έχει στο Π.Δ.Ε. εγκεκριμένο έργο με τίτλο: «Κατασκευή υποδομών στίβου στο Δήμο Αρχαίας Ολυμπίας» προϋπολογισμού 2.000.000,00 ευρώ, έχει εκπονήσει το σχέδιο γενικής διάταξης για το παραπάνω έργο για το οποίο έχει συμφωνήσει και ο Δήμος με το από 19/10/07 έγγραφό του (που επισυνάπτεται) και η Γ.Γ.Α. προχωρεί στη σύνταξη και ολοκλήρωση της εν λόγω μελέτης για την οποία εκτιμάται ότι θα απαιτηθεί αύξηση προϋπολογισμού κατά 3 .500.000,00 ευρώ περίπου.
      Ο Υφυπουργός
      ΙΩΑΝΝΗΣ ΙΩΑΝΝΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό  1806/13.11.07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/7592/5.12.07 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σε ό,τι μας αφορά, σας γνωρίζουμε ότι, για το θέμα της αντιμετώπισης των μεταναστών από το προσωπικό της Ελληνικής Αστυνομίας, ενημερώθηκε η Εθνική Αντιπροσωπεία την 15-11-2007, κατά τη συζήτηση της 182/ 12-11-2007 επίκαιρη ς ερώτησης, που κατέθεσε ο Βουλευτής κ. Σ. Χαλβατζής.
      Πέραν αυτών πρέπει να επισημάνουμε ότι το Υπουργείο μας και ειδικότερα το Αρχηγείο της Ελληνικής Αστυνομίας, με σχετικές διαταγές προς τις περιφερειακές αστυνομικές Υπηρεσίες, έχει τονίσει το θέμα της συμπεριφοράς των αστυνομικών προς όλους ανεξαρτήτως τους πολίτες, την ανάγκη του απόλυτου σεβασμού της προσωπικότητας και των ατομικών τους δικαιωμάτων και της ίσης μεταχείρισης χωρίς φυλετικές, εθνοτικές ή άλλες διακρίσεις, όπως άλλωστε επιτάσσουν το άρθρο 4 του Συντάγματος, ο ν. 3304/2005 «Εφαρμογή της αρχής της ίσης μεταχείρισης ανεξαρτήτως φυλετικής ή εθνοτικής καταγωγής, θρησκευτικών πεποιθήσεων, αναπηρίας, ηλικίας ή γενετήσιου προσανατολισμού», η Οικουμενική Διακήρυξη των Δικαιωμάτων του Ανθρώπου, το Διεθνές Σύμφωνο για τα Πολιτικά Δικαιώματα, η Σύμβαση κατά των βασανιστηρίων και άλλων τρόπων σκληρής, απάνθρωπης ή ταπεινωτικής μεταχείρισης ή τιμωρίας, η Ευρωπαϊκή Σύμβαση για τα Δικαιώματα του Ανθρώπου, ο Κώδικας Συμπεριφοράς Αστυνομικών του Ο.Η.Ε., η Διακήρυξη Κανόνων Δεοντολογίας για την Αστυνομία του Συμβουλίου της Ευρώπης κ.λπ..
      Στα πλαίσια αυτά, πρόσφατα (31-10-2007) και κατόπιν εντολής του υπογράφοντος από το Αρχηγείο της Αστυνομίας απεστάλη σε όλες τις Υπηρεσίες, σε μετάφραση, εγχειρίδιο της Ευρωπαϊκής Επιτροπής για την Πρόληψη των Βασανιστηρίων και της Απάνθρωπης ή Ταπεινωτικής Μεταχείρισης ή Τιμωρίας (C.P.T.) του Συμβουλίου της Ευρώπης, το οποίο περιλαμβάνει την Ευρωπαϊκή Σύμβαση για την πρόληψη των βασανιστηρίων και της απάνθρωπης ή ταπεινωτικής μεταχείρισης ή τιμωρίας, που έχει κυρωθεί από τη χώρα μας με το ν. 1949/1991, καθώς και επεξηγηματικές παρατηρήσεις της Επιτροπής, προκειμένου να ενημερωθεί όλο το προσωπικό. Επίσης, εντός των ημερών, θα αποσταλούν σε όλες τις Υπηρεσίες μεταφρασμένα και τα standards για την πρόληψη των βασανιστηρίων και της απάνθρωπης ή ταπεινωτική ς μεταχείρισης ή τιμωρίας, της ανωτέρω Ευρωπαϊκής Επιτροπής (C.P.T.).
      Για την ακώλυτη άσκηση των δικαιωμάτων των μεταναστών που εισέρχονται στη χώρα μας και κυρίως των αιτούντων άσυλο, οι οποίοι καλύπτουν ένα μεγάλο αριθμό υπηκοοτήτων, εθνικοτήτων, γλωσσών και διαλέκτων, χρησιμοποιούνται διερμηνείς, στο σύνολο των υποθέσεων. Με δεδομένη δε την έλλειψη εξειδικευμένου κρατικού ή άλλου φορέα διερμηνέων, οι Υπηρεσίες μας, προς κάλυψη των αναγκών τους, κυρίως σε απομακρυσμένες περιοχές της επικράτειας (νησιά), βρίσκονται σε μια διαρκή διαδικασία αναζήτησης-αξιολόγησης και πρόσληψης διερμηνέων, από ημεδαπό ή αλλοδαπό προσωπικό, σε συνεργασία με διεθνείς οργανώσεις και Μ.Κ.Ο. Παράλληλα, για την ενημέρωση των ανωτέρω μεταναστών, έχουν αναρτηθεί πληροφοριακά δελτία της χώρους κράτησης όπου αναγράφονται τα δικαιώματά της. Στα πλαίσια δε του προγράμματος Equal, η Υπηρεσία κατάρτισε νέο βελτιωμένο ενημερωτικό φυλλάδιο για της διαδικασίες ασύλου σε 70.000 αντίτυπα, σε πέντε (5) κυριότερες ξένες γλώσσες των αιτούντων άσυλο (αραβικά, τουρκικά, περσικά, αγγλικά και γαλλικά), το οποίο διανεμήθηκε σε της της αρμόδιες αστυνομικές Υπηρεσίες.
      Σε ό,τι αφορά την εκπαίδευση των αστυνομικών, της πληροφορούμε ότι το θέμα αυτό αποτελεί για το Υπουργείο της μία από της πρώτες προτεραιότητες. Ήδη έχει ξεκινήσει μια σειρά μεταρρυθμίσεων, προσαρμοσμένων της πραγματικές ανάγκες, στο όλο πρόγραμμα εκπαίδευσης και μετεκπαίδευσης του προσωπικού, με στόχο τη δια βίου εκπαίδευσή του. Στο πλαίσιο αυτό ιδιαίτερη έμφαση δίδεται στο θέμα του σεβασμού, εκ μέρους των αστυνομικών, των ανθρωπίνων δικαιωμάτων των πολιτών, ημεδαπών και αλλοδαπών, καθώς και της ανάπτυξης της προσωπικότητάς της με ανθρωπιστικές αρχές και χωρίς πολιτισμικές προκαταλήψεις.
      Πέραν αυτών, ιδιαίτερη βαρύτητα δίνουμε στην εκπαίδευση και μετεκπαίδευση του προσωπικού, κυρίως των μάχιμων και ειδικών Υπηρεσιών, συμπεριλαμβανομένων των ειδικών φρουρών και συνοριακών φυλάκων, στα θέματα σκοποβολής, οπλοτεχνικής, αυτοάμυνας και αυτοπροστασίας, ώστε να είναι σε θέση να εκτελούν τα καθήκοντά της με ασφάλεια για της της και της πολίτες, αλλά και αποτελεσματικότητα.
      Αναφορικά με το θανάσιμο τραυματισμό του Αλβανού μετανάστη που έλαβε χώρα την 08-11-2007 στην ακριτική περιοχή του Δήμου Φιλώτα Φλώρινας, της πληροφορούμε ότι ο υπαίτιος συνοριακός φύλακας συνελήφθη και με τη σχηματισθείσα δικογραφία οδηγήθηκε στον αρμόδιο Εισαγγελέα, από τον οποίο ασκήθηκε ποινική δίωξη για ανθρωποκτονία από πρόθεση και οπλοχρησία. Παράλληλα, για τη διερεύνηση της υπόθεσης και από πειθαρχικής πλευράς, από την Υπηρεσία διατάχθηκε η διενέργεια Ένορκης Διοικητικής Εξέτασης, η οποία βρίσκεται σε εξέλιξη.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     11. Στις με αριθμό 1869/13.11.07 και 1904/14.11.07 ερωτήσεις των Βουλευτών κυρίων Θεόδωρου Καράογλου και Χρύσας Αράπογλου δόθηκε με το υπ’ αριθμ. -7017/4/7596/4.12.07 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ. Θ. Καράογλου και κ. Χ. Αράπογλου, σε ό,τι μας αφορούν, σας γνωρίζουμε ότι οι αρμόδιες Υπηρεσίες μας διενεργούν συστηματικούς ελέγχους, με βάση ειδικά προγράμματα που έχουν εκπονηθεί και εφαρμόζονται, τόσο για την ασφαλή κίνηση των φορτηγών αυτοκινήτων όσο και για τη βεβαίωση τροχονομικών παραβάσεων που διαπράττονται από οδηγούς αυτών των οχημάτων και κυρίως αυτών που χαρακτηρίζονται ως επικίνδυνες και υπαίτιες για την πρόκληση των τροχαίων ατυχημάτων.
      Οι έλεγχοι των Υπηρεσιών Τροχαίας στα φορτηγά αυτοκίνητα, δημόσιας και ιδιωτικής χρήσης, ελληνικά και ξένα, αποσκοπούν, μεταξύ άλλων, στη νόμιμη και ασφαλή κυκλοφορία τους, στη διαπίστωση της κανονικής και ασφαλούς φόρτωσης αυτών, στην καταλληλότητα των ελαστικών, στη νομιμότητα των πιστοποιητικών κυκλοφορίας τους, στην τήρηση του ωραρίου οδήγησης, αλλά και στη βεβαίωση παραβάσεων υποκλοπής μεταφορικού έργου.
      Παράλληλα, σύμφωνα με τις διατάξεις της υπ' αριθ. Γ. 5/29480/2304/2001 Κοινής Υπουργικής Απόφασης, η οποία εκδόθηκε κατ' εξουσιοδότηση του Ν. 2801/2000, ο έλεγχος της νομιμότητας της κυκλοφορίας, της ασφάλειας και των εκπομπών καυσαερίων, καθώς και της νομιμότητας διενέργειας μεταφορών όλων των οχημάτων, με ελληνικές και ξένες πινακίδες, που κυκλοφορούν στη χώρα, διενεργείται και από μικτά συνεργεία ελέγχου, που συγκροτούνται με απόφαση του Νομάρχη και στα οποία συμμετέχουν και αστυνομικοί της Τροχαίας.
      Όταν, κατά τους ανωτέρω ελέγχους, διαπιστώνονται παραβάσεις που θέτουν άμεσα σε κίνδυνο τους όρους οδικής ασφάλειας, όπως σοβαρές βλάβες ή φθορές στα οχήματα, παραβάσεις ως προς τη φόρτωση, οδήγηση από οδηγούς που δεν βρίσκονται σε καλή σωματική ή πνευματική κατάσταση, εκτός από την επιβολή των προβλεπόμενων κυρώσεων, τα οχήματα ακινητοποιούνται μέχρι να εκλείψουν οι λόγοι που επέβαλαν τη λήψη του μέτρου, ενώ αν για οποιονδήποτε λόγο δημιουργηθούν κατά τον έλεγχο αμφιβολίες ως προς την ασφαλή κυκλοφορία των οχημάτων, παραπέμπονται εκτάκτως στο αρμόδιο ΚΤΕΟ για άμεσο έλεγχο, σύμφωνα με την ισχύουσα νομοθεσία.
      Στα πλαίσια αυτά από τις αρμόδιες Υπηρεσίες μας, κατά το παρελθόν έτος, ελέγχθηκαν 459.726 φορτηγά αυτοκίνητα, ενώ κατά το πρώτο δεκάμηνο του τρέχοντος έτους οι έλεγχοι στα οχήματα αυτά ανήλθαν σε 399.531. Ενδεικτικά δε σημειώνεται ότι, κατά τους προαναφερόμενους ελέγχους, βεβαιώθηκαν 85.216 παραβάσεις για υπερβολική ταχύτητα 12.224 για μεταφορά υπέρβαρου φορτίου, 10.727 για φθαρμένα ελαστικά, 1.828 για παραβίαση ωραρίου εργασίας, 836 για μεταφορά επικίνδυνων φορτίων και 4.237 για Κ.Τ.Ε.Ο. Ειδικότερα, από τα ανωτέρω ελέγχους, σε ξένα φορτηγά αυτοκίνητα πραγματοποιήθηκαν 40.876 κατά το παρελθόν έτος και 40.630 κατά το πρώτο δεκάμηνο του τρέχοντος έτους. Σε βάρος δε των οδηγών των οχημάτων αυτών βεβαιώθηκαν 6.621 παραβάσεις για υπερβολική ταχύτητα, 284 για μεταφορά υπέρβαρου φορτίου, 1.535 για φθαρμένα ελαστικά, 112 για παραβίαση ωραρίου εργασίας, 113 για μεταφορά επικίνδυνων φορτίων και 58 για ΚΤΕΟ.
      Τέλος, τα Υπηρεσίες Τροχαίας και τα Ομάδες Ελέγχου και Πρόληψης Τροχαίων Ατυχημάτων (Ο.Ε.Π.Τ.Α.), δόθηκαν πρόσθετες εντολές και οδηγίες για εντατικοποίηση των ελέγχων στα φορτηγά αυτοκίνητα, καθ’ όλο το 24ωρο και αυστηρή εφαρμογή των ισχυουσών διατάξεων σε βάρος των παραβατών.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     12. Στην με αριθμό ερώτηση 1528/5-11-07 της Βουλευτού κ. Σούλας Μερεντίτη δόθηκε με το υπ’ αριθμ. 126267/ΙΗ/21-11-07 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
        «Απαντώντας στην ερώτηση με αριθμό 1528/5-11-07, την οποία κατέθεσε η Βουλευτής κ. Σούλα Μερεντίτη, σχετικά με τις στεγαστικές ανάγκες των Νηπιαγωγείων του Ν. Τρικάλων, σας γνωρίζουμε τα ακόλουθα:
        Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη. την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/96).
        Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ-Π.Σ.).
        Το ΥΠ.Ε.Π.Θ., σε ετήσια βάση, επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
        Το ΥΠ.Ε.Π.Θ. έχει αποδείξει την ευαισθησία του για τα ζητήματα σχολικής στέγης του Νομού Τρικάλων. Αυτό αποδεικνύεται από τη σταθερή αύξηση της χρηματοδότησης της Νομικής Αυτ/σης Τρικάλων από τον ΟΣΚ (από 300.000,00 € το έτος 2004 σε 1.000.000,00 € το έτος 2007).
        Αντίστοιχα. σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το Υπουργείο Εσωτερικών.
        Σχετικά με τον προγραμματισμό της κατασκευής και λειτουργίας νέων Νηπιαγωγείων στα Τρίκαλα, η Δ/νση Προγραμματισμού της Νομικής Αυτ/σης Τρικάλων μας ενημέρωσε ότι εγκαταστάθηκε εφέτος, στην περιοχή Νοσοκομείου, το 7ο 2/θέσιο Νηπιαγωγείο (προκάτ βαρέως τύπου) και θα εγκατασταθεί, εντός των ημερών, το 14ο 2/θέσιο Νηπιαγωγείο Τρικάλων, στην περιοχή Κολυμβητηρίου (προκάτ βαρέως τύπου). μετά την έκδοση της σχετικής οικοδομικής αδείας.
        Σε συνεργασία με τον ΟΣΚ ΑΕ, προγραμματίστηκε η εγκατάσταση προκάτ Νηπιαγωγείων για τις παρακάτω σχολικές μονάδες.
        18ο Νηπιαγωγείο περιοχής Δέλτα Καλαμπάκας
        32ο Νηπιαγωγείο περιοχής Κηπακίου
        Διθέσιο Νηπιαγωγείο περιοχής Αγ.Νεκταρίου.
        Επίσης, η Νομική Αυτ/ση Τρικάλων, σε συνεργασία με το Δήμο Τρικκαίων, προτίθεται να κατασκευάσει δύο διθέσια Νηπιαγωγεία σε οικόπεδο που αγοράστηκε από το Δήμο, στην περιοχή του 5ου Δημοτικού Σχολείου Τρικάλων (συντάσσεται η σχετική μελέτη).
        Τέλος, το ΥΠ.Ε.Π.Θ., έχοντας συνείδηση της ευθύνης του, θα φροντίσει, στο πλαίσιο των χρηματοοικονομικών δυνατοτήτων του, για τη χρηματοδότηση της Νομικής Αυτ/σης Τρικάλων, προκειμένου να εξελιχθεί ομαλά η πορεία εκτέλεσης όλων των απαραίτητων έργων σχολικής στέγης.
        Ο Υπουργός
        ΕΥΡΙΠΙΔΗΣ ΣΤΥΛΙΑΝΙΔΗΣ»
     13. Στην με αριθμό 1068/24-10-07  ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 64063/14-11-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
        «Aπαvτώντας στην ερώτηση 1068/24-10-2007, που κατέθεσε στη Βουλή ο Βουλευτής Γιάννης Μαγκριώτης σχετικά με την κατάταξη προσωπικού σε θέσεις ιδιωτικoύ δικαίου αορίστου χρόνου Δήμων του νομού Θεσσαλονίκης κατ' εφαρμογήν δικαστικών αποφάσεων, σας στέλνουμε φωτοαντίγραφα των Α.Π. 35313/6-11-2007 και 36069/9-11-07 απαντητικών εγγράφων της Περιφέρειας Κεντρικής Μακεδονίας, μετά των συνημμένων σχετικών, για ενημέρωσή σας.
        Επιπλέον σας γνωρίζουμε τα εξής:
        Με την υπ’ αριθ. 20/2007 απόφαση της Ολομέλειας του Αρείου Πάγου, που δημοσιεύτηκε στις 11-6-2007, κρίθηκε ότι ο νομικός χαρακτηρισμός σύμβασης ορισμένου χρόνου σε αορίστου κατά τη δικαστική διαδικασία έρχεται σε αντίθεση με τη συνταγματική απαγόρευση της μετατροπής συμβάσεων ορισμένου χρόνου σε συμβάσεις αορίστου χρόνου.
        Μετά την εξέλιξη αυτή, εφαρμοστέες είναι μόνον οι σχετικές δικαστικές αποφάσεις, εφόσον έχουν καταστεί αμετάκλητες πριν από τη δημοσίευση της ανωτέρω απόφασης της Ολομέλειας του Αρείου Πάγου, δηλαδή πριν από την 11η-6-2ΟΟ7, και αφορούν αγωγές που είχαν ασκηθεί πριν την δημoσίευση του πδ 164/2004, δηλαδή πριν από την 19-7-2004, σύμφωνα με την απόφαση της Ολομέλειας του Ελεγκτικού Συνεδρίου της 8ης-11-2006.
        Ωστόσο, σε περίπτωση προκήρυξης αντίστοιχων θέσεων μόνιμoυ προσωπικού από τον οικείο Ο.Τ.Α., οι συμβασιούχοι που δεν πληρούσαν τις προϋποθέσεις του άρθρου 11 του πδ 164/2004, εφόσον συμμετάσχουν στη διαδικασία πλήρωσης των θέσεων αυτών, δικαιούνται να λάβουν την προσαύξηση του κριτηρίου της εμπειρίας σύμφωνα με τις διατάξεις του άρθρου 2 του ν. 3320/2005 (ΦΕΚ 48/Α/23-2-2005).
        Ο Υφυπουργός
        ΘΑΝΑΣΗΣ ΝΑΚΟΣ»
     14. Στην με αριθμό 1156/25-10-07 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 46/12-11-07 έγγραφο από τον Υπουργό Δικαιοσύνης η ακόλουθη απάντηση:
        «Σε απάντηση της ανωτέρω ερώτησης, παρακαλώ να ενημερώσετε την αξιότιμη κύριο συνάδελφο για τα εξής:
        1. Για τα ζητήματα που αφορούν στην επιμόρφωση των δικαστών, καθώς και σε θέματα οργάνωσης και λειτουργίας της Εθνικής Σχολής Δικαστών, το Υπουργείο Δικαιοσύνης έχει ήδη καταρτίσει νομοσχέδιο με τίτλο «Αναμόρφωση νομοθεσίας για την Εθνική Σχολή Δικαστών», το οποίο θα κατατεθεί στη Βουλή προς ψήφιση εντός των προσεχών εβδομάδων και, μεταξύ άλλων, προβλέπει: α. την αρτιότερη διάρθρωση, συγκρότηση και λειτουργία των οργάνων διοίκησης της Σχολής, β. την αναβάθμιση της διαρκούς ή «δια βίου» επιμόρφωσης των ήδη υπηρετούντων δικαστικών λειτουργών, γ. την ανάπτυξη των διεθνών εκπαιδευτικών ανταλλαγών της Σχολής, δ. την αναμόρφωση της διδακτέας ύλης και του προγράμματος σπουδών, ώστε να διασφαλίζεται η αποφοίτηση πιο καταρτισμένων και πρακτικά εμπειρότερων δικαστικών λειτουργών και ε. τη στελέχωση των δικαστηρίων με γλωσσομαθείς δικαστές, αφού καθιερώνεται πλέον η υποχρεωτική εξέταση σε μια τουλάχιστον ξένη γλώσσα κατά τον εισαγωγικό στη Σχολή διαγωνισμό.
        2. Το κτήριο στο οποίο στεγάζεται η Εθνική Σχολή Δικαστών, στην Καλαμαριά Θεσσαλονίκης, είναι υπερσύγχρονο και πληρεί όλες τις προδιαγραφές για την ομαλή λειτουργία της. Επίσης, για αρκετές δραστηρώτητές της η Σχολή χρησιμοποιεί εγκαταστάσεις του κτηρίoυ που στεγάζεται το Κέντρο Διεθνούς και Ευρωπαϊκού Οικονομικού Δικαίου, τις οποίες και συντηρεί.
        3. Μολονότι η Εθνική Σχολή Δικαστών εδρεύει στη Θεσσαλονίκη, μέχρι σήμερα κρίθηκε ότι οι εισαγωγικές εξετάσεις και οι συνεδριάσεις του Διοικητικού Συμβουλίου (Δ.Σ.) της Σχολής να διεξάγονται στην Αθήνα για λόγους κυρίως πρακτικούς, όπως η γεωγραφική θέση της πρωτεύουσας και η πληθυσμιακή κατανομή της χώρας, καθώς και το γεγονός ότι στην εξεταστική επιτροπή μετέχουν κυρίως μέλη του Αρείου Πάγου, των οποίων ενδεχόμενη μακρά απουσία θα δυσχέραινε σοβαρά τη λειτουργία του Ανώτατου Δικαστηρίου.
        Ο Υπουργός
        ΣΩΤΗΡΗΣ ΧΑΤΖΗΓΑΚΗΣ»)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, θα ήθελα να ανακοινώσω στο Σώμα το δελτίο των επικαίρων ερωτήσεων της Δευτέρας 25ης Φεβρουαρίου 2008. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130, παράγραφος 4 του Κανονισμού της Βουλής)
      1. Η με αριθμό 620/18-2-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Υγείας και Κοινωνικής Αλληλεγγύης, σχετικά με τη διακοπή χορήγησης φαρμάκων στους ασφαλισμένους του Οργανισμού Περίθαλψης Ασφαλισμένων Δημοσίου από τους φαρμακοποιούς εξαιτίας της συσσώρευσης ανεξόφλητων χρεών από το δημόσιο κ.λπ..
      2. Η με αριθμό 643/19-2-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Αγροτικής Ανάπτυξης και Τροφίμων, σχετικά με την εφαρμογή του νέου κανονισμού που καθορίζει τους όρους αλιείας με Γρι-Γρι κ.λπ..
      3. Η με αριθμό 634/19-2-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Μπανιά προς τον Υπουργό Επικρατείας, σχετικά με την ΕΡΑ Ιωαννίνων κ.λπ..
      4. Η με αριθμό 637/19-2-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Πολιτισμού, σχετικά με το Αρχαιολογικό Μουσείο Πειραιά κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130, παράγραφος 4 του Κανονισμού της Βουλής)
      1. Η με αριθμό 615/18-2-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Σκουλά προς τον Υπουργό Πολιτισμού, σχετικά με τη χρηματοδότηση του Αρχαιολογικού Μουσείου Ηρακλείου κ.λπ..
      2. Η με αριθμό 642/19-2-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εθνικής Άμυνας, σχετικά με δημοσιεύματα αναφερόμενα στην έλλειψη συστημάτων αυτοπροστασίας από τα ελληνικά πολεμικά αεροσκάφη και ελικόπτερα κ.λπ..
      3. Η με αριθμό 638/19-2-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Ανάπτυξης, σχετικά με τη λειτουργία των Καζίνο κ.λπ..
      Παρακαλώ να μοιραστεί στους συναδέλφους Βουλευτές, για να λάβουν γνώση των επικαίρων ερωτήσεων που θα συζητηθούν την ερχόμενη Δευτέρα.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμεθα στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου.
      Πρώτη είναι η με αριθμό 629/38/18-2-2008 επίκαιρη ερώτηση του Αρχηγού της Αξιωματικής Αντιπολίτευσης και Προέδρου του Πανελληνίου Σοσιαλιστικού Κινήματος κ. Γεωργίου Παπανδρέου προς τον Πρωθυπουργό, σχετικά με την ακρίβεια στην αγορά, την προστασία του εισοδήματος των λαϊκών στρωμάτων κ.λπ..
      Η επίκαιρη ερώτηση του κ. Παπανδρέου έχει ως ακολούθως:
      «Ο πληθωρισμός ροκανίζει το εισόδημα των χαμηλών και μεσαίων στρωμάτων και δημιουργεί διάχυτη ανασφάλεια και δυσφορία στους Έλληνες καταναλωτές. Το θέμα αυτό έχει εξελιχθεί σ’ ένα εξαιρετικά πιεστικό πρόβλημα που η Κυβέρνηση έχει εναποθέσει την επίλυσή του σε σοφιστείες και αοριστολογίες, αφού οι μέχρι σήμερα πρακτικές της έχουν φέρει ένα και μόνο αποτέλεσμα.
      Η ακρίβεια καλπάζει, την ώρα που τα πραγματικά εισοδήματα παραμένουν ουσιαστικά καθηλωμένα ή υποχωρούν. Η κερδοσκοπία διευρύνεται και οι αρχές απλά παρακολουθούν τον πληθωρισμό, σε βασικά προϊόντα και υπηρεσίες, να τρέχει σε πολλαπλάσια επίπεδα από τον ήδη υψηλό (4%) γενικό δείκτη τιμών καταναλωτή.
      Ερωτάται ο κύριος Πρωθυπουργός:
      1. Τι προτίθεται να πράξει η Κυβέρνηση, για να αντιμετωπίσει τις έως και 30% αυξήσεις που παρατηρούνται σε βασικά καταναλωτικά αγαθά; Πώς σκοπεύει να βάλει φρένο στους ανεξέλεγκτους πολυεθνικούς ομίλους, που σε αντίθεση με τις τιμές που ορίζουν στην υπόλοιπη Ευρώπη για ομοειδή προϊόντα, απαιτούν και επιβάλλουν στην εγχώρια αγορά πολύ υψηλότερες αυξήσεις;
      2. Με ποια συγκεκριμένα μέτρα σκοπεύει η Κυβέρνηση να προστατεύσει το εισόδημα των λαϊκών στρωμάτων που πλήττονται από την επέλαση της ακρίβειας και εξωθούνται αναγκαστικά είτε στην περικοπή δαπανών για την κάλυψη βασικών αναγκών τους είτε στον αλόγιστο δανεισμό;».
      Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, η ακρίβεια είναι, πράγματι, ένα από τα πιο σοβαρά οικονομικά και κοινωνικά προβλήματα στον τόπο μας. Είναι πρόβλημα με βαθιές ρίζες στο χρόνο, πρόβλημα που τροφοδοτείται σήμερα από τις διεθνείς ανατιμήσεις στο γάλα, στα δημητριακά, στις πρώτες ύλες και, βέβαια, κυρίως, στο πετρέλαιο.
      Θυμίζω σε όσους προσποιούνται άγνοια ότι η διεθνής τιμή πετρελαίου, από τα 26 δολάρια το 2003, είναι σήμερα πάνω από τα 100 δολάρια. Δηλαδή σε τέσσερα χρόνια έχει τετραπλασιαστεί! Και αυτό είναι το πιο σημαντικό από τα αίτια του προβλήματος σ’ ολόκληρη την Ευρώπη. 
      Επισημαίνω ότι ο πληθωρισμός στην Ευρωζώνη, από 1,8% στην αρχή του 2007, έφτασε στο 3,1% στο τέλος του χρόνου. 
      Οφείλω, ωστόσο, να υπογραμμίσω ότι αιτία της ακρίβειας στη χώρα μας δεν είναι μόνο ο εισαγόμενος πληθωρισμός. Το γνωρίζουμε, το αναγνωρίζουμε και αναπτύσσουμε στοχευμένες πολιτικές. Στα προηγούμενα τέσσερα χρόνια, δώσαμε έμφαση στην ενίσχυση του υγιούς ανταγωνισμού, στη βελτίωση του θεσμικού πλαισίου, στην εντατικοποίηση των ελέγχων, στη στήριξη των καταναλωτικών οργανώσεων. 
      Από την πρώτη στιγμή, θεσμοθετήσαμε τη λειτουργία -με κανόνες και συμμετοχή όλων των παραγωγικών εταίρων- του Εθνικού Συμβουλίου Ανταγωνιστικότητας και Ανάπτυξης, και συστήσαμε υπηρεσιακή μονάδα στο Υπουργείο Ανάπτυξης, για να υποστηρίζει το έργο του. 
      Αναβαθμίσαμε το Εθνικό Συμβούλιο Καταναλωτή και το μετατρέψαμε σε Εθνικό Συμβούλιο Καταναλωτή και Αγοράς, στο οποίο συμμετέχουν πλέον εκπρόσωποι όλων των εμπλεκομένων φορέων της αγοράς, καταναλωτών και προμηθευτών. Ενεργοποιήσαμε και στελεχώσαμε τη Γενική Γραμματεία Καταναλωτή. Εκδόθηκε Οδηγός του Καταναλωτή για τα δικαιώματά του. Αναβαθμίστηκε η Γραμμή Καταναλωτή, τόσο για την πληροφόρηση των πολιτών όσο και για την υποβολή καταγγελιών. Ενισχύσαμε με αυξημένο προσωπικό -και ενισχύουμε ακόμη περισσότερο- την Επιτροπή Ανταγωνισμού, για την αποδοτικότερη και ταχύτερη λειτουργία της. Προτείναμε, ταυτόχρονα, τη συνταγματική της κατοχύρωση, ώστε να υπάρξει μεγαλύτερη ενίσχυση της λειτουργίας της. Η σύγκριση ανάμεσα στα πρόστιμα που επέβαλε -πριν και μετά το 2004- επισημαίνει τη μεγάλη διαφορά. Καταθέτω αυτόν τον πίνακα για τα Πρακτικά. 
      (Στο σημείο αυτό ο Πρωθυπουργός κ. Κωνσταντίνος Καραμανλής καταθέτει για τα Πρακτικά τον προαναφερθέντα πίνακα, ο οποίος έχει ως  εξής: 
      (Να φωτογραφηθούν οι σελ. 9-12)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Σημειώνω ακόμη ότι εντάθηκαν και εντείνονται διαρκώς οι έλεγχοι σε όλο το εύρος της αγοράς. Τα ονόματα των παραβατών γίνονται γνωστά και η σύγκριση ελέγχων είναι καταλυτική. Συγκροτήθηκαν για το σκοπό αυτό μεικτά συνεργεία και αναπτύχθηκε στενή συνεργασία Κεντρικών Υπηρεσιών και Νομαρχιακών Αυτοδιοικήσεων. Ενισχύθηκαν τόσο η  λειτουργία του ΕΦΕΤ, όσο και οι μηχανισμοί που υπήρχαν για τους ελέγχους της αγροτικής παραγωγής έως την πρώτη μεταποίηση. Εφαρμόστηκαν, με νόμο του 2005, δραστικά μέτρα για την προστασία από το παραεμπόριο και την ενδυνάμωση του υγιούς εμπορίου. Θεσμοθετήθηκε και λειτουργεί ως Ανεξάρτητη Αρχή ο Συνήγορος του Καταναλωτή. Καθιερώθηκε νέο θεσμικό πλαίσιο για τη λειτουργία των λαϊκών αγορών. Αναθεωρούνται οι αγορανομικές διατάξεις, για να ανταποκρίνονται στις σύγχρονες ανάγκες. Ενεργοποιείται το Παρατηρητήριο Τιμών μέσα από την «Κοινωνία της Πληροφορίας». 
      Εργαστήκαμε, κυρίες και κύριοι συνάδελφοι, και εργαζόμαστε συστηματικά σε τρεις κατευθύνσεις: 1. Αδιαπραγμάτευτη αντιμετώπιση φαινομένων που αφορούν είτε σε κατάχρηση δεσπόζουσας θέσης είτε σε εναρμονισμένες πρακτικές είτε σε ολιγοπωλιακές καταστάσεις. Είναι σταθερή η βούλησή μας τα φαινόμενα αυτά να πατάσσονται αμείλικτα. Δεύτερες σκέψεις δεν υπάρχουν σ’ αυτό. Δεν αναγνωρίζουμε σε κανέναν το δικαίωμα να πλουτίζει με αθέμιτο τρόπο, σε βάρος των καταναλωτών. Ελεύθερη αγορά δεν σημαίνει ασύδοτη αγορά. 2. Απελευθέρωση των αγορών και λειτουργία του ανταγωνισμού, με βάση αυστηρούς και ξεκάθαρους κανόνες. Είναι η μόνη ρεαλιστική και αποτελεσματική πολιτική για την προσέλκυση επενδύσεων, τη δημιουργία νέων θέσεων εργασίας, τη μείωση του κόστους προϊόντων και υπηρεσιών, προς όφελος του πολίτη-καταναλωτή. 3. Σωστή ενημέρωση του πολίτη. Είναι η ασπίδα που έχει ο πολίτης, για να προστατεύει αποτελεσματικά τα δικαιώματα και την αγοραστική του δύναμη. Ο καταναλωτής που επιλέγει, ο καταναλωτής που επιβραβεύει την υψηλή ποιότητα και τη χαμηλή τιμή είναι το πιο αποτελεσματικό ανάχωμα στην ακρίβεια. Ψηφίσαμε, για το σκοπό αυτό, ρύθμιση που έδωσε στις καταναλωτικές οργανώσεις τη δυνατότητα να αποκτήσουν πανελλήνια εμβέλεια, και στηρίζουμε τη λειτουργία τους με αυξημένους πόρους, που πέρυσι έφτασαν τις 300.000 ευρώ, έναντι 40.000 ευρώ το 2003. Κινούμενοι σε αυτές τις κατευθύνσεις, καταφέραμε τα προηγούμενα χρόνια να συγκρατήσουμε τον πληθωρισμό και να μειώσουμε, σε λιγότερο από μία μονάδα, τη διαφορά του από αυτόν της Ευρωζώνης: από 1,3% που ήταν το 2003, στο 0,9% το 2007. 
      Όμως, τίποτε απ’ ό,τι έγινε δεν αρκεί. Δεν σταματούμε εδώ· συνεχίζουμε με νέες δράσεις, σε όλα τα μέτωπα. Ο αρμόδιος Υπουργός παρουσίασε, χθες, δέσμη 41 μέτρων, που καλύπτουν όλο το φάσμα της παραγωγικής, εμπορικής και καταναλωτικής δραστηριότητας. Δίνουμε ιδιαίτερη έμφαση σε εξυγιαντικές πρωτοβουλίες, στην αυστηροποίηση των κυρώσεων, στη συστηματική ενημέρωση των καταναλωτών. Αναπτύσσουμε κάθε γόνιμη πρωτοβουλία, για να νιώσουν οι καταναλωτές, και ιδιαίτερα οι οικονομικά αδύναμοι, περισσότερη σιγουριά στις καθημερινές συναλλαγές τους. Σ’ αυτό το πλαίσιο, είμαστε έτοιμοι να ενσωματώσουμε κάθε σοβαρή, τεκμηριωμένη και εφαρμόσιμη πρόταση, απ’ όπου κι αν προέρχεται. Θέλουμε απέναντι στο μέτωπο της ακρίβειας όλες τις πολιτικές και κοινωνικές δυνάμεις· θέλουμε την πιο πλατιά συμμαχία Πολιτείας και πολιτών· θέλουμε τον πολίτη ενεργό συμμέτοχο στον κοινό στόχο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο Αρχηγός της Αξιωματικής Αντιπολίτευσης και Πρόεδρος της Κοινοβουλευτικής Ομάδας του ΠΑ.ΣΟ.Κ. κ. Γεώργιος Παπανδρέου.
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος Πανελλήνιου Σοσιαλιστικού Κινήματος): Κύριε Πρωθυπουργέ, κύριοι συνάδελφοι, η ακρίβεια εξοντώνει σήμερα την ελληνική οικογένεια. Το νοικοκυριό εκβιάζεται, μ’ ένα μισθό που δεν του φτάνει πια για να περάσει το μήνα. Εκβιαστικές οι τιμές στις λαϊκές αγορές και στα σούπερ μάρκετ. Και είμαι σαφής. Η ζωή επί των ημερών σας κοστίζει σε μια τετραμελή οικογένεια 820 ευρώ παραπάνω. Αντίθετα, η αύξηση των εισοδημάτων ήταν μόλις 450 ευρώ. Δηλαδή μπαίνει μέσα η κάθε ελληνική οικογένεια κατά 370 ευρώ το μήνα. Στο αλεύρι, στα αβγά, στο ψωμί, στα ζυμαρικά οι ετήσιες αυξήσεις φθάνουν το 12%. 
      Εσείς λέτε ότι μειώσατε τον πληθωρισμό. Μα, ζείτε σε άλλη χώρα, κύριε Πρωθυπουργέ. Πάτε να ακούσετε, να συζητήσετε να μιλήσετε με τον ελληνικό λαό. Υπάρχει άνοδος, τεράστια αύξηση του πληθωρισμού. Ξέρετε πώς επιβιώνουν οι περισσότεροι Έλληνες; Με καταναλωτικά δάνεια. Κινδυνεύουν με κατασχέσεις, ενώ οι τράπεζες κάνουν πάρτι κερδών. Σαράντα τοις εκατό η αύξηση των κερδών τους. Ξέρετε το χρέος των νοικοκυριών; Πάνω από 100.000.000.000 ευρώ μέσα στα τέσσερα χρόνια Νέας Δημοκρατίας. Παλιά εξοικονομούσε χρήματα ο Έλληνας. Σήμερα, από νοικοκύρης γίνεται υπερχρεωμένος δανειολήπτης. Η μεσαία τάξη γίνεται νεόπτωχη. 
      Η Κυβέρνησή σας χορεύει ταγκό με τους κερδοσκόπους. Ανοχή και συνενοχή. Τα φορτώνει στη διεθνή αύξηση της τιμής των καυσίμων. Όμως, δεν μας λέτε ότι στη χώρα μας αυτή η τιμή είναι έως και 25% μεγαλύτερη κάθε χρόνο από τον ευρωπαϊκό μέσο όρο. Ο έλεγχος της αγοράς και των τιμών ξέρουμε ότι είναι μια διαρκής και δύσκολη μάχη. Έχουμε καταθέσει και προτάσεις. Αλλά εσείς χάσατε το κλίμα εμπιστοσύνης. Ευθύνεστε για τις συνεχείς ανατιμήσεις των τιμολογίων στις Δ.Ε.Κ.Ο.. Για σκεφθείτε, 25% αυξήσεις στη Δ.Ε.Η. στην τετραετία σας. Αυξήσεις στο νερό, στα εισιτήρια, στα φάρμακα. Πυροδοτήσατε και το κλίμα των ανατιμήσεων με τις αυξήσεις του Φ.Π.Α.. 
      Μας μιλήσατε για την Επιτροπή Ανταγωνισμού. Είτε είναι υποστελεχωμένη είτε στελεχωμένη με «κουμπάρους». Ανοχή και συνενοχή στα καρτέλ, κύριε Καραμανλή. Καταθέσατε πίνακα. Σας καταθέτω κι εγώ πίνακα για τα θέματα ανταγωνισμού, για τα καρτέλ, για να δείτε πώς λειτουργούν. 
      (Στο σημείο αυτό ο Αρχηγός της Αξιωματικής Αντιπολίτευσης κ. Γεώργιος Παπανδρέου καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      (Να φωτογραφηθούν οι σελίδες 18 και 19)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος Πανελλήνιου Σοσιαλιστικού Κινήματος): Ο Σ.Δ.Ο.Ε., με τον κ. Κλαδά; Αναξιοπιστία παντού. Το Παρατηρητήριο Τιμών; Το αδρανοποιήσατε. Τους ελεγκτικούς μηχανισμούς; Τους αποδιοργανώσατε. Γιατί; Δεν τολμάτε, δεν μπορείτε, δεν θέλετε, κύριε Πρωθυπουργέ.
      Ανοχή και συνενοχή και στα αγροτικά προϊόντα. Η διαφορά, από το χωράφι στο ράφι, μεγαλώνει. Είπατε για το γάλα. Μα, χαμηλότερη είναι η τιμή για τον κτηνοτρόφο στο γάλα σήμερα, ενώ είναι υψηλότερη για τον καταναλωτή. Χάνει ο παραγωγός, χάνει ο καταναλωτής. Οι ενδιάμεσοι, όμως, παρασιτικοί γλεντούν. Ανοχή στη διαφορά τιμής παντού. Κερδίζουν οι αεριτζήδες. 
      Ανοχή, όμως, και στη διαφθορά παντού. Κερδίζουν οι κλειδοκράτορες του παρασιτισμού και αυτό κοστίζει στο μέσο Έλληνα. Τον πληγώνει. Πληγώνει το «γρηγορόσημο», πληγώνει το «φακελάκι», πληγώνει το κόστος της υγείας, πληγώνει το φροντιστήριο. Πληγώνει η κομματική σπατάλη και η λεηλασία των χρημάτων του ελληνικού λαού, παντού. Πληγώνει η απαξίωση των δημοσίων αγαθών. Καμμία τάξη, κανένας κανόνας, πουθενά το ευνομούμενο κράτος, πουθενά οι πραγματικές αξίες. Παντού οι πλαστές αξίες. 
      Τέσσερα χρόνια περιμένουμε να πάρετε μέτρα. Και εσείς, μετά από ερώτησή μου, παρουσιάσατε με τυμπανοκρουσίες έναν κατάλογο προθέσεων. Λόγια, όπως πάντα, όπως απεκάλυψε και ο ίδιος σας ο Υφυπουργός χθες, λέγοντας ότι τα περισσότερα δεν θα εφαρμοστούν. Τα μισά, δε, ήδη αποτελούν θεσμοθετημένες αγορανομικές διατάξεις. Εξαγγείλατε τη λειτουργία Παρατηρητηρίου Τιμών. Μα, ο δικός σας Υπουργός, κύριε Καραμανλή, δεν ήταν αυτός που πάγωσε τη λειτουργία αυτού του παρατηρητηρίου, τα τελευταία τέσσερα χρόνια; 
      Έτσι κυβερνάτε τέσσερα χρόνια. Μία διακυβέρνηση επικοινωνιακή. Κρύβετε την αλήθεια «κάτω από το χαλί» και δεν σέβεστε θεσμούς και αρχές. Τρανταχτό παράδειγμα η χθεσινή διαρροή της πρότασης Νίμιτς για τα Σκόπια. Βεβαίως, πάρε-δώσε με τα μέσα ενημέρωσης έχετε, αλλά εμπιστοσύνη στα κόμματα δεν έχετε, όπως δεν είχατε για το θέμα των υποκλοπών, όπως δεν έχετε εμπιστοσύνη στη Βουλή για το θέμα της «SIEMENS», όπου αποκαλύπτονται  καθημερινά νέα στοιχεία.
      Κύριε Πρωθυπουργέ, σήμερα ο ελληνικός λαός πληρώνει ακριβά τα προϊόντα στην αγορά. Πληρώνει και για την απαξίωση των δημοσίων αγαθών στην υγεία, στην παιδεία, στην πρόνοια. Στην πραγματικότητα, πληρώνει πολύ ακριβά την πολιτική της Νέας Δημοκρατίας. Μια πολιτική που εξέθρεψε το τέρας της ακρίβειας, της ασυδοσίας και της διαφθοράς. Παράδεισος για τον κερδοσκόπο, καθημερινός όμως εφιάλτης για τον παραγωγικό και δημιουργικό πολίτη. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, γίνεται γνωστό στο Σώμα ότι αριστερά του Προεδρείου παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής, Αντιπροσωπεία της Επιτροπής Ειρήνης της Κίνας, συνοδεύοντας τον παριστάμενο επίσης αντιπρόεδρο της Επιτροπής Εξωτερικών Υποθέσεων του Κοινοβουλίου της Λαϊκής Δημοκρατίας της Κίνας. 
      Τους καλωσορίζουμε στην Ελλάδα και στη Βουλή των Ελλήνων.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Πρωθυπουργός της χώρας κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Μιλάτε για μείωση εισοδημάτων. Και, ως συνήθως, λέτε ανακρίβειες: Την τριετία 2005-2007, η ετήσια αύξηση του πραγματικού μισθού για τους εργαζόμενους ήταν 3%, ενώ στην Ευρωζώνη ήταν 0,3%. Την ίδια τριετία, το πραγματικό διαθέσιμο εισόδημα των νοικοκυριών αυξήθηκε κατά 4,1% το χρόνο, έναντι 1% στην Ευρωζώνη. Οι κατώτατες αποδοχές αυξήθηκαν, σωρευτικά, κατά 7,7%, ενώ στην Ευρωζώνη παρέμειναν στάσιμες. Συνολικά, κυρίες και κύριοι συνάδελφοι, το κατά κεφαλήν διαθέσιμο εισόδημα στην Ελλάδα -σε σχέση με αυτό της Ευρωζώνης- αυξήθηκε, από 89,4% το 2003, σε 99,4% το 2007· και αυτό σημαίνει πραγματική σύγκλιση.
      Δεν είπαμε ποτέ ούτε λέμε και τώρα πως έπαψε να υπάρχει ακρίβεια. Δεν είπαμε και δεν λέμε ότι λύθηκαν όλα τα προβλήματα. Υπάρχουν και εκκρεμότητες και παθογένειες και νοσηρές νοοτροπίες. Δεν κρύψαμε και δεν κρύβουμε τίποτε. 
      Ο Αρχηγός, όμως, της Αξιωματικής Αντιπολίτευσης προσποιείται πως δεν ξέρει ούτε τι γινόταν όταν βρισκόταν στην Κυβέρνηση, ούτε τι γίνεται τώρα που είναι στην Αντιπολίτευση! Καταγγέλλει την Κυβέρνηση, αλλά δεν τεκμηριώνει ούτε καταγγελία ούτε θέση ούτε πρόταση. Δεν αναφέρει ούτε έναν έλεγχο που γινόταν πριν και καταργήθηκε σήμερα! Δεν αναφέρει ούτε έναν ελεγκτικό μηχανισμό που έκανε καλά τη δουλειά του πριν και δεν την κάνει σήμερα! Δεν τολμά καμία σύγκριση με ό,τι γινόταν τον καιρό που είχαν την ευθύνη της διακυβέρνησης. Προσποιείται ότι μόλις τώρα ανακάλυψε το πρόβλημα της ακρίβειας! Και αυτό, κυρίες και κύριοι συνάδελφοι, δεν συνιστά υπεύθυνη θέση· είναι λαϊκισμός. Και ο λαϊκισμός δεν προσθέτει, αλλά αφαιρεί. 
      Σε όλα όσα ακούστηκαν απαντούμε έμπρακτα, με τις πολιτικές και τα μέτρα που εφαρμόζουμε. Επαναλαμβάνω όμως: Εάν υπάρχουν συγκεκριμένες και εφαρμόσιμες προτάσεις, τις περιμένουμε. Δεν μονοπωλούμε τίποτα. Δεν ωφελεί, όμως, ούτε η διαστρέβλωση ούτε η προσποίηση άγνοιας των δεδομένων. Οι αβάσιμοι ισχυρισμοί και οι γενικεύσεις ενθαρρύνουν την ασυδοσία και βλάπτουν, τελικά, τον καταναλωτή. 
      Αναφέρθηκε ότι οι ξένες εταιρείες πωλούν τα πάντα ακριβότερα στη χώρα μας. Ορισμένα προϊόντα είναι, πράγματι, ακριβότερα. Άλλα, όμως, είναι φθηνότερα. 
      Το σημαντικότερο: Όλοι γνωρίζουμε ότι οι τιμές σχεδόν όλων των αγαθών διαμορφώνονται με βάση την προσφορά, τη ζήτηση και τους κανόνες του υγιούς ανταγωνισμού· δεν καθορίζονται ούτε με υπουργικές αποφάσεις ούτε με προεδρικά διατάγματα. 
      Δεν μπορεί, λοιπόν, να καλλιεργούνται απόψεις που δεν κάνουν τίποτε άλλο, παρά να συμβάλλουν στην απάθεια, την αδράνεια, τη διαιώνιση των προβλημάτων. Είναι χρήσιμο να βάζουμε τα πράγματα στη θέση τους, για να μη δημιουργούνται εντυπώσεις, που, τελικά, μόνο ζημιά μπορεί να κάνουν.
      Επαναλαμβάνω ωστόσο: Η ελευθερία της αγοράς δεν συμβιβάζεται με την ασυδοσία. Δίνουμε ιδιαίτερη έμφαση στην ενδυνάμωση του εποπτικού και ελεγκτικού έργου, με βασικές αρχές τη σαφήνεια, την απλούστευση, την αυστηρότητα. Δίνουμε έμφαση στην αδιαπραγμάτευτη τήρηση της νομιμότητας, στην εξασφάλιση συνθηκών υγιούς ανταγωνισμού, στη μετάδοση ενός καθαρού μηνύματος προς κάθε κατεύθυνση: 
      Πήραμε και θα συνεχίσουμε να παίρνουμε κάθε πρόσφορο μέτρο. Συμμαχούμε με τον πολίτη- καταναλωτή για το καλύτερο αποτέλεσμα. Η μάχη με την ακρίβεια, η μάχη για την καθημερινότητα του πολίτη είναι καθημερινή μάχη για μας. 
      Μέμφεσθε την Επιτροπή Ανταγωνισμού για υπολειτουργία. Για πρώτη φορά η Επιτροπή προχώρησε σε πραγματικούς ελέγχους σε κρίσιμες υποθέσεις. Αναφέρω, ως παράδειγμα, τις συμφωνίες μεταξύ σούπερ-μάρκετ και της βιομηχανίας τροφίμων για τη χειραγώγηση των τιμών. Αναφέρω και τη λειτουργία της αγοράς γάλακτος, για την οποία ανάλογη καταγγελία, στο παρελθόν, εγκαταλείφθηκε «στο συρτάρι». 
      Η αλήθεια είναι ότι η Επιτροπή επέβαλε πρωτόγνωρα -για την ελληνική αγορά- πρόστιμα: στη διετία 2005-2006 επέβαλε δέκα φορές υψηλότερα πρόστιμα απ’ ό,τι σ’ ολόκληρη την περίοδο 1995-2004. 
      Και κάτι ακόμη: Δεν αποφύγατε τον πειρασμό της σκανδαλολογίας και της διαστρέβλωσης. Αφού συζητούμε όμως για την ακρίβεια, θα περιοριστώ σε δύο μόνον επισημάνσεις απέναντι στις αναφορές για την Επιτροπή Ανταγωνισμού.
      Πρώτον, τα περισσότερα στελέχη της Επιτροπής είχαν αξιοποιηθεί από την προηγούμενη Κυβέρνηση σε σημαντικές θέσεις. Και τα στελέχη της Επιτροπής τα εμπιστευόμαστε, στο σύνολό τους. 
      Δεύτερον, σε ό,τι αφορά το πρόβλημα που  υπήρξε, οι αρμόδιες αρχές είχαν μια πληροφορία, που την αξιοποίησαν, έτσι ώστε να αποτραπεί η επιχειρούμενη εξωθεσμική παρέμβαση, να συλληφθούν οι εμπλεκόμενοι και να παραπεμφθούν στη Δικαιοσύνη. Σε άλλες εποχές, θα ακολουθούνταν άλλες πρακτικές! Οι εμπλεκόμενοι θα ειδοποιούνταν, το έγκλημα θα συντελείτο και οι υπαίτιοι θα έλεγαν: «Όποιος βρει στοιχεία, ας πάει στον εισαγγελέα»! 
      Αυτή είναι η διαφορά του σήμερα με το χτες· και η διαφορά αυτή εντοπίζεται παντού! 
      (Χειροκροτήματα από την πτέρυγα της Νέας Δημοκρατίας)
      Είναι η διαφορά ανάμεσα στην αποκάλυψη και τη συγκάλυψη· είναι η απόδειξη ότι δεν χαριζόμαστε σε κανέναν, η απόδειξη ότι είμαστε σε διαρκή μετωπική σύγκρουση με τα φαινόμενα της διαφθοράς, η απόδειξη –τελικά- ότι δεν είμαστε όλοι το ίδιο.
      Και κάτι τελευταίο, επειδή αναφερθήκατε στο έγγραφο Νίμιτς. Ο μόνος που δεν τον βοηθάει η διαρροή αυτού του εγγράφου είναι η Ελληνική Κυβέρνηση, στο δύσκολο αγώνα που δίνει. 
      (Χειροκροτήματα από την πτέρυγα της Νέας Δημοκρατίας)
       Κι εσείς -ειδικά ως πρώην και επί χρόνια Υπουργός Εξωτερικών, με πολλές αντίστοιχες εμπειρίες διαρροών απορρήτων εγγράφων επί υπουργίας σας-
      (Θόρυβος από την πτέρυγα του ΠΑ.ΣΟ.Κ.)
      οφείλετε να το γνωρίζετε και να το κατανοείτε καλά αυτό που λέω. 
      (Χειροκροτήματα από την πτέρυγα της Νέας Δημοκρατίας)
      ΙΩΑΝΝΗΣ ΡΑΓΚΟΥΣΗΣ: Ποιος το είχε και ποιος το έδωσε;
      ΠΡΟΕΔΡΟΣ (Δημήτριος Σιούφας): Η επόμενη είναι η με αριθμό 635/39/19-2-2008 τέταρτη επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με τη θέση της Ελλάδας ως προς την «ανεξαρτησία» του Κοσόβου.
      Η ερώτηση έχει ως εξής:
      «ΟΙ Η.Π.Α. και το ΝΑΤΟ, αφού εισέβαλαν στη Σερβία και συνέδραμαν στην εκδίωξη των Σέρβων του Κοσσυφοπεδίου, προχωρούν τώρα στην ανεξαρτητοποίηση, την ίδρυση και την αναγνώριση ενός ακόμα κρατιδίου στα Βαλκάνια, το οποίο, όπως η πρώην Γιουγκοσλαβική Δημοκρατία της Μακεδονίας, FYROM, δεν μπορεί να υπάρξει αυτόνομα και θα αποτελέσει παράγοντα αποσταθεροποίησης για την ευρύτερη περιοχή. 
      Αυτό δεν μπορεί να μας αφήνει ούτε καν φαινομενικά αδιάφορους και ουδέτερους, καθώς η μονομερής και αυθαίρετη ανακήρυξη της ανεξαρτησίας του Κοσσόβου και η απόσχισή του από τη Σερβία κρίνεται ότι μπορεί να αποτελέσει προηγούμενο για κάθε ανάλογη περίπτωση. Ενδεικτικά, η προειδοποίηση του Ρώσου Προέδρου κ. Πούτιν ότι η ανεξαρτησία του Κοσόβου μπορεί να συνδεθεί μελλοντικά με τη «Βόρεια Κύπρο», μας προξενεί μεγάλες ανησυχίες. 
      Ερωτάσθε:
      1. Ποια είναι η θέση της Ελλάδας στο ζήτημα του «ανεξάρτητου Κοσόβου» και αν προτίθεται ή όχι η Κυβέρνησή σας να αναγνωρίσει το ανεξάρτητο Κόσοβο;
      2. Έχει λάβει κάποια μέριμνα η Κυβέρνησή σας για την αποφυγή δυσάρεστων εξελίξεων στις διπλωματικές μας σχέσεις με τις χώρες που δεν αναγνωρίζουν την ανεξαρτησία του Κοσόβου και δηλώνουν ότι πρόκειται να αντιδράσουν στην απόσχισή του από την Σερβία;».
      Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, θέλω πρώτ’ απ’ όλα να διευκρινίσω και να τονίσω ότι η κατάσταση στο Κόσοβο δεν έχει καμία απολύτως σχέση με το πολιτικό πρόβλημα της Κύπρου. Στην Κύπρο υπήρξε έξωθεν εισβολή και υπάρχει συνεχιζόμενη κατοχή εδαφών της Κυπριακής Δημοκρατίας. Οι ίδιοι οι Τουρκοκύπριοι, με μαζικές διαδηλώσεις το 2003, αντέδρασαν στην πολιτική της ηγεσίας τους, σύμφωνα με την οποία η μη λύση αποτελούσε λύση.
      Οι Έλληνες υποστηρίζουμε την άμεση επανέναρξη των συνομιλιών, ώστε να βρεθεί λειτουργική και βιώσιμη λύση, βασισμένη στα ψηφίσματα του ΟΗΕ και τις αρχές της Ευρωπαϊκής Ένωσης, να επανενωθεί η Κυπριακή Δημοκρατία και να απολαμβάνουν τα πλεονεκτήματα της ένταξής τους στην ευρωπαϊκή οικογένεια όλοι οι κάτοικοί της, Ελληνοκύπριοι και Τουρκοκύπριοι.
      Μ’ αυτή την ξεκάθαρη τοποθέτηση, έρχομαι τώρα στο θέμα του Κοσόβου. Όπως και σε κάθε άλλη περίπτωση, γνώμονας της πολιτικής μας υπήρξε και είναι η διασφάλιση της ειρήνης και της περιφερειακής σταθερότητας. Πιστεύαμε και πιστεύουμε ότι οι καλύτερες λύσεις δεν προκύπτουν από μονομερείς ενέργειες και τετελεσμένα· προκύπτουν μέσα από αμοιβαία αποδεκτές ρυθμίσεις· προκύπτουν με διάλογο και διαπραγμάτευση.
      Σ’ όλες τις διεθνείς επαφές μας, υπογραμμίζαμε ότι πάντοτε υπάρχουν και πάντοτε πρέπει να αξιοποιούνται όλα τα περιθώρια της διπλωματίας. Καθ’ όλη την προηγούμενη περίοδο, ήμασταν σε συνεχή επαφή με τα κράτη της περιοχής, συμπεριλαμβανομένης βεβαίως της Σερβίας.
      Οι εξελίξεις που σημειώνονται το τελευταίο διάστημα διαμορφώνουν, αναμφισβήτητα, νέα δεδομένα στην ευπαθή και πολύπαθη αυτή περιοχή. Αυτό που τώρα προέχει είναι η ειρήνη και η σταθερότητα, είναι η ασφάλεια και ο σεβασμός των δικαιωμάτων των Σέρβων και των άλλων εθνοτικών ομάδων που ζουν στο Κόσοβο.
      Όλα τα άμεσα εμπλεκόμενα μέρη έχουν υποχρέωση να απέχουν από ενέργειες που θα μπορούσαν να πυροδοτήσουν επικίνδυνες εντάσεις. Η Ελλάδα, ως το παλαιότερο μέλος της Ευρωπαϊκής Ένωσης και του ΝΑΤΟ στη Νοτιοανατολική Ευρώπη, οφείλει να έχει τη δική της συμβολή στη συλλογική προσπάθεια για την ειρήνη, τη σταθερότητα, το σεβασμό των ανθρωπίνων δικαιωμάτων.
      Η Ελλάδα, κυρίες και κύριοι συνάδελφοι, είναι δύναμη σταθερότητας στην περιοχή. Δεν συμφωνούμε, λοιπόν, με τις αιτιάσεις που αναπτύσσονται εναντίον της συμμετοχής μας στην ευρωπαϊκή στρατιωτική παρουσία στο Κόσοβο. Και δεν συμφωνούμε για δύο κυρίως λόγους:
      πρώτον, διότι οι αιτιάσεις αυτές αγνοούν τις επιθυμίες εκείνων που θα ήθελαν είτε τη δημιουργία μιας νέας κρίσης είτε την εμφάνιση κενού, το οποίο φιλοδοξούσαν να καλύψουν οι ίδιοι για δικές τους, ιδιοτελείς σκοπιμότητες, για δικά τους συμφέροντα·
      δεύτερον, διότι η ελληνική συμμετοχή στην ευρωπαϊκή δύναμη για το Κόσοβο επιβεβαιώνει και ενισχύει το ρόλο της πατρίδας μας στην ευρύτερη περιοχή, επιβεβαιώνει και ενισχύει το ρόλο της Ελλάδας ως περιφερειακής δύναμης ευθύνης και σταθερότητας. Η Ελλάδα οφείλει να είναι και θα είναι παρούσα.
      Όσον αφορά στο ζήτημα της αναγνώρισης της νέας κατάστασης, η Ελλάδα, όπως ήδη έχει ανακοινώσει η Υπουργός Εξωτερικών, θα λάβει τις αποφάσεις της στο επόμενο χρονικό διάστημα. Θα αποφασίσει, αφού εξετάσει σε βάθος όλες τις εξελίξεις, όλες τις διαστάσεις τους, όλες τις επιπτώσεις τους, τόσο στην περιφερειακή ασφάλεια όσο και -κυρίως μάλιστα- στα συμφέροντα της χώρας μας.
      Για όλους αυτούς τους λόγους και με βάση τις πάγιες αρχές της εξωτερικής μας πολιτικής, θα συνεχίσουμε να συνεργαζόμαστε στενά τόσο με τους Ευρωπαίους εταίρους μας όσο και με τις γειτονικές χώρες. Και βέβαια, θα συνεχίσουμε να λαμβάνουμε υπ’ όψιν τον ιδιαίτερο ρόλο που έχει η Σερβία για τη διατήρηση της περιφερειακής ισορροπίας και σταθερότητας.
      Υπογραμμίζω, σ’ αυτό το σημείο, και την ενεργό στήριξη της Ελλάδας στην πορεία για την ενσωμάτωση της Σερβίας στους ευρωπαϊκούς και τους ευρωατλαντικούς  θεσμούς. 
      Οι Έλληνες θέλουμε στενή συνεργασία με όλα τα κράτη, με όλους τους λαούς της περιοχής μας. Θέλουμε η περιοχή της Νοτιοανατολικής Ευρώπης να μεταλλαχθεί σε μια γειτονιά ειρήνης, ανάπτυξης και ευημερίας· μια ευρωπαϊκή γειτονιά, που θα κοιτάει μπροστά και θα προοδεύει για το καλό όλων των πολιτών.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Λαϊκού Ορθόδοξου Συναγερμού, κ. Γεώργιος Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρωθυπουργέ, θέλω να συμμεριστώ τις σκέψεις σας και την ιδέα σας, ότι δεν πρέπει να συνδεθεί κατά καμμία έννοια αυτό που συμβαίνει στο Κόσοβο με την Κύπρο. Πρέπει, όμως, να θυμίσω ότι και στις δύο περιπτώσεις έχει προηγηθεί η εισβολή. Στην πρώτη περίπτωση, η εισβολή των Αμερικάνων και του ΝΑΤΟ εις το Κόσοβο, για την εκδίωξη των Σέρβων και εν συνεχεία της πραξικοπηματικής πράξης των Ηνωμένων Πολιτειών προχθές και την προηγούμενη φορά, εις την Κύπρο, η εισβολή των Τούρκων -με όπλα του ΝΑΤΟ, θέλω να θυμίσω- πριν από μερικά χρόνια.
      Και βεβαίως, αυτό το οποίο επεδίωξε η Τουρκία από τις 15 Νοεμβρίου του 1983, επί κυβερνήσεως ΠΑ.ΣΟ.Κ., ήταν η δημιουργία ψευδοκράτους για να αναγνωριστεί. Νομίζω ότι σήμερα, βοηθιέται αυτή η κατάσταση. Και δεν το λέω εγώ. Δεν το άκουσα μόνο από τον Πρόεδρο της μίας υπερδύναμης, τον κ. Πούτιν, αλλά το διαβάζω και στο διεθνή Τύπο, όπως διαβάζω εις το διεθνή Τύπο αυτό το οποίο έγινε.
      Και είμαστε ακόμα στις πρώτες τρεις μέρες, κύριε Πρωθυπουργέ. Μπορώ να διαβάσω από την εφημερίδα «TRIBUNE» της Γενεύης, η οποία μιλάει για τέτοια παραδείγματα στην Ελλάδα και αναφέρει συγκεκριμένες περιοχές. Το ίδιο πράγμα κάνει η «NATIONAL POST», η οποία αναφέρει για τέτοια πράγματα στην Ελλάδα. Δεν θα τα πω. Δεν τα υιοθετώ, αλλά αυτό δεν σημαίνει ότι θα βάλουμε όλες αυτές τις ειδήσεις στο ράφι. Πρέπει να τις έχουμε κάπου στην άκρη. Να τα λαμβάνουμε υπ' όψιν όλα αυτά τα οποία γράφονται στις εφημερίδες και από αναλυτές παγκοσμίου κύρους σε όλο τον κόσμο και όχι περιοριστικά, εδώ, εις τη γειτονιά μας. Είναι ένα θέμα το οποίο δεν μπορεί να μας αφήσει αδιάφορους.
      Πιστεύω, λοιπόν, ότι χρειάζεται ένας υπεύθυνος χειρισμός. Είμαι σίγουρος ότι θα υπάρξει αυτός ο υπεύθυνος χειρισμός, γιατί το θέμα είναι ιδιαίτερα σοβαρό.
      Κύριε Πρωθυπουργέ, μιλάμε για την αρχή του Β΄ Ψυχρού Πολέμου. Όποιος δεν το έχει αντιληφθεί, νομίζω ότι λαθεύει λάθος μεγάλο. Η διείσδυση της Ρωσίας εις την ενεργειακή ανάγκη της Ευρώπης σημαίνει την αρχή του πολέμου. Όποιος έχει την Ευρώπη, έχει τον κόσμο. Το ξέρει πολύ καλά ο Αμερικανός και σε αυτήν τη φάση, έχουμε μπει εις την αρχή ενός Β΄ Ψυχρού Πολέμου. Και εκεί η Ελλάδα πρέπει να τοποθετηθεί. Το να παίζουμε τη στρουθοκάμηλο νομίζω ότι θα μας κοστίσει.
      Εδώ, λοιπόν, έχουμε μία πρόκληση. Έχουμε το πραξικόπημα των Αμερικανών στην περιοχή μας, σε αντίθεση με την απόφαση 1244 του Ο.Η.Ε., του 1999, που ανάμεσα στα άλλα λέει ότι το Κόσοβο είναι επαρχία της Σερβίας. Και ενώ έχουμε, λοιπόν, αυτήν τη δέσμευση του Ο.Η.Ε., μονομερώς ο Αμερικάνος κινεί αυτήν τη διαδικασία, η οποία αντιλαμβάνεστε ότι είναι ιδιαίτερα δυσχερής, όχι μόνο για το Κόσοβο, αλλά και για τη γειτονιά και ό,τι συμβαίνει γύρω μας.
      Πιστεύω, λοιπόν, ότι θα υπάρξει μία σώφρων πολιτική, όχι, όμως, όσο προχθές με τη διαρροή, κύριε Πρωθυπουργέ. Διότι Βουλευτής του κόμματός σας μου είπε: «Την επόμενη φορά που θα χρειαστεί ενημέρωση πολιτικών Αρχηγών, να πας στον Ψυχάρη». Και βεβαίως, τον άκουσα πράγματι με το ύφος που έπρεπε να τον ακούσω, αλλά η διαπίστωση είναι πραγματική.
      Και στο παρελθόν, τότε που είχαμε τις διαβουλεύσεις με τον Μπαρτόλομιου, είδαμε τη συμφωνία σε μια άλλη εφημερίδα στο «ΠΟΝΤΙΚΙ». Δηλαδή, η διαφορά σας είναι στην επιλογή της εφημερίδας.
      Τώρα, λοιπόν, το θέμα είναι πολύ σοβαρό, για να πηγαίνει στον Τύπο και να διαβάζω στον Τύπο αυτό το οποίο άγγιξα για τριάντα δευτερόλεπτα. Δεν μου άφησαν ούτε καν να το διαβάσω σωστά. Δεν μου επέτρεψαν να κρατήσω σημειώσεις. Και το διάβασα στο «ΒΗΜΑ». Το είδα λίγο και μόλις πήγε ο συνεργάτης μου, ο κ. Αϊβαλιώτης, να τις σημειώσει, είπαν: «Όχι σημειώσεις». Το σεβαστήκαμε, για να υπάρχει ακριβώς αυτό το εμπάργκο προς τα έξω, για να υπάρχουν πιο ευχερείς χειρισμοί.
      Το να πηγαίνει, λοιπόν, αυτό το πράγμα, συμφωνώ μαζί σας ότι βλάπτει εσάς, κύριε Πρωθυπουργέ. Και χαίρομαι που το έχετε αντιληφθεί, γιατί πιστεύω ότι θα κάνετε και τους ανάλογους χειρισμούς γι’ αυτήν τη βλάβη η οποία στρέφεται προς το πρόσωπό σας.
      Δεν χωράει αμφιβολία ότι το Κόσοβο συνδέεται με το θέμα των Σκοπίων και με την ανάγκη των Αμερικανών να τρέξουν ένα θέμα το οποίο το αφήσανε και το λιμνάζανε. Και βεβαίως, πέρα από το όνομα, είναι και το θέμα της επεκτάσεως στον Ατλαντικό, γιατί, βεβαίως, υπάρχει αλυτρωτικό θέμα. Και θα μου επιτρέψετε να πάω σε μία φράση που λέει: «Το Σύνταγμά τους ουσιαστικά βάζει θέμα διεύρυνσης αυτού του κράτους προς το Αιγαίο. Οι σοβινιστές αυτής της χώρας κάνουν το παν να προβάλλουν την εθνική τους ταυτότητα, όπως αυτοί την αντιλαμβάνονται, δίνοντας στο όνομα Μακεδονία εθνική έννοια και όχι μόνο γεωγραφική». Κολοζώφ, 25 Δεκεμβρίου του 1992. Συμφωνώ απολύτως με τον κ. Κολοζώφ.
      Εδώ παρακάτω έχω ένα άλλο κείμενο, κύριε Πρωθυπουργέ, που λέει: «Δεχόμαστε ότι ο πατριωτισμός δεν μετριέται με λόγια και μάλιστα μεγαλόστομα»  -συμφωνώ, κύριε Πρωθυπουργέ- «αλλά με πράξεις και δη υπεύθυνες και δημιουργικές. Την ώρα αυτήν την κρίσιμη για τα εθνικά μας θέματα, δίνουμε όλοι εξετάσεις ενώπιον της ιστορίας και των ερχομένων γενεών Ελλήνων». Κωνσταντίνος Καραμανλής, 9 Απριλίου 1992. Θέλω να πιστέψω, κύριε Πρωθυπουργέ, ότι αυτό το οποίο τότε γράφατε θα γίνει πράξη. 
      Και τέλος, επειδή πάντα σας αφιερώνω ένα τραγούδι, αυτή τη στιγμή δεν θα είναι των «Beatles» και των «Rolling Stones». Θα είναι ένα εθνικό τραγούδι το οποίο μάθατε στο δημοτικό και θέλω να πιστεύω ότι θα το μάθουν και τα παιδιά σας. Και δεν θα το απαγορεύσει η Κυβέρνηση της Νέας Δημοκρατίας, όπως το 1980 απαγόρευσε το τραγούδι για τη Βόρειο Ήπειρο. Είναι αυτό που λέει: «Δεν θα την πάρουνε ποτέ τη γη των Μακεδόνων».
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κωνσταντίνος Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, ο πατριωτισμός είναι κτήμα όλων των Ελληνίδων και όλων των Ελλήνων. Δεν είναι αποκλειστικότητα κανενός.
      (Χειροκροτήματα από την πτέρυγα της Νέας Δημοκρατίας)
      Δεν αμφισβήτησα και δεν πρόκειται να αμφισβητήσω ποτέ τον πατριωτισμό κανενός. Ωστόσο, ο πατριωτισμός δεν μπορεί να συγχέεται με το λαϊκισμό και δεν μπορεί να ταυτίζεται με ακρότητες. Ο πατριωτισμός δεν είναι στις κορώνες, που για λίγο μπορεί να ακούγονται ευχάριστα, αλλά σε βάθος χρόνου κάνουν εθνική ζημιά. 
      Η Ιστορία –και δεν μπορεί αυτό να τους διαφεύγει εκείνων που μόνιμα την επικαλούνται- μπορεί να συμβάλει τόσο στην κατανόηση του παρόντος, όσο και στη διαμόρφωση των αποφάσεων που ορίζουν το μέλλον. Αυτή, άλλωστε, είναι και η χρησιμότητά της.
      Βεβαίως, είναι τεράστιο λάθος να υποτιμώνται οι κίνδυνοι που μπορεί να ελλοχεύουν. Το ίδιο, όμως, ισχύει και για το ακριβώς αντίθετο: είναι τεράστιο λάθος, σ’ έναν κόσμο που αλλάζει, να ορθώνονται στο δρόμο μας εμπόδια εσωστρέφειας.
      Κυρίες και κύριοι συνάδελφοι, αντιμετωπίζουμε τις εξελίξεις κοιτάζοντας μπροστά. Προχωρούμε στο αύριο χωρίς φοβίες, χωρίς φωνές και κινήσεις λαϊκισμού, χωρίς να παρεκκλίνουμε από τις έννοιες της ειρήνης, της σταθερότητας, της ασφάλειας. Διαμορφώνουμε τις αποφάσεις μας με σταθερότητα αρχών, με εθνική αυτοπεποίθηση, με μόνιμο και αυστηρό οδηγό την πλήρη διασφάλιση των εθνικών συμφερόντων μας.
      Επαναλαμβάνω λοιπόν: Πρώτον, δεν υπάρχει καμία απολύτως σχέση ανάμεσα στο ζήτημα του Κοσόβου και την κατάσταση στα κατεχόμενα εδάφη της Κυπριακής Δημοκρατίας.
      Δεύτερον, μόνιμος γνώμονας της εξωτερικής πολιτικής μας ήταν και είναι η ειρηνική αναζήτηση λύσεων, με πλήρη αξιοποίηση της διπλωματίας.
      Τρίτον, η συμμετοχή μας στην ευρωπαϊκή δύναμη ενισχύει το ρόλο μας στην περιοχή και λειτουργεί αποτρεπτικά σε εξελίξεις αρνητικές για τα συμφέροντά μας.
      Κι ένα σχόλιο ακόμα για το Κόσοβο. Κυρίες και κύριοι συνάδελφοι, οι θέσεις μας είναι γνωστές, εδώ και πάρα πολύ καιρό. Τις έχουμε αναπτύξει ανοικτά, υπεύθυνα, με ειλικρίνεια παντού και, κυρίως, έναντι των Ευρωπαίων εταίρων μας. Δεν χαιρόμαστε με τις εξελίξεις. Και να σημειώσω και κάτι ακόμη. Δεν χαιρόμαστε με το ν’ ανεμίζουν αμερικανικές σημαίες στο Κόσοβο, ή ρωσικές στη Σερβία. Αυτή είναι η θέση μας. 
      Σε ό,τι αφορά την εκκρεμότητα στην ονομασία της FYROM, είμαστε -και το ξέρετε όλοι- σε μια κρίσιμη και αποφασιστική καμπή της διαπραγμάτευσης· μιας διαπραγμάτευσης που έχει ένα βαρύ παρελθόν 17 χρόνων αδιεξόδου, μιας διαπραγμάτευσης δύσκολης και σύνθετης. 
      Η Κυβέρνηση, μόλις υπέβαλε την τελευταία πρότασή του ο κ. Νίμιτς, ενημέρωσε τον Πρόεδρο της Δημοκρατίας, τον Πρόεδρο της Βουλής, τους Αρχηγούς των κομμάτων. Αίσια έκβαση της προσπάθειας του ΟΗΕ θα έχει θετικό αντίκτυπο στις σχέσεις της γειτονικής χώρας με την Ελλάδα, που είναι το παλαιότερο μέλος του ΝΑΤΟ και της Ευρωπαϊκής Ένωσης στην περιοχή· θα δυναμώσει την προοπτική αναβάθμισης και διεύρυνσης της συνεργασίας· θα εδραιώσει μια στέρεη σχέση, που θα συμβάλλει στη σταθερότητα, την ανάπτυξη, την πρόοδο ολόκληρης της περιοχής.
      Δεν θέλω να μπω σε μακρά συζήτηση. Όποτε θέλετε, την κάνουμε. Αλλά οι θέσεις, τα επιχειρήματα, τα μέσα που διαθέτουμε είναι γνωστά: Χωρίς αμοιβαία αποδεκτή λύση, δεν μπορεί να υπάρξουν συμμαχικές σχέσεις· χωρίς αμοιβαία αποδεκτή λύση, δεν μπορεί να υπάρξει πρόσκληση της γειτονικής χώρας για συμμετοχή στην ίδια Συμμαχία. «Μη λύση» σημαίνει «μη πρόσκληση». 
      (Χειροκροτήματα από την πτέρυγα της Νέας Δημοκρατίας)
      Εάν, πράγματι, το γειτονικό κράτος θέλει να ενταχθεί στο ΝΑΤΟ, εάν πράγματι θέλει να ενταχθεί στην Ευρωπαϊκή Ένωση, οφείλει να αποδείξει, στην πράξη, ότι μπορεί να είναι πραγματικός σύμμαχος και εταίρος. Οφείλει να επιδείξει έμπρακτο σεβασμό στις αρχές του Διεθνούς Δικαίου. Οφείλει να αποδείξει ότι πληροί όλα τα προαπαιτούμενα.
      Με μία φράση –και κλείνω εδώ- οφείλει να διανύσει την απόσταση που του αναλογεί, για να συναντηθούμε σε μια αμοιβαία αποδεκτή λύση στην εκκρεμότητα της ονομασίας του.
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα έξι μαθητές και μαθήτριες και δώδεκα  συνοδοί-καθηγητές από το Ειδικό Γυμνάσιο Ηρακλείου Κρήτης που φιλοξενούνται από τη Βουλή.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Κυρίες και κύριοι συνάδελφοι, θα συζητηθεί η τρίτη προς τον Πρωθυπουργό επίκαιρη ερώτηση, στην οποία θα απαντήσει ο Υπουργός Μεταφορών και Επικοινωνιών κ. Χατζηδάκης και είναι η με αριθμό 636/40/19-2-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη, σχετικά με την οδική ασφάλεια στη Χώρα μας, κ.λπ..
       Το περιεχόμενο της επίκαιρης ερώτησης του κ. Κουβέλη έχει ως ακολούθως:
      «Σύμφωνα με επίσημα στοιχεία της Στατιστικής Υπηρεσίας της Τροχαίας, το έτος 2007 έχασαν τη ζωή τους σε τροχαία ατυχήματα χίλιοι τετρακόσοι σαράντα εννέα άνθρωποι. Το 60% των ατυχημάτων αυτών συνέβησαν στο Νομό Αττικής και έχασαν τη ζωή τους επτακόσιοι εξήντα έξι άνθρωποι. 
      Αναφέρεται, επίσης, ότι την ίδια χρονική περίοδο καταγράφηκαν και χίλιοι οκτακόσιοι δώδεκα σοβαροί τραυματισμοί από τροχαία ατυχήματα, συνεπεία των οποίων πολλοί από τους βαριά τραυματισθέντες τελικά υπέκυψαν. Έτσι ο συνολικός αριθμός των θανάτων από τροχαία ατυχήματα ανέρχεται για το έτος 2007 τουλάχιστον στους 2.000 και το 60% των θανόντων είναι ηλικίας κάτω των τριάντα πέντε ετών.
      Τα βασικά αίτια των θανατηφόρων τροχαίων ατυχημάτων, σύμφωνα με τα στοιχεία της έρευνας, αποδίδονται κυρίως στο κακό οδικό δίκτυο, την υπερβολική ταχύτητα, την κατανάλωση αλκοόλ, την παραβίαση σημάτων και την ομιλία σε κινητό.
      Εξάλλου η παράνομη ύπαρξη διαφημιστικών και άλλων πινακίδων κατά μήκος των οδών αποτελεί αιτία θανατηφόρων ατυχημάτων.
      Επειδή τα ατυχήματα αυτής της κατηγορίας, τα οποία καταγράφονται αποδίδονται αφ’ ενός στο κακό οδικό δίκτυο και αφ’ ετέρου στον παράγοντα άνθρωπο, στον οποίο καταλογίζεται ελλιπής παροχή οδηγικής αγωγής και ευαισθητοποίησης του από την πολιτεία, καθώς και στη μη ύπαρξη ενός συντονιστικού Εθνικού Φορέα αρμοδίου για την οδική ασφάλεια και με το δεδομένο ότι το ζήτημα είναι τεραστίας σημασίας, ερωτάται ο κύριος Πρωθυπουργός:
      1. Ποια συγκεκριμένα μέτρα προτίθεται να λάβει η Κυβέρνηση προκειμένου να αντιμετωπισθούν τα αίτια που προκαλούν τα τροχαία ατυχήματα;
      2. Προτίθεται να προβεί στην ίδρυση και τη λειτουργία Εθνικού Συντονιστικού Φορέα αρμοδίου για την οδική ασφάλεια της χώρας;»
      Το λόγο έχει ο Υπουργός Μεταφορών και Επικοινωνιών κ. Χατζηδάκης.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, θα ήθελα να ευχαριστήσω τον κ. Κουβέλη για την ερώτηση την οποία υπέβαλε, διότι μας δίνει την ευκαιρία στην Εθνική Αντιπροσωπεία να συζητήσουμε ένα πολύ σοβαρό θέμα, όπως είναι αυτό των τροχαίων ατυχημάτων και της οδικής ασφάλειας.
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Πράγματι, δυστυχώς, στην Ελλάδα έχουμε εξαιρετικά αρνητικές επιδόσεις στο συγκεκριμένο ζήτημα και είμαστε αρκετά πάνω από τον ευρωπαϊκό μέσο όρο σε τροχαία ατυχήματα.
      Η Κυβέρνηση δεν μένει και δεν θα μπορούσε να μείνει απαθής στο συγκεκριμένο ζήτημα. Δεν ισχυρίζομαι ότι έχουμε πετύχει θαύματα. Όμως, πιστεύω ότι έχουν γίνει αρκετά βήματα και προφανώς, πρέπει να γίνουν πολύ περισσότερα στο μέλλον. 
      Θέλω, λοιπόν, να μου επιτρέψετε να αναφερθώ συνοπτικά στα μέτρα που λαμβάνουν τα τρία κατ’ εξοχήν συναρμόδια Υπουργεία -συναρμόδια για την οδική ασφάλεια- δηλαδή το Υπουργείο Εσωτερικών, το Υπουργείο Περιβάλλοντος, Χωροταξίας και Δημοσίων Έργων και το Υπουργείο Μεταφορών, για την επίτευξη αυτού του στόχου. 
      Πρώτα απ’ όλα, έχουμε καταρτίσει το δεύτερο στρατηγικό σχέδιο για τη βελτίωση της οδικής ασφάλειας στην Ελλάδα για την περίοδο 2006-2010, το οποίο προβλέπει μια σειρά από μέτρα και δράσεις. 
      Κυρίαρχη θέση σ’ αυτά τα μέτρα έχει και η ψήφιση του νέου Κώδικα Οδικής Κυκλοφορίας -ξέρετε ότι ψηφίστηκε πέρυσι στη Βουλή των Ελλήνων- ο οποίος ορθώς, κατά την άποψή μας, προβλέπει βαριά πρόστιμα για τους παραβάτες, διότι δεν πρέπει να παίζουμε με την ανθρώπινη ζωή. Και όσοι αρνούνται να συμμορφωθούν θέτοντας σε κίνδυνο τη δική τους ζωή και κυρίως τη ζωή των συνανθρώπων μας, πρέπει να τιμωρούνται. Είμαστε αποφασισμένοι να κινηθούμε προς αυτήν την κατεύθυνση. 
      Θέλω να πω ότι μετά την ψήφιση του Κώδικα Οδικής Κυκλοφορίας, η Τροχαία έχει κάνει σημαντική δουλειά προς την κατεύθυνση της εφαρμογής αυτού του νέου νόμου και τα πρώτα επίσημα αποτελέσματα, κύριε Κουβέλη, είναι ενθαρρυντικά. Ο αριθμός των νεκρών από τροχαία στη διάρκεια του πρώτου επταμήνου εφαρμογής του νέου Κώδικα Οδικής Κυκλοφορίας, δηλαδή από τον Ιούνιο μέχρι το Δεκέμβριο του 2007, εμφανίστηκε μειωμένος κατά 13% σε ολόκληρη την Ελλάδα, σε σχέση με την αντίστοιχη περίοδο του 2006. Και για την Αττική, το ποσοστό της μείωσης ανέρχεται στο 17%.  
      Πέραν αυτού πρέπει να ξέρετε ότι στο Υπουργείο Μεταφορών και Επικοινωνιών είμαστε αποφασισμένοι να αναβαθμίσουμε το σύστημα εκπαίδευσης και εξέτασης των οδηγών. Στο αμέσως επόμενο διάστημα, θα ανακοινωθούν συγκεκριμένες δράσεις προς αυτήν την κατεύθυνση, που μεταξύ των άλλων, θα στοχεύουν και στο να έχουμε μεγαλύτερη διαφάνεια και αξιοπιστία στις εξετάσεις. Και τονίζω τις λέξεις «διαφάνεια» και «αξιοπιστία».  
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Από εκεί και μετά νομίζω ότι κάνουμε σοβαρή δουλειά και στον τομέα του τεχνικού ελέγχου των οχημάτων. Στην Αττική που υπήρχε πρόβλημα παλαιότερα, το πρόβλημα έχει περιοριστεί αρκετά. Όμως, και εκεί θα συνεχίσουμε την προσπάθεια, για να έχουμε μεγαλύτερη ταχύτητα, αλλά και πάλι μεγαλύτερη διαφάνεια σε όλες τις διαδικασίες που σχετίζονται με τα Κ.Τ.Ε.Ο.. Και ξέρετε ότι αξιόπιστα Κ.Τ.Ε.Ο. σημαίνει σ’ ένα βαθμό και μεγαλύτερη οδική ασφάλεια. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Κύριε Πρόεδρε, θα μου επιτρέψετε να μιλήσω λίγο παραπάνω, μετά από συνεννόηση με τον Πρόεδρο της Βουλής, λόγω της σοβαρότητας του θέματος.   
      ΠΡΟΕΔΡΕΥΩΝ (Αναστάσιος Νεράντζης): Πάρτε από τη δευτερολογία σας, κύριε Υπουργέ. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Το Υ.ΠΕ.ΧΩ.Δ.Ε. από τη δική του πλευρά κάνει μια πολύ σημαντική προσπάθεια για να φτιάξει ένα ασφαλές οδικό δίκτυο, κάτι που αποτελεί πολύ σημαντικό παράγοντα για τη μείωση των ατυχημάτων. 
      Υπολογίζεται ότι στις νέες εθνικές οδούς που κατασκευάζονται, αλλά και στα νέα συγχρηματοδοτούμενα έργα του Υ.ΠΕ.ΧΩ.Δ.Ε., με βάση τις μελέτες που υπάρχουν για την Ελλάδα και το εξωτερικό, θα έχουμε μία σημαντική μείωση των ατυχημάτων, δηλαδή τα εκατό ατυχήματα θα γίνονται είκοσι. Περιορίζονται τα ατυχήματα στο 1/5 σ’ αυτούς τους καινούργιους και ασφαλείς δρόμους. 
      Παράλληλα, το Υ.ΠΕ.ΧΩ.Δ.Ε. συνεχίζει τις δράσεις του με βελτιωμένη σήμανση, διαγραμμίσεις, αντιολισθηρούς ασφαλτοτάπητες, παρακολούθηση της οδηγικής συμπεριφοράς με την τοποθέτηση ηλεκτρονικών μέσων ραντάρ σε τριακόσια έντεκα σημεία και καθορισμό αξιόπιστων ορίων ταχύτητας. 
      Και παράλληλα, το Υπουργείο Εσωτερικών επικεντρώνεται στην αποτελεσματικότερη αστυνόμευση σε επικίνδυνα σημεία, στη συγκρότηση τροχαίας αυτοκινητοδρόμων για την ενίσχυση των υπηρεσιών της Τροχαίας και στην ίδρυση ομάδων ελέγχου και πρόληψης ατυχημάτων για κάθε αστυνομική διεύθυνση. 
      Βεβαίως ξέρω ότι το θέμα της οδικής ασφάλειας δεν αφορά το κάθε Υπουργείο από μόνο του. Απαιτεί συντονισμό των δράσεων ανάμεσα στα Υπουργεία. Γι’ αυτό αυτήν την εβδομάδα συναντήθηκα με τον Υπουργό Εσωτερικών κ. Παυλόπουλο και την επόμενη εβδομάδα, θα συναντηθώ με τον Υπουργό ΠΕ.ΧΩ.Δ.Ε. κ. Σουφλιά, για να μελετήσουμε πώς μπορεί να επιτευχθεί καλύτερος κυβερνητικός συντονισμός για το συγκεκριμένο ζήτημα. Και μετά τη συνάντηση με τον κ. Σουφλιά, θα ανακοινωθούν, κυρίες και κύριοι συνάδελφοι, και οι τελικές αποφάσεις της Κυβέρνησης γι’ αυτό το θέμα. 
      Ευχαριστώ πολύ. 
    ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Κουβέλη. Έχετε το λόγο, παρακαλώ. 
    ΦΩΤΗΣ ΚΟΥΒΕΛΗΣ: Κύριε Υπουργέ, ουσιαστικά πρόκειται για έναν ακήρυχτο πόλεμο της ασφάλτου και των οδών. Όταν έχουμε δύο χιλιάδες νεκρούς μέσα σ’ ένα έτος και απ’ αυτούς οι οκτακόσιοι περίπου στο Νομό Αττικής, μπορούμε να σκεφθούμε ότι θα είχαμε λιγότερους νεκρούς, αν η χώρα μας βρισκόταν σε εμπόλεμη κατάσταση. 
    Όλα αυτά τα οποία αναφέρατε, είναι τα υπαρκτά και συγκεκριμένα αίτια, τα οποία, όμως, δεν αντιμετωπίζονται με τη σπουδή και την προσοχή, η οποία επιβάλλεται λόγω της σοβαρότητας του ζητήματος. 
    Αναφερθήκατε στον Κώδικα. Πράγματι ο Κώδικας είναι αυστηρός. Υπάρχει διαδικασία ελέγχου και μάλιστα συγκεκριμένου ελέγχου, για να διαπιστωθεί αν εφαρμόζονται οι διατάξεις του Κώδικα; Το παράδειγμα που επιλέγω είναι χαρακτηριστικό. Η ίδια η Τροχαία λέει ότι το κινητό τηλέφωνο και η χρήση του αποτελεί αιτία πολλών, μα πάρα πολλών ατυχημάτων. Ε, δεν έχετε διαπιστώσει ότι όλοι, σχεδόν όλοι, οι οδηγοί την ώρα που κινούν τα οχήματά τους ομιλούν στο κινητό; Δεν γνωρίζετε ότι υπάρχουν αυτές οι παράνομες πινακίδες κατά μήκος των οδών και σιωπά και η Τοπική Αυτοδιοίκηση σε πάρα πολλές περιπτώσεις και πολλές φορές το αρμόδιο Υπουργείο δεν επιλαμβάνεται να τις ξηλώσει. 
    Βεβαίως γνωρίζουμε ότι οι επιχειρήσεις που δραστηριοποιούνται στον τομέα αυτό κερδίζουν πάρα πολλά χρήματα. Αυτό είναι αδιαμφισβήτητο. Όμως, επιτέλους, όταν έρχεται η Τροχαία και λέει πως αυτές οι πινακίδες, οι παράνομες πινακίδες αποτελούν αιτία θανατηφόρων ατυχημάτων, ε, δεν μπορεί να κωφεύει η πολιτεία! Δεν μπορεί να είναι σε αδράνεια το αρμόδιο ή τα αρμόδια Υπουργεία!
    Περαιτέρω τι θα γίνει με τον εθνικό συντονιστικό φορέα; Εδώ είχαμε καταγγελία Βουλευτή της Συμπολίτευσης ο οποίος παραιτήθηκε από αντίστοιχο όργανο, καταγγέλλοντας ότι το μόνο για το οποίο ενδιαφέρονται οι παράγοντες που δραστηριοποιούνται στον φορέα αυτό –ο κ. Σταθάκης το κατήγγειλε- είναι τα κοινοτικά προγράμματα. Αυτά δεν είναι ζητήματα που πρέπει να αντιμετωπιστούν; 
    Βεβαίως έχουμε μείωση των ατυχημάτων. Όμως, πολύ ειλικρινά ομολογήσατε ότι είμαστε πολύ, μα πάρα πολύ, πάνω από το μέσο ευρωπαϊκό όρο. Χρειάζεται μια συντονισμένη προσπάθεια. Τα νιάτα της χώρας πεθαίνουν σε μεγάλο αριθμό κάθε χρόνο, συνεπεία αυτών των ατυχημάτων. 
    Το 60%, κυρίες και κύριοι συνάδελφοι, των νεκρών είναι νέοι άνδρες και γυναίκες κάτω των τριάντα πέντε ετών. Αυτά είναι ζητήματα τα οποία δεν δικαιολογούν καμμία ανοχή και καμμία παραπομπή ενεργειών, αποφάσεων και ρυθμίσεων στο μέλλον. Έχουμε ξεπεράσει τη δωδεκάτη ώρα. Πολλά έπρεπε να έχουν γίνει. Σπεύστε, λοιπόν, αυτές τις παραλείψεις να τις αντιμετωπίσετε, κινητοποιώντας όλο τον κρατικό μηχανισμό και παίρνοντας όλα τα αναγκαία μέτρα. 
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Κουβέλη. 
    Κύριε Υπουργέ, θέλετε να προσθέσετε κάτι δι’ ολίγον; 
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Κουβέλη, είμαι ο τελευταίος που θα αρνηθεί ότι χρειάζεται διαχρονικά στην Ελλάδα καλύτερος συντονισμός των δράσεων γι’ αυτό το θέμα. 
    Αυτό που σας είπα για τις συναντήσεις με τον κ. Παυλόπουλο και τον κ. Σουφλιά δεν είναι καθόλου χωρίς σημασία. Θα σας παρακαλούσα να κάνετε λίγες μέρες υπομονή και να δείτε τα αποτελέσματα στο συγκεκριμένο θέμα. 
    Δεύτερον, για τις πινακίδες. Το θέμα είναι –και δεν το λέω, για να αποτινάξω τις ευθύνες από την Κυβέρνηση- αρμοδιότητας είτε της Νομαρχιακής Αυτοδιοίκησης είτε της Τοπικής Αυτοδιοίκησης είτε των περιφερειών. Πραγματικά, πρέπει να γίνει μια προσπάθεια στο συγκεκριμένο ζήτημα και το Υπουργείο Εσωτερικών έχει στείλει ήδη δυο φορές έγγραφα στις περιφέρειες, εφιστώντας τους την προσοχή για το συγκεκριμένο ζήτημα. 
    Σε σχέση με την εφαρμογή των μέτρων, πράγματι και ο τελειότερος Κώδικας Οδικής Κυκλοφορίας δεν θα μπορέσει να εφαρμοστεί, εάν η Τροχαία δεν κάνει τη δουλειά της. Πιστεύω ότι έχει συνειδητοποιηθεί αυτό από την πολιτική ηγεσία του Υπουργείου και ξέρω –γιατί βλέπω τις προσπάθειες που κάνουν- ότι κάνουν ό,τι είναι ανθρωπίνως δυνατόν, για να κινηθεί η Τροχαία προς αυτήν την κατεύθυνση, έχοντας τα πρώτα θετικά αποτελέσματα, τα οποία συνεχίζονται και τις πρώτες μέρες του Γενάρη και του Φλεβάρη του καινούργιου χρόνου. 
    Όμως θέλω να πω κάτι που νομίζω ότι θα γίνει αποδεκτό απ’ όλες τις πτέρυγες της Βουλής. 
      Ξέρετε δεν μπορούμε να τοποθετήσουμε δίπλα σε κάθε πολίτη ένα αστυφύλακα, προκειμένου να αστυνομεύει τη συμπεριφορά του στο δρόμο. Είναι και θέμα νοοτροπίας. Και ακριβώς επειδή είναι θέμα νοοτροπίας πριν από μερικές μέρες έγραψα εγώ ο ίδιος μία επιστολή στους δημάρχους, στους δήμους των οποίων έχουμε πάρκα κυκλοφοριακής αγωγής. Έχουμε ενενήντα επτά τέτοια πάρκα, τα μισά εκ των οποίων υπολογίζουμε ότι δεν λειτουργούν και τους κάλεσα να μην σπαταλούμε με αυτόν τον τρόπο τα χρήματα των Ελλήνων φορολογουμένων.
      Επίσης κάνουμε προσπάθειες σε συνεργασία με το Υπουργείο Παιδείας, τυπώνοντας ειδικά έντυπα για τα παιδιά όλων των ηλικιών για να υπάρχει μία εξοικείωση με τους κανόνες οδικής ασφάλειας.
      Τέλος κάνουμε μία τεράστια, μεγάλη προσπάθεια από το δικό μας Υπουργείο με διαφημίσεις στην τηλεόραση και σε όλα τα υπόλοιπα Μέσα Ενημέρωσης. 
      Θέλω να καλέσω από αυτό εδώ το Βήμα, θα τους καλέσω και σε συνάντηση τις επόμενες μέρες, τους ιδιοκτήτες των Μέσων Ενημέρωσης και ιδιαίτερα τους ιδιοκτήτες των τηλεοπτικών σταθμών να μας δώσουν δωρεάν χρόνο σε ζώνη υψηλής ακροαματικότητας για να προβάλουμε τέτοιου είδους μηνύματα, διότι δαπανήσαμε 3.000.000 ευρώ πέρυσι και θα δαπανήσουμε άλλα 3.000.000 ευρώ φέτος γι’ αυτό το θέμα. Χρειάζεται μία πιο έντονη διαφημιστική εκστρατεία και πιστεύω πραγματικά ότι και οι ίδιοι θα δουν θετικά αυτήν την έκκληση. Γιατί είναι έκκληση για το μέλλον, είναι έκκληση για τη νέα γενιά, είναι μία έκκληση στην ανθρωπιά μας. 
      Σας ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης):  Επίκαιρες ερωτήσεις δεύτερου κύκλου: Για λόγους οικονομίας της όλης συζητήσεως θα αναπτυχθεί τώρα η δεύτερη επίκαιρη ερώτηση , με αριθμό 644/19.2.08 της Βουλευτού του Κομμουνιστικού Κόμματος Ελλάδας κ. Εύας Μελά προς τον Υπουργό  Μεταφορών και Επικοινωνιών, σχετικά με τις αυξήσεις στις τιμές των εισιτηρίων κ.λπ.. 
      Ο λόγος είναι ότι, και σ’ αυτήν, αρμόδιος να απαντήσει είναι ο ήδη παριστάμενος Υπουργός κ. Χατζηδάκης.
      Το κείμενο της επίκαιρης αυτής ερώτησης της κ. Μελά έχει ως εξής:
      «Σε προκλητικές αυξήσεις στις τιμές των εισιτηρίων όλων των μέσων μαζικής μεταφοράς προχωράει η Κυβέρνηση το επόμενο διάστημα, δυναμώνοντας μ’ αυτόν τον τρόπο τη ληστεία του πενιχρού λαϊκού εισοδήματος. Συγκεκριμένα από την 1η Μάη καθιερώνεται η χρήση ενιαίου εισιτηρίου για οποιοδήποτε μέσο μαζικής μεταφοράς, του οποίου η τιμή θα ανέρχεται σε 0,80 ευρώ και από την Πρωτοχρονιά του 2009 σε 1 ευρώ.
      Οι αυξήσεις αυτές έρχονται να προστεθούν στις πρόσφατες μεγάλες αυξήσεις στα διόδια της Αττικής Οδού και της γέφυρας του Ρίου-Αντιρρίου, ενώ επίκεινται και αυξήσεις στα εισιτήρια Κ.Τ.Ε.Λ. και Ο.Σ.Ε., αλλά και στα κόμιστρα των ΤΑΞΙ.
      Τα νέα αυτά μέτρα θα επιφέρουν νέο πλήγμα στα εισοδήματα των λαϊκών στρωμάτων, των εργαζομένων, συνταξιούχων, μεταναστών, που χρησιμοποιούν κατά κύριο λόγο τα μέσα μαζικής μεταφοράς.
      Ερωτάται ο κύριος Υπουργός:
      Αν η Κυβέρνηση θα ανακαλέσει την απόφασή της και δεν θα αυξήσει την τιμή των εισιτηρίων στα μέσα μαζικής μεταφοράς, αλλά αντίθετα θα προχωρήσει στη μείωση της τιμής τους.
      Αν θα καθιερώσει τη δωρεάν μετακίνηση για τους εργαζόμενους τις πρωϊνές και τις απογευματινές ώρες, τις ώρες δηλαδή που οι εργαζόμενοι πηγαίνουν και φεύγουν από τη δουλειά τους και τη δωρεάν μετακίνηση για μαθητές, φοιτητές, σπουδαστές, άνεργους και άτομα με ειδικές ανάγκες».
      Το λόγο έχει ο Υπουργός Μεταφορών και Επικοινωνιών κ. Χατζιδάκης.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Κύριε Πρόεδρε, κυρίες και κύριοι συνάδελφοι, με τις αποφάσεις αυτές που ανακοινώθηκαν πρόσφατα αλλάζει η φιλοσοφία συνολικά για την τιμολογιακή πολιτική στα Μέσα Μαζικής Μεταφοράς. Δηλαδή, με τα μέτρα που ανακοινώθηκαν η Κυβέρνηση θεωρεί ότι ωφελούνται οι τακτικοί χρήστες των Μέσων Μαζικής Μεταφοράς, καθώς μειώνεται το κόστος των μαζικών εισιτηρίων, των καρτών δηλαδή.
      Οι πολίτες που χρησιμοποιούν τακτικά Μέσα Μαζικής Μεταφοράς θα μετακινούνται πλέον πιο φθηνά, διότι οι κάρτες μειώνονται. Οι μηνιαίες κάρτες από 38 ευρώ κατεβαίνουν στα 35 ευρώ και οι κάρτες των λεωφορείων από τα 17,5 ευρώ το μήνα πηγαίνουν στα 15 ευρώ. 
      Ένας χρήστης Μέσων Μαζικής Μεταφοράς καθημερινώς, ο οποίος παίρνει το λεωφορείο και έχει κάρτα, γιατί αυτό σημαίνει καθημερινός χρήστης, θα δει ότι θα πληρώνει από εδώ και στο εξής λιγότερα χρήματα στα λεωφορεία για τη μετακίνησή του.
      Επίσης με το σύστημα αυτό δίνουμε κίνητρα για τις κάρτες και με αυτόν τον τρόπο διευκολύνουμε τη χρήση, τη λειτουργία και τον προγραμματισμό των Μέσων Μαζικής Μεταφοράς, περιορίζοντας τη λαθρεπιβίβαση και με αυτόν τον τρόπο αυξάνοντας τα έσοδα των Μέσων. Προωθούμε και διευκολύνουμε τις συνδυασμένες χρήσεις των Μέσων Μαζικής Μεταφοράς που είναι κεντρική επιλογή του Ο.Α.Σ.Α.. 
      Γι’ αυτό το ενιαίο εισιτήριο περιορίζεται για φέτος από το 1 ευρώ στα 0,80 λεπτά και θα είναι διάρκειας μιάμισης ώρας, ώστε να μπορείς να συνδυάσεις μία μεταφορά με το μετρό και με το λεωφορείο.
      Επίσης με αυτό το σύστημα προετοιμάζεται η είσοδος του ηλεκτρονικού εισιτηρίου, που θα εισαχθεί από του χρόνου σε όλα τα μέσα μαζικής μεταφοράς. Η καθιέρωση από τώρα του ενιαίου εισιτηρίου θα διευκολύνει την προσαρμογή των χρηστών αλλά και των επιχειρήσεων των μέσων μαζικής μεταφοράς σε αυτήν τη λογική. 
      Εμείς θεωρούμε ότι η παρέμβασή μας αυτή είναι προς τη σωστή κατεύθυνση, ανταποκρίνεται σε μία σύγχρονη πολιτική για τα μέσα μαζικής μεταφοράς και γι’ αυτό νομίζω ότι οι χρήστες των μέσων μαζικής μεταφοράς, τα φτωχότερα λαϊκά στρώματα, πραγματικά την αγκάλιασαν και θα την στηρίξουν, ενώ παράλληλα με αυτήν την πολιτική θα μπορέσουμε να στηρίξουμε τα ελλείμματα των μέσων μαζικής μεταφοράς, που είναι δικά μας ελλείμματα και δεν είναι ελλείμματα των μονοπωλίων και των πολυεθνικών. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ. 
      Η ερωτώσα Βουλευτής κ. Μελά έχει το λόγο.
      ΠΑΝΑΓΙΩΤΑ – ΕΥΑ ΜΕΛΑ: Ακούσαμε τον κύριο Υπουργό.
       Εμείς θέλουμε να πούμε ότι τα νέα μέτρα επιβαρύνουν ακόμα περισσότερο τους σύγχρονους εργαζόμενους που ζουν μέσα στην ακρίβεια, την ανεργία, την περιστασιακή εργασία, την έλλειψη ασφάλειας και στο συγκεκριμένο κόστος ζωής, την ακρίβεια, που γενικώς προκύπτει και από τη γενικότερη κυβερνητική πολιτική από τις ιδιωτικοποιήσεις. 
      Ο λαός κατά τη δική μας άποψη, πρέπει να διεκδικήσει ενιαίο κοινό κόμιστρο, δωρεάν χρήση τις πρωινές και απογευματινές ώρες από και προς τη δουλειά, δωρεάν για μαθητές, σπουδαστές, φοιτητές και άτομα με ειδικές ανάγκες.
      Κύριε Πρόεδρε, η πολιτική για τα μέσα μαζικής μεταφοράς είτε λόγω της ελλιπούς χάραξης δρομολογίων είτε λόγω της χαμηλής πυκνότητας, των καθυστερήσεων και της αναμονής είτε και του κόστους, έχει στρέψει εδώ και πολλά χρόνια και εξακολουθεί να στρέφει τους πολίτες στη χρήση του ιδιωτικού αυτοκινήτου. 
      Για την άρχουσα τάξη της χώρας μας αυτό ήταν μία επιλογή ήδη από τη δεκαετία του 1950, όπου υποβάθμισε τα μέσα μαζικής μεταφοράς, στήριξε τις αυτοκινητοβιομηχανίες και εξακολουθεί να τις στηρίζει, τις εταιρείες πετρελαιοειδών και το εμπόριο των Ι.Χ. 
      Αυτή είναι μία γενικότερη πολιτική, που εκφράζεται μ’ ένα πλέγμα υποδομών συνολικότερα και που σχετίζεται και με την υποβάθμιση του περιβάλλοντος και με την καταπάτηση των ελεύθερων χώρων των όποιων έχουν απομείνει, με τα υπόγεια γκαράζ που συνεχώς φτιάχνει, που σχετίζονται με το θέμα της χωροταξίας, της  πολεοδομίας και της εργασίας. 
      Σήμερα όλα έχουν αφεθεί στους νόμους της αγοράς. Κι επειδή ακριβώς τα μεγάλα ιδιωτικά συμφέροντα κυριαρχούν σε αυτό το πλέγμα και εκτοπίζουν το συλλογικό συμφέρον των εργαζομένων, γι’ αυτό και το θέμα του φθηνού εισιτηρίου δεν μπορεί να το δει κάποιος ξεκομμένο από τη γενικότερη πολιτική στον τομέα των συγκοινωνιών, όπως αυτή εκφράστηκε και από τις δύο κυβερνήσεις του δικομματισμού. 
      Όσον αφορά σε αυτά που μας είπε ο κύριος Υπουργός, θέλω να πω ότι σε σχέση με αυτά που δαπανώνται για τον εκσυγχρονισμό των μέσων μαζικής μεταφοράς τα μέσα μαζικής μεταφοράς παραμένουν πολύ πίσω από τις κοινωνικές ανάγκες. Οι εργαζόμενοι πληρώνουν διπλά και τριπλά και μέσω της φορολογίας τους για το θέμα των συγκοινωνιών και μέσα από τη χρήση.
       Το κεφάλαιο που διαχειρίζεται τα διάφορα έργα κερδίζει ποικιλοτρόπως τεράστια χρηματικά ποσά και το κράτος είναι εγγυητής για τα κέρδη του, με αποτέλεσμα το συγκοινωνιακό σύστημα να παραμένει πανάκριβο για το λαϊκό εισόδημα, αντιπαραγωγικό, αναχρονιστικό στο σχεδιασμό και στα μέσα και ανεπαρκές.
      Εμείς πιστεύουμε ότι οι συγκοινωνίες πρέπει να έχουν κοινωνικό χαρακτήρα. Δεν μπορούν να αντιμετωπίζονται με τα κριτήρια της αγοράς…
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Αναστάσιος Νεράντζης): Τελειώνετε, κυρία Μελά. Έχει περάσει ο χρόνος σας.
      ΠΑΝΑΓΙΩΤΑ – ΕΥΑ ΜΕΛΑ: Δύο δευτερόλεπτα ακόμα, κύριε Πρόεδρε.
      Αυτό θεωρούμε, λοιπόν, ότι είναι προϋπόθεση για το φθηνό εισιτήριο και για τον περιορισμό της άσκοπης χρήσης του Ι.Χ., που συνδέεται με την ενίσχυση των μέσων μαζικής μεταφοράς, που όπως είπα πριν επιβαρύνει και το περιβάλλον. 
      Έρευνες έχουν δείξει…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε. Έχετε υπερβεί κατά πολύ το χρόνο σας! Επίκαιρη ερώτηση κάνουμε!
      ΠΑΝΑΓΙΩΤΑ – ΕΥΑ ΜΕΛΑ: Το επίπεδο των μετακινήσεων αυτήν τη στιγμή με Ι.Χ. αφορούν την κίνηση των εργαζομένων από και προς την εργασία τους. 
      Κλείνοντας θέλουμε να πούμε ότι πιστεύουμε ότι ο λαός πρέπει να διεκδικήσει να μην αυξηθούν τα εισιτήρια…
      ΠΡΟΕΔΡΕΥΩΝ (Αναστάσιος Νεράντζης): Τελειώσατε, παρακαλώ, κλείστε.
      ΠΑΝΑΓΙΩΤΑ-ΕΥΑ ΜΕΛΑ: … και παράλληλα να διεκδικήσει και μια άλλη ζωή γενικότερα, που θα του επιτρέψει να έχει δημόσιες συγκοινωνίες.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ.
      Κύριε Υπουργέ, έχετε δικαίωμα δευτερολογίας.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, πρώτα απ’ όλα θέλω να υπενθυμίσω στην κυρία συνάδελφο –υπάρχει και συγκριτικός πίνακας εδώ, αν θέλετε να τον καταθέσω και στα Πρακτικά- ότι έχουμε από τα φθηνότερα εισιτήρια.
      ΠΑΝΑΓΙΩΤΑ-ΕΥΑ ΜΕΛΑ: Και από τους φθηνότερους μισθούς.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Δεύτερον όσον αφορά αυτήν τη θεωρία περί δωρεάν, ξέρετε, πράγματι μπορεί να γίνουν δωρεάν όλα τα εισιτήρια στην Αθήνα, μόνο που τότε θα έπρεπε να καλυφθούν από κάπου τα ελλείμματα των συγκοινωνιών και θα έπρεπε να καλέσουμε τους κατοίκους της επαρχίας, που είναι και ψηφοφόροι σας, υποθέτω και του κόμματός σας…
      ΕΛΠΙΔΑ ΠΑΝΤΕΛΑΚΗ: Και δικοί σας.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): … να έρθουν και να πληρώνουν για τις μετακινήσεις των Αθηναίων. Δεν ξέρω πόσο δίκαιο το θεωρείτε εσείς κοινωνικά κάτι τέτοιο.
      Γενικότερα, θα μου επιτρέψτε να σας συστήσω, μια και μιλάτε για τα φτωχότερα λαϊκά στρώματα, να διαλέξτε άλλους τομείς για να κάνετε αντιπολίτευση. Γιατί, όπως σας απέδειξα, για τα φτωχότερα λαϊκά στρώματα, που χρησιμοποιούν κάρτες, στις κάρτες υπάρχει μείωση σε όλα τα μέσα και σε όλα τα είδη καρτών. Και γι’ αυτό το λόγο, αυτή η αντιπολίτευση, είναι κενή περιεχομένου…
      ΠΑΝΑΓΙΩΤΑ-ΕΥΑ ΜΕΛΑ: Σε τι ποσοστό χρησιμοποιούνται οι κάρτες; Ένα στοιχείο πείτε μας. Τι ποσοστό χρησιμοποιεί κάρτες;
      ΠΡΟΕΔΡΕΥΩΝ (Αναστάσιος Νεράντζης): Μη διακόπτετε τώρα!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): ... και δεν γίνεται αντιληπτή από αυτούς τους οποίους υποτίθεται ότι υπηρετείτε.
      Επίσης, θα σας έλεγα ότι είναι άδικη η κριτική που κάνετε ότι έχουν εγκαταλειφθεί τα Μέσα Μαζικής Μεταφοράς. Μόλις χθες είχαμε διακομματική επιτροπή στο Υπουργείο, όπου ήταν και εκπρόσωπος του δικού σας κόμματος, όπου άνοιξαν οι οικονομικές προσφορές για τριακόσια είκοσι καινούργια καθαρά λεωφορεία στην Αθήνα. Και προχωρούμε στη συνέχεια για διακόσια ακόμα λεωφορεία φυσικού αερίου.
      Προχωρεί και ολοκληρώνεται τις επόμενες μέρες το σύστημα της τηλεματικής στη Θεσσαλονίκη. Και αργότερα, γιατί μας έχει ξεπεράσει η Θεσσαλονίκη, θα προχωρήσει η τηλεματική, πάντως σύντομα, και στην Αθήνα. Το ίδιο και το αυτόματο σύστημα συλλογής κομίστρου με ηλεκτρονικές κάρτες.
      Επίσης, δεν πρέπει να λησμονούμε την τεράστια προσπάθεια που γίνεται για την επέκταση του δικτύου των μέσων σταθερής τροχιάς. Το Μετρό, έργο που γίνεται από το Υ.ΠΕ.ΧΩ.Δ.Ε., επεκτείνεται σε όλες τις κατευθύνσεις, σε όλα τα μεγάλα προάστια της Αθήνας. Το τραμ θα πάει μέχρι το 2010 στον Πειραιά. Οι Η.Σ.Α.Π. θα πάνε μέχρι την Εθνική Οδό και αργότερα μέχρι τον Άγιο Στέφανο.
      Αυτά δεν πρέπει να τα υποτιμάτε. Αλλά κι αν ακόμα τα υποτιμάτε, δεν τα υποτιμούν οι πολίτες, διότι έχουν μάτια και παρακολουθούν.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Κύριες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στους χώρους του Μεγάρου της Βουλής των Ελλήνων, είκοσι τέσσερις μαθήτριες και μαθητές και ένας συνοδός-δάσκαλος από το Δημοτικό Σχολείο Άσσου Κορινθίας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Να εξηγήσουμε στα παιδιά ότι σήμερα είναι μέρα κοινοβουλευτικού ελέγχου, όπου η Αντιπολίτευση ελέγχει την Κυβέρνηση, γι’ αυτό και βλέπετε τους Βουλευτές της Αντιπολιτεύσεως, οι οποίοι αναπτύσσουν τις ερωτήσεις τους, και τον αρμόδιο Υπουργό που απαντά.
      Με τη συναίνεση του Σώματος θα συζητηθεί η με αριθμό 639/19-2-2008 τέταρτη επίκαιρη ερώτηση , του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τους Υπουργούς Εσωτερικών και Δικαιοσύνης, σχετικά με την επίθεση σε βάρος της δασκάλας Χαράς Νικοπούλου στη Θράκη κ.λπ..
      Το κείμενο της επίκαιρης αυτής ερώτησης του κ. Βελόπουλου έχει ως εξής:
      «Μουσουλμάνος μειονοτικός «Έλληνας» πολίτης επιτέθηκε και τραυμάτισε τη δασκάλα Χαρά Νικοπούλου, υποδιευθύντρια του μειονοτικού σχολείου στο πομακοχώρι Μεγάλο Δέρειο του Έβρου. Ήταν το αποκορύφωμα των προκλητικών και ανθελληνικών μεθοδεύσεων που ξεκίνησαν προ καιρού ελάχιστοι μουσουλμάνοι μειονοτικοί-γονείς μαθητών, με την παρότρυνση του ψευτο-ιμάμη της περιοχής και του μουσουλμάνου διευθυντή του μειονοτικού σχολείου και την καθοδήγηση του Τουρκικού Προξενείου Κομοτηνής, με αίτημα την απομάκρυνσή της από το σχολείο. Η τοπική ηγεσία των μειονοτικών ενοχλήθηκε με την Ελληνίδα δασκάλα, που υπηρετεί με αφοσίωση στο έργο της, που προσπαθεί να νοιώσουν τα παιδιά της μειονότητας ισότιμα και ενεργά μέλη της ελληνικής κοινωνίας.
      Με την ευθύνη-ανοχή της Κυβέρνησης, οι εγκάθετοι που αυτοπροσδιορίζονται σαν «Τούρκοι» και θέλουν να μετατρέψουν τους μουσουλμάνους Πομάκους και μουσουλμάνους αθίγγανους σε «Τούρκους», χρησιμοποιώντας προς τούτο παντοειδείς πιέσεις μέχρι και τρομοκρατία, αναπαραγάγουν για άλλη μια φορά στη χώρα μας, δημοκρατική κοινωνία και κράτος-μέλος της Ευρωπαϊκής Ένωσης, τη μισαλλοδοξία και τον τουρκικό εθνικισμό!
      Ερωτώνται οι συναρμόδιοι Υπουργοί:
      Σε ποιες ενέργειες προτίθενται να προβούν άμεσα, προκειμένου να προστατεύσουν τρομοκρατούμενους Έλληνες πολίτες από τον τουρκικό εθνικισμό-σωβινισμό στην ίδια μας τη χώρα, και να ενισχύσουν το αίσθημα της ασφάλειας των πολιτών στη Θράκη μας;»
      Στην επίκαιρη ερώτηση του κ. Βελόπουλου θα απαντήσει ο Υπουργός  Εσωτερικών κ. Παυλόπουλος.
      Κύριε Υπουργέ έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε συνάδελφε, πήρατε ένα μεμονωμένο γεγονός, -και εσείς ομολογείτε ότι είναι μεμονωμένο- και πάτε να το κάνετε κανόνα. Πάτε να το αναδείξετε λες και είναι ζήτημα, όταν το συγκεκριμένο θέμα αποδεικνύει πώς λειτουργεί η Ελληνική Πολιτεία απέναντι στους πολίτες της. Γιατί, εάν είχατε κοιτάξει –και φαίνεται ότι δεν το προσέξατε, όταν υποβάλατε την ερώτηση- θα βλέπατε ότι η ελληνική πολιτεία λειτούργησε, όπως λειτουργεί κάθε ευνομούμενη πολιτεία.
      Πράγματι, υπήρξε αυτό το επεισόδιο το απόγευμα της 8ης Φεβρουαρίου. Με τη διαδικασία του αυτοφώρου προσδιορίστηκε την επόμενη μέρα η δικάσιμος. Και επειδή πήγε χωρίς δικηγόρο ο κατηγορούμενος, η δίκη έγινε τη Δευτέρα. Έγινε το δικαστήριο και καταδικάστηκε αυτός που προκάλεσε το επεισόδιο απέναντι σε μια άξια δασκάλα, την κ. Χαρά Νικοπούλου -η οποία είναι και Υποδιευθύντρια σε αυτό το Σχολείο του Μεγάλου Δερείου- σε δέκα μήνες φυλακή για σωματική βλάβη, εξύβριση και απειλή. Η Πολιτεία απέναντι στους πολίτες της συμπεριφέρεται με βάση το νόμο, το Σύνταγμα και, βεβαίως, κανένας δεν επιτρέπει στην Ελλάδα να τρομοκρατεί κανέναν. Είναι σαφές αυτό. 
      Από εκεί και πέρα, δεν μπορώ να καταλάβω, πραγματικά, τι εξυπηρετεί το να μεγαλοποιεί κανείς ένα θέμα, το οποίο θα μπορούσε να είχε συμβεί οποτεδήποτε, να το χρεώνει στη μουσουλμανική κοινότητα, ενώ, όπως λέτε και ο ίδιος είναι ελάχιστοι. Έτσι γενικεύετε και ρωτάτε επιπλέον τι κάνει η Πολιτεία. Κινδυνεύει αυτήν τη στιγμή η Ελληνική Πολιτεία από ένα τέτοιο επεισόδιο; Ολιγώρησε η Ελληνική Πολιτεία, να προστατέψει τους πολίτες της, όποιο και αν είναι το θρήσκευμά τους;
      Θα μου επιτρέψετε να πω –σας γνωρίζω, με γνωρίζετε- ότι δεν θέλω να πιστεύω ότι αυτό γίνεται για λόγους κομματικής ή άλλης εκμετάλλευσης. Όμως, η αλήθεια είναι ότι με βάση ένα επεισόδιο αυτού του είδους δεν μπορούμε να γενικεύουμε και να λέμε ότι έχουν τρομοκρατηθεί οι άνθρωποι στην περιοχή και ότι η Ελληνική Πολιτεία ολιγωρεί, τη στιγμή κατά την οποία σε τρεις μέρες έχει εκδικαστεί η υπόθεση και καταδικαστεί ο συγκεκριμένος κατηγορούμενος. Ξέρετε πολύ καλά ότι οι πολίτες στο Μεγάλο Δέρειο ζουν ειρηνικά μεταξύ τους. Από εκεί και πέρα, η ανάδειξη τέτοιων επεισοδίων ως ζητημάτων μείζονος σημασίας δεν υπηρετεί, κατά την εκτίμησή μου βεβαίως, την ειρήνη και την ειρηνική συνύπαρξη, η οποία πρέπει να υπάρχει στην περιοχή και υπάρχει. Ήδη, οι ίδιοι οι άνθρωποι στην περιοχή έχουν καταδικάσει, πέρα από την ποινική καταδίκη, όλο αυτό το επεισόδιο.
      Πάντως, μιας και ρωτάτε γενικευμένα, η πολιτεία έχει πάρει όλα τα μέτρα για να προστατεύσει τους πολίτες της, όποιο και αν είναι το θρήσκευμά τους. Όλα αυτά τα χρόνια, όπως ξέρετε, έχει διασφαλίσει τις συνθήκες, ώστε να υπάρχει αυτή η συνύπαρξη η οποία πρέπει να υπάρχει. Οι ελάχιστες παρεκβάσεις, οι οποίες παρατηρούνται, τιμωρούνται, όπως προβλέπει ο νόμος, όπως προβλέπει το Σύνταγμα.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Το λόγο έχει ο ερωτών Βουλευτής, ο κ. Βελόπουλος.
      ΚΥΡΙΑΚΟΣ ΒΕΛΟΠΟΥΛΟΣ: Κύριε Υπουργέ, με πολλή συμπάθεια θα ήθελα να σας πω ότι μπορεί να μιλάτε για ένα μεμονωμένο περιστατικό -και συμφωνώ απόλυτα μαζί σας- αλλά είναι στο Νομό Έβρου, δεν είναι στους δύο νομούς που θεωρητικά υπάρχει μία περιρρέουσα ατμόσφαιρα, τελείως, διαφορετική.
      Θα ήθελα να σας επισημάνω, επίσης, ότι η μειονότητα δεν είναι απλώς μειονότητα, είναι μουσουλμανικές μειονότητες κατά τη Συνθήκη της Λοζάνης. Είναι λεκτική, εάν θέλετε, η διόρθωσή μου, διότι κατεγράφη στα Πρακτικά και θέλω τουλάχιστον μέσα στο Κοινοβούλιο να μην παραβιάζουμε οι ίδιοι τη Συνθήκη της Λοζάνης.
      Αφήσατε να εννοηθεί ότι ίσως πρόκειται για κομματική εκμετάλλευση. Για εμάς, πάνω από όλους, είναι η Ελλάδα, τα εθνικά συμφέροντα, το εθνικό ιδεώδες. Άρα, λοιπόν, μη μας λέτε για κομματική εκμετάλλευση, δεν το κάναμε ποτέ, δεν πρόκειται να το κάνουμε και δεν θα παρακολουθήσουμε παρόμοιες διαδικασίες.
      Η κ. Χαρά Νικοπούλου, η οποία είναι κόρη του Προέδρου του Αρείου Πάγου, έφυγε από την Αθήνα και πήγε να υπηρετήσει την Ελλάδα στην περιοχή εκεί, μιλώντας με μουσουλμανόπαιδα τα οποία θέλουν να μάθουν ελληνικά. Πήγε σ’ ένα δίγλωσσο σχολείο, το οποίο θα έπρεπε να είναι μονόγλωσσο και όχι δίγλωσσο. Και εδώ, παραβιάζουμε τη Συνθήκη της Λωζάνης. Το λέω, για να δείξω το κλίμα.
      Την χτύπησαν. Αυτό είναι πραγματικό γεγονός, μην κρυβόμαστε. Ο Δήμαρχος του Ορφέα ήταν μάρτυρας εναντίον της. Μη λέμε, λοιπόν, ό,τι θέλουμε. Ο ψευτομουφτής ήταν εναντίον της, ο δήμαρχος ήταν εναντίον της, Βουλευτής του Ελληνικού Κοινοβουλίου ήταν εναντίον της. Η γυναίκα ζήτησε να φύγει από εκεί. Κάποια στιγμή πρέπει να λέμε ολόκληρη την αλήθεια. Έχετε απόλυτο δίκιο, ήταν μεμονωμένο περιστατικό, αλλά το κλίμα δεν είναι μεμονωμένο. Το κλίμα είναι προβληματικό, κύριε Υπουργέ, και το ξέρετε καλά.
      Θα σας πω, επίσης, ότι εντός του Ελληνικού Κοινοβουλίου υπάρχει Βουλευτής –το επαναλαμβάνω και το υπογραμμίζω- που ζήτησε να απομακρυνθεί αυτή η κυρία που απλά κάνει τη δουλειά της ως Ελληνίδα σε παιδάκια που είναι Πομάκοι, στα οποία οι προηγούμενες Κυβερνήσεις -και οι δικές σας και του ΠΑ.ΣΟ.Κ.- έβαλαν μπάρες, τα έκλεισαν, τα απομόνωσαν και έκαναν τους Πομάκους, αρχαίους Αγριάντες, να αισθάνονται μη Έλληνες, Τούρκοι.
      Κύριε Υπουργέ, θέλετε να μάθετε τι της έλεγαν; Της έλεγαν ότι «εδώ είναι Τουρκία, θα σε στείλουμε από εκεί που ήρθες». Αυτή είναι η πραγματικότητα. Για ποιο κλίμα, λοιπόν, για ποιους κατοίκους μιλάτε; Καταδικάστηκε ο συγκεκριμένος και είναι ελεύθερος. «Έφαγε» δέκα μήνες φυλακή και από εκεί και πέρα είναι ελεύθερος και πάλι, για να τρομοκρατεί. Αυτό λέω. 
      Εάν δεν το καταλάβατε, θα σας πω και κάτι άλλο. Εγώ προσωπικά σας εκτιμώ απεριόριστα για το έργο σας. Αυτό είναι δεδομένο, δεν το συζητώ. Προσωπικά σας εκτιμώ. Η Κυβέρνησή σας κάνει λάθη, διότι θα πω, για ακόμη μία φορά, ότι δεν καταλαβαίνουμε τι γίνεται. Όταν αυτό συμβαίνει στον Έβρο, που είναι μια περιοχή που δεν έχει τόσες πολλές μουσουλμανικές μειονότητες, φανταστείτε τι τρομοκρατία ασκείται από το Προξενείο στην Κομοτηνή, από τον ψευτομουφτή που υπάρχει στην περιοχή της Θράκης. Και το λέω αυτό, γιατί το Κόσοβο δεν είναι μακριά. Ξέρετε ότι ένας απ’ αυτούς στο επεισόδιο που έγινε –γιατί μίλησα με τη δασκάλα- είπε ότι: «εδώ θα γίνει Κόσοβο»; Το γνωρίζουν αυτό οι Έλληνες; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, μπορεί να χαμογελάτε, αλλά αυτά δεν είναι δηλώσεις. Για εμάς δεν υπήρχε Μακεδονία πενήντα χρόνια, μία ήταν η Μακεδονία. Σήμερα έχουμε και δεύτερη, κύριε Υπουργέ. Αυτή είναι η πραγματικότητα, μην εθελοτυφλούμε, μη στρουθοκαμηλίζουμε. Θα το βρούμε μπροστά μας, εάν δεν αντιδράσουμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνοντας, θα σας πω, ως Μακεδών Βουλευτής κάτι που άκουσα από τον κύριο Πρωθυπουργό. Είπε το εξής. Για εμάς, λέει, μη λύση είναι μη πρόσκληση για τα Σκόπια. Το εκτιμώ δεόντως, αλλά μη λύση δεν είναι το βέτο για το όνομα –να το λέμε ολόκληρο- είναι το βέτο για το Άνω Μακεδονία, Κάτω Μακεδονία, Άνω Τούμπα, Κάτω Τούμπα, Άνω Πετράλωνα, Κάτω Πετράλωνα. Τούμπα είναι και Πετράλωνα θα είναι! 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κλείστε.
      ΚΥΡΙΑΚΟΣ ΒΕΛΟΠΟΥΛΟΣ: Θέλω, λοιπόν, να σας πω ότι δεν μιλάμε για βέτο.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Υπουργός  Εσωτερικών κ. Παυλόπουλος, προκειμένου να δευτερολογήσει.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Και μόνο το γεγονός ότι αναφερθήκατε και σε άλλο θέμα, στο οποίο απήντησε ο Πρωθυπουργός…
      ΚΥΡΙΑΚΟΣ ΒΕΛΟΠΟΥΛΟΣ: Ως Μακεδόνας.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): …δείχνει ότι δεν είχατε πολλά επιχειρήματα, για να στηρίξετε την επίκαιρη ερώτηση, την οποία κάνατε.
      ΚΥΡΙΑΚΟΣ ΒΕΛΟΠΟΥΛΟΣ: Έχω και άλλα επιχειρήματα, αλλά σε δύο λεπτά τι να πω;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Θα σας πω κάτι. Για το προηγούμενο θέμα απήντησε ο Πρωθυπουργός και να είσθε βέβαιος εσείς, που έχετε ζήσει πολλά χρόνια και ζείτε και τώρα στη Θεσσαλονίκη και γνωρίζετε και τον κ. Καραμανλή, ότι τα εθνικά συμφέροντα θα τα υπερασπισθεί και αυτός και η Παράταξή μας και η Κυβέρνηση και όλοι μαζί μέσα στο Κοινοβούλιο -δεν διεκδικεί κανείς τον πατριωτισμό ως  μονοπώλιο- στο ακέραιο. Όταν θα έρθει η ώρα, να είσθε βέβαιος ότι ο απολογισμός για τη χώρα και τη Μακεδονία μας θα είναι απόλυτα θετικός.
      Στο άλλο ερώτημα που θέσατε, εγώ ρωτώ: Ένα μεμονωμένο περιστατικό από κάποιον ή, ενδεχομένως, κάποιους ελάχιστους στην περιοχή εκείνη οι οποίοι έκαναν αυτά που έκαναν –ο συγκεκριμένος καταδικάστηκε, αλλά είναι καταδικασμένοι και από τη συνείδηση των ανθρώπων- που δεν τους γνωρίζει κανείς, που δεν ασχολήθηκε κανένας, που είναι απομονωμένοι, γιατί έρχεται αυτό το επεισόδιο, που καταδικάστηκε από τη δικαιοσύνη, να αναδειχθεί στην Ελληνική Βουλή;
      Πρώτα-πρώτα, θέλω να σας πω ότι η κ. Χαρά Νικοπούλου, που είναι μία άξια δασκάλα, Υποδιευθύντρια, δεν ζήτησε να έχει συνήγορο κανέναν για αυτό που κάνει. Γιατί το κάνει σιωπηλά, γιατί είναι η δουλειά της και το κάνει άξια.
      Δεύτερον, σας είπα και πάλι ότι κατά κάποιον τρόπο σιγοντάρετε –δεν το κάνετε ηθελημένα- κάποιους οι οποίοι είναι απομονωμένοι εκεί πάνω σε αυτά τα θέματα που δημιουργούν και οι οποίοι, όπως σας είπα και πάλι, έχουν καταντήσει γραφικοί… 
      ΚΥΡΙΑΚΟΣ ΒΕΛΟΠΟΥΛΟΣ: Βουλευτής…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): … και τους κάνετε «ανθρώπους» μέσα στη Βουλή των Ελλήνων με το να μιλάτε για κάτι που είναι μεμονωμένο. Εκεί που δεν ήξερε κανείς και δεν ασχολούνταν και είναι καταδικασμένοι ακόμα και στην κοινωνία που ζουν, στο σύνολό της, θεωρείτε ότι με το να το φέρετε στη Βουλή και να το κάνετε θέμα δεν τους κάνετε κατά κάποιον τρόπο ανθρώπους; Δεν το κάνετε ηθελημένα, αλλά σας είπα ότι, όταν τις εξαιρέσεις τις γενικεύουμε, τις αναδεικνύουμε, τότε κάνουμε αυτό που εκείνοι θέλουν. Αυτός που έκανε το επεισόδιο κατά της κ. Νικοπούλου ούτε λίγο ούτε πολύ ήθελε λίγο ή περισσότερο να γίνει γνωστό αυτό το θέμα. Να, που γίνεται.
      Σας λέω, λοιπόν, ότι είναι μεμονωμένο. Αυτός ο άνθρωπος καταδικάστηκε. Ηχούν το λιγότερο γραφικά αυτά τα πράγματα τα οποία ελάχιστοι, δύο-τρεις, μπορεί να κάνουν εκεί πάνω, Δεν είναι ζήτημα για την Ελληνική Πολιτεία. Όταν επιβάλλει τους κανόνες, το δίκαιο, η Πολιτεία από εκεί και πέρα απομονώνει με τον τρόπο της αυτούς τους ανθρώπους. Εμείς, με το παράδειγμά μας, δεν είναι σωστό να αναδεικνύουμε πράξεις που είναι έκνομες και οι οποίες έχουν αποτελέσει αντικείμενο καταδίκης από τα δικαστήρια.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Εισερχόμαστε τώρα στη συζήτηση της υπ’ αριθμόν 645/19-2-2008 δεύτερη επίκαιρη ερώτηση πρώτου κύκλου του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Εθνικής Παιδείας και Θρησκευμάτων, σχετικά με την καταβολή των δεδουλευμένων στους έκτακτους καθηγητές των Τ.Ε.Ι. κ.λπ..
    Το κείμενο της επίκαιρης ερώτησης του κυρίου συναδέλφου έχει ως εξής:
    «Στο Τ.Ε.Ι. Αθήνας χίλιοι περίπου έκτακτοι καθηγητές από τους χίλιους τετρακόσιους που συνολικά υπηρετούν στο Ίδρυμα, έχουν να πληρωθούν από τον Οκτώβριο του 2007, γιατί το σχετικό κονδύλι που προβλεπόταν στον Προϋπολογισμό του 2007 δεν επαρκεί. Υπάρχει ανησυχία ότι ακόμα και να εγκριθεί σύντομα το αντίστοιχο κονδύλι του 2008, αυτό δεν πρόκειται να καλύπτει όλες τις ανάγκες που ήδη έχουν δημιουργηθεί είτε θα προκύψουν κατά το τρέχον έτος. Το Υπουργείο είναι ενημερωμένο για τη σοβαρή κατάσταση που έχει δημιουργηθεί και εγγράφως από τη διοίκηση του Τ.Ε.Ι. Αθήνας. 
    Ερωτάται ο κύριος Υπουργός:
    Τι προτίθεται να κάνει το Υπουργείο για την άμεση καταβολή των δεδουλευμένων των έκτακτων καθηγητών.
    Τι μέτρα θα πάρει προκειμένου να προβλεφθεί έγκαιρα η κάλυψη των οικονομικών αναγκών που προκύπτουν για το τρέχον έτος. 
    Τι προτίθεται να κάνει το Υπουργείο για την άμεση κάλυψη των οργανικών θέσεων των Τ.Ε.Ι. με μόνιμο προσωπικό πλήρους και αποκλειστικής απασχόλησης ώστε να καταργηθεί ο θεσμός των εκτάκτων;».
    Στην επίκαιρη ερώτηση θα απαντήσει ο Υφυπουργός Εθνικής Παιδείας και Θρησκευμάτων κ. Ταλιαδούρος.
    Κύριε Υπουργέ έχετε το λόγο.
    ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, σε ό,τι αφορά τα ερωτήματα τα οποία απευθύνει ο κύριος συνάδελφος θα ήθελα να πω τα εξής: Πρώτον, μέχρι το 2004 τα Ιδρύματα, έχοντας να αντιμετωπίσουν ένα μεγάλο αριθμό άλλων λειτουργικών αναγκών, συνήθως καθυστερούσαν την πληρωμή των εκτάκτων εκπαιδευτικών. 
    Το Υπουργείο Εθνικής Παιδείας και Θρησκευμάτων για την αντιμετώπιση αυτού του προβλήματος από το 2006 και για να διασφαλίζεται η έγκαιρη και απρόσκοπτη πληρωμή των ωρομισθίων εκπαιδευτικών, χρηματοδοτεί πλέον χωριστά για τη μισθοδοσία της κατηγορίας αυτής του προσωπικού και χωριστά για τις λειτουργικές ανάγκες.
    Αυτή η ενέργεια έγινε με πρόταση και αποδοχή των διοικήσεων των Ιδρυμάτων. Με βάση, λοιπόν, τις ανάγκες του κάθε Τ.Ε.Ι. στο συγκεκριμένο κωδικό δεσμεύονται πιστώσεις που τα ίδια τα Ιδρύματα προϋπολογίζουν, χωρίς καμμιά περικοπή από πλευράς Υπουργείου Εθνικής Παιδείας και Θρησκευμάτων. Και με τον τρόπο αυτό διασφαλίζεται, κατά κανόνα, η έγκαιρη πληρωμή των εκτάκτων εκπαιδευτικών. 
    Το πρόβλημα που αναφέρατε στην ερώτησή σας, σχετικά με την πληρωμή των εκτάκτων καθηγητών του Τ.Ε.Ι. Αθήνας, είναι λογιστικής μορφής και δεν δημιουργείται από έλλειψη χρημάτων. Ήδη, μετά από συνεχή επικοινωνία που είχαμε με τη διοίκηση του Τ.Ε.Ι. Αθηνών, δόθηκαν οι απαραίτητες οδηγίες από την Οικονομική Υπηρεσία του Υπουργείου Παιδείας για την αντιμετώπιση του προβλήματος που προσωρινά δημιουργήθηκε, με τη μεταφορά του απαιτούμενου ποσού από τον τακτικό προϋπολογισμό του Ιδρύματος, ο οποίος παρουσιάζει και μεγάλο ταμειακό υπόλοιπο, πράγμα που δείχνει ότι η χρηματοδότηση αν μη τι άλλο, είναι επαρκής. Και όπως μας πληροφόρησε ο Πρόεδρος του Τ.Ε.Ι. Αθήνας μέχρι το τέλος του Φεβρουαρίου, δηλαδή την επόμενη εβδομάδα θα προχωρήσει σε πληρωμή του εκτάκτου εκπαιδευτικού προσωπικού και θα λυθεί το πρόβλημα το οποίο δημιουργήθηκε. 
    Δεύτερον, θέλω να επισημάνω ότι οι χρηματοδοτήσεις, από το 2004 και ύστερα, των Τ.Ε.Ι. αυξάνονται με ιλιγγιώδεις, θα έλεγα, ρυθμούς, κατά τρόπον που τα Ιδρύματα δεν αντιμετωπίζουν οικονομικά προβλήματα. Ένα νούμερο μόνο είναι ενδεικτικό, ότι, ενώ, οι χρηματοδοτήσεις των τακτικών προϋπολογισμών μέχρι το 2004 ήταν στο ύψος 90.000.000 ευρώ, σήμερα το 2008 είναι 158.000.000 ευρώ, δηλαδή, παρουσιάζουν μια αύξηση 71%.
    Και τρίτον, για το τρίτο ερώτημα που θέτετε για την κάλυψη των θέσεων του μονίμου εκπαιδευτικού προσωπικού, το Υπουργείο Οικονομίας και Οικονομικών έχει εγκρίνει οκτακόσιες πιστώσεις για μόνιμο προσωπικό και στον πρόσφατο νόμο που ψηφίσαμε πέρυσι στη Βουλή, προβλέπονται και άλλες εξακόσιες οργανικές θέσεις για προσωπικό ώστε σταδιακά να αυξηθεί ο αριθμός του μονίμου εκπαιδευτικού προσωπικού. Και ειδικά, για το Τ.Ε.Ι. Αθήνας, δόθηκαν πιστώσεις για εβδομήντα θέσεις. Έχουν προχωρήσει, έχουν γίνει ήδη διορισμοί πενήντα ένα ατόμων ως μόνιμο εκπαιδευτικό προσωπικό, τέσσερις έχουν καταλήξει σε διορισμό, βρίσκονται στις οικονομικές υπηρεσίες και δεκαπέντε βρίσκονται στο στάδιο ελέγχου και σύντομα θα ολοκληρωθούν οι διαδικασίες.
    ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο ερωτών Βουλευτής κ. Πρωτούλης. 
    ΙΩΑΝΝΗΣ ΠΡΩΤΟΥΛΗΣ: Κύριε Υφυπουργέ, νομίζουμε ότι αυτό είναι το αποτέλεσμα της υποχρηματοδότησης που, ως Κ.Κ.Ε. προβλέψαμε και από τη συζήτηση για τον προϋπολογισμό, όπου δεν έχει περάσει και πάρα πολύς καιρός.
    Χίλιοι καθηγητές είναι απλήρωτοι. Όπως και τα προηγούμενα χρόνια, εκατοντάδες καθηγητές παρέμειναν απλήρωτοι. Και θεωρούμε ότι είναι προκλητικό το να λέγεται ότι με μια λογιστική μεταφορά, από έναν κωδικό σε άλλο, θα λυθεί το πρόβλημα και ότι μάλιστα υπάρχει και μεγάλο απόθεμα από τις λειτουργικές ανάγκες που  θα μεταφερθεί για την πληρωμή των έκτακτων καθηγητών.
      Αντί, δηλαδή, να αυξηθεί η χρηματοδότηση, για να πληρωθούν οι καθηγητές, θα πάρουμε τα χρήματα που είναι για τις λειτουργικές ανάγκες του Τ.Ε.Ι. και θα «μπαλώσουμε» μία τρύπα. Και είναι προκλητικό, τη στιγμή που χιλιάδες σπουδαστές και στο συγκεκριμένο Τ.Ε.Ι. πληρώνουν στην κυριολεξία τα «μαλλιά της κεφαλής» τους για συγγράμματα, για φωτοτυπίες, για λειτουργικά έξοδα που έχουν. Δεν τα ξέρετε τα στοιχεία, ότι πάνω από το βασικό μισθό ενός εργαζόμενου πληρώνουν οι σπουδαστές και οι οικογένειές τους; Δεν γνωρίζετε ότι στο ίδιο αυτό Ίδρυμα πάνω από το 50% των ίδιων των σπουδαστών εργάζονται υπό άθλιες συνθήκες για να μπορέσουν να τα βγάλουν πέρα με τις σπουδές τους; 
      Κατ’ αρχάς, το ότι υπάρχουν έκτακτοι καθηγητές δεν μπορούμε να το προσπερνάμε ελαφριά τη καρδία. Χίλιοι με χίλιους τετρακόσιους έκτακτοι καθηγητές; Πότε θα μονιμοποιηθούν; Πότε θα καλυφθούν όλες οι οργανικές θέσεις από μόνιμο προσωπικό, καθηγητές πλήρως και αποκλειστικής απασχόλησης; 
      Η υποβάθμιση στα Τ.Ε.Ι. συνεχίζεται και συνεχίζεται με δραματικό τρόπο. Και ενώ συνεχίζεται η υποβάθμιση και των σπουδών και των όρων σπουδών και του κόστους, την ίδια στιγμή διαβάζουμε στις εφημερίδες εξαγγελίες του Υπουργείου για δήθεν αναβάθμιση των Τ.Ε.Ι. με μεταπτυχιακά προγράμματα κ.λπ.. Εμείς, κύριε Υπουργέ, ειλικρινά θα θέλαμε να σας πούμε ότι τα θεωρούμε κοροϊδία. Και είναι η ίδια κοροϊδία που έζησε και η προηγούμενη γενιά σπουδαστών και καθηγητών μέσα στο Τ.Ε.Ι. και ζούνε σήμερα με την προηγούμενη δήθεν ανωτατοποίηση των Τ.Ε.Ι., την οποία στηρίζατε και τα δύο κόμματα. 
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, έχετε το λόγο για να δευτερολογήσετε. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα ξεκινώντας από την τελευταία παρατήρηση, όπου ο κύριος συνάδελφος μίλησε για δήθεν υποβάθμιση των σπουδών του Τ.Ε.Ι., να τον ενημερώσω –γιατί φαίνεται ότι δεν είναι καλά ενημερωμένος- ότι τα τελευταία χρόνια έχει γίνει μία συστηματική προσπάθεια για αναβάθμιση των σπουδών που παρέχουν τα ιδρύματα και για επίλυση θεσμικών προβλημάτων. 
      ΙΩΑΝΝΗΣ ΠΡΩΤΟΥΛΗΣ: Κύριε Υφυπουργέ…
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ένα λεπτό, κύριε συνάδελφε. Θα σας τα αναφέρω όλα. 
      Πρώτον, στο νόμο που ψηφίσαμε πέρυσι ελύθη το θεσμικό ζήτημα του πού ανήκουν τα Τ.Ε.Ι.. Συμπεριελήφθη στο νόμο-πλαίσιο διάταξη που λέει ότι στην ανώτατη εκπαίδευση ανήκει ο τεχνολογικός και ο πανεπιστημιακός τομέας και ελύθη το ζήτημα του χαρακτήρα των ιδρυμάτων που νομικά ήταν στην παράγραφο 7 του Συντάγματος, του άρθρου 16 και όχι στο άρθρο 5 που προβλέπει τα ανώτατα. 
      Δεύτερον, αυξήθηκαν ραγδαία…
      ΠΡΟΕΔΡΕΥΩΝ (Αναστάσιος Νεράντζης): Κύριε Υφυπουργέ, δεν κάνουμε απολογισμό εδώ του έργου των Τ.Ε.Ι.. Απαντήστε, παρακαλώ, στη συγκεκριμένη ερώτηση, διότι δεν έχουμε χρόνο. Έχετε μόλις ένα λεπτό. Μην επεκτείνεστε. Είναι πολλά που έχουν γίνει, αλλά δεν είναι της παρούσης. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, μη με διακόπτετε. Μέσα στα δύο λεπτά θα έχω απαντήσει πλήρως σε όλα τα θέματα. Γνωρίζετε ότι είμαι πάντα σύντομος. 
      Θα ήθελα, λοιπόν, να πω ότι η χρηματοδότηση αυξήθηκε, όπως είπα, κατά 70%. Έχουμε βελτιώσει την υλικοτεχνική υποδομή των Ιδρυμάτων. Έχουν πλέον όλα τα Ιδρύματα εγκεκριμένα προγράμματα και περιεχόμενα σπουδών. Αυξήθηκε ο αριθμός του μονίμου εκπαιδευτικού προσωπικού. Προχώρησαν σε σύμπραξη μεταπτυχιακών προγραμμάτων. Σαράντα τέσσερα μεταπτυχιακά προγράμματα γίνονται στα Τ.Ε.Ι., ενώ δεν γίνονταν. Παρέχεται η δυνατότητα να κάνουν εφαρμοσμένη έρευνα και στο νόμο για την έρευνα συμπεριλαμβάνονται για πρώτη φορά τα Τ.Ε.Ι. και έχουν τη δυνατότητα να ιδρύσουν ερευνητικά κέντρα και ερευνητικά ινστιτούτα. 
      ΙΩΑΝΝΗΣ ΠΡΩΤΟΥΛΗΣ: Εδώ δεν έχουν τα Τ.Ε.Ι. επαγγελματικά δικαιώματα, έρευνα θα κάνουν; 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Αυξήθηκε ο αριθμός του μονίμου προσωπικού κατά τον αριθμό που σας είπα. 
      Σε ό,τι αφορά το πρόβλημα, είναι καθαρά λογιστικό και γι’ αυτό παρατηρείται από τα δεκαέξι Τ.Ε.Ι. μόνο στο Τ.Ε.Ι. Αθήνας και σε κανένα άλλο Τ.Ε.Ι., μολονότι υπάρχουν έκτακτοι καθηγητές και σε άλλα ιδρύματα. Μόνο στο Τ.Ε.Ι. Αθήνας παρατηρήθηκε και αυτό επιλύεται μέσα σε μία εβδομάδα. Η χρηματοδότηση είναι αυξημένη και με ραγδαίους ρυθμούς έρχεται μεγάλος αριθμός μονίμου εκπαιδευτικού προσωπικού με υψηλά προσόντα, βελτιώνοντας ουσιαστικά την ποιότητα και το έργο των ιδρυμάτων. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ. 
      Η πρώτη με αριθμό 640/19-2-2008 επίκαιρη ερώτηση δεύτερου κύκλου του Βουλευτή του Πανελληνίου Σοσιαλιστικού Κινήματος κ. Απόστολου Κατσιφάρα προς τον Υπουργό Πολιτισμού, σχετικά με τις καθυστερήσεις στις εργασίες του νέου Αρχαιολογικού Μουσείου της Πάτρας κ.λπ.. διαγράφεται λόγω κωλύματος του ερωτωμένου Υπουργού. 
      Θα συζητηθεί τώρα, η με αριθμό 630/19-2-2008 τρίτη επίκαιρη ερώτηση δευτέρου κύκλου του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Αγροτικής Ανάπτυξης και Τροφίμων, σχετικά με τις καθυστερήσεις στην αναδάσωση του Εθνικού Δρυμού της Πάρνηθας κ.λπ..
      Η επίκαιρη ερώτηση του κ. Λεβέντη έχει ως εξής:
      «Οι πυρκαγιές που κατάτρωγαν τα ελληνικά δάση ξεπέρασαν πέρυσι κάθε προηγούμενο και με πολλές δυστυχώς ανθρώπινες απώλειες. Η καταστροφή των 2/3 του ελατοδάσους του Εθνικού Δρυμού της Πάρνηθας κατατάσσεται στις μεγάλες δασικές απώλειες που και με τις ευνοϊκότερες συνθήκες θα χρειασθούν αιώνες για να αποκατασταθεί.
      Παρά τις αρχικές διαβεβαιώσεις από το Υ.ΠΕ.ΧΩ.Δ.Ε. αμέσως μετά την καταστρεπτική φωτιά του Ιουλίου ότι η αναδάσωση θα άρχιζε την 1η Νοεμβρίου, μέχρι σήμερα δεν έχει φυτευτεί ούτε ένα από τα ογδόντα χιλιάδες νέα φυτά, κυρίως έλατα από το όρος Μαίναλο. Να σημειωθεί, πως η φυτευτική περίοδος για την Πάρνηθα δεν μπορεί να παραταθεί πέρα από τα μέσα Μαρτίου.
      Επίσης, το 30% των κλαδοπλεγμάτων και των ξυλοφραγμάτων που στήθηκαν έχει αστοχήσει, ενώ έως τις τελευταίες βροχές αναμένεται να έχει καταστραφεί το 60%, υποστηρίζουν οι ειδικοί επιστήμονες. Επισημαίνουν δε, πως αν δεν υπάρξει συντήρηση και αντικατάστασή τους στα σημεία που οι κορμοί έχουν παρασυρθεί από το χώμα και τους χειμάρρους, τότε θα έχουμε μεγάλες κατολισθήσεις στις περιοχές που συνορεύουν με την Πάρνηθα.
      Κατόπιν αυτών, ερωτάται ο κύριος Υπουργός:
      Ποιοι οι λόγοι καθυστέρησης της αναδάσωσης του Εθνικού Δρυμού της Πάρνηθας και τι μέτρα προτίθεται να πάρει άμεσα, ώστε να ολοκληρωθεί η προγραμματισμένη δεντροφύτευση μέχρι τα μέσα Μαρτίου;
      Με ποια αιτιολογία καθυστερούν τα έργα που έχουν σχέση με την αποκατάσταση των καμένων εκτάσεων στην Πάρνηθα; Θα υπάρξει συντήρηση και αντικατάσταση των κλαδοπλεγμάτων και ξυλοφραγμάτων τα οποία έχουν υποστεί ζημιές από τους χειμάρρους;».
      Στην επίκαιρη ερώτηση, του κυρίου συναδέλφου, θα απαντήσει ο Υπουργός Αγροτικής Ανάπτυξης και Τροφίμων κ. Αλέξανδρος Κοντός.
      Κύριε Υπουργέ έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, αμέσως μετά την καταστολή της πυρκαγιάς του Εθνικού Δρυμού της Πάρνηθας, η Διεύθυνση Αναδασώσεων Αττικής ανέλαβε τη μελέτη και την εκτέλεση των αντιδιαβρωτικών, αντιπλημμυρικών έργων των καμένων εκτάσεων του ορεινού όγκου της Πάρνηθας. Τα έργα εκτελέστηκαν, εντός του προβλεπομένου χρονοδιαγράμματος, και κατά γενική ομολογία ήταν πετυχημένα, αφού δοκιμάστηκαν από τις έντονες βροχοπτώσεις του φθινοπώρου και του χειμώνα και λειτούργησαν σύμφωνα με το σκοπό κατασκευής τους. Υπάρχει μια μικρή απώλεια κάποιων κατασκευών, ύστερα από τις έντονες βροχοπτώσεις, όμως, όπως διαβεβαίωσε, η αρμόδια υπηρεσία, η Διεύθυνση Αναδασώσεων Αττικής, δεν ευσταθεί ο ισχυρισμός ότι έχει παρασυρθεί το 30% αυτών και είναι αυθαίρετη η πρόβλεψη ότι σύντομα θα έχει καταστραφεί το 60% των κατασκευών. Άλλωστε, οι κατασκευές έχουν χρονοδιάγραμμα ζωής το οποίο δεν υπερβαίνει τα πέντε έτη, οπότε έχει επέλθει η σήψη τους και η ενσωμάτωσή τους με το έδαφος της περιοχής και επομένως, δεν δικαιολογείται από το σκοπό της λειτουργίας τους η συντήρηση και η αποκατάστασή τους. 
      Όσον αφορά την αναδάσωση, η μελέτη για την αναδάσωση ενεκρίθη στις 12 Δεκεμβρίου 2007 και υπήρξε όντος μία μικρή καθυστέρηση, πρώτον, λόγω του φόρτου εργασίας στην κατασκευή των κορμοδεμάτων, κλαδοπλεγμάτων και ξυλοφραγμάτων που κάλυψαν την έκταση των είκοσι επτά χιλιάδων, περίπου στρεμμάτων και, δεύτερον, διότι υπήρξε διερεύνηση από πλευράς μελετητών των ενδεδειγμένων θέσεων για φύτευση ελάτης, λόγω της ιδιαιτερότητας του Δρυμού. Η δημοπράτηση προχωρεί με πλήρη διαφάνεια και με διεθνή διαγωνισμό ολοκληρώνεται εντός των επομένων ημερών, οπότε και ξεκινούν οι φυτεύσεις. Τηρουμένων των νόμιμων διαδικασιών και προθεσμιών, θα καταβληθεί προσπάθεια έτσι ώστε η αναδάσωση στο καμένο ελατοδάσος να ολοκληρωθεί εντός της τρέχουσας φυτευτικής περιόδου. 
      Προς αποσαφήνιση κάποιων λανθασμένων απόψεων, σας γνωρίζουμε ότι η έναρξη και η λήξη της φυτευτικής περιόδου εξαρτάται από τις εκάστοτε επικρατούσες καιρικές συνθήκες και ως εκ τούτου δεν μπορεί να οριστεί συγκεκριμένη ημερομηνία λήξης. Πέραν αυτών, είναι ιδιαίτερα σημαντικό και πρώτη φορά ανακοινώνεται αυτό, ότι τις επόμενες ημέρες θα αρχίσει η φύτευση μοσχευμάτων από είδη της Πάρνηθας, πλάτανο, οστριά, ιτιά, προκειμένου να καλυφθούν θέματα έτσι ώστε να προστατευθεί το δάσος και υπολογίζουμε ότι θα φυτευτούν, περίπου, τριάντα χιλιάδες μοσχεύματα. 
      Θέλω να σας πω, τελειώνοντας, ότι η αναδάσωση είναι ένα σύνολο έργων και εργασιών με μακρόπνοη προοπτική και ως εκ τούτου η εκτέλεσή της απαιτεί σοβαρότητα, μεθοδικότητα και κυρίως, όχι βιαστικές ενέργειες υπό την πίεση των οποιωνδήποτε εξωδασοπονικών λόγων.
      ΠΡΟΕΔΡΕΥΩΝ (Αναστάσιος Νεράντζης): Ο κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, είπατε όχι βιαστικές ενέργειες. Ήταν η κατακλείδα του λόγου σας. Νομίζω ότι με το γιαβάς-γιαβάς που πάμε δεν ξέρω πότε θα ξεκινήσουμε να φυτεύουμε. Κατ’ αρχάς καταστράφηκε ο Εθνικός Δρυμός της Πάρνηθας κατά τα 2/3 με βλακώδη τρόπο. Ήταν απαράδεκτο τριάντα έξι ώρες να καίει η φωτιά, να έχει άπνοια, ο πυροσβεστικός στόλος των αεροπλάνων να βρίσκεται στο Αεροδρόμιο της Ελευσίνας πέντε χιλιόμετρα πιο κάτω και να καεί το δάσος. 
      Είπαμε, να γίνουν αυτά τα κορμοφράγματα εκεί πέρα για να προστατευθεί το έδαφος από τη διάβρωση. Αστόχησαν,  κύριε Υπουργέ. Παραδεχθήκατε ένα μικρό μέρος. Είναι περισσότερο από 30%. Μιλήσατε για έντονες βροχοπτώσεις. Φέτος δεν είχαμε έντονες βροχοπτώσεις. Και τώρα που είναι χιονισμένα τα βουνά, αν ρίξει βροχή, θα έχουμε έντονα πλημυρικά φαινόμενα που ενδεχομένως θα τα πληρώσουν παρακάτω σε κατοικημένες περιοχές. 
      Όσον αφορά την αναδάσωση πριν από λίγες ημέρες έγινε στο Καζίνο της Πάρνηθας μια συνάντηση όπου ο Πρόεδρος του Εθνικού Φορέα Διαχείρισης του Δρυμού κ. Σπαθής είπε ότι έχει προκηρυχθεί διεθνής διαγωνισμός ο οποίος κατά τους αισιωτέρους οιωνούς θα ξεκινήσει να αποδίδει από το ερχόμενο φθινόπωρο. Πότε θα τελειώσει ο διαγωνισμός, κύριε Υπουργέ; Πότε θα αρχίσουμε να προμηθευόμαστε τα υλικά; Πότε θα αρχίσουμε να φυτεύουμε;. 
      Είπατε ότι δεν υπάρχει χρονικό όριο. Μα, ούτως ή άλλως υπάρχει χρονικό όριο το τέλος Μαρτίου. Μετά, αρχίζει ο Απρίλιος και οι ζέστες και δεν μπορείτε να φυτέψετε. Είναι αδιανόητο να φυτευτούν δένδρα από εκεί και πέρα. Μπορούν να φυτευτούν αλλά δεν θα πιάσουν. Αυτό  το ξέρει ο καθένας. 
      Δεύτερον, τι δένδρα θα φυτέψουμε; Μιλάμε για τα έλατα που ήταν εκεί, ενσωματωμένα από χιλιετίες. Δυστυχώς, αυτή τη στιγμή, δεν έχουμε αυτή τη δυνατότητα γιατί δεν έχει προβλεφτεί να υπάρχουν φυτώρια. Εγώ, ως απλός πολίτης, θα είχα ήδη μαζέψει τα κουκουνάρια των ελάτων που γλίτωσαν και θα τα είχα φυτέψει και θα είχα αρχίσει να κάνω φυτώρια για τα επόμενα χρόνια. Αυτό για την Πάρνηθα αλλά και για άλλες βουνοκορφές που είναι «γυμνές» στην Αττική και σε άλλες περιοχές. 
      Επομένως, εδώ δεν μπορείτε να μας πείτε ότι δεν πρέπει να υπάρξουν βιασύνες. Απεναντίας, έχουμε καθυστερήσει πάρα πολύ. Και τέλος, αυτοί που εργάζονται εκεί πρέπει να πληρώνονται, κύριε Υπουργέ, γιατί υπάρχουν διαμαρτυρίες από τους δασεργάτες που τους κουβαλήσατε εκεί να εργαστούν και επί μήνες παραμένουν απλήρωτοι. 
      ΠΡΟΕΔΡΕΥΩΝ (Αναστάσιος Νεράντζης): Ο κ. Υπουργός έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κατ’ αρχήν, αυτοί που δούλεψαν στην Πάρνηθα έχουν πληρωθεί πλην μιας  μικρής ομάδας δασεργατών από την Χαλκιδική διότι σε αυτούς υπήρχε ένα μικρό λογιστικό πρόβλημα που και αυτό διευθετήθηκε. 
      ΑΘΑΝΑΣΙΟΣ ΛΕΒΕΝΤΗΣ: Και στην Ηλεία; 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Και της Ηλείας. 
      Επίσης, θέλω να σας πω όσον αφορά τη δημοπράτηση του έργου ότι έγινε στις 5 Φεβρουαρίου. Υπήρξε μια αστοχία. Επαναλαμβάνεται την επόμενη εβδομάδα και πιστεύουμε ότι ολοκληρώνεται και αμέσως εγκαθίσταται ο εργολάβος. 
      Όσον αφορά τα υλικά αυτά ήδη έχουν εξασφαλιστεί. Κατά συνέπεια, αμέσως μετά την εγκατάσταση του εργολάβου ξεκινούν άμεσα οι εργασίες αναδάσωσης. Πρέπει όμως να πούμε ότι όσον αφορά το δασικό οικοσύστημα του Εθνικού Δρυμού τους Πάρνηθας παρουσιάζει μια παγκόσμια ιδιαιτερότητα και ως εκ τούτου η αποκατάσταση του δεν είχε αντίστοιχο προηγούμενο που θα χρησιμοποιούσαμε σαν γνώμονα για τη διαχείριση της συγκεκριμένης καταστροφής. 
      Γι’ αυτό το λόγο η μελέτη της αναδάσωσης συντάχθηκε με πολύ μεγάλη προσοχή και αφού προηγήθηκαν συσκέψεις ειδικών επιστημόνων πανεπιστημιακών και μη καθώς και επισκέψεις σε άλλα καμένα δάση ελάτης όπως για παράδειγμα στο Μαίναλο ώστε να γίνει μια προσέγγιση του θέματος  με τη μεγαλύτερη δυνατή επιτυχία τόσο από θεωρητική αλλά κυρίως, από πρακτική άποψη. 
      Επειδή το ζητούμενο για μας δεν είναι η προσπάθεια να αποκαταστήσουμε μια τεράστια καταστροφή με πρόσκαιρες και αποσπασματικές λύσεις οι οποίες μπορεί  να έχουν κάποιο επικοινωνιακό αποτέλεσμα αλλά δεν θα εξασφαλίσουν μία μόνιμη παρακαταθήκη για το μέλλον των παιδιών μας. Η αναδάσωση που επιχειρούμε, βάσει μελέτης, που έχει ήδη εγκριθεί, γίνεται σε επιλεγμένες επιφάνειες οι οποίες θα χρησιμοποιηθούν ως οδηγός- πιλότος για τη συνέχιση αυτής στα επόμενα χρόνια  με την ελπίδα ότι στο απώτερο μέλλον θα έχουμε έναν παρόμοιο εθνικό δρυμό με αυτό που υπήρχε στην Πάρνηθα πριν από την 28 Ιουνίου 2007.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 33/10/24-1-2008 επερώτηση των Βουλευτών του ΠΑ.ΣΟ.Κ., κ.κ. Ιωάννη Διαμαντίδη, Ελπίδας Τσουρή, Ιωάννη Μαγκριώτη, Μαριλίζας Ξενογιαννακοπούλου, Μιχάλη Χρυσοχοΐδη, Τόνιας Αντωνίου, Ευάγγελου Αργύρη, Ιωάννη Δριβελέγκα, Νικόλαου Ζωΐδη, Απόστολου Κατσιφάρα, Γιάννη Κουτσούκου, Αθανασίας Μερεντίτη, Ευάγγελου Παπαχρήστου, Φίλιππου Σαχινίδη, Αναστάσιου Σιδηρόπουλου, Κωνσταντίνου Σπηλιόπουλου, Εμμανουήλ Στρατάκη, Δημητρίου Τσιρώνη, Γρηγορίου Νιώτη, Δημητρίου Λιντζέρη, Χρύσας Αράπογλου, Βασιλείου Γερανίδη, Χρήστου Παπουτσή, προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη μίσθωση των σταθμών εμπορευματοκιβωτίων (Σ.ΕΜΠ.Ο.) του Οργανισμού Λιμένος Πειραιώς και του Οργανισμού Λιμένος Θεσσαλονίκης.
      Από τις Κοινοβουλευτικές Ομάδες των κομμάτων εστάλησαν στο Προεδρείο επιστολές δια των οποίων ορίζονται Κοινοβουλευτικοί Εκπρόσωποι κατά τη συζήτηση της παρούσης επερωτήσεως ο κ. Παυλίδης από τη Νέα Δημοκρατία, η κ. Παντελάκη από το Κ.Κ.Ε., ο κ. Δρίτσας από το ΣΥ.ΡΙΖ.Α και ο κ. Ροντούλης από το ΛΑ.Ο.Σ..
      Θέλω στο σημείο αυτό να τονίσω και το ιδιαίτερο πολιτικό ενδιαφέρον εμού, του κατέχοντος την Έδρα, περί του αντικειμένου της παρούσας επερώτησης. 
      Το λόγο έχει ο πρώτος εκ των επερωτώντων κ. Ιωάννης Διαμαντίδης. 
      ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, κύριοι συνάδελφοι, για μια ακόμα φορά ως Αξιωματική Αντιπολίτευση βρισκόμαστε στη δυσάρεστη θέση να φέρουμε στη Βουλή προς συζήτηση ένα μείζον θέμα, τόσο εθνικής όσο και οικονομικής σημασίας, όπως είναι η επιχειρούμενη ιδιωτικοποίηση, το ξεπούλημα στην ουσία, των δύο μεγάλων ελληνικών λιμένων, του Πειραιά και της Θεσσαλονίκης. 
      Στο όνομα της νέας διακυβέρνησης κατά τη διάρκεια των δύο κυβερνήσεων του κ. Καραμανλή, τα κόμματα της Αντιπολίτευσης, οι Έλληνες πολίτες, οι χρήστες των λιμανιών, όλοι έχουμε γίνει μάρτυρες ενός μεγάλου σκανδάλου, που συντελείται με αργό και μεθοδικό τρόπο στο όνομα της δήθεν ανταγωνιστικότητας και στο όνομα της ελεύθερης οικονομίας, δηλαδή στον ερχομό και την εγκατάσταση, με την άδειά σας, των ξένων συμφερόντων στην καρδιά του εμπορίου μας, στην καρδιά της ναυτιλίας μας. 
      Για ακόμα μια φορά η Κυβέρνηση της Νέας Δημοκρατίας, ο Πρωθυπουργός και οι συναρμόδιοι Υπουργοί Ναυτιλίας και Οικονομίας προσπαθούν εις μάτην να πείσουν όλους εμάς ότι αυτό το μεγάλο ξεπούλημα γίνεται για το καλό μας και παρά το ότι όλοι εδώ μέσα γνωρίζουμε πως η φωνή η δική μου και όλων των Βουλευτών της Αντιπολίτευσης, θα είναι φωνή βοώντος εν τη ερήμω -όπως άλλωστε έχει γίνει και επί τριετίας με τον προηγούμενο Υπουργό, με σειρά ερωτήσεων, επερωτήσεων και κοινοβουλευτικών διαδικασιών- εμείς έχουμε το χρέος, έστω και αυτήν την ύστατη στιγμή, κύριε Υπουργέ, να διατυπώσουμε τις αντιρρήσεις μας, τις επιφυλάξεις μας και τις θέσεις μας. 
      Αντί να σας πείσουμε όμως εμείς, μας πείσατε ήδη εσείς ότι η Κυβέρνησή σας δεν γνωρίζει από διάλογο. Επιβεβαιώνεται έτσι ότι το δόγμα σας είναι ένα: Είστε ελεύθεροι να δεχθείτε ό,τι εμείς αποφασίσουμε. Πώς αλλιώς θα μπορούσε να εξηγηθεί το γεγονός ότι είστε πρόθυμοι να θυσιάσετε τα πάντα στο βωμό της ιδιωτικοποίησης χωρίς σκέψη και κανέναν ενδοιασμό; Έχετε μάλιστα και το θράσος να επικαλείστε για ό,τι κάνετε όσα το ΠΑ.ΣΟ.Κ είχε δρομολογήσει ως κυβέρνηση. 
      Ξέρετε ποιο είναι το άσχημο στην προκειμένη περίπτωση; Το να κοροϊδεύετε τους άλλους ίσως είναι και επιλογή σας. Το να κοροϊδεύετε όμως εν τέλει και τον εαυτό σας καταντάει αξιολύπητο. Γιατί το ΠΑ.ΣΟ.Κ., κυρίες και κύριοι συνάδελφοι, δεν πρότεινε ποτέ την ιδιωτικοποίηση. 
      Το ΠΑ.ΣΟ.Κ έκανε ένα θεσμικό πλαίσιο για να γίνουν τα εθνικά λιμάνια ανώνυμες εταιρείες, για να εισαχθούν Ο.Λ.Π. και Ο.Λ.Θ. στο Χρηματιστήριο, με μοναδικό σκοπό να αντλήσουν κεφάλαια για επενδύσεις από την Κεφαλαιαγορά, αλλά ο έλεγχος και το μάνατζμεντ έμειναν στο δημόσιο. Με λίγα λόγια δηλαδή είχαμε οπωσδήποτε διασφαλίσει το δημόσιο χαρακτήρα των λιμένων.
      Θα ενθυμείστε εξάλλου ότι παραδώσαμε σαν κυβέρνηση το 2004  κερδοφόρους και τον Ο.Λ.Π. και τον Ο.Λ.Θ. και παρά το γεγονός ότι σ’ αυτά τα τέσσερα χρόνια αλλάξατε πολλές διοικήσεις -τις οποίες εμείς είχαμε επικρίνει, τις είχαμε αξιολογήσει ως ανίκανες μέσα σε αυτήν τη Βουλή- σημειώθηκε αύξηση 73% το 2007, ήτοι 12,3 εκατομμύρια ευρώ στα μετά φόρων κέρδη στον Ο.Λ.Π., ενώ ο τζίρος ενισχύθηκε κατά 9,1% και έφθασε στα 81,3 εκατομμύρια ευρώ. 
      Είχαμε 26% άνοδο στις κινήσεις του εγχώριου φορτίου του Σ.ΕΜΠΟ. και 43% αύξηση στο CAR TERMINAL μέσα σε δεκαοκτώ μήνες και άλλα πολλά θετικά οικονομικά στοιχεία, τόσο για τον Ο.Λ.Π. όσο και για τον Ο.Λ.Θ., τα οποία πολύ καλά τα γνωρίζετε.
      Κύριε Υπουργέ, στον παγκόσμιο νόμο της αγοράς, πώληση ή εκχώρηση με μακροχρόνια μίσθωση, όπως την ονομάζετε εσείς, κάνει εταιρείες που είναι ζημιογόνες. Οι κερδοφόρες εταιρείες που θέλουν να γίνουν πιο ανταγωνιστικές και πρέπει να κάνουν κάτι γι’ αυτό, είθισται να κάνουν συγχωνεύσεις ή εξαγορές. Πώς, λοιπόν, εσείς εκποιείτε στην ουσία την περιουσία του ελληνικού λαού, τον Ο.Λ.Π. και τον Ο.Λ.Θ. που είναι κερδοφόροι οργανισμοί, εισηγμένοι στο Χρηματιστήριο και μάλιστα με θετική πορεία της μετοχής αλλά και ιδιαίτερα με μεγάλη στρατηγική σημασία για τη χώρα μας, όπως είναι το λιμάνι της Θεσσαλονίκη, εν όψει μάλιστα και των ραγδαίων εξελίξεων που παρακολουθούμε με αγωνία όλοι στα βόρεια σύνορά μας; 
      Σταματήστε, λοιπόν, να παραπλανάτε τον ελληνικό λαό λέγοντας ότι με την προκήρυξη διεθνούς διαγωνισμού και με την παράδοση των Σ.ΕΜΠΟ. στην πλειοδότρια ιδιωτική εταιρεία θα γίνουν αυτόματα και μετά βεβαιότητος πιο ανταγωνιστικά τα δύο μεγάλα λιμάνια της χώρας. Γνωρίζουμε όλοι πολύ καλά σ’ αυτόν τον τόπο τουλάχιστον ότι   οι ανταγωνιστές των Ο.Λ.Π. και Ο.Λ.Θ. δεν είναι τα άλλα λιμάνια της μεσογείου και των γειτονικών χωρών, αλλά ο ίδιος τους ο εαυτός, η Κυβέρνηση και οι διοικήσεις τους. Πώς όμως, να γίνουν, κύριε Υπουργέ, πιο ανταγωνιστικοί επί των ημερών σας, χωρίς προσλήψεις μονίμων υπαλλήλων και λιμενεργατών και με χαμηλά αμειβόμενους ανειδίκευτους συμβασιούχους και χωρίς τις απαιτούμενες μελέτες και τη στρατηγική, όταν μάλιστα τις περισσότερες φορές οι άφαντοι σύμβουλοί σας στο Υ.Ε.Ν. και στον Ο.Λ.Π. ήταν μόνο γαλάζια παιδιά χωρίς τα κατάλληλα προσόντα ή γαλάζιοι παππούδες;
      Επιπλέον παρεμποδίζετε το έργο των οργανισμών αφού συνήθως εξωθείτε τους εργαζόμενους σε απεργιακές κινητοποιήσεις ή αποχή από τις υπερωρίες, απαξιώνοντάς τους στην κοινωνία, με αποτέλεσμα να υπολειτουργούν οι Σ.ΕΜΠΟ.. Δηλαδή, έχουμε ένα slow down αντί αύξηση της παραγωγικότητας και τα μεγάλα πρακτορεία τακτικών ναυτιλιακών γραμμών να εγκαταλείπουν τα λιμάνια της χώρας μας το ένα μετά το άλλο. Ξεχάσατε μήπως την απεργία του 2006 που προκλήθηκε πάλι από τη δική σας αδιαλλαξία, της κυβέρνησή σας; Πάνω από 100.000.000 ζημιώθηκε το ελληνικό δημόσιο. Είναι στοιχεία που έδωσε ο ίδιος ο Υπουργός Οικονομίας. Και τότε οι εταιρείες που φέρονται σήμερα ως διεκδικήτριες για την εκμετάλλευση και τη διαχείριση των εμπορικών λιμένων τι έκαναν; Εγκατέλειψαν τα λιμάνια. Πολλά  ναυτιλιακά πρακτορεία τακτικών ναυτιλιακών γραμμών των οποίων η δραστηριότητα είχε μηδενιστεί, έφυγαν όπως παραδείγματος χάριν η κινέζικη εταιρεία «ΚΟΤΣΚΟ» η οποία αποφάσισε να διακόψει την εβδομαδιαία σύνδεσή της με την Άπω Ανατολή. Χάθηκαν οι τακτικές γραμμές με Αμερική, Καναδά, Άπω Ανατολή, Βόρειο Ευρώπη κ.ο.κ.. Επίσης, οι ισραηλινών συμφερόντων εταιρεία «ΕΖΙΜ» που από τα δεκαπέντε πλοία που κατεύθυνε στον Πειραιά, κράτησε μόνο ένα και αυτό από τις 9 Δεκεμβρίου βρίσκεται εγκλωβισμένο στο Σ.ΕΜΠΟ. με συνέπεια η εταιρεία να επιβαρύνεται 35.000 δολάρια την ημέρα. 
      Μήπως θυμάστε επίσης ότι η ίδια εταιρεία αναγκάστηκε να διακόψει τη μοναδική εμπορική ναυτιλιακή γραμμή που συνέδεε απευθείας την Ελλάδα με τον Καναδά και τις Η.Π.Α.; Πρόκειται για μια γραμμή που λειτουργούσε χωρίς διακοπή, κύριοι συνάδελφοι, από το 1972 και αποτελούσε το συνδετικό κρίκο των ελληνικών εξαγωγικών επιχειρήσεων με τις αγορές της Βορείου Αμερικής. 
      Και φυσικά θα θυμάστε ότι και η δανέζικη «MAERSK», η μεγαλύτερη εταιρεία στον κόσμο, είχε και αυτή διακόψει την εμπορική σύνδεση με τον Πειραιά όπως και η Γαλλική «CMI» και η «BOHART» που ένωναν τον Πειραιά με τη Βόρεια Ευρώπη, τη Γερμανία, τη Γαλλία κ.ο.κ.. Τώρα, λοιπόν, εσείς ένα μόλις χρόνο μετά προσπαθείτε να μας πείσετε ότι σας ενδιαφέρει το πώς θα γίνουν ανταγωνιστικά τα δύο μεγάλα λιμάνια μας, αφού πρώτα τα απαξιώσατε με την πολιτική σας κατρακυλώντας πολλές θέσεις κάτω στην παγκόσμια κατάταξη του λιμάνι του Πειραιά. Από την πεντηκοστή θέση έπεσε στην εξηκοστή τρίτη.
      Όλο αυτό το διάστημα που κυβερνάτε τι έχετε κάνει για την ανάπτυξη των λιμανιών μας; Τίποτα! Τι σχέδια έχουν γίνει και τι προσπάθειες για τη δανειοδότησή τους, ώστε να γίνουν οι απαιτούμενες επενδύσεις και να μη μιλάμε τώρα για την παραχώρηση των κερδοφόρων τμημάτων σε ιδιώτες, προκειμένου να επενδύσουν σε υποδομές και τεχνολογικό εξοπλισμό; 
      Είναι προφανές, κύριε Υπουργέ, ότι τα οικονομικά επιτελεία της Κυβέρνησης και οι διοικήσεις αυτών των δύο οργανισμών κάτω από «σκιώδεις» -σε εισαγωγικά- οικονομετρικούς και μαθηματικούς τύπους έκριναν ότι αυτοί οι κερδοφόροι οργανισμοί με τη μεγάλη πιστοληπτική ικανότητα δεν θα μπορούσαν να βρουν τα αναγκαία επενδυτικά κεφάλαια για εκσυγχρονισμό και έτσι κρίθηκε αναγκαίο να παραχωρηθούν σε ιδιώτες.
      Παρακαλώ πολύ την Κυβέρνηση, τους αρμόδιους Υπουργούς, έστω και καθυστερημένα, να μας δώσουν εξηγήσεις, αν θέλουν, για το τι συμβαίνει στην προκειμένη περίπτωση. Δεν ήταν ο προηγούμενος Υπουργός Εμπορικής Ναυτιλίας, ο οποίος διατυμπάνιζε με κάθε τρόπο μέσα και έξω από τη Βουλή, την περίφημη συμφωνία γι’ αυτό το χρηματοδοτικό πρωτόκολλο των τριών δισεκατομμυρίων με την Ευρωπαϊκή Τράπεζα Επενδύσεων για την ανάπτυξη και τον εκσυγχρονισμό των λιμανιών; Τι έγινε μ’ αυτό; Κανένας δεν γνωρίζει.
      Εγώ θα ήθελα να σας πω τι είπε συνάδελφος της Νέας Δημοκρατίας μέσα στην Αίθουσα αυτή. Είπε, λοιπόν, ο κύριος συνάδελφος: Εάν θέλουμε να προχωρήσουμε στα λιμάνια, υπάρχει –αν δεν κάνω λάθος- και αυτό το χρηματοδοτικό πρωτόκολλο των τριών δισεκατομμυρίων με την Ευρωπαϊκή Κεντρική Τράπεζα, το οποίο έχει διαφημιστεί τα τελευταία χρόνια, το οποίο οφείλουμε να αξιοποιήσουμε για να κάνουμε τις αναγκαίες επενδύσεις, που φαίνεται ότι η προηγούμενη ηγεσία στο Υπουργείο είχε προχωρήσει, αφού τόσο πολύ το είχε διαφημίσει.
      Τι κάνατε για όλα αυτά; Τίποτα απολύτως. Εδώ, λοιπόν, είναι ένα θέμα σημαντικό που πρέπει να δώσετε απαντήσεις. 
      Κύριε Πρόεδρε, για εμάς, το ΠΑ.ΣΟ.Κ., για ένα μεγάλο τμήμα του ελληνικού λαού και για τη συντριπτική πλειοψηφία των εργαζομένων είναι αδικαιολόγητο να επιχειρείται επί τετραετία από αυτήν και την προηγούμενη κυβέρνηση η ιδιωτικοποίηση με το ζόρι, με το στανιό, με το έτσι θέλω των κερδοφόρων τμημάτων των εμπορικών λιμένων.
      Βέβαια, είναι δικαίωμα της Νέας Δημοκρατίας και της Κυβέρνησης να έχουν το πρόγραμμά τους και να το εφαρμόζουν, αρκεί όμως να έχουν και τη συναίνεση της κοινωνίας και να μη ζημιώνουν εθνικά μας συμφέροντα και την τσέπη του φορολογούμενου πολίτη, όπως για τα συγκεκριμένα προγράμματα, δηλαδή για τα λιμάνια που συζητάμε σήμερα.
      Η μεθόδευση όμως και η απαξίωση ιδιαίτερα του μεγαλύτερου λιμανιού της χώρας ξεκινά από την πρώτη στιγμή που αναλάβατε τη διακυβέρνηση της χώρας. Προφανώς ήταν επιταγή που έπρεπε να καλυφθεί.
      Αλήθεια, θα ήθελα έστω και τώρα να μου πείτε: Πιστεύετε πραγματικά ότι έχετε την έγκριση του ελληνικού λαού γι’ αυτό το θέμα; Προσωπικά πιστεύω ότι ούτε ο επιχειρηματικός κόσμος της χώρας έχει πειστεί γι’ αυτό το εγχείρημά σας ούτε οι χρήστες των λιμανιών και ας φροντίζετε να βλέπουν το φως της δημοσιότητας δήθεν άρθρα επιμελητηρίων ή της Διεθνούς Ναυτικής Ένωσης ότι συντάσσονται με την πολιτική σας. 
      Το αντίθετο συμβαίνει. Θα πρέπει να το παραδεχτείτε αυτό. Και έτσι γνωρίζοντας την αντίδραση σύσσωμης της Αντιπολίτευσης και των δικών σας ακόμα συνδικαλιστών, ξεκινήσατε και συκοφαντείτε και υποσκάπτετε τους εργαζόμενους στον Ο.Λ.Π. μιλώντας εξαρχής για «ρετιρέ», για αργομισθία, για πλασματικές υπερωρίες και άλλα παρόμοια.
      Να πω και κάτι άλλο. Αν πραγματικά υπάρχουν αυτά τα πράγματα –που σε κάποιο βαθμό πιστεύω και εγώ ότι υπάρχουν- τι έκαναν οι διοικήσεις μέσα στον οργανισμό όλα αυτά τα χρόνια για να τα αποτρέψουν; Τίποτα! Τι έκαναν οι διοικήσεις για να πάρουν μέτρα για το συμφέρον του οργανισμού; Τίποτα!
      Κυρίες και κύριοι συνάδελφοι, οι μεταρρυθμίσεις δεν γίνονται με λόγια. Απαιτούν πράξεις. Και αυτές απαιτούν όραμα, σχέδιο και θάρρος. Η νέα διακυβέρνηση –όπως αρέσκεσθε να τη λέτε- δεν διαθέτει καμμία από τις προϋποθέσεις αυτές και γι’ αυτό εφαρμόζετε απλώς κάποια σπασμωδικά και ατελέσφορα μέτρα που τα βαφτίζετε δήθεν μεταρρυθμίσεις.
      Ξέρετε, δεν είμαι εγώ που θέτω το ερώτημα, κύριε Υπουργέ. Είναι οι πολίτες και ειδικά οι πολίτες στον Πειραιά. Έναντι ποίου κέρδους και ανταλλάγματος φθάσαμε ακόμα και σε ξυλοδαρμό Βουλευτών, για να επιβληθεί η προειλημμένη απόφαση της Κυβέρνησης γι’ αυτήν την ιδιωτικοποίηση; 
      Γιατί δεν επιτρέψατε στα μέλη του Διοικητικού Συμβουλίου του Ο.Λ.Π. να μπουν μέσα στη συνεδρίαση και να πουν ευθέως την άποψή τους, να μειοψηφήσουν; Γιατί το αποτρέψατε; 
      Γιατί δώσατε εντολή εσείς ως Κυβέρνηση –που δεν ξέρω αν τη δώσατε εσείς ή ο αρμόδιος Υπουργός Δημόσιας Τάξης- να προπηλακιστούν Βουλευτές, να χτυπηθούν Βουλευτές; 
      Πείτε μας! Κάναμε και ερώτηση και δεν μας απαντήσατε. Γιατί η Κυβέρνηση δήθεν επέμενε τόσο πολύ σε έναν προσχηματικό διάλογο με τους συνδικαλιστές και γιατί τώρα προσπαθείτε να χρυσώσετε το χάπι για τους εργαζόμενους, με εθελούσια έξοδο, με μετατάξεις κ.λπ. κ.λπ., με ένα τάχα κατεπείγον νομοσχέδιο;
      Συζητήσατε με την Τοπική Αυτοδιοίκηση; Τίποτα δεν κάνατε. Συζητήσατε με τους δήμους κάτω στο λιμάνι του Πειραιά, με το Δήμο Περάματος, με το Δήμο Δραπετσώνας, με τη νομαρχία; Τίποτα δεν έκαναν οι διοικήσεις. Πήραν μία απόφαση και θέλουν να την υλοποιήσουν.
      Ποιο είναι, τελικά, το κέρδος για τη χώρα και την οικονομία, όταν οι κινητοποιήσεις στα λιμάνια δημιούργησαν αισθητά, ήδη, προβλήματα, τόσο στις εισαγωγές, αλλά κυρίως στις εξαγωγές, όπου πονάει και πάσχει η χώρα μας; Όταν ζημιώνεται στο σύνολό του ο εμπορικός επιχειρηματικός κλάδος με καθυστερήσεις και την καλλιέργεια ανασφάλειας, αλλά και ακόμα και οι καταναλωτές, ποιες διασφαλίσεις και όρους έχετε προβλέψει, ώστε σε περίοδο εθνικής κρίσης, να μπορούν να χρησιμοποιούνται από το κράτος και τις Ένοπλες Δυνάμεις οι προβλήτες του Σ.ΕΜΠ.Ο; Γι’ αυτό διορίζονται οι διοικήσεις, εάν υπάρχουν λειτουργικές αδυναμίες στον Ο.Λ.Π. και στον Ο.Λ.Θ., για να επιλύουν και όχι μόνο για να εισπράττουν τους παχυλούς μισθούς.
      Κυρίες και κύριοι συνάδελφοι, θέλω από το Βήμα αυτό, για άλλη μία φορά να δηλώσω, εκ μέρους του ΠΑ.ΣΟ.Κ., αλλά και να διαβεβαιώσω τους εργαζόμενους και στο λιμάνι του Πειραιά και στο λιμάνι της Θεσσαλονίκης, ότι για μας, το θέμα παραμένει ανοιχτό και θα παλέψουμε με όλους τους τρόπους και με όλες μας τις δυνάμεις, μαζί με τους εργαζόμενους, μαζί με τους συνδικαλιστές, προκειμένου να μην περάσει αυτή η ζημιογόνα επιλογή της Κυβέρνησης, τόσο για τους εργαζόμενους όσο και για ολόκληρη τη χώρα.
      Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, διότι ήσασταν εξαιρετικά ακριβής στο χρόνο σας και έτσι διευκολύνατε τη συζήτηση.
      Θα ήθελα να κάνω τρεις ανακοινώσεις προς το Σώμα. Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών «Οδική βοήθεια οχημάτων».
      Η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις της στις αιτήσεις της εισαγγελικής αρχής για τη χορήγηση αδείας άσκησης ποινικής δίωξης κατά Βουλευτού.
      Η συνάδελφός μας η κ. Νατάσα Ράγιου-Μεντζελοπούλου ζητά άδεια ολιγοήμερης απουσίας της στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Συνεπώς η Βουλή ενέκρινε τη ζητηθείσα άδεια.
      Το λόγο έχει τώρα ο κ. Ιωάννης Μαγκριώτης, επίσης, εκ μέρους των επερωτώντων.
      ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ, ευχαριστώ για την παρατήρηση της γραβάτας. Θα παρατηρήσω, όμως, ότι η και η Νέα Δημοκρατία κατέβηκε με κίτρινες γραβάτες σήμερα. Δεν ξέρω αν κάτι συμβολίζει για την κατεύθυνση των δεσμεύσεών σας για την εκποίηση των λιμανιών.
      Κύριε Πρόεδρε, πριν λίγες μέρες, ο κ. Αλογοσκούφης κατέθεσε μία τροπολογία στη Βουλή, για να σώσει από επιθετική εξαγορά τον Ο.Τ.Ε., στην εισηγητική έκθεση της οποίας έλεγε ότι η Κυβέρνηση δεν πωλεί εταιρείες στρατηγικού χαρακτήρα και δίκτυα. Βεβαίως, αργά το θυμήθηκε, γιατί πολλές δηλώσεις, αλλά κυρίως η πολιτική του κ. Αλογοσκούφη και της Κυβέρνησης ήταν ακριβώς αντίθετη τους προηγούμενους μήνες. Γι’ αυτό και έφθασαν σε αυτό το σημείο τον Ο.Τ.Ε. Είπαμε: «Κάλλιο αργά παρά ποτέ».
      Ερωτώ τον κύριο Υπουργό, ερωτώ την Κυβέρνηση: Υπάρχει χαρακτηριστικότερη περίπτωση από τα λιμάνια της χώρας, ειδικά τα δύο μεγάλα λιμάνια και ειδικότερα το λιμάνι της Θεσσαλονίκης, που είναι το παράδειγμα του ορισμού «στρατηγικό δίκτυο, στρατηγική υποδομή» και για την οικονομία και για τα γενικότερα γεωστρατηγικά συμφέροντα της χώρας;
      Γιατί, λοιπόν, η Κυβέρνηση δεν μπορεί, έστω και ελάχιστα εικοσιτετράωρα, να κρατήσει μία σταθερή θέση σε κρίσιμα και σημαντικά θέματα; Γιατί τόσο αντιφατικά, πρόχειρα και δογματικά πολιτεύεται, νομοθετεί και πωλεί δημόσια περιουσία; Γιατί όλα τα δεδομένα, όπως θα τα παραθέσω και στη συνέχεια, αποδεικνύουν ότι δεν θα έχουμε ούτε βελτίωση ξεχωριστή από την πώληση των λιμανιών, όσο αφορά τη λειτουργία τους και την αποτελεσματικότητά τους, ούτε βεβαίως και ανάπτυξη της οικονομίας, θέσεων απασχόλησης και φυσικά, έσοδα στον κρατικό προϋπολογισμό.
      Συνεπώς το μόνο που μπορούμε να καταλάβουμε είναι είτε ένας απόλυτος δογματισμός στο όνομα των υποτιθέμενων μεταρρυθμίσεων -φέρατε κάποιες σημαίες για αυτήν την τετραετία που να επιβεβαιώνουν τη στρατηγική σας- είτε κάποιες δεσμεύσεις από ξένες πρωτεύουσες από το προηγούμενο διάστημα, από την προηγούμενη τετραετία σας.
      Με βάση τα δεδομένα, οφείλω να πω πως εγώ γέρνω προς τη δεύτερη εκδοχή, ότι έχετε δεσμεύσεις, δεσμεύσεις τις οποίες είχατε προαναγγείλει και ο προκάτοχός σας πήγε, μάλιστα, με έναν τρόπο ακόμη πιο απαράδεκτο από το σημερινό, πέρα για πέρα παραβατικό, παράνομο, να εκποιήσει τα λιμάνια, υλοποιώντας αυτές τις δεσμεύσεις. Και βεβαίως, μπροστά στην πάνδημη κατακραυγή, αναγκάστηκε να πάρει πίσω την πολιτική του αυτή και τον απελευθέρωσε και από τα υπουργικά του καθήκοντα και ο κύριος Πρωθυπουργός.
      Φαίνεται ότι εσείς κάνατε ένα καλύτερο σχέδιο και πιστέψατε ότι θα έχετε αποτελέσματα.
     Όταν, κύριε Υπουργέ, φτάνει μια κυβέρνηση να αντιμετωπίζει με ματ και χημικά τους εκπροσώπους του Κοινοβουλίου, του λαού, της αυτοδιοίκησης και των εργαζομένων, για να υφαρπάξει αποφάσεις εκποίησης της δημόσιας περιουσίας και μάλιστα στρατηγικού χαρακτήρα, τότε αυτή η κυβέρνηση δεν έχει τίποτα θετικό να προσφέρει στη χώρα και στο λαό. Αυτή είναι η πραγματικότητα, αυτή είναι η αλήθεια. Ο βασιλιάς είναι γυμνός.
     Πάρα πολύ συγκεκριμένα, με τα σημερινά δεδομένα, όπως έκλεισε η διακίνηση των TΕU από το Σ.ΕΜΠΟ. της Θεσσαλονίκης, έχουμε πάνω από τετρακόσια πενήντα TΕU με τη σημερινή υποδομή, με τη σημερινή λειτουργικότητα, με το σημερινό εργασιακό καθεστώς. 
     Στη προκήρυξη που έχετε κάνει για τη σύμβαση παραχώρησης λέτε ότι θα φτάσει στα εξακόσια ογδόντα δύο TΕU το 2015, όταν θα έχει ολοκληρωθεί η επέκταση και η εμβάθυνση του έκτου προβλήτα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
     Θα πάρω και το χρόνο της δευτερολογίας μου, κύριε Πρόεδρε.
     Όταν δηλαδή θα έχουμε υπερδιπλασιασμό της υποδομής του Σ.ΕΜΠΟ. της Θεσσαλονίκης, του λιμανιού της Θεσσαλονίκης, δεν θα έχουμε υπερδιπλασιασμό και στη διακίνηση των containers. 
     Αυτή είναι η πραγματικότητα, αυτή είναι η φυσική ροπή. Το 2007 είχαμε, σε σχέση με το 2006, 200% αύξηση. Με τα σημερινά δεδομένα, λοιπόν, το 2015 και χωρίς τις επεκτάσεις, θα είχαμε φθάσει σ’ αυτά τα επίπεδα ανάπτυξης τον τζίρο του λιμανιού. Τίποτα καινούργιο, λοιπόν, δεν πρόκειται να έχουμε την επόμενη μέρα και τα επόμενα χρόνια, από το ιδιωτικό ξένο ή κρατικό ξένο μονοπώλιο.
     Δεύτερον, τα κέρδη, είτε ως έσοδα του κράτους από τη φορολογία του λιμανιού της Θεσσαλονίκης είτε ως έσοδα από την «Ο.Λ.Θ. Α.Ε.» που κατά πλειοψηφία ανήκει στο κράτος, φέτος, από τη δραστηριότητα του Σ.ΕΜΠΟ. Θεσσαλονίκης είναι αθροιστικά 16.000.000 ευρώ. Είναι προ φόρων αυτή η κερδοφορία, αλλά και τους φόρους το ελληνικό κράτος τους παίρνει. Τα υπόλοιπα, κατά κύριο λόγο, μένουν στην «Ο.Λ.Θ.  Α.Ε.» που στη συντριπτική πλειοψηφία είναι μετοχές του κράτους.
     ‘Αρα, λοιπόν, με τη δραστηριότητα που θα αναπτύξετε και μας λέτε ότι θα ανέβει το λιμάνι της Θεσσαλονίκης, πρέπει να έχουμε πρόσθετα έσοδα τουλάχιστον 35.000.000 ευρώ. Πείτε μας πώς θα τα πάρετε, όταν στην προκήρυξη γράφετε πως μόνο 2,5 εκατομμύρια ευρώ θα είναι το ετήσιο μίσθωμα. Πείτε ποιο θα είναι το πρόσθετο επιχειρησιακό κέρδος που θα έχει ο κρατικός προϋπολογισμός βεβαίως και όχι η οικονομία της Θεσσαλονίκης και της βόρειας Ελλάδας. Και το τονίζω αυτό, ο κεντρικός κρατικός προϋπολογισμός και όχι η οικονομία της Θεσσαλονίκης και της κεντρικής Μακεδονίας. Πρέπει να είναι πάνω από 35.000.000 ευρώ στοιχειωδώς, για να είναι ανάλογο του σημερινού τζίρου και της σημερινής κερδοφορίας. Θέλουμε συγκεκριμένα στοιχεία και όχι λόγια μεγάλα στον αέρα, κύριε Υπουργέ.
     Ακόμη, η μελέτη της «Ο.Λ.Θ. Α.Ε.» έχει αποδείξει, όπως και σε ημερίδες οι επίσημοι της Κυβέρνησης διακινούν ότι θα υπάρξει πάνω από 135% αύξηση της διακίνησης containers στη Μεσόγειο τα προσεχή χρόνια. Γιατί μόνον ένα μικρό μέρος αυτής της αύξησης -και ποσοστιαία- προβλέπεται να πάρει το λιμάνι της Θεσσαλονίκης, κάτω από 40%; Ποιο θα είναι το δίκτυο, ποια είναι η στρατηγική του ιδιωτικού μονοπωλίου για το λιμάνι της Θεσσαλονίκης; Μπορείτε να μας πείτε; Είναι απλό. Πρωτίστως και για να βγάλουν τα κέρδη και για να αποσβέσουν την επένδυση, αλλά και για να πληρώνουν το ελληνικό κράτος, έστω και με τα λίγα που θα το πληρώνουν, πολύ λιγότερα από το σημερινό, θα διακινούν τα δικά τους εμπορεύματα, είτε του παγκόσμιου δικτύου που δεν έχουν καμμία σχέση με την ελληνική οικονομία βεβαίως, την ανάπτυξη των επιχειρήσεων και των θέσεων απασχόλησης στη χώρα ή θα διακινούν, αν είναι οι Κινέζοι διακινητές που θα πάρουν το λιμάνι, τα προϊόντα των δικών τους κρατικών ή ξένων επιχειρήσεων. ‘Εχουν όλα αυτά καμμιά σχέση με την ανάπτυξη της Μακεδονίας, της Θεσσαλονίκης, με τη δημιουργία θέσεων απασχόλησης; ΄Εχουν ακριβώς το αντίθετο. 
     Αυτό το ιδιωτικό ξένο ή κρατικό μονοπώλιο, πάλι ξένο, θα δημιουργήσει μεγάλα προβλήματα στις επιχειρήσεις της Θεσσαλονίκης και της βόρειας Ελλάδας οι οποίες δεν έχουν άλλη διέξοδο. Η μοναδική διέξοδος είναι το λιμάνι της Θεσσαλονίκης και είναι υποχρεωμένοι να καταφεύγουν εκεί.
      Περίπου το 80% της διακίνησης των τετρακοσίων πενήντα TEU το 2007, κύριε Υπουργέ, γνωρίζετε ότι καλύπτεται από τις εξαγωγικές επιχειρήσεις της βόρειας Ελλάδας και, φυσικά, τις εισαγωγικές. Δηλαδή, συνολικά, ακόμα και την όποια αύξηση της δραστηριότητας του λιμανιού προβλέπετε εσείς και εμείς με τη σημερινή λειτουργία, την απορροφούν οι επιχειρήσεις οι εγχώριες και κυρίως οι εξαγωγικές που στηρίζουν την εξωστρέφειά μας.
      Τι θα προσθέσει, λοιπόν, ο ξένος παράγων; Μήπως θα αντικαταστήσει όλα αυτά είτε αυξάνοντας τα τιμολόγια, είτε τραβώντας το χρόνο εκπλήρωσης; Δηλαδή, θα βουλιάξουν οι επιχειρήσεις ή οι δραστηριότητες της Θεσσαλονίκης και της βόρειας Ελλάδας;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Κύριε Μαγκριώτη, τελείωσε και ο χρόνος της δευτερολογίας σας. Σας παρακαλώ να ολοκληρώσετε.
      ΙΩΑΝΝΗΣ ΜΑΓΚΡΙΩΤΗΣ: Τελειώνω, κύριε Πρόεδρε.
      Οι εργαζόμενοι, πέραν όλων αυτών των ζημιών, είναι στον αέρα, δεν διασφαλίζονται. Δεν έχω χρόνο να το αναπτύξω περισσότερο, το ανέπτυξε ο εισηγητής μας και είμαι βέβαιος ότι θα το κάνουν και οι επόμενοι ομιλητές.
      Τέλος, το έδαφος που δημιουργείτε, κύριε Υπουργέ, θα είναι ξένο έδαφος στο Σ.ΕΜΠΟ. της Θεσσαλονίκης, με τον ιδιαίτερο γεωστρατηγικό χαρακτήρα που έχει αυτό το λιμάνι. Και το ξέρετε πάρα πολύ καλά αυτό.
      Για του λόγου το αληθές, καταθέτω απόσπασμα των πρακτικών από το διοικητικό συμβούλιο των τριών λεπτών που έγινε για την πώληση του λιμανιού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Μαγκριώτη, τελειώνετε.
      ΙΩΑΝΝΗΣ ΜΑΓΚΡΙΩΤΗΣ: Τελειώνω, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Τι τελειώνετε; Ολοκληρώστε  επιτέλους.
      ΙΩΑΝΝΗΣ ΜΑΓΚΡΙΩΤΗΣ: Ρωτάει ο εκπρόσωπος του Δήμου Θεσσαλονίκης το Συμβούλιο της «Ο.Λ.Θ. Α.Ε.» «ο δήμαρχος θα μπορεί να μπαίνει στο Σ.ΕΜΠΟ.;». Και του απαντά ο διευθύνων σύμβουλος «θα το αναζητήσω νομικά αν μπορεί να μπαίνει ο Δήμαρχος Θεσσαλονίκης στο ξένο έδαφος των ξένων εποίκων στο λιμάνι της Θεσσαλονίκης». 
      (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά το προαναφερθέν απόσπασμα πρακτικών, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτή είναι η αλήθεια, κύριε Υπουργέ.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε.
      Το λόγο έχει ο κ. Μιχαήλ Χρυσοχοΐδης.
      ΜΙΧΑΗΛ ΧΡΥΣΟΧΟ?ΔΗΣ: Ευχαριστώ, κύριε Πρόεδρε.
      Συζητούμε σήμερα ένα εξαιρετικά σοβαρό ζήτημα που αφορά μία μεγάλη και όλο διευρυνόμενη οικονομική δραστηριότητα της χώρας. Οι θαλάσσιες μεταφορές έχουν πλέον μεταβληθεί σε πολύ μεγάλο βαθμό τα τελευταία χρόνια. Δεν διεξάγονται πια με τον παραδοσιακό τρόπο που ξέραμε μέχρι σήμερα. Αναπτύχθηκαν τα συστήματα συνδυασμένων μεταφορών, το ηλεκτρονικό εμπόριο, οι μεγάλες συγχωνεύσεις, οι στρατηγικές συνεργασίες, ενώ έχουμε και έναν διεθνή και περιφερειακό ανταγωνισμό.
      Έχουμε, λοιπόν, να κάνουμε με ένα κρίσιμο οικονομικής και εθνικής σημασίας αναπτυξιακό πόρο. Τα επόμενα χρόνια, όπως είναι γνωστό, ο όγκος του παγκόσμιου εμπορίου αναμένεται να αυξηθεί σημαντικά και η διάρθρωση της παγκόσμιας οικονομίας επιφυλάσσει ως γνωστόν για τις θαλάσσιες μεταφορές τη μερίδα του λέοντος.
      Συνεπώς πρέπει να δούμε τα λιμάνια, κυρίες και κύριοι συνάδελφοι, όχι ως σημεία και κέντρα διαμετακόμισης. Αποτελούν μονάδες που διακινούν πρώτες ύλες και προϊόντα και διαδραματίζουν τεράστιο οικονομικό ρόλο στην οικονομική διαχείριση των επιχειρήσεων. Το μέγεθος της οικονομικής ωφέλειας και του ανταγωνιστικού πλεονεκτήματος, που μπορεί ένα λιμάνι να προσφέρει σε μία επιχείρηση, αποτελεί κρίσιμο παράγοντα εμπορικής επιτυχίας. Αποτελεί κλειδί για την εμπορική επιτυχία μίας επιχείρησης. 
      Τα λιμάνια στη χώρα μας, σε μία χώρα θαλασσινή, όπως είναι η Ελλάδα, αποτελούν έναν από τους πλέον νευραλγικούς τομείς της ελληνικής οικονομίας. Διαδραματίζουν σημαντικό ρόλο στην προώθηση των συνδυασμένων μεταφορών και συμβάλλουν στην ανάπτυξη των εξαγωγών μας και του εμπορίου γενικότερα.
      Συνεπώς, κυρίες και κύριοι συνάδελφοι, η ιδιωτικοποίηση των λιμανιών δεν αποτελεί μεταρρύθμιση. Είναι ευθεία βολή προς το στρατηγικό συμφέρον της χώρας και το δημόσιο συμφέρον. Τα λιμάνια, η εκμετάλλευσή τους, οι εμπορικοί σταθμοί, οι εμπορευματικοί σταθμοί πρέπει να έχουν δημόσιο χαρακτήρα και να υπηρετούν το δημόσιο συμφέρον.
      Γι’ αυτό, μέσα από την πολιτική που πάει να εφαρμοστεί, οδηγούμαστε σε αδιέξοδο. Η Κυβέρνηση, μέσω προκήρυξης διεθνούς διαγωνισμού, ετοιμάζει την παραχώρηση σε ιδιώτες της διοίκησης όλων των υπηρεσιών του Ο.Λ.Π. και του Ο.Λ.Θ., της διοίκησης των υπηρεσιών του Σ.ΕΜΠΟ..
      Ο Ο.Λ.Π., ως γνωστόν, δεν είναι προβληματική επιχείρηση. Παρά το γεγονός ότι το τελευταίο εξάμηνο υπάρχουν απεργίες σε ό,τι αφορά τις υπερωρίες, έχουμε μία αύξηση του όγκου των εμπορευμάτων στον Ο.Λ.Π. και έχουμε αύξηση των κερδών συνολικά.
Και αν ο Ο.Λ.Π. είναι κερδοφόρος, κύριε Πρόεδρε, οφείλεται ακριβώς στην κερδοφορία των Σ.ΕΜΠΟ.. 
      Με βάση, λοιπόν, τη σχεδιαζόμενη πολιτική, δεν εξασφαλίζεται στον Πειραιά η βιωσιμότητα του προβλήτα 1. Ο προβλήτας 1 δεν λειτουργεί σήμερα σαν Σ.ΕΜΠΟ. και απαιτούνται 100.000.000 ευρώ για την ολοκλήρωση της μετατροπής του. Ο προβλήτας 1 αναμένεται να παραδοθεί το 2010. 
      Άρα, λοιπόν, ουσιαστικά, όπως και στη Θεσσαλονίκη, μπαίνουμε σε καθεστώς μονοπωλίου και ολιγοπωλίου στον Πειραιά, πράγμα το οποίο είναι βέβαιο ότι δεν θα συμβάλει στη λειτουργία του ανταγωνισμού. 
      Κύριε Πρόεδρε, θα ήθελα να υπενθυμίσω στον παριστάμενο Υπουργό και την Κυβέρνηση ότι όταν επιχειρούμε μια πολιτική, θα πρέπει να δούμε λίγο τι συμβαίνει και γύρω μας. Και η Κυβέρνηση περιγράφει τι συμβαίνει γύρω μας, εδώ στη Μεσόγειο, σε κάποιες χώρες, που τώρα επιχειρούν να ιδιωτικοποιήσουν ή εκσυγχρονίσουν τα λιμάνια τους. 
      Υπάρχουν, όμως, πάρα πολλά παραδείγματα στην Ευρωπαϊκή Ένωση, παλιά παραδείγματα, σύμφωνα με τα οποία η ευρωπαϊκή εμπειρία αποδεικνύει ότι τα σύγχρονα επιτυχημένα λιμάνια έχουν βάλει σαν στόχο τον εκσυγχρονισμό τους και την ένταξή τους στο ανταγωνιστικό περιβάλλον με πολύ διαφορετικούς τρόπους. Μάλιστα, υπάρχουν και παραδείγματα προς αποφυγή. 
      Σήμερα έξι εταιρείες διαχειρίζονται το 38,7% της παγκόσμιας κίνησης και το 68,7% της ευρωπαϊκής κίνησης εμπορευματοκιβωτίων. Αυτή η συγκέντρωση είναι βέβαιο ότι δημιουργεί κινδύνους νόθευσης του ανταγωνισμού, ειδικά όταν επεκτείνεται και στη διαχείριση των λιμένων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η βρετανική εμπειρία είναι ενδεικτική. Η αγορά των βρετανικών λιμανιών απορρυθμίστηκε τη δεκαετία του ’80 και ένας σημαντικός αριθμός λιμένων πέρασε σε ιδιώτες. Παρά το γεγονός ότι ορισμένα απ’ αυτά τα λιμάνια παρουσιάζουν κερδοφορία, αυτό στηρίχθηκε σε ένα και μόνο παράγοντα, τη συμπίεση του εργατικού κόστους. 
      ΠΡΟΕΔΡΕΥΩΝ (Αναστάσιος Νεράντζης): Κύριε Χρυσοχοΐδη, θα πάρετε και τη δευτερολογία σας; 
      ΜΙΧΑΗΛ ΧΡΥΣΟΧΟΪΔΗΣ: Μάλιστα, κύριε Πρόεδρε. 
      Ο εκσυγχρονισμός των υποδομών δεν επιτεύχθηκε. Σε σύγκριση με τα δημόσιας ιδιοκτησίας βρετανικά λιμάνια, η χρηματική και οικονομική απόδοση των ιδιωτικοποιημένων λιμανιών δεν ήταν η προσδοκώμενη.    
      Επίσης, η ιδιωτικοποίηση περιόρισε τον ανταγωνισμό. Οι περισσότερες σχετικές μελέτες καταλήγουν στο συμπέρασμα ότι η ιδιωτικοποίηση των λιμένων περιορίζει τον ανταγωνισμό. Μεγάλες εταιρείες αγόρασαν λιμάνια για να εξυπηρετήσουν το δικό τους πεδίο δράσης και συγκεκριμένους χρήστες. Και όχι για να ενισχύσουν τις υποδομές και να εντάξουν στο διεθνές περιβάλλον τα λιμάνια. 
      Και εδώ νομίζω ότι υπάρχει ένα ζήτημα. Αυτή τη στιγμή, ο Ο.Λ.Π. και ο Ο.Λ.Θ. είναι στο Χρηματιστήριο κατά 25%, ενώ το υπόλοιπο ποσοστό ανήκει στο δημόσιο. Υπάρχουν, λοιπόν, υπεραξίες. Και το ερώτημά μου είναι με ποιον τρόπο θα γίνει η διαχείριση αυτών των υπεραξιών κατά τη διάρκεια της μεταβίβασης, της ενοικίασης, της εκχώρησης, όπως θέλετε πείτε το. Όπως και να ονομάσει η Κυβέρνηση αυτήν την πράξη, νομικά υπάρχει ένα ζήτημα μεταβίβασης υπεραξιών, οι οποίες υπάρχουν στη μετοχή του Ο.Λ.Π. και του Ο.Λ.Θ., υπάρχουν στην περιουσία πια του Ο.Λ.Π. και του Ο.Λ.Θ., από τη στιγμή που θα γίνει αυτή η μεταβίβαση. Πώς, λοιπόν, υπολογίζονται αυτές οι υπεραξίες; Και εδώ πιθανόν να υπάρχει ένα κρίσιμο και νομικό και πολιτικό ζήτημα.
      Κατά τη γνώμη μας, οι λιμενικές υποδομές πρέπει να αντιμετωπιστούν σαν εθνικός αναπτυξιακός πόρος μέσα από την υιοθέτηση κατάλληλων πολιτικών. Επίσης, θα πρέπει να εξασφαλιστεί το δημόσιο συμφέρον με την παραμονή των λιμανιών υπό καθεστώς που υπηρετεί το δημόσιο συμφέρον –όπως, δηλαδή, είναι σήμερα- αλλά και τις αναπτυξιακές προοπτικές μέσω του εκσυγχρονισμού, με στόχο ασφαλώς τη βελτίωση της εξυπηρέτησης των πελατών, τη βελτίωση των υπηρεσιών που παρέχουν τα λιμάνια και ταυτόχρονα, με τη μείωση του κόστους που επιβάλλεται για να γίνουμε ανταγωνιστικοί. 
      Επιτέλους, θα πρέπει να μετεξελιχθούν τα ελληνικά λιμάνια σε κέντρα μεταφόρτωσης και προώθησης, αλλά με την προϋπόθεση αύξησης της παραγωγικότητας και τη βελτίωση των παρεχομένων λιμενικών υπηρεσιών. Και φυσικά, θα πρέπει να γίνουν αποτελεσματικά στη λειτουργία τους, έτσι ώστε να αυξηθεί η ποιότητα των προσφερομένων υπηρεσιών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Με τόσα πολλά λιμάνια στη χώρα μας, έχουμε τη δυνατότητα να εξειδικεύσουμε το ρόλο κάθε λιμανιού -και όχι μόνο των δύο μεγάλων λιμανιών- με βάση τα συγκριτικά του πλεονεκτήματα και ασφαλώς το ζήτημα της διασύνδεσης των λιμανιών με μεταφορικούς κόμβους, βιομηχανικές περιοχές και εμπορικά κέντρα.
    (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Αναστάσιος Νεράντζης): Κύριε Χρυσοχοΐδη, έχει λήξει ο χρόνος και της δευτερολογίας σας. 
    ΜΙΧΑΗΛ ΧΡΥΣΟΧΟΪΔΗΣ: Σας ευχαριστώ, κύριε Πρόεδρε. 
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ. 
    Γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων τριάντα μαθήτριες και μαθητές, καθώς και τρεις συνοδοί-δάσκαλοι από το 1ο Δημοτικό Σχολείο Αμφιλοχίας. 
    Η Βουλή τους καλωσορίζει και εξηγούμε στους μαθητές ότι οι Βουλευτές της Αντιπολιτεύσεως ελέγχουν την Κυβέρνηση για διάφορα θέματα –σήμερα για τα λιμάνια, γι’ αυτό και παρίστανται αυτοί οι Βουλευτές- και απαντά για λογαριασμό της Κυβερνήσεως ο αρμόδιος Υπουργός. 
    (Χειροκροτήματα απ’ όλες τις πτέρυγες της Βουλής)
    Το λόγο έχει τώρα εκ των επερωτώντων ο Βουλευτής της Β΄ Πειραιώς  κ. Γρηγόρης Νιώτης. 
    ΓΡΗΓΟΡΗΣ ΝΙΩΤΗΣ: Ευχαριστώ, κύριε Πρόεδρε. 
    Εγκαλούμε σήμερα την Κυβέρνηση και τον Υπουργό Εμπορικής Ναυτιλίας για τα θέματα που αφορούν τα λιμάνια του Πειραιά και της Θεσσαλονίκης. Η Κυβέρνηση προωθεί ένα καθαρό ξεπούλημα, ένα ξεπούλημα στο οποίο επίκεντρο έχουν μόνο τα συμφέροντα των ιδιωτικών μονοπωλίων και μάλιστα κρατικά και ιδιωτικά μονοπώλια, για να μην εμφανίζεται η Κυβέρνηση ότι επιχειρεί τον εκσυγχρονισμό, την προώθηση του ανταγωνισμού ή το άνοιγμα των αγορών. 
    Είναι ψεύτικα επιχειρήματα επί των οποίων θέλουμε απαντήσεις, κύριε Υπουργέ. Αυτοί που θα έρθουν εδώ -εάν θα έρθουν- είναι κρατικές επιχειρήσεις που προωθούν τα συμφέροντα τρίτων χωρών. Θέλουν -και εσείς του επιτρέπετε και τους προτρέπετε- να εγκατασταθούν στο κέντρο, στο στρατηγείο της δικής μας αναπτυξιακής και οικονομικής πολιτικής, σε αυτά τα δύο μεγάλα κέντρα της ναυτιλίας μας και της οικονομίας μας, όπως είναι το λιμάνι του Πειραιά και η Θεσσαλονίκη. 
    Θέλουμε εξηγήσεις γιατί προωθείτε με αδιαφάνεια –δεν αφορά μόνο τη δική σας περίοδο, αλλά ενιαία κρίνουμε την πορεία αυτής της πολύ περίεργης υποθέσεως- και δημιουργείται η αίσθηση ότι περίπου έχει προαποφασιστεί ποιος θα εγκατασταθεί στο λιμάνι και τώρα, εδώ και μήνες, εδώ και δύο χρόνια, επιχειρείτε να  βρείτε τις διαδικασίες και να κάμψετε συνταγματικές, νομικές, πολιτικές και κοινωνικές αντιδράσεις. Έχετε βάλει απέναντί σας το σύνολο των θεσμών και του λαού των περιοχών και της οικονομίας και των παραγωγικών τάξεων. 
    Ο λαός και του Πειραιά και της Θεσσαλονίκης είναι αντίθετος και το ξέρετε. Είναι αντίθετοι οι Βουλευτές. Είναι αντίθετη η Τοπική Αυτοδιοίκηση. Ζούμε μια πρωτόγνωρη επίθεση αυταρχισμού, για την οποία σιωπήσατε όλον αυτόν τον καιρό, παρ’ ότι οι συνάδελφοί σας όλων των κομμάτων δέχθηκαν επίθεση από τα Μ.Α.Τ. και από τους λιμενικούς, επίθεση η οποία είναι πρωτόγνωρη στα δημοκρατικά χρόνια, στη Μεταπολίτευση. Δεν είχατε την ευαισθησία, παρά την παράστασή μας ενώπιον του Προέδρου της Βουλής, να μας δώστε μια εξήγηση ή να συμπαρασταθείτε στους συναδέλφους σας. 
    Επιτίθεστε εναντίον της αυτοδιοίκησης των περιοχών. Αναφέρομαι στο γεγονός ότι μου καταγγέλλουν πως δεν έχετε καθόλου συνεργασία με τους δημάρχους, οι οποίοι μήνες αναμένουν να σας συναντήσουν. Δεν κατανοούμε το στυλ και αυτόν τον τρόπο διεύθυνσης ενός Υπουργείου, του μοναδικού Υπουργείου στον Πειραιά, του κρίσιμου Υπουργείου για ένα στρατηγικό κλάδο της οικονομίας μας. 
    Ποιος είναι ο λόγος με αυτήν την αλαζονεία και με αυτήν την έπαρση να επιχειρείται το αυτονόητο, ότι εσείς κυβερνάτε και εσείς παίρνετε τις αποφάσεις; Ποιος είναι ο λόγος ότι ο Ο.Λ.Π. υπό τη διεύθυνση στελεχών του κόμματός σας ασκεί εκβιαστική πολιτική εναντίον των δημάρχων της περιοχής, με αποτέλεσμα παραχωρηθείσες εκτάσεις του Ο.Λ.Π., όπως για παράδειγμα το Γηροκομείο στο Πέραμα ή ο εσωτερικός δρόμος στη Δραπετσώνα, να ανακαλούνται εκ των υστέρων; Γιατί αυτή η επίθεση και αυτή η εκβιαστική στάση και μάλιστα με ανοικτές εκβιαστικές τοποθετήσεις;
     Ή σταματάτε ή συναινείτε στην εκποίηση του Ο.Λ.Π. ή δεν θα έχετε να λάβετε τίποτα. Το Πέραμα έχει υποβάλει επανειλημμένα το αίτημα για την ίδρυση λιμενικού ταμείου. Έχουμε καταθέσει ερωτήσεις και ποτέ δεν έχουμε λάβει μία απάντηση. Γιατί η Σαλαμίνα έχει λιμενικό ταμείο και εδώ στο Πέραμα έχει εκχωρηθεί το τέλος στον Ο.Λ.Π.; Γιατί δεν υπάρχει μία γενναία, φιλική συμπεριφορά προς την Αυτοδιοίκηση, όταν μάλιστα ο Ο.Λ.Π. ανεξάρτητα από το εάν, όπως εμείς λέμε, παραμείνει υπό τον έλεγχο του δημοσίου τομέα και να μην υπάρξει το ξεπούλημα, χρειάζεται πιθανότατα την επέκταση του λιμενοβραχίονα. Πώς θα γίνει αυτό χωρίς τη συναίνεση της Τοπικής Αυτοδιοίκησης; Πώς θα γίνει εάν απέναντί σας έχετε το λαό της περιοχής; 
     Γιατί δεν επιδεικνύετε μία συναινετική συμπεριφορά, όταν υπάρχουν αιτήματα για την παραχώρηση...
     ΠΡΟΕΔΡΕΥΩΝ (Αναστάσιος Νεράντζης): Θα πάρετε και τη δευτερολογία σας, κύριε Νιώτη; 
     ΓΡΗΓΟΡΗΣ ΝΙΩΤΗΣ: ...στο Πέραμα, ή όπως είναι άλλες περιοχές. 
     Θα επανέλθω, κύριε Πρόεδρε, γιατί δεν θέλω να χάσω τη δευτερολογία μου.
     Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Νιώτη.
     Το λόγο έχει ο τελευταίος εκ των επερωτώντων ο κ. Ζωίδης. 
     ΝΙΚΟΛΑΟΣ ΖΩΙΔΗΣ: Ευχαριστώ πολύ, κύριε Πρόεδρε. 
     ΑΡΙΣΤΟΤΕΛΗΣ ΠΑΥΛΙΔΗΣ: Κύριε συνάδελφε, πρώτη φορά συμμετέχετε στη συζήτηση επερώτησης; 
     ΝΙΚΟΛΑΟΣ ΖΩΙΔΗΣ: Ναι, κύριε συνάδελφε.
     ΑΡΙΣΤΟΤΕΛΗΣ ΠΑΥΛΙΔΗΣ: Να το ανακοινώσετε, κύριε Πρόεδρε. 
     ΠΡΟΕΔΡΕΥΩΝ (Αναστάσιος Νεράντζης): Σας εύχομαι να μοιάσετε στο χρόνο θητείας με τον κ. Παυλίδη. 
     ΝΙΚΟΛΑΟΣ ΖΩΙΔΗΣ:  Ο κ. Παυλίδης με μανατζάρει. 
     ΠΡΟΕΔΡΕΥΩΝ (Αναστάσιος Νεράντζης): Πρόκειται περί τέρατος, χρονικού βέβαια, γιατί κατά τα άλλα είναι χαριτωμένος. 
     ΑΡΙΣΤΟΤΕΛΗΣ ΠΑΥΛΙΔΗΣ: Καλορίζικος, κύριε συνάδελφε. 
     ΝΙΚΟΛΑΟΣ ΖΩΙΔΗΣ: Ευχαριστώ πολύ, κύριε συνάδελφε. 
     Υπενθυμίζω, κύριε Υπουργέ, ότι στη συνεδρίαση στις 27-11-2007 για την ασφάλεια των λιμένων και των πλοίων σ’ αυτήν την Αίθουσα καταψηφίσαμε το άρθρο 5, επειδή παραχωρεί το δικαίωμα της εφαρμογής των κανόνων ασφαλείας και ελέγχου των λιμένων σε ιδιωτικά συμφέροντα και όχι μόνο εμείς, όλες οι πτέρυγες, επισημαίνοντας ότι υποκρύπτεται η σκοπιμότητα να ανοίξει ο δρόμος για την απρόσκοπτη και άνευ ελέγχου παραχώρηση των λιμένων σε ιδιωτικά και μάλιστα εκτός των ορίων της χώρας μας, συμφέροντα. Δυστυχώς, «πριν αλέκτωρα φωνήσαι τρις», επιβεβαιωθήκαμε. 
     Στοχευμένα και μεθοδικά προβαίνετε, κύριε Υπουργέ, στην εκποίηση ουσιαστικά δύο δημόσιων οργανισμών εθνικής εμβέλειας, που οι δραστηριότητές τους έχουν εθνική και στρατηγική σημασία, όπως οι Σ.ΕΜΟ. του Πειραιά και της Θεσσαλονίκης. 
     Η πρόθεσή σας αυτή, κύριε Υπουργέ, αποτελεί μία καθαρά πολιτική αλλά και κυνική απόφαση που καταδεικνύει ότι δεν διστάζετε να εκχωρήσετε μαζί με το δημόσιο πλούτο και κυριαρχικά δικαιώματα της χώρας μας σε διεθνείς επιχειρηματικούς κύκλους. Οι πολυετείς συμβάσεις που προτίθεστε να συνάψετε, όχι μόνο δεν αποτελούν μεταρρύθμιση επί τα βελτίω, αλλά μας κατατάσσουν εμάς, την Ευρωπαϊκή Ελλάδα στις χώρες του τρίτου κόσμου. Δημιουργείτε ολιγοπώλια -για να μην πω, ολιγοψώνια, μάλλον- που με μαθηματική ακρίβεια θα έχουν καταστροφικές επιπτώσεις στις ελληνικές εισαγωγικές και εξαγωγικές εταιρείες. Και αυτό το κάνετε προσπαθώντας να εκμαυλίσετε τους εργαζόμενους με απίστευτες προσφορές, για να μη σταθούν εμπόδιο στα σχέδιά σας. Και αυτοί παρά ταύτα αντιστέκονται, κύριε Υπουργέ. 
     Θα μου επιτρέψετε -τα οικονομικά μεγέθη αναλύθηκαν από τους Βουλευτές της παράταξής μας- μία δόση συναισθηματικής προσέγγισης στο θέμα, κύριε Υπουργέ. Ξέρετε γιατί αντιστέκονται; Δεν είναι μόνο η απώλεια της δουλειάς τους που τους οδηγεί εκεί. Και εγώ ως νησιώτης Βουλευτής, μπορώ να τους κατανοήσω. Υπάρχουν ακόμα σ’ αυτήν τη χώρα, κύριε Υπουργέ, πολίτες που σέβονται τα ιερά και τα όσια. Και τα λιμάνια μας, οι πύλες εισόδου της χώρας μας είναι ταυτισμένα με τη ζωή και τη λειτουργία των κατοίκων τους. 
     Σήμερα, ο Πειραιάς και η Θεσσαλονίκη, αύριο η Πάτρα, ο Βόλος, η Ρόδος ή όπου αλλού, ξένα συμφέροντα κρίνουν ότι τους δίνεται η δυνατότητα να παρεισφρήσουν στην Ενωμένη Ευρώπη εύκολα και χωρίς ελέγχους, βάσει των όσων είπα στην αρχή της τοποθέτησής μου. Δεν θα είναι όμως τόσο εύκολο, κύριε Υπουργέ. Πιστεύουμε ότι δεν εξυπηρετούνται με αυτές τις κινήσεις εθνικά συμφέροντα και τόσο εμείς όσο και οι άνθρωποι των λιμανιών, θα αντιδράσουμε δυναμικά στα σχέδιά σας.
      Άλλωστε, αν δεν είχατε κι εσείς την άποψη ότι η απόφασή σας αυτή δεν συνάδει με τα χρηστά πολιτικά ήθη, αν πιστεύατε ότι είναι προφανής η ωφελιμότητα του εγχειρήματος, δεν θα μεθοδεύατε πρόσφατα τις αποφάσεις των  δύο Διοικητικών Συμβουλίων των ανωνύμων εταιρειών Ο.Λ.Π. και Ο.Λ.Θ. στις 11 και στις 15 του μήνα να ληφθούν με τρόπο παράτυπο εν κρυπτώ και παραβύστω σε επεισοδιακές συνεδριάσεις.   
      Η οικονομική ζημία του Ο.Λ.Π. από την ημέρα που ξεκίνησαν οι κινητοποιήσεις των εργαζομένων ξεπερνά τα 12.000.000 ευρώ και η διοίκηση του Οργανισμού στην προοπτική της συνέχισης των κινητοποιήσεων έχει χάσει τον ύπνο της. 
      Κύριε Υπουργέ, έχετε μπροστά σας πεδίο δόξης λαμπρό να εφαρμόσετε μία λιμενική πολιτική σύμφωνη με τα πραγματικά συμφέροντα της χώρας μας και των ανθρώπων της. Σεβαστείτε τη δουλειά και προπάντων την ειδική ανθρώπινη σχέση και το δέσιμο των Ελλήνων με τα δικά τους λιμάνια. «Ανακρούσατε πρύμναν έστω και την υστάτην», διαφορετικά οι επιπτώσεις διαφαίνονται καταστροφικές και οι μέρες σας δύσκολες. 
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Κύριε Παυλίδη, βλέπετε ότι παρά του ότι μίλησε για πρώτη φορά, ήταν συνεπέστατος στο χρόνο, και παρά το γεγονός ότι  είναι Κώος.
      ΑΡΙΣΤΟΤΕΛΗΣ ΠΑΥΛΙΔΗΣ: Κι εγώ έτσι ξεκίνησα!
      ΠΡΟΕΔΡΕΥΩΝ (Αναστάσιος Νεράντζης): Το αποτέλεσμα είναι ορατό!
      Κύριοι συνάδελφοι, εξαντλήθηκε ο κατάλογος των επερωτώντων. 
      Ο Υπουργός Εμπορικής Ναυτιλίας, Αιγαίου και Νησιωτικής Πολιτικής, κ. Γιώργος Βουλγαράκης, έχει το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Κυρίες και κύριοι συνάδελφοι, διάβασα με ιδιαίτερη προσοχή –αν και ομολογώ με ιδιαίτερη κατάπληξη- το περιεχόμενο της επίκαιρης επερώτησης που κατέθεσαν οι Βουλευτές της Αξιωματικής Αντιπολίτευσης. Με προσοχή, διότι εκτιμώ πάντα τον κοινοβουλευτικό έλεγχο και τη δυνατότητα που έχει να συμβάλει μέσα από το διάλογο σε ενδεχόμενες καλύτερες προοπτικές του συνόλου της πολιτικής ζωής της χώρας, αλλά και με κατάπληξη όμως, διότι το ουσιαστικό περιεχόμενο της επερώτησης προβαίνει σε διαπιστώσεις και βαρύτατους πολιτικούς χαρακτηρισμούς και για την Κυβέρνηση και για μένα προσωπικά.
      Μας κατηγορείτε για εκχώρηση του δημόσιου πλούτου της χώρας, των κυριαρχικών δικαιωμάτων, για μεθοδική και συστηματική απαξίωση των δύο μεγάλων λιμένων και για δυσφήμιση των εργαζομένων. 
      Είναι τέτοιο το μέγεθος της διαστρέβλωσης, που μόνο σε δύο λόγους μπορώ να το αποδώσω: Είτε να μη γνωρίζετε τι συμβαίνει παγκοσμίως είτε να υλοποιείτε μια νέα αντιπολιτευτική τακτική, η οποία συνοψίζεται στο «γαία πυρί μειχθήτω» ό,τι κινείται πυροβολείται, ό,τι πετάει πέφτει. Ό,τι όμως και αν συμβαίνει από τα δύο, δεν αλλάζει σε τίποτα ούτε τη φιλοσοφία τη δική μας ούτε φυσικά την πραγματικότητα. Γιατί «πολιτική» για μας σημαίνει ευθύνη, σημαίνει έργο, σημαίνει καθαρές κουβέντες, σημαίνει δημιουργική αντιπαράθεση θέσεων και απόψεων. Πέρα και πάνω από όλα, όμως, σημαίνει πρακτικές που ανοίγουν νέους δρόμους και οδηγούν στη βελτίωση των πολλών, επαναλαμβάνω «των πολλών». 
      Με βάση, λοιπόν, αυτήν την αντίληψη και τη συλλογιστική θα προσπαθήσω να δώσω ορισμένες σαφείς και ξεκάθαρες απαντήσεις στα δύο κεντρικά ερωτήματα τα οποία μου απευθύνετε και φυσικά στις αιτιάσεις τις οποίες το κείμενο υποστηρίζει. 
      Μας μέμφεστε για ανυπαρξία και μάλιστα ηθελημένη αναπτυξιακής πολιτικής του Οργανισμού Λιμένα Πειραιά και Θεσσαλονίκης. Μας κατηγορείτε δηλαδή ουσιαστικά ότι δεν κάναμε επενδύσεις και οδηγήσαμε τους λιμένες σε αδιέξοδο προκειμένου να επιβάλουμε τις ιδιωτικοποιήσεις.
       Τι σημαίνει όμως αναπτυξιακό σχέδιο; Ποιες είναι οι βασικές παράμετροι; Πώς καθορίζονται;
       Για μας αναπτυξιακό σχέδιο σημαίνει συγκροτημένη και σαφής στρατηγική, σημαίνει σοβαρή αξιολόγηση του εγχώριου και διεθνούς περιβάλλοντος, σημαίνει αξιοποίηση των διεθνών πρακτικών και χρηματοδοτικών εργαλείων, σημαίνει καθορισμό ορατών και μετρήσιμων στόχων. Αυτό το σχέδιο δεν είναι και δεν μπορεί να είναι στατικό, δεν περιορίζεται και ούτε μπορεί να περιοριστεί από ιδεολογικές εμμονές και δογματισμούς και εξυπηρετεί έναν πολύ βασικό στόχο, την αναβάθμιση των ελληνικών λιμένων με ταυτόχρονη στρατηγική τους τοποθέτηση στο σύγχρονο λιμενικό δίκτυο, ώστε να μεγιστοποιηθούν τα οφέλη και για την ελληνική οικονομία και για τους εργαζόμενους και φυσικά για τις τοπικές κοινωνίες.
      Αυτός ήταν ο στρατηγικός στόχος της εθνικής λιμενικής πολιτικής, που όλα αυτά τα χρόνια, από το 2004 και μετά, προς αυτή την κατεύθυνση κινήθηκε η λογική του ΟΛΠ και του ΟΛΘ, οι διοικήσεις δηλαδή τις οποίες κατηγορούσατε και σήμερα εδώ ομολογείτε ότι είχαν πολύ καλά οικονομικά οφέλη και εξαιτίας αυτών των καλών οικονομικών οφελών δεν πρέπει να γίνει τίποτε άλλο παρά να μείνουμε σε αυτές που κατηγορούσατε προηγουμένως.
      Αυτές, λοιπόν, οι διοικήσεις, με συγκεκριμένες δράσεις, ενίσχυσαν τα οικονομικά τους αποτελέσματα, βελτίωσαν τη λειτουργικότητα των λιμένων και αύξησαν τη διακίνηση των εμπορευματοκιβωτίων, με το σχεδιασμό επενδυτικών προγραμμάτων ύψους 480 εκατομμυρίων ευρώ και 270 εκατομμυρίων ευρώ αντίστοιχα. Δεν τα ακούσαμε όμως αυτά.
      Γιατί η ανάπτυξη, κυρίες και κύριοι, δεν εμπεριέχει μόνο την έννοια της κερδοφορίας. Όσοι καταλαβαίνουν λίγα οικονομικά στην Αίθουσα αυτή αντιλαμβάνονται ότι η ανάπτυξη εμπεριέχει τις αρχές της παραγωγικότητας και της ανταγωνιστικότητας, οι οποίες διαμορφώνουν τελικά τα επίπεδα κερδοφορίας σε βάθος χρόνου μέσα από συνεχή ανεύρεση νέων σημείων ισορροπίας. Συνεπώς, η ανάπτυξη δεν είναι υπόθεση μόνο του παρόντος, δεν είναι φωτογραφία της στιγμής, είναι κυρίως υπόθεση του μέλλοντος.
      Και το λέω αυτό, γιατί την ίδια ώρα που αυξήθηκε κατά 10% ο διεθνής ρυθμός διακίνησης εμπορευματοκιβωτίων και αναμένεται τριπλασιασμός της αντίστοιχης κίνησης στη Μεσόγειο την επόμενη δεκαετία, δηλαδή ουσιαστικά δημιουργούνται σημαντικές ευκαιρίες, οι δύο μεγαλύτεροι λιμένες της χώρας δεν είναι πρακτικά έτοιμοι να τις αξιοποιήσουν και το ξέρετε πάρα πολύ καλά.
      Δηλαδή, υπολείπονται σε παραγωγικότητα έναντι όλων των άλλων ανταγωνιστικών λιμένων, σύμφωνα με διεθνείς εκθέσεις, παρουσιάζουν σημαντική δυσκολία προσαρμογής στην υιοθέτηση διεθνών στάνταρντ απόδοσης και όλων των benchmarks τα οποία έχουν δημοσιοποιηθεί. Αδυνατούν να εκμεταλλευτούν τα συγκριτικά πλεονεκτήματα της γεωγραφικής θέσης της χώρας.
      Και είναι χαρακτηριστικό το γεγονός ότι ο μεν Ο.Λ.Π. έχει απολέσει, παρά την κερδοφορία του, επτά θέσεις σε δύο μόλις χρόνια στη διεθνή κατάταξη των λιμένων, ο δε Ο.Λ.Θ., επίσης παρά την κερδοφορία του και την ιδανική του θέση, έχει τα αντίστοιχα αποτελέσματα.
      Στο σημείο βέβαια αυτό θα μπορούσε κάποιος πολύ απλά να καταλογίσει ευθύνες ενδεχομένως στις ηγεσίες, οι οποίες διαχειρίστηκαν τους λιμένες, και να πουν ότι, εν πάση περιπτώσει, θα μπορούσαμε να έχουμε πιθανόν καλύτερα αποτελέσματα κ.λπ.. Γνωρίζετε όμως ότι η προετοιμασία αυτή δεν θα μπορούσε και δεν είναι δυνατόν να γίνει, κυρίες και κύριοι, με συμβατικές διαχειριστικές λογικές μοντέλων και προτύπων που άνθησαν κυρίως τις δεκαετίες του ’70 και του ’80 παγκοσμίως και σήμερα η μία μετά την άλλη οι χώρες τις εγκαταλείπουν ραγδαία.
      Υπάρχει μια μεγάλη ποιοτική διαφορά, που δεν μπορεί κανένας να παραγνωρίσει. Στη συγκεκριμένη περίπτωση, ο ανταγωνιστής των δύο μεγαλύτερων λιμένων, δηλαδή του Πειραιά και της Θεσσαλονίκης, δεν είναι άλλα ανεξάρτητα λιμάνια, αλλά είναι οι μεγάλοι παγκόσμιοι διαχειριστές. Δηλαδή, ο Πειραιάς και η Θεσσαλονίκη δεν ανταγωνίζονται άλλα λιμάνια, ανταγωνίζονται τους έξι-εφτά μεγάλους παγκόσμιους διαχειριστές, οι οποίοι ελέγχουν το σύνολο σχεδόν της διακίνησης των εμπορευματοκιβωτίων.
      Για του λόγου το αληθές να σας υπενθυμίσω ότι το 2006 –ολοκληρωμένη, κλεισμένη η χρονιά- οι δημόσιοι φορείς διαχειρίζονταν παγκοσμίως μόλις το 21,4% της δυναμικότητας σε TEU, ενώ όλο το υπόλοιπο κομμάτι αυτοί οι παγκόσμιοι διαχειριστές, οι οποίοι καθόριζαν και τις ροές των πλόων.
      Αυτοί οι διαχειριστές συντονίζουν τη στρατηγική του ανταγωνισμού σε συνολικό επίπεδο, δημιουργούν σημαντικές οικονομίες κλίμακος και ουσιαστικά απορροφούν το μεγαλύτερο μερίδιο της αυξανόμενης ζήτησης, διαμορφώνοντας ένα εξαιρετικά δυσχερές περιβάλλον γι’ αυτούς που εξακολουθούν να παραμένουν ανεξάρτητοι και στα σχέδια τα οποία είχαν στο παρελθόν.
      Αυτή είναι η πραγματικότητα, αυτή είναι η ουσία. Εδώ όμως είναι και το κρισιμότερο δίλημμα: θα ανταποκριθούμε στις προκλήσεις του σήμερα και θα υιοθετήσουμε τις διεθνείς πρακτικές ή θα μείνουμε στον κόσμο μας, θεωρώντας ότι εμείς είμαστε το κέντρο του κόσμου και εμείς θα καθορίσουμε την πορεία του παγκόσμιου εμπορίου, τη διακίνησή του και τη διακίνηση όλων των άλλων παγκόσμιων διαχειριστών, αρχής γενομένης από τον Πειραιά και τη Θεσσαλονίκη;
      Θα επιλέξουμε να κάνουμε βήματα για να βελτιώσουμε την κατάσταση ή θα κάνουμε άλματα για να διαδραματίσουμε έναν ηγετικό ρόλο στην ευρύτερη περιοχή, δοθέντος ότι είμαστε μια πάρα πολύ μεγάλη και σημαντική παγκόσμια ναυτιλιακή δύναμη;
      Η δική μας απάντηση είναι ξεκάθαρη και αυτή είναι και η διαφορά μας: εμείς επιλέγουμε να πάμε μπροστά. Επιλέγουμε να βάλουμε τους λιμένες σε μια οριστική τροχιά ανάπτυξης.
      Υιοθετούμε τη λογική των στρατηγικών συμφωνιών με μεγάλους διεθνείς επενδυτές μέσω της παραχώρησης του δικαιώματος παροχής υπηρεσιών για συγκεκριμένο χρονικό διάστημα. Αυτό το μοντέλο άλλωστε εφαρμόζουν σήμερα σχεδόν όλες οι χώρες του κόσμου, Ενωμένη Ευρώπη, Η.Π.Α., Καναδάς, Αυστραλία, η μία μετά τις άλλες όλες οι χώρες υιοθετούν αυτό το μοντέλο.
      Θα σας αναφέρω μόνο ένα χαρακτηριστικό παράδειγμα και αν χρειαστεί θα επανέλθω με περισσότερα στοιχεία στη δευτερολογία μου. Ο Οργανισμός Λιμένος Θεσσαλονίκης μέσα στα πέντε τελευταία χρόνια αύξησε τη διακίνηση των εμπορευματοκιβωτίων από διακόσιες εξήντα εννιά χιλιάδες TEU το 2003 σε τετρακόσιες σαράντα επτά χιλιάδες TEU το 2004. Την ίδια περίοδο η γειτονική Κωστάντζα, μετά την παραχώρηση των τερματικών σταθμών σε παγκόσμιους διαχειριστές, από διακόσιες ογδόντα χιλιάδες TEU το 2003 –τα ίδια δηλαδή που είχε και η Θεσσαλονίκη- εκτινάχθηκε σε ένα εκατομμύριο εκατόν πενήντα χιλιάδες TEU το 2007, αποκτώντας ηγετικό και καθοριστικό ρόλο στη Μαύρη Θάλασσα επί ζημία της «Ο.Λ.Θ. Α.Ε.».
      Κάποιοι βεβαίως καταλαβαίνω ότι είτε δεν αντιλαμβάνονται την αλήθεια είτε στην πραγματικότητα προσποιούνται ότι δεν αντιλαμβάνονται την αλήθεια. Κάποιοι όμως προσπαθούν να δημιουργήσουν σκιές και προσπαθούν να αλλοιώσουν την ουσία και το πραγματικό περιεχόμενο μιας καθαρής μεταρρυθμιστικής πολιτικής που ασκείται με αυτήν τη διακήρυξη.
      Εμείς είμαστε ξεκάθαροι, το έχουμε πει πολλές φορές, το επαναλαμβάνουμε και σήμερα στο ελληνικό Κοινοβούλιο. Δεν εκχωρούμε κυριαρχικά δικαιώματα, δεν εκποιούμε δημόσια περιουσία, δεν ιδιωτικοποιούμε τους λιμένες. Διασφαλίζουμε πλήρως τα κυριαρχικά  δικαιώματα, καθώς το λιμάνι όσο και οι υποδομές παραμένουν εντελώς στην ιδιοκτησία του κράτους. Εξασφαλίζουμε την έγκαιρη υλοποίηση των τελευταίων επενδυτικών σχεδίων και του Ο.Λ.Π. και του Ο.Λ.Θ. αποκλειστικά με ιδιωτικά κεφάλαια και όχι εις βάρος του προϋπολογισμού, διασφαλίζουμε την προσέλκυση νέων πελατών που θα πολλαπλασιάσουν τον όγκο των εμπορευματοκιβωτίων, αξιοποιούμε την  υψηλή τεχνογνωσία για την εξειδίκευση των διεθνών επενδυτών και η επιλογή μας σηματοδοτεί κάτι πολύ περισσότερο από τη διασφάλιση των επιπλέον εσόδων. Είναι επιλογή προοπτικής, ανάπτυξης και προόδου. Αποτελεί την πλέον σίγουρη και ασφαλή οδό για να καταστήσουμε τους λιμένες μας διεθνείς διαμετακομιστικούς σταθμούς για τις επόμενες δεκαετίες.
      Η αξιοποίηση του χρηματοδοτικού πρωτοκόλλου την οποία επικαλείστε –και σας θυμίζω ότι και αυτή έχει συναφθεί επί των ημερών της νέας διακυβέρνησης, μεταξύ του Υπουργείου Εμπορικής Ναυτιλίας και της Ευρωπαϊκής Τράπεζας Επενδύσεων- δεν μπορεί σε καμμιά περίπτωση να αντικαταστήσει ή να υποκαταστήσει μια τόσο σημαντική στρατηγική επιλογή. Είναι ένα σημαντικό και χρήσιμο φυσικά χρηματοδοτικό εργαλείο που έχει ήδη χρησιμοποιηθεί από τους δύο λιμένες -35.000.000 ευρώ δάνειο ευρώ για την κατασκευή του προβλήτα 1 από τον Ο.Λ.Π. και 50.000.000 ευρώ για την κατασκευή του προβλήτα 6 από τον Ο.Λ.Θ.- αλλά σε καμμιά περίπτωση δεν μπορεί να διασφαλίσει τα απαραίτητα κεφάλαια για την υλοποίηση των φιλόδοξων επενδυτικών προγραμμάτων των δύο οργανισμών.
      Σας υπενθυμίζω ότι η Ευρωπαϊκή Τράπεζα Επενδύσεων, ακόμα και με τους ευνοϊκούς όρους του χρηματοδοτικού πρωτοκόλλου δανείζει κεφάλαια που καλύπτουν σε μέγιστο βαθμό το 50% της απαιτούμενης συνολικής επένδυσης. Ειδικά ο Ο.Λ.Π. με την παρούσα κερδοφορία του, αλλά και τη δεδομένη πιστοληπτική  του ικανότητα εκτιμάται ότι σε καμμία περίπτωση δεν μπορεί να καλύψει το ποσό των 275.000.000 ευρώ ως συμμετοχή κατά 50% των ιδίων κεφαλαίων στο χρόνο που να του επιτρέπει να εκμεταλλευτεί την έκρηξη η οποία υπάρχει αυτή τη στιγμή στην παγκόσμια ναυτιλία.
      Επιπλέον, ακόμα και η περίοδος χάριτος των επτά ετών, που είναι περίοδος υλοποίησης των έργων, τα κέρδη του οργανισμού που θα βαίνουν μειούμενα, αδυνατούν να ικανοποιήσουν τις απαιτήσεις της τράπεζας που θα κάλυπτε το μέρος των ιδίων κεφαλαίων. Παράλληλα, η κερδοφορία του Ο.Λ.Π. σε συνδυασμό με το ύψος των απαιτουμένων δανειακών κεφαλαίων, ιδιαίτερα κατά τα πρώτα έτη που γίνεται η εκτέλεση των έργων, δεν πληρούν τους όρους χρηματοδότησης που θέτει η Ευρωπαϊκή Τράπεζα Επενδύσεων, όπως παραδείγματος χάριν το ελάχιστο επιτόκιο να είναι τριπλάσιο των τόκων του δανείου σε συνολικό χρέος και το μέγιστο τετραπλάσιο. 
      Αξίζει να σημειωθεί ότι λόγω του θεσμικού καθεστώτος του Ο.Λ.Π. δεν είναι δυνατόν να δανειοδοτηθεί με κρατική εγγύηση, διότι αυτό θα αποτελούσε πρόβλημα που θα οδηγούσε στα ευρωπαϊκά δικαστήρια, αλλά ούτε μπορεί να χρησιμοποιήσει λοιπές εμπράγματες εγγυήσεις. 
      Άρα, κυρίες και κύριοι συνάδελφοι, το χρηματοδοτικό πρωτόκολλο αξιοποιείται ήδη από τους δύο μεγάλους λιμένες και θα αξιοποιηθεί ακόμα περισσότερο στο μέλλον, αλλά σε καμμιά περίπτωση δεν μπορεί να αποτελέσει αυτό το βασικό εργαλείο ανάπτυξης των δύο λιμένων που θα καθορίσει τους όρους του παγκόσμιου ανταγωνισμού, εκτός εάν μας προτείνετε να περικοπεί εντυπωσιακά το επενδυτικό σχέδιο ή να καταθέσετε κάποια άλλη ολοκληρωμένη πρόταση στη Βουλή. Αλλά και στο συγκεκριμένο θέμα ούτε με το διάλογο ούτε με τις προτάσεις φαίνεται να τα πάτε πολύ καλά.
      Νομίζω ότι αυτό που ουσιαστικά προτιμάτε είναι η εύκολη λύση του να λέτε άλλα πράγματα από αυτά που διαμορφώνει η διεθνής συγκυρία. 
      Μιλάτε ας πούμε για μεθοδευμένη απαξίωση των λιμένων και εργαζομένων και προαναγγέλλετε μεγάλα δεινά για τους λιμένες και τις τοπικές κοινωνίες. Από πού όμως προκύπτουν αυτά, κυρίες και κύριοι συνάδελφοι, από ποιες ενέργειες και από ποιες πρακτικές;
      Ξέρετε ότι το 70% των εσόδων του Ο.Λ.Π. πηγαίνει μόνο σε μισθοδοσία; Πώς μπορεί να κάνει ανάπτυξη αυτός ο οργανισμός σε βάθος χρόνου με τέτοια δεδομένα; Ποια επιχείρηση μπορεί να το κάνει αυτό παγκοσμίως; Από την πολύμηνη ανοιχτή διαδικασία του διαλόγου κατέστη σαφές το ποιος υπερασπίζει τι και για ποιο λόγο. Επίσης, νομίζω ότι σας είναι γνωστό ότι το περιεχόμενο της διακήρυξης είναι επίσης καθαρό. Συνεπώς από πού προκύπτουν αυτές οι πρακτικές; Μήπως από το περιεχόμενο του σχεδίου νόμου που διασφαλίζει στην πράξη τα συμφέροντα των εργαζομένων και το οποίο έχει ήδη κατατεθεί στη νομοπαρασκευαστική επιτροπή;
      Σας καλώ να θυμηθείτε για λίγο τα πραγματικά γεγονότα. Μετά την πρώτη προσπάθεια του συναδέλφου Υπουργού που διαδέχθηκα, του κ. Κεφαλογιάννη, να προχωρήσει τις διαδικασίες παραχώρησης και την άκαμπτη στάση ουσιαστικά των εργαζομένων, αποφασίστηκε στο πλαίσιο  μιας απέλπιδας προσπάθειας αναζήτησης κοινών σημείων να ξαναρχίσει ένας δεύτερος γύρος διαλόγου. Στο πλαίσιο αυτό η διοίκηση του Ο.Λ.Π. απέστειλε δέκα επίσημες προσκλήσεις: στις 11/01/2007, 01/02/2007, 05/02/2007, 02/03/2007, 09/03/2007, 21/03/2007, 04/05/2007, 16/05/2007, 24/05/2007, 31/05/2007. Και απέστειλε πολλές περισσότερες προσκλήσεις σε ανεπίσημο διάλογο και συνεργασία. Πραγματοποιήθηκαν περίπου εννέα συναντήσεις, όπου ουσιαστικά οι εκπρόσωποι των εργαζομένων αρνήθηκαν να συζητήσουν επί της ουσίας. Είναι χαρακτηριστικό το γεγονός ότι με την ευκαιρία της ύπαρξης δύο μελετών -του Πανεπιστημίου Πειραιά για λογαριασμό της διοίκησης του Ο.Λ.Π. και της Γ.Σ.Ε.Ε. για λογαριασμό των εργαζομένων- προτάθηκε κοινός επιστημονικός διάλογος. Η πλευρά της Γ.Σ.Ε.Ε. ουσιαστικά δεν προσήλθε ποτέ στη διαδικασία της συζήτησης ούτε η μελέτη αυτή δόθηκε ποτέ στη δημοσιότητα. 
      Μετά  την ανάληψη του Υπουργείου από εμένα τον περασμένο Σεπτέμβρη, τους διαβεβαίωσα ότι θα τους ενημερώσω πρώτους για οτιδήποτε αποφασιστεί για τα λιμάνια, όπως και έκανα. Από εκεί και πέρα, τόσο εγώ όσο και οι διοικήσεις των οργανισμών στα διάφορα στάδια της διαδικασίας πριν τη διακήρυξη, μετά τη διακήρυξη, κατά τη διαδικασία της διακήρυξης, πριν την κατάθεση του σχεδίου, μετά την κατάθεση του σχεδίου τούς προσκαλέσαμε πάρα πολλές φορές σε διάλογο. Δυστυχώς, όμως δεν υπήρξε καμμιά ουσιαστική ανταπόκριση και πρακτικά καμμία διάθεση συνεννόησης. 
      Επικαλούνται δομική διαφωνία με την ιδιωτικοποίηση των λιμένων. Αυτή είναι η ένσταση. Επιτρέψτε μου όμως να πω ότι αυτό κρίθηκε από τον ελληνικό λαό στις εκλογές που πέρασαν. Ήταν ένα από τα κεντρικά αιτήματα που είχε η Νέα Δημοκρατία στο πρόγραμμά της. Αν συνεπώς η διαφωνία είναι πολιτική, τότε η απάντηση βρίσκεται στην απάντηση της πλειοψηφίας των πολιτών. 
      Γίνεται λόγος για σχέδιο απαξίωσης των λιμένων. Ποιο είναι όμως το περιεχόμενο και ο στόχος αυτού του σχεδίου στον Ο.Λ.Π. και στον Ο.Λ.Θ.; Εμείς δεν μιλάμε ούτε με γενικεύσεις ούτε με αφορισμούς. Δεν εξαντλούμαστε σε γενικές εκθέσεις ιδεών. Εμείς μιλάμε με συγκεκριμένες πράξεις που διασφαλίζουν τη διαφάνεια και την προστασία τόσο του δημοσίου συμφέροντος όσο και των μετόχων των δύο οργανισμών. Προχωρήσαμε σε διεθνή πλειοδοτικό διαγωνισμό για την παραχώρηση μέρους των δραστηριοτήτων του Σ.ΕΜΠΟ. και των δύο λιμένων με σαφείς και ξεκάθαρους όρους, με αυστηρές προδιαγραφές, που φτάνουν μέχρι την πρόβλεψη εφαρμογής αυστηρότατων κυρώσεων σε περιπτώσεις στρέβλωσης της αγοράς, δημιουργίας δεσπόζουσας θέσης, αποκλίσεων από τα συμφωνηθέντα, μη τήρησης των εργασιακών συμφωνιών και των περιβαλλοντικών όρων. 
      Και είμαι στην ευχάριστη θέση να πω ότι έχει εκδηλωθεί τεράστιο ενδιαφέρον από όλες τις εταιρείες και κυρίως από όλους τους μεγάλους παγκόσμιους διαχειριστές. Συγκεκριμένα στον Ο.Λ.Π. παραχωρείται το τμήμα του Σ.ΕΜΠΟ. και ιδιαίτερα του υπάρχοντος προβλήτα 2 και του μελλοντικού προβλήτα 3 έναντι συγκεκριμένου ανταλλάγματος και της υποχρέωσης κατασκευής του τελευταίου. Ο Ο.Λ.Π. διατηρεί υπό τον έλεγχό του το δικαίωμα εκμετάλλευσης και παροχής υπηρεσιών φορτοεκφόρτωσης στον προβλήτα 1, ο οποίος είναι υπό επέκταση και θα εξοπλιστεί με νέο σύγχρονο εξοπλισμό. Στον δε Ο.Λ.Θ. παραχωρείται τμήμα μόνο του λιμένα, το ήμισυ του προβλήτα νούμερο 6, μέρος της βάσης του έκτου προβλήτα και τμήμα της θαλάσσιας λιμενικής ζώνης στην οποία ο παραχωρησιούχος υποχρεούται με δικές του δαπάνες να κατασκευάσει την επέκταση του προβλήτα νούμερο 6. 
      Και επειδή στο περιεχόμενο της επερώτησης γίνονται δηκτικές αναφορές περί μονοπωλίων, επερχομένων κοινωνικών και οικονομικών καταστροφών και καταστρατήγησης των εργασιακών δικαιωμάτων, θα μου επιτρέψετε να κάνω κάποιες ιδιαίτερες αναφορές, ξεκινώντας από τον Ο.Λ.Π.. 
      Μομφή πρώτη: «Δεν διασφαλίζονται οι αναπτυξιακές προοπτικές του λιμένα». Στη διακήρυξη ρητά αναφέρεται, κυρίες και κύριοι, ότι ο ανάδοχος που θα αναλάβει τη λειτουργία του λιμανιού θα πρέπει να λάβει όλα τα απαραίτητα μέτρα, ώστε ανά πάσα στιγμή να χρησιμοποιείται τουλάχιστον το 65% της εκάστοτε δυναμικότητας του λιμανιού. Σε αντίθετη περίπτωση, θα καταπίπτουν ρήτρες, ενώ η αποτυχία ικανοποίησης του ορίου αυτού για περισσότερα από τρία έτη θα οδηγεί σε απομάκρυνση του αναδόχου. Παράλληλα, ο ανάδοχος υποχρεούται να αναβαθμίσει τον ηλεκτρομηχανολογικό εξοπλισμό του προβλήτα 2 καθώς και να κατασκευάσει και να εξοπλίσει τον προβλήτα 3 με μηχανήματα νέας τεχνολογίας σε συγκεκριμένο χρονοδιάγραμμα. 
      Μομφή δεύτερη: «Ξεπουλάτε το  λιμάνι». Απάντηση: Ο λιμένας Πειραιά θα αναβαθμιστεί ουσιαστικά με την υλοποίηση του τεράστιου επενδυτικού προγράμματος και του τριπλασιασμού της δυναμικότητάς του. Με το πέρας της περιόδου παραχώρησης, θα επιστραφεί στον Ο.Λ.Π. το σύνολο της παραχωρουμένης έκτασης, περιλαμβανομένου και του ανανεωμένου πλέον εξοπλισμού καθώς και του νέου προβλήτα 3 που θα έχει κατασκευάσει ο επενδυτής. Το αντάλλαγμα για τον Ο.Λ.Π., πέρα από την υποχρέωση της αρχικής καταβολής των 50.000.000 ευρώ και του ορισμένου ενοικίου ανά έτος για την παραχωρουμένη έκταση, είναι μεταβλητό και σχετίζεται άμεσα με τα έσοδα που πραγματοποιεί ο ανάδοχος. Όσο μεγαλύτερα έσοδα επιτυγχάνονται από τον ανάδοχο τόσο αυξάνει και το αντάλλαγμα το οποίο θα εισπράττει ο Ο.Λ.Π.. Επιπλέον, υπάρχει πρόβλεψη για καταβολή εγγυημένου τιμήματος, ανεξάρτητα της μελλοντικής διακύμανσης των εσόδων του αναδόχου, κατά 70% του επιχειρηματικού μοντέλου που υπέβαλε. Παράλληλα όμως με τα ανωτέρω, προβλέπεται και μέγιστο όριο απόδοσης της επένδυσης για τον ανάδοχο. Αν ο ανάδοχος ξεπεράσει κατά μία μονάδα το 15% της αποδοτικότητας των ιδίων κεφαλαίων, τότε τα κέρδη της επόμενης οικονομικής χρήσης διανέμονται σε αναλογία 50% ανάμεσα στον Ο.Λ.Π. και στον ανάδοχο. Στη δεδομένη συγκυρία δεν μπορούμε να δημοσιοποιήσουμε το αναμενόμενο τίμημα της παραχώρησης, αλλά μετά την ολοκλήρωση του διαγωνισμού θα δοθούν στοιχεία αναφορικά με την υπάρχουσα κερδοφορία βάσει της σημερινής λειτουργίας και την επιτευχθείσα κερδοφορία βάσει του προσφερόμενου τιμήματος. 
      Μομφή τρίτη: «Δημιουργούνται  μονοπωλιακές δομές». Η λειτουργία και η δραστηριοποίηση του Ο.Λ.Π. στον προβλήτα 1, που με τη δυναμικότητα άνω του ενός εκατομμυρίου ΤEU ξεπερνάει το μέγεθος των εισαγωγών και εξαγωγών, ουσιαστικά αποκλείει την εφαρμογή μονοπωλιακών πρακτικών. Αυτό σημαίνει πρακτικά ότι ο προβλήτας 1 αλλά και ο Ο.Λ.Π. θα μπορούσε πλήρως να εξυπηρετήσει το εγχώριο φορτίο. Αντίθετα, η παράλληλη δραστηριοποίηση του Ο.Λ.Π. και του διεθνούς επενδυτή θα οδηγήσει σε καλύτερο επίπεδο ποιότητας υπηρεσιών και σε καλύτερες τιμές προς όφελος των καταναλωτών και των εξαγωγικών επιχειρήσεων. 
      Μομφή τέταρτη: «Θα υπάρξει μείωση των εισοδημάτων και αύξηση της ανεργίας». Η υλοποίηση του επενδυτικού προγράμματος και ο τριπλασιασμός της δυναμικότητας του Πειραιά από 1,6 σε 4,7 εκατομμύρια TEU θα αυξήσει ανάλογα τη ζήτηση για τις παραλιμενικές υπηρεσίες, όπως πετρέλευση, τροφοδοσία πλοίων, ναυπηγοεπισκευές, πρακτόρευση πλοίων, μεσιτεία κ.λπ.. Υπολογίζεται, μάλιστα, ότι ο σχετικός ετήσιος τζίρος των 250.000.000 ευρώ θα διπλασιαστεί τα επόμενα χρόνια. Παράλληλα, η ανεξάρτητη δραστηριοποίηση δύο παρόχων του Ο.Λ.Π. και του νέου επενδυτή αναγκαστικά θα διπλασιάσει τις θέσεις εργασίας. Στο πλαίσιο αυτό αναμένεται η δημιουργία περίπου οκτακοσίων πενήντα νέων θέσεων άμεσης απασχόλησης και τουλάχιστον χιλίων πεντακοσίων θέσεων έμμεσης απασχόλησης. 
      Αντίστοιχες είναι και οι αιτιάσεις για τον Ο.Λ.Θ., όμως και εκεί υπάρχει ιδιαίτερη απάντηση. Η κατηγορία και η ανησυχία σας, αν θέλετε, αυτή παραγνωρίζει τη σημασία και την αξία του ανταγωνισμού μεταξύ των λιμένων της περιοχής. Για παράδειγμα, ο λιμένας Jawa Tower στην Ιταλία, ένας από τους μεγαλύτερους λιμένες στη Μεσόγειο, έχει έναν μόνο πάροχο. Η Τουρκία παραχώρησε όλους τους διεθνείς λιμένες, Μεσσίνα και Σμύρνη, σε έναν πάροχο. Το ίδιο μοντέλο ακολούθησε και η Αγγλία. Κανένας όμως που γνωρίζει την πραγματική λειτουργία της αγοράς δεν ισχυρίστηκε ότι δεν υπάρχει ανταγωνισμός, ιδιαίτερα στην περιοχή της Μεσογείου. Παράλληλα, έχουμε προβλέψει ότι στο μέλλον η «Ο.Λ.Θ. Α.Ε.» με βάση τη ζήτηση της περιοχής λιμενικών υπηρεσιών μπορεί να προχωρήσει σε νέα παραχώρηση ή μακροχρόνια μίσθωση ή εκμετάλλευση κάθε μελλοντικής επέκτασης του έκτου προβλήτα, πέραν φυσικά της παραχωρουμένης. Μπορεί δηλαδή με όρους αγοράς και ανταγωνισμού να δώσει τη δυνατότητα για περισσότερους του ενός παρόχους υπηρεσιών στο Σ.ΕΜΠΟ.. 
      Γι’ αυτόν το σκοπό προβλέπεται στη διακήρυξη ρητά μηχανισμός αντικατάστασης του παραχωρησιούχου, ώστε να υπάρξει επέκταση για άλλο πάροχο ή για παρόχους στον προβλήτα Νο 6.
      Σχετικά με τις ανάλογες μομφές που διατυπώνονται για τις αναπτυξιακές και κοινωνικές επιπτώσεις της παραχώρησης, και σ’ αυτήν την περίπτωση υπάρχουν συγκεκριμένες και ξεκάθαρες απαντήσεις. Ο διεθνής επενδυτής θα υλοποιήσει επενδυτικό πρόγραμμα 300.000.000 ευρώ, θα αυξήσει τη διακίνηση ώστε σε πλήρη ανάπτυξη να υπερβαίνει ετησίως το 1,3 εκατομμύρια ΤEU κατ’ ελάχιστο και θα καταβάλει σημαντικό οικονομικό αντάλλαγμα στη «Ο.Λ.Θ. A.E». 
      Στη διακήρυξη μάλιστα προβλέπεται μηχανισμός επιπλέον εσόδων για την «Ο.Λ.Θ. Α.Ε.», όταν ο συντελεστής εσωτερικής αποδοτικότητας, το IRR για τους οικονομολόγους, υπερβαίνει το 15%. Οι ελάχιστες απαιτήσεις ετήσιας διακίνησης, που προανέφερα και πολύ περισσότερο αυτές που θα προκύψουν από το διαγωνισμό, θα οδηγήσουν σε ανταγωνιστική τιμολογιακή πολιτική προσέλκυσης νέων σημαντικών φορτίων, με προφανή οφέλη για τον εμπορικό κόσμο και τη διαδικασία εισαγωγών και εξαγωγών.
      Κυρίες και κύριοι συνάδελφοι, μια βασική και αδιαπραγμάτευτη θέση μας είναι ότι κάθε μεταρρύθμιση οφείλει να σέβεται, να προστατεύει τις ευαισθησίες και τον οικογενειακό προγραμματισμό των εργαζομένων. Απ’ αυτήν τη θέση μας προκύπτει και η πολιτική, αλλά πάνω από όλα προκύπτει αυτό το οποίο έχουμε εξηγήσει ήδη, με πολύ μεγάλη σαφήνεια, σ’ όσους είχαμε τη δυνατότητα να συνομιλήσουμε αυτήν την περίοδο.
      Είχα μια σειρά από σημειώσεις να παρουσιάσω που αφορούν τη διαδικασία που έχουμε επιλέξει για το προσωπικό. Θα τις κρατήσω για τη δευτερολογία μου. Θέλω, όμως, να πω το εξής: Οι εργαζόμενοι, στους οποίους έχει εξηγηθεί απολύτως τι είναι αυτό το οποίο κάνουμε -τους έχω δώσει το νόμο ο οποίος έχει ήδη κατατεθεί στη νομοπαρασκευαστική επιτροπή- έχουν τη δυνατότητα να επιλέξουν ανάμεσα σε πολλές εναλλακτικές επιλογές και σε κάθε περίπτωση γνωρίζουν ότι εγγυώμεθα 100% τα δικαιώματά τους και στην εργασία αλλά και όλα τα υπόλοιπα δικαιώματα που έχουν.
      Έχουν τη δυνατότητα είτε να συνεχίσουν να προσφέρουν τις υπηρεσίες τους είτε να αποχωρήσουν εθελουσίως, εφόσον εμπίπτουν στις διατάξεις του νόμου που έχει ήδη κατατεθεί στη νομοπαρασκευαστική επιτροπή, είτε να μεταταγούν. 
      Μάλιστα είναι τέτοια η πρόβλεψη την οποία έχουμε κάνει, προκειμένου να διασφαλιστούν οι εργαζόμενοι, ώστε στις διακηρύξεις έχουμε ως απαραίτητο όρο οι νέες προσλήψεις από τους αναδόχους να αφορούν κατά 10% παιδιά των εργαζομένων, εφόσον έχουν τα προσόντα τα οποία απαιτεί η θέση τους και εφόσον έχουν εκείνες τις προϋποθέσεις οι οποίες συνυπολογίζονται.
      Κυρίες και κύριοι συνάδελφοι, θέλω να πω ότι αυτή η πολιτική είναι μια καθαρή πολιτική, είναι μια καθαρή μεταρρύθμιση. Είναι σαφές ότι με την ολοκλήρωση αυτής της πολιτικής η Ελλάδα θα έχει αλλάξει ουσιαστικά «ρότα» σ’ αυτήν τη μεγάλη, παγκόσμια και πολύ ανταγωνιστική αγορά.
      Θα μπει στο παιχνίδι με σημαντικές προϋποθέσεις και θα μπορέσει να διαμορφώσει τέτοιους όρους που να είναι εξαιρετικά αναπτυξιακό οτιδήποτε αποφασιστεί για την ελληνική ναυτιλία και τους ελληνικούς λιμένες. Αυτή την πολιτική εμείς την πιστεύουμε, την υλοποιούμε και με πολύ μεγάλη περηφάνια θα την ολοκληρώσουμε εντός ολίγου. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων,
τριάντα τέσσερις μαθητές και μαθήτριες και τέσσερις συνοδοί-καθηγητές από το Ιδιωτικό Γυμνάσιο «Ελληνική Αναγέννηση» Πάτρας.
        Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Εξηγούμε στους αγαπητούς επισκέπτες ότι σήμερα συζητείται επερώτηση Βουλευτών της Αντιπολίτευσης σχετική με τα λιμάνια. Οι επερωτώντες Βουλευτές αναπτύσσουν τις απόψεις τους και η Κυβέρνηση απαντά διά του αρμοδίου Υπουργού.  
       Το λόγο έχει ζητήσει και έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χαράλαμπος Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, συνοψίζω σε δυο φράσεις την επιχειρηματολογία του Υπουργού.
      Η Κυβέρνηση σε ό,τι αφορά τα δύο λιμάνια της χώρας κάνει άλμα μεταρρυθμιστικής πολιτικής. Δεύτερον, λαμβάνει υπ' όψιν τα διεθνή δεδομένα και τη διεθνή πρακτική και προσαρμόζεται σ’ αυτά. Και, τρίτον, διαβεβαιώνει ότι τα δύο λιμάνια, του Πειραιά και της Θεσσαλονίκης, δεν ανταγωνίζονται άλλα λιμάνια, αλλά παγκόσμιους διαχειριστές. Όθεν κατά τον κ. Βουλγαράκη θα πρέπει να προχωρήσουμε στην ιδιωτικοποίηση του σταθμού των εμπορευματοκιβωτίων (Σ.ΕΜΠΟ.) και θα επέλθει μια άλλη αναπτυξιακή εποχή, μια άλλη εποχή για τα λιμάνια της χώρας.
      Δεν γνωρίζω αν η Κυβέρνηση κάνει άλμα πάντως δεν είναι μεταρρυθμιστικό. Είναι απόλυτα ανακριβή τα επιχειρήματα του Υπουργού και τελικά πλήττουν το δημόσιο συμφέρον και ασφαλώς τα δύο λιμάνια, τα οποία υποτίθεται ότι η Κυβέρνηση καλείται να προστατέψει. Θα τα εξηγήσω αυτά.
      Θα προσαρμοστώ για λόγους μεθοδολογίας στη λογική του Υπουργού. Ισχυρίζεται: Πρέπει να λάβουμε υπ’ όψιν μας ότι ένας όμιλος παγκόσμιων διαχειριστών ελέγχει διεθνώς, παγκοσμίως τη διακίνηση των εμπορευματοκιβωτίων και αν δεν συνεργαστούμε, τα δύο λιμάνια θα μείνουν πολύ πίσω στο διεθνή ανταγωνισμό.
      Υποθέτω ότι η μεταρρυθμιστική λογική του κ. Βουλγαράκη και της Κυβέρνησης είναι στο όνομα του οικονομικού φιλελευθερισμού ή του νεοφιλελευθερισμού. Δεν μπορώ να υποθέσω ότι γίνεται στο όνομα του σοσιαλισμού ή του κομμουνισμού ή κάποιας άλλης θεωρίας. 
      Όμως, τι διδάσκει με απλά, κατανοητά λόγια ο οικονομικός φιλελευθερισμός και ο νεοφιλελευθερισμός; Ανάπτυξη μπορείς να έχεις, καλύτερες τιμές μπορείς να έχεις, καλύτερες επιδόσεις μπορείς να πετύχεις, όταν εξασφαλίζεις τον ανταγωνισμό.
      Η πολιτική της Κυβέρνησης εξασφαλίζει τον ανταγωνισμό; Ας ξεκινήσουμε με μερικές παραδοχές. 
      Πρώτον, εάν δεν κάνω λάθος, ο Οργανισμός Λιμένος Πειραιώς και ο Οργανισμός Λιμένος Θεσσαλονίκης είναι εταιρείες εισηγμένες στο Χρηματιστήριο. Συνεπώς, βάσει του νόμου των ανωνύμων εταιρειών, θα έπρεπε η γενική συνέλευση των μετόχων να πάρει τις σχετικές αποφάσεις.
      Δεύτερον, επειδή είναι εισηγμένες στο Χρηματιστήριο, υποθέτω, κύριε Υπουργέ, ότι θα έχετε κάνει επαφές και θα έχετε ενημερώσει την Επιτροπή Κεφαλαιαγοράς σχετικά με τα σχέδια της Κυβέρνησης. Δεν γνωρίζω αν έχει συμβεί μέχρι τώρα αυτό. 
      Τρίτον, ανταγωνισμός που επιβάλλει αναπτυξιακές συνθήκες, άλλα αναπτυξιακά πρότυπα και διαφορετικές προοπτικές για μία σειρά οργανισμών, όπως είναι ο Οργανισμός Λιμένος Πειραιώς και ο Οργανισμός Λιμένος Θεσσαλονίκης, σημαίνει προσέλκυση περισσοτέρων ενδιαφερομένων να ανταγωνιστούν πάνω στο αντικείμενο των εμπορευματοκιβωτίων.
      Τι συμβαίνει, όμως, στον Πειραιά και στη Θεσσαλονίκη; Παραχωρείται, σύμφωνα με τις αποφάσεις της Κυβέρνησης, στον Πειραιά η έτοιμη και λειτουργούσα ήδη εδώ και δεκαπέντε χρόνια δεύτερη προβλήτα. Αυτή μάλιστα θα λειτουργήσει νωρίτερα της πρώτης προβλήτας, έργα επί της οποίας διεξάγονταν και για τα οποία έργα είχαν ήδη εξασφαλιστεί 100.000.000 ευρώ.
      Άρα, λοιπόν, τι παραχωρείται; Η δεύτερη προβλήτα και μελλοντικά, αν γίνει, η τρίτη προβλήτα. Αλλά η τρίτη προβλήτα δεν είναι βέβαιο ότι θα γίνει, γιατί υπάρχουν οικολογικές ευαισθησίες, υπάρχουν αντιδράσεις της τοπικής κοινωνίας. Θέλουμε –όσοι έχουν επιχειρήσει, όσοι έχουν σχεδιάσει- η τρίτη αυτή προβλήτα του Λιμένος Πειραιώς να γίνει στην ευαίσθητη περιοχή, τη ναυπηγοεπισκευαστική. Δεν γνωρίζουμε ποιο θα είναι το μέλλον, αλλά πάντως –σε κάθε περίπτωση- αυτό αφορά κάτι που είναι μελλοντικό.
      Ποια είναι τα δεδομένα που έχουμε μπροστά μας; Η υπό κατασκευή πρώτη προβλήτα, η οποία ίσως λειτουργήσει στο χρονικό ορίζοντα του 2010-2011 και θα κρατηθεί για λογαριασμό του ελληνικού δημοσίου, που ελέγχει ως βασικός μέτοχος τον Οργανισμό Λιμένος Πειραιώς, θα είναι έτοιμη αργότερα από την παραχωρούμενη. 
      Τι παραχωρείται; Η έτοιμη Β΄ προβλήτα, για την οποία χρειάζονται επενδύσεις 112.000.000 ευρώ. 
      Αναρωτιέμαι: Πρώτον, τα 112.000.000 ευρώ θα ήταν αδύνατον να εξευρεθούν από το ελληνικό δημόσιο και κυρίως από τους διαχρονικά κερδοφόρους δύο Οργανισμούς; Διότι, θα αποτελούσε πρόβλημα, αν πράγματι τόσο ο Πειραιάς όσο και η Θεσσαλονίκη δεν ήταν κερδοφόροι Οργανισμοί, απασχολούσαν τον κρατικό προϋπολογισμό και δεν είχαν και μεγάλη πιστοληπτική ικανότητα.
      Τα 112.000.000 ευρώ, λοιπόν, καλείται να τα εξασφαλίσει ο Οργανισμός που διαχρονικά είναι κερδοφόρος. Μάλιστα, δε, περίπου το 65% των εσόδων του προέρχεται από το Σταθμό των Εμπορευματοκιβωτίων, όταν το 69% των εσόδων της Θεσσαλονίκης προέρχεται, επίσης, από το Σταθμό των Εμπορευματοκιβωτίων, όταν έχουμε αυξημένη κερδοφορία 200% στη Θεσσαλονίκη και έχουμε περίπου και 75% το πρώτο εννεάμηνο του 2007 στον Πειραιά. 
      Άραγε, τα 112.000.000 ευρώ της δεύτερης προβλήτας δεν μπορούσαν να εξασφαλιστούν; Προφανώς από τα στοιχεία που σας δίνω, ναι. 
      Τι αποφασίζει η Κυβέρνηση; Παραχωρεί την έτοιμη προβλήτα στον παραχωρησιούχο, ενώ η πρώτη προβλήτα για την οποία χρειάζονται, επαναλαμβάνω, 100.000.000 πιστώσεις και έχουν ήδη εξευρεθεί, θα λειτουργήσει περίπου δεκαοκτώ μήνες αργότερα. Στους δεκαοκτώ αυτούς μήνες ενωρίτερης λειτουργίας από τον πάροχο υπηρεσιών, τον παγκόσμιο διαχειριστή, θα έχει διαμορφωθεί μια κατάσταση. Στους δεκαοκτώ μήνες πιο έγκαιρης λειτουργίας της δεύτερης προβλήτας που θα πάρει ο ιδιώτης παγκόσμιος διαχειριστής, θα έχει προσλάβει το προσωπικό, θα έχει κερδίσει την πελατεία και την τεχνογνωσία για το συγκεκριμένο λιμάνι, θα έχει επενδύσει τα δικά του κεφάλαια και προφανώς, θα έχει διαμορφώσει συντριπτικό πλεονέκτημα έναντι της πρώτης προβλήτας που θα κρατήσει για λογαριασμό του το ελληνικό δημόσιο.
      Η τρίτη προβλήτα, είναι άγνωστο τι θα γίνει. Αφορά το μέλλον. Συνεπώς, δεν μπορούμε να μιλούμε επ’ αυτού. Διαμορφώνεται συνθήκη μονοπωλίου, όταν δέκα οκτώ μήνες ενωρίτερα θα έχει εξασφαλίσει ο παγκόσμιος διαχειριστής συνθήκες ακώλυτης επεκτάσεως! Και προσδοκούμε εμείς ότι στην υπό κατασκευή πρώτη προβλήτα, θα έρθει κάποτε το ελληνικό δημόσιο, κάτω από πολύ δυσμενέστερες συνθήκες, να χειριστεί επίσης τα εμπορευματοκιβώτια και τη διακίνησή τους;
      Θεσσαλονίκη. Η Θεσσαλονίκη, κυρίες και κύριοι συνάδελφοι, διαθέτει μία προβλήτα. Δεν διαθέτει δεύτερη, ούτε καν τρίτη. Διαθέτει μία προβλήτα. Είναι η έκτη προβλήτα. Εδώ και καιρό βεβαίως, υποθέτω με εντολή της ηγεσίας του Υπουργείου Εμπορικής Ναυτιλίας, αποφάσισε η διοίκηση ότι πρέπει να αποβάλλει την κατασκευαστική εταιρεία που έκανε έργα στα κρηπιδώματα της έκτης προβλήτας.
      Λέει, λοιπόν, η Κυβέρνηση: «Εγώ θέλω αυτή τη μία προβλήτα να τη δώσω στον παγκόσμιο διαχειριστή, όποιος είναι αυτός, Κινέζος ή Αραβικά Εμιράτα ή Αμερικανοί ή άλλοι, διότι με αυτόν τον τρόπο θα πάψει το λιμάνι της Θεσσαλονίκης, όπως είναι σήμερα, να ανταγωνίζεται τους παγκόσμιους διαχειριστές».
      Έρχεται, λοιπόν, ένας παγκόσμιος διαχειριστής, σύμφωνα με τη διατύπωση του κυρίου Υπουργού και καταλαμβάνει τη μία προβλήτα του λιμανιού Θεσσαλονίκης. Εκεί δεν υπάρχει υπό κατασκευήν άλλη προβλήτα που θα μπορούσε να μείνει στα χέρια οργανισμού δημοσίου συμφέροντος, ώστε να υπάρχει ο στοιχειώδης ανταγωνισμός. Γιατί, γνωρίζω από τα στοιχειώδη οικονομικά που μαθαίνει ένας πολίτης σ’ αυτή τη χώρα –όχι ένας πολιτικός- ότι ο ανταγωνισμός στα όρια του φιλελευθερισμού επιβάλλει καλύτερες τιμές και δημιουργεί συνθήκες αναπτυξιακού περιβάλλοντος. Πού είναι ο ανταγωνισμός και στην περίπτωση της Θεσσαλονίκης;
      Ένας παγκόσμιος διαχειριστής επιλέγεται από το διαγωνισμό, που διενεργείται με ευθύνη της Κυβέρνησης, και παραμένει μόνος του για να διαχειριστεί έναν κρίσιμο τομέα δραστηριοτήτων του Λιμένος Θεσσαλονίκης. Αυτός είναι ανταγωνισμός;
      Αναφέρθηκε ο κύριος Υπουργός σε δύο υποδεέστερης σημασίας λιμάνια, της Τουρκίας και της Ιταλίας, αποκρύπτοντας ότι σε όλα τα μεγάλα και παγκοσμίως ανταγωνιστικά λιμάνια της Ευρώπης, των Ηνωμένων Πολιτειών και άλλων περιοχών δεν είναι ένας ο πάροχος υπηρεσιών που εγκαθίσταται σε κάποιο λιμάνι    –πάρτε το Αμβούργο, παραδείγματος χάριν- αλλά τέσσερις, πέντε, έξι ή δώδεκα, οπότε βεβαίως υπάρχει ανταγωνισμός.
      Τι θα μπορούσα να κατανοήσω από τον «οικονομικά και ιδεολογικά συνεπή Υπουργό Εμπορικής Ναυτιλίας και την ακόμα συνεπέστερη προς τις ιδεολογικές αρχές της Κυβέρνηση του οικονομικού φιλελευθερισμού»; 
      Θα κατανοούσα αν έλεγε, «ελάτε στη Θεσσαλονίκη τρεις-τέσσερις από τους παγκόσμιους διαχειριστές, σας δίνω τη δυνατότητα να κάνετε περισσότερες προβλήτες, επενδύστε στο λιμάνι της Θεσσαλονίκης ή αντιστοίχως, επενδύστε στο λιμάνι του Πειραιά και ελάτε να εγκατασταθείτε, αφού κάνετε τις υποδομές, για να υπάρχει ανταγωνισμός μεταξύ σας»! Κατόπιν αυτών, τι πρέπει να συμπεράνει κάποιος; Πρέπει να συμπεράνει λοιπόν ότι η Κυβέρνηση επιλέγει φυσικά μονοπώλια, που είναι στα χέρια του δημοσίου, να τα περάσει σε ιδιωτικά μονοπώλια.
      Το παράδειγμα, για να επανέλθω ξανά στη σκέψη μου για τη Θεσσαλονίκη, είναι κλασικό. Πώς μία προβλήτα, που περνάει σε έναν παγκόσμιο διαχειριστή, μπορεί να τελεί σε συνθήκες ανταγωνισμού; Θα ήταν πραγματικά καλό, αν κάποιος από τους τεχνοκράτες ή τους ιδεολόγους, που υποθέτω ότι κατά μάζες συσσωρεύονται στο Υπουργείο Εμπορικής Ναυτιλίας, μπορούσε να μου το εξηγήσει. Εάν οποιοσδήποτε μου πει ότι στο μέλλον, μπορεί να σκεφθεί κάποιος πλησιέστερος προς τις αρχές του οικονομικού ανταγωνισμού, θα καλέσει έναν δεύτερο ή τρίτο παγκόσμιο διαχειριστή για να κάνει δεύτερη, τρίτη προβλήτα, να το ακούσω, αλλά μέχρι στιγμής, δεν δηλώνεται κάτι τέτοιο από την Κυβέρνηση.
      Κυρίες και κύριοι συνάδελφοι, είναι, λοιπόν, φανερό ότι τίποτε από αυτά τα οποία επικαλέστηκε ο Υπουργός  Εμπορικής Ναυτιλίας δεν ισχύει, για τους λόγους που λίγο πριν εξήγησα. Όμως, θα σας δώσω και μερικά ακόμη παραδείγματα που έχουν σχέση με τη διακήρυξη, την πρόσκληση που απηύθυνε η Κυβέρνηση για τον Πειραιά και τη Θεσσαλονίκη, προκειμένου να επιλεγεί πάροχος υπηρεσιών. Γιατί ένας θα είναι για το λιμάνι του Πειραιά και ένας άλλος για το λιμάνι της Θεσσαλονίκης. Μπορεί να είναι και ο ίδιος, δεν το ξέρω.
      Τι ορίζεται, λοιπόν, στη διακήρυξη-πρόσκληση προς τους ανταγωνιζομένους να καταλάβουν τη διαχείριση των σταθμών εμπορευματοκιβωτίων; Δεν προσδιορίζεται πουθενά -ας πούμε για το λιμάνι της Θεσσαλονίκης- ποιοι είναι οι όροι και οι προδιαγραφές των τεχνικών έργων που θα κάνει ο πάροχος των υπηρεσιών στην προβλήτα της Θεσσαλονίκης. Δεν θα δείτε πουθενά, κύριε Υπουργέ -και ζητήστε το- ποιοι είναι οι τεχνικοί όροι, ποιες είναι οι τεχνικές προδιαγραφές.
      Δεύτερον, δεν γίνεται καμμιά αναφορά στην ποιότητα του μηχανολογικού εξοπλισμού που πρόκειται να φέρει αυτός που θα εγκατασταθεί στη Θεσσαλονίκη ή στον Πειραιά. Αξιοπερίεργα δεν είναι;
      Τρίτον, προβλέπεται στη διακήρυξη ότι ο Οργανισμός Λιμένος Θεσσαλονίκης θα παραχωρήσει, αφού αξιολογηθεί η τιμή, τον μηχανολογικό εξοπλισμό στον Κινέζο ή στον Άραβα ή στον Αμερικανό που θα έρθει! Αλλά δεν ορίζονται τα στοιχειώδη, ποιες είναι οι υποχρεώσεις αυτού που θα έρθει ως παραχωρησιούχος στο λιμάνι της Θεσσαλονίκης για τον μηχανολογικό εξοπλισμό τα τεχνικά έργα και τις προδιαγραφές τους. Δεν είναι αξιοπερίεργο;
      Και το τι θα κάνει, μετά από τριάντα χρόνια, με την εγκατάλειψη του σταθμού εμπορευματοκιβωτίων στον Πειραιά, στη Θεσσαλονίκη ο πάροχος υπηρεσιών, δεν πρέπει να το ορίσουμε από τώρα; Και αν μου πείτε ότι αργότερα, στη σύμβαση που θα γίνει με τον ανάδοχο, αυτά θα οριστούν, διατυπώνω τότε το ερώτημα και την απορία: Γιατί ορισμένα καθορίζονται ήδη στους όρους της διακήρυξης, αλλά δεν καθορίζονται άλλα, που έχουν πολύ μεγάλο ενδιαφέρον;
      Αναρωτιέμαι παραδείγματος χάριν γιατί στη διακήρυξη που αφορά τα δύο λιμάνια δεν γίνεται καμμιά αναφορά στην ανάγκη ελέγχου της τιμολογιακής πολιτικής. Καμμία αναφορά. Θα γίνει και αυτό στα πλαίσια στης συμβάσεως; Δηλαδή, θα επιλέξουμε πρώτα τον ανάδοχο και μετά θα συζητήσουμε τον έλεγχο της τιμολογιακής πολιτικής; Ποιος την κάνει, με ποιες προϋποθέσεις και τι εξασφαλίζει;
      Κυρίες και κύριοι συνάδελφοι, θα τελειώσω, χωρίς να δώσω μεγάλη έκταση, με την προσβλητική για τη δημοκρατία συμπεριφορά των δυνάμεων τάξης, καθώς και του Υφυπουργού, νεοφώτιστου στο Υπουργείο Εσωτερικών, υπεύθυνου για τα θέματα δημόσιας τάξης, κ. Χηνοφώτη. Σε σχετική ερώτηση που κατέθεσαν Βουλευτές του ΠΑ.ΣΟ.Κ., απήντησε, από 8 Φεβρουαρίου 2008, ότι τα επεισόδια τα οποία έγιναν στον Πειραιά και στη Θεσσαλονίκη οφείλονται στους διαδηλωτές, οι οποίοι επετέθησαν με αντικείμενα, καδρόνια και άλλα τινά και με κίνδυνο να προκληθούν σωματικές βλάβες. Οι αστυνομικές δυνάμεις απήντησαν και δεν ασκήθηκε καμμία βία ούτε στους διαδηλωτές, ούτε στους παρισταμένους Βουλευτές.
      Εγώ έχω την εμπειρία της Θεσσαλονίκης. Πρέπει να σας πω, κύριε Υπουργέ, ότι επί πενήντα λεπτά, οκτώ Βουλευτές όλων των Κομμάτων συζητούσαν με διαφορετικούς ένστολους, καθώς ήταν κλειστές οι πόρτες του λιμανιού, για το εάν θα περάσει μία ομάδα Βουλευτών. Εσείς, ως πρώην Υπουργός Δημόσιας Τάξης, γνωρίζετε ότι ο εσωτερικός κανονισμός του Υπουργείου Δημόσιας Τάξης προβλέπει ότι όταν τηρούνται μέτρα τάξης και ασφαλείας, οι αστυνομικές δυνάμεις υποχρεούνται να συνεργάζονται με όλους τους δημόσιους λειτουργούς για την άσκηση των καθηκόντων τους.
      Επί πενήντα λεπτά, μας έλεγε ένας τυχαίος αξιωματικός «θα πάρω έγκριση από τη Διοίκηση του Οργανισμού Λιμένος Θεσσαλονίκης», στο τέλος δε «θα ζητήσω άδεια από το Λιμενάρχη». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Οκτώ Βουλευτές όλων των Κομμάτων της Αντιπολίτευσης περίμεναν επί πενήντα λεπτά να εμφανιστεί κάποιος, για να περάσει μία αντιπροσωπεία στο Λιμάνι της Θεσσαλονίκης, το οποίο ήταν περιμετρικά αποκλεισμένο από παντού.
      Όταν μετά την παρέλευση πενήντα λεπτών και εξαιτίας της αγανάκτησης άρχισαν δικές μας εκδηλώσεις πάνω στο μικρό κιγκλίδωμα, όχι στη μεγάλη πόρτα, του Οργανισμού Λιμένος, απρόκλητα –δεν υπήρξε ούτε πέτρα ούτε κάτι άλλο- επιτέθηκαν πάνω σε Βουλευτές. 
      Και επειδή ο κ. Χηνοφώτης προφανώς έχει πολλά ρολόγια, θα σας στείλω για ενθύμιο από τα χτυπήματα των κλόμπς, το σπασμένο μου ρολόι. Για ορισμένα άλλα δεν είναι της παρούσης να μιλήσω.
      Όταν οι αστυνομικές δυνάμεις επιτέθηκαν σε Βουλευτές, κύριε Πρόεδρε, αγανακτισμένοι οι διαδηλωτές επέπεσαν πάνω στη μεγάλη πόρτα. Τότε έγινε χρήση χημικών.
      Όταν περάσαμε μέσα, κύριε Υπουργέ, ενώ επί μία ώρα μετά ταύτα μας κρατούσαν έξω αδικαιολόγητα, με βάναυσα προκλητικό, αντιδημοκρατικό τρόπο, διαπιστώσαμε ότι στα πέντε μέτρα πίσω από την κλούβα βρισκόταν εκείνη τη στιγμή, όπως και την ώρα των επεισοδίων, τρεις άνθρωποι, ο αρμόδιος Εισαγγελέας, ο κ. Καλάφάτης –ο αρμόδιος Λιμενάρχης- και ο Σύμβουλός σας –λυπάμαι που το λέω- και πρώην Αρχηγός της Ελληνικής Αστυνομίας κ. Νασιάκος. Ήταν πίσω από την κλούβα και δεν εμφανίζοντο. Στο ερώτημα «γιατί επί μία ώρα κρατάτε τους Έλληνες Βουλευτές έξω και δεν ήρθατε να συζητήσετε;», φρόντισαν να αποφύγουν οποιαδήποτε συζήτηση εξαφανιζόμενοι.
      Κύριε Πρόεδρε, δεν θυμάμαι αν στα πλαίσια της Μεταπολιτευτικής μας Δημοκρατίας –σε ό,τι αφορά τουλάχιστον μέλη του Κοινοβουλίου- είχαμε τέτοιου είδους συμπεριφορές. Ελπίζω ότι δεν θα επαναληφθούν.
      Όμως, εκείνο που έχει πολύ μεγάλη σημασία, πολύ μεγαλύτερη σημασία από το πώς οι αστυνομικές δυνάμεις μεταχειρίστηκαν τους Βουλευτές, είναι πώς η Κυβέρνηση μεταχειρίζεται το δημόσιο συμφέρον και τα λιμάνια.
      Θέλω, λοιπόν, κλείνοντας να δεχτώ, κύριε Υπουργέ, ότι κάνετε άλμα. Είναι απολύτως βέβαιο ότι κάνετε άλμα στο κενό. Δεν κάνετε καμμία μεταρρύθμιση και υπονομεύετε το δημόσιο συμφέρον.
      Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Το λόγο έχει τώρα ο Κοινοβουλευτικός Εκπρόσωπος της Νέας Δημοκρατίας κ. Αριστοτέλης Παυλίδης, τέως Υπουργός, Βουλευτής Δωδεκανήσου.
      Κύριε Παυλίδη, έχετε το λόγο για οκτώ λεπτά, σύμφωνα με τον Κανονισμό. Και το αεροπλάνο φεύγει νωρίς.
      ΑΡΙΣΤΟΤΕΛΗΣ ΠΑΥΛΙΔΗΣ: Θα επιχειρήσω να μην υπερβώ το χρόνο μου. Ταξιδεύω προς τα λιμάνια, βιάζομαι...
      Θα μου επιτρέψετε πρώτα να κάνω μία παρατήρηση γενική.
      Δεν είναι «η προβλήτα», είναι «ο προβλήτας».
      ΧΑΡΑΛΑΜΠΟΣ ΚΑΣΤΑΝΙΔΗΣ: Κάνετε λάθος, κύριε Υπουργέ. Είναι «ο προβλήτας» και «η προβλήτα». Και γι’ αυτό ακριβώς το λόγο να ελέγχετε το λεξικό σας, πριν έρθετε να μου κάνετε μαθήματα.
      ΑΡΙΣΤΟΤΕΛΗΣ ΠΑΥΛΙΔΗΣ: Καλά, εγώ δεν απετάνθην στον κ. Καστανίδη. Εσείς πώς αντιδράσατε;
      ΠΡΟΕΔΡΕΥΩΝ (Αναστάσιος Νεράντζης): Αν βάζαμε και ένα «με», θα ήταν «ο-η-με», από το «ο, η προβλήτα»!
      ΧΑΡΑΛΑΜΠΟΣ ΚΑΣΤΑΝΙΔΗΣ: Συνεπώς ο κ. Νεράντζης που είναι καλύτερα πληροφορημένος υμών…
      ΑΡΙΣΤΟΤΕΛΗΣ ΠΑΥΛΙΔΗΣ: Κύριοι συνάδελφοι, έκανα μνεία του ονόματος κανενός;
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, αλλά εγώ χρησιμοποίησα τη λέξη και απευθύνομαι σε σας ως μη γνωρίζοντα τι ορίζει το λεξικό.
      ΑΡΙΣΤΟΤΕΛΗΣ ΠΑΥΛΙΔΗΣ: Μη μου τρώτε το χρόνο. Γενικώς, τουλάχιστον…
      ΧΑΡΑΛΑΜΠΟΣ ΚΑΣΤΑΝΙΔΗΣ: Μην επιμένετε. Κάνετε λάθος
      ΑΡΙΣΤΟΤΕΛΗΣ ΠΑΥΛΙΔΗΣ: …στα κατάστιχα του Υπουργείου Εμπορικής Ναυτιλίας –σήμερον Αιγαίου και Νησιωτικής Πολιτικής- είναι «ο προβλήτας» και «η νηοδόχος».
      Εδώ κλείνει η αναφορά. Δεν θα κάνουμε τώρα ναυμαχία για μία προβλήτα. Δεν μας φτάνουν οι ναυμαχίες για τον VI προβλήτα..
      ΧΑΡΑΛΑΜΠΟΣ ΚΑΣΤΑΝΙΔΗΣ: Ξεκινήσατε τη ναυμαχία και δυστυχώς πνιγήκατε πριν κάνετε τη ναυμαχία, κύριε Παυλίδη.
      ΑΡΙΣΤΟΤΕΛΗΣ ΠΑΥΛΙΔΗΣ: Επιτρέψτε μου να επιμείνω.
      Σήμερα, λοιπόν, επερωτάται η Κυβέρνηση, ελέγχεται για την πολιτική που επιχειρεί να εφαρμόσει στα δύο μεγάλα λιμάνια της χώρας μας, στον Πειραιά και τη Θεσσαλονίκη, με προοπτική τα λιμάνια να εκσυγχρονιστούν και να αποδώσουν καλύτερα για το κοινωνικό σύνολο.
      Γιατί το κάνει αυτό; Το κάνει για τον ίδιο λόγο που η προηγούμενη κυβέρνηση, η Κυβέρνηση του ΠΑ.ΣΟ.Κ., έκανε ένα καλό βήμα. Μετέτρεψε τα απολύτως κρατικά λιμάνια σε ανώνυμες εταιρείες. Και τις έβαλε και στο Χρηματιστήριο.
      Εκείνη την προσπάθεια εμείς τη χειροκροτήσαμε. Είπαμε «μπράβο, καλά κάνατε», παρά τους ενδοιασμούς που υπήρξαν σ’ αυτήν την Αίθουσα από κάποιες άλλες πλευρές του Κοινοβουλίου.
      Απέκτησαν, λοιπόν, δικαίωμα βάσει εκείνης της αποφάσεως του ΠΑ.ΣΟ.Κ. ο Οργανισμός Λιμένος Πειραιώς και ο Οργανισμός Λιμένος Θεσσαλονίκης, να διαχειριστούν «τα των λιμένων». Και να τα διαχειριστούν βάσει συμβάσεων παραχωρήσεως από το κράτος, την Κτηματική Εταιρεία του Δημοσίου, προς τους Λιμένες Πειραιώς και Θεσσαλονίκης, τους οποίους γνωρίζουμε πάρα πολύ καλά και λόγω του ότι γενικώς μεγαλώσαμε στα λιμάνια –και μη μου πείτε ότι είμαι «παιδί του λιμανιού», με την κλασική έννοια- αλλά και δεύτερον, γιατί η θητεία την οποία προανέφερε, υπονόησε ο κύριος Πρόεδρος της Βουλής, ο κ. Νεράντζης και του τέως Υπουργού Εμπορικής Ναυτιλίας, μας έφερε πάρα πολύ κοντά σ’ αυτά τα δύο λιμάνια, τα οποία είναι και τα κυρίαρχα λιμάνια στη χώρα μας και όχι μόνο στη χώρα μας. 
      Τι θυμάμαι τώρα εγώ; Ο έκτος προβλήτας στη Θεσσαλονίκη χτίζεται από το 1990. Να μετρήσουμε χρόνια; Ξεκίνησε από το 1990, 1991, 1992, 1993,…, σήμερα έχουμε 2008 και ακόμα είναι μισός. Δεκαοκτώ χρόνια, δεκαεφτά και κάτι, και ακόμα είναι μισός προβλήτας. Τον βλέπουν οι Θεσσαλονικείς ανατριχιάζουν και λένε «αμάν και πώς, πότε θα τελειώσει». Ε, δεν ήταν στα χέρια μας; Σε απολύτως κρατικά χέρια;   
      Τι θα έλεγα, λοιπόν, εγώ τώρα; Ας δοκιμάσουμε και κάτι άλλο οργανωμένο, συγκροτημένο, σταθερό και με εγγυήσεις. Γι’ αυτό, κύριε Υπουργέ Εμπορικής Ναυτιλίας, Αιγαίου και Νησιωτικής Πολιτικής, εγώ, παιδί του λιμανιού, δεν πάω κόντρα στην ιδέα. Γιατί να πάω κόντρα στην ιδέα να τελειώσει στον Πειραιά επιτέλους ο δεύτερος προβλήτας, το Σ.ΕΜΠΟ., και να έρθει ένας άλλος για να κάνει αυτό που δεν μπόρεσα να κάνω εγώ, να εκταμιεύσει εκείνος και όχι εγώ, δηλαδή να κάνει τον τρίτο προβλήτα μέρος της συμβάσεως και να κάνει ανταγωνισμό; Ανταγωνισμό, όμως, μεταξύ ποίων; Να τα ξεκαθαρίσουμε. Μεταξύ των χρησιμοποιούντων στη Θεσσαλονίκη πέντε άλλους προβλήτες, τον προβλήτα Ι, τον ΙΙ, τον ΙΙΙ, τον ΙV, τον V και τον VI; Όχι. Ανταγωνισμός μεταξύ των διαχειριζομένων αυτές τις εγκαταστάσεις διεθνώς, ώστε να μου φέρει φορτία, να δουλέψει κόσμος, να λειτουργήσουν γρήγορες φορτοεκφορτωτικές εργασίες, να έρχονται βαπόρια και να μην περιμένουν στη ράδα. Να γίνει «ελκυστικό» το λιμάνι και να απολαύσει και η εθνική οικονομία. Να πάρει κόσμο. Διότι, αν έχει δουλειά, παίρνει κόσμο.   
      Οι μελέτες που παρουσιάζονται από τους δύο Οργανισμούς λένε ότι το ένα λιμάνι θα πάρει οκτακόσια πενήντα άτομα ιδιαιτέρων ειδικοτήτων και το άλλο λιμάνι εξακόσια πενήντα άτομα. Πρόκειται για μελέτες, για εκτιμήσεις. Γιατί να τις απορρίψετε; Δεν το καταλαβαίνω αυτό το πράγμα. Και γιατί ο φορολογούμενος στο κάτω-κάτω, το λιμάνι, να βγάλει από την τσέπη του κοντά 1.000.000.000 ευρώ για να κάνει αυτές τις δουλειές, όταν μπορεί να τις κάνει άλλος, κατ’ αντιγραφή της πρακτικής που εσείς εφαρμόσατε, παραδείγματος χάριν στην Αττική Οδό. 
      Εγώ τώρα θα φύγω από εδώ και θα πάω στο αεροδρόμιο, όπως άλλωστε και εσείς, κύριε Καστανίδη. Ο δρόμος που περνάμε, τίνος είναι; Ποιος τον εκμεταλλεύεται; Τα Τ.Ε.Ο.; Ταμείο Εθνικός Οδοποιίας έχουμε εκεί; Γιατί αυτός ο τρόπος; 
      Έφυγε ο συνάδελφός μου κ. Ζωίδης, ο οποίος είπε ότι παραχωρούμε κυριαρχικά δικαιώματα. Μα, τι είναι αυτά τα πράγματα; Στη Ρόδο, κύριε συνάδελφε  εκ Κατερίνης εσείς που έχετε εκεί και τον εξαιρετικό λιμένα του Κίτρους, τον οποίο θα πρέπει να φτιάξουμε κάποια ώρα, το Καζίνο είναι υπό διαχείριση ισραηλινής εταιρείας. Μέσα στα πόδια μας! Ξενοδοχείο υπό διαχείριση και ιδιοκτησία με κάποιο νομικό σχήμα σουηδικής εταιρείας, πάλιν στην Ρόδο. 
      Στη γενέτειρά μου, την Κω, έτερο ξενοδοχείο έδωσε το management, που λέτε και στη Θεσσαλονίκη, επί καιρόν, εις εταιρεία έχουσα και τουρκικά συμφέροντα και μάλιστα προβάλλουσα το ξενοδοχείο ως δυνάμενο να προσφέρει μαγική ζωή. Είναι δυνατόν να τρομάζουμε γι’ αυτά; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Γιατί, κύριοι συνάδελφοι, δεν μιλήσατε ποτέ για τον Αστακό, ιδιωτικότατο λιμάνι, εις το Πλατυγιάλι της Αιτωλοακαρνανίας; Το είχε η Ε.Τ.Β.Α., το πήρε ιδιωτική εταιρεία, το δίνει στις Τράπεζες, μπαίνουν στη μέση διάφορα. Εγώ που δεν τα φοβούμαι αυτά, λέγω, μακάρι αυτή η μετακίνηση να αποδώσει, ώστε να αποκτήσει η χώρα μας και ένα τρίτο λιμάνι -απόλυτα ιδιωτικό εκείνο- και να ανταγωνίζεται ο Αστακός τον Πειραιά και τη Θεσσαλονίκη ως προς το ποιος θα κάνει καλύτερες δουλειές. Θα φέρει κόσμο, θα φέρει φορτία. Από πού πηγάζει αυτός ο τρόμος; 
	Όμως, πάντα αυτά τα έχουν προβλέψει άλλοι. Το 1985, αν θυμάμαι σωστά, παρεδόθη η μελέτη Δοξιάδη BERLIN & PARTNERS. Την πλήρωσε το κράτος. Αναφέρθηκε στο λιμενικό σχεδιασμό. Η χώρα μας έχει τετρακόσια τριάντα λιμάνια, τα δύο μεγάλα και καμπόσα άλλα. Δηλαδή τετρακόσια είκοσι οκτώ μικρά διαφόρων χαρακτηρισμών, τοπικού ή μη τοπικού ενδιαφέροντος, διαχειριζόμενα από τοπικούς παράγοντες τα λιμενικά ταμεία, για τα οποία οι επεμβάσεις σας υπήρξαν, κατά την κρίση μου, όχι ορθές. 
	Και επειδή, κυρίως, είμαστε εκπρόσωποι εκλογικών περιφερειών, λέγω κύριοι συνάδελφοι: το ένα λιμενικό ταμείο στη Δωδεκάνησα, επί Κυβερνήσεως ΠΑ.ΣΟ.Κ. και με αρμόδιο Υφυπουργό προερχόμενο από την περιοχή έσπασε στα τέσσερα. Δουλεύει όμως το ένα. Τα υπόλοιπα ανήμπορα, ανίσχυρα, ζητούν από το Υπουργείο Εμπορικής Ναυτιλίας συμπαράσταση ή από την περιφέρεια, πάνε δώθε κείθε, για να απορροφήσουν πόρους του Γ΄ Κοινοτικού Πλαισίου Στήριξης. Στις δε Κυκλάδες το ένα έγινε εννιά λιμενικά ταμεία. Επί Κυβερνήσεων του ΠΑ.ΣΟ.Κ. χειροκρότησαμε την πρωτοβουλία, δέκα λιμάνια να μετατραπούν σε Οργανισμούς, Α.Ε.. 
      Ατυχώς, το χειροκρότημα σταμάτησε στην ίδρυση. Από εκεί και πέρα, έγιναν ελαφρώς κουλουβάχατα! Είναι, όμως, ένα μοντέλο, το οποίο φρονώ πως θα πρέπει να επεκταθεί και σε άλλα λιμενικά ταμεία, εφόσον, βεβαίως, το θέλουν οι διαχειριζόμενοι. Έχω την εντύπωση ή μάλλον είμαι βέβαιος, διότι μετείχα σε διεργασία που θα αναφέρω, ενόσω ήμουν Υπουργός Αιγαίου και Νησιωτικής Πολιτικής, ότι προπαρασκευάζεται ένα σχέδιο που θα καλέσει λιμενικά ταμεία, λέγοντας: «Ελάτε να φτιάξουμε ένα σχήμα οργανισμού που να καταστήσει τα ταμεία σας ικανά να εισπράξουν και από το Χρηματοδοτικό Πρωτόκολλο». Ποιος είναι αυτός ο τρόμος; 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
	Τι θέλω να πω με όλα αυτά; Γίνεται προσπάθεια, με σεβασμό, βεβαίως, στα δικαιώματα του εργαζομένου. Χαίρομαι που ο Υπουργός κ. Βουλγαράκης ξεκαθάρισε τα πράγματα…
    	ΠΡΟΕΔΡΕΥΩΝ (Αναστάσιος Νεράντζης): Κύριε Παυλίδη, έχετε υπερβεί το χρόνο σας κατά δύο λεπτά. Δεν έχετε δικαίωμα δευτερολογίας και υπάρχει πάντα, βέβαια, και ο κίνδυνος του αεροπλάνου. Σας παρακαλώ, τελειώνετε! 
    ΑΡΙΣΤΟΤΕΛΗΣ ΠΑΥΛΙΔΗΣ: …καθόσον αφορά στο σεβασμό των δικαιωμάτων των εργαζομένων. 
    Λέγω τώρα σε εσάς, κύριοι συνάδελφοι, πως υπήρξα εκ των συμβαλλόντων να γίνει η «αποκρατικοποίηση» του Ναυπηγείου της Ελευσίνας. Ποιο ήταν το πρώτο μέλημα μας, που μπήκε στη σύμβαση; Εκρατήθησαν δύο χιλιάδες πενήντα εργατοτεχνίτες και διοικητικοί στην Ελευσίνα. Αυτός ήταν ο πρώτος όρος. 
    (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
    Παρόμοια κάνει τώρα η Κυβέρνηση. Και θα κάνει και  κάτι άλλο. Δεν θα πειράξει την ακτοπλοΐα. Ο νησιώτης Βουλευτής, ο ανησυχών για τα διάφορα περί του λιμένος…
    ΠΡΟΕΔΡΕΥΩΝ (Αναστάσιος Νεράντζης): Κύριε συνάδελφε, τελειώνετε παρακαλώ! 
	ΑΡΙΣΤΟΤΕΛΗΣ ΠΑΥΛΙΔΗΣ: …λέγει ότι τα τέρμιναλ στα ακτοπλοϊκά δεν πειράζονται. Αντίθετα, δίδεται η ευκαιρία στη γενική ανασυγκρότηση των λιμένων, μη έχοντες οι οργανισμοί το οικονομικό βάρος από τα ΣΕΜΠΟ και τα παρόμοια, να κοιτάξουν τις ακτοπλοϊκές δραστηριότητες. 
	Κυρίες και κύριοι, η χώρα μας, η νησιωτική Ελλάς, είπα κάποτε πως είναι «αβάπορος» και «αλίμενος». Ο όρος δεν είναι δόκιμος. Αλλά, συγχωρήστε μου αυτήν την ελευθερία. Πάντως, τώρα αποκτά δυνατότητες και το ένα να μειωθεί και το άλλο, στο πλαίσιο μιας γενικότερης πολιτικής. Νομίζω πως η πρόταση της Κυβέρνησης –είμαι βέβαιος περί αυτού- θα συμβάλει αποφασιστικά, ώστε η Θεσσαλονίκη να γίνει, πράγματι και δια του λιμένος, εφαλτήριο στα Βαλκάνια και ο Πειραιεύς να καταστεί δυνατόν να αναδειχθεί σε λιμάνι σαν αυτά που ζηλεύουμε. 
(Χειροκροτήματα από την πτέρυγα της Νέας Δημοκρατίας)
    	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Παυλίδη. 
    	ΙΩΑΝΝΗΣ ΔΙΑΜΑΝΤΙΔΗΣ: Πήρε και το χρόνο της δευτερολογίας, κύριε Πρόεδρε. 
    	ΠΡΟΕΔΡΕΥΩΝ (Αναστάσιος Νεράντζης): Ποια δευτερολογία; Δεν έχει δευτερολογία. Ο κ. Παυλίδης παρεβίασε τον Κανονισμό αγρίως!
    ΑΣΤΕΡΙΟΣ ΡΟΝΤΟΥΛΗΣ: (δεν ακούστηκε)
    ΠΡΟΕΔΡΕΥΩΝ (Αναστάσιος Νεράντζης): Το λόγο έχει η Κοινοβουλευτική Εκπρόσωπος του Κ.Κ.Ε., η κ. Παντελάκη.
    Ορίστε, έχετε το λόγο.
    ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
    ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Τόσα χρόνια έχει αποκτήσει δικαιώματα. 
    ΠΡΟΕΔΡΕΥΩΝ (Αναστάσιος Νεράντζης): Έγραψε ιστορία, αλλά παρέγραψε κιόλας δικαιώματα. Εδώ είναι το κακό, κύριε Υπουργέ.
    ΕΛΠΙΔΑ ΠΑΝΤΕΛΑΚΗ: Ελπίζω να μου κρατήσετε λίγο από το χρόνο. 
    ΠΡΟΕΔΡΕΥΩΝ (Αναστάσιος Νεράντζης): Μα, δεν γίνεται κι αλλιώς. Ο κ. Ροντούλης φωνάζει από εκεί, εσείς έχετε κάθε λόγο να ζητάτε ίση μεταχείριση και θα την έχετε. 
    ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
    Ήταν αναμενόμενη η αντιπαράθεση που υπήρχε ανάμεσα στο ΠΑ.ΣΟ.Κ. που έκανε σήμερα την επερώτηση και εγκαλεί την Κυβέρνηση για την πολιτική της απέναντι στο ΣΕΜΠΟ που αφορά λιμάνια Πειραιά, Θεσσαλονίκης και η αντιπαράθεση αυτή εστιάστηκε τελικά στο ποιο θα είναι το ανταγωνιστικό μοντέλο, αυτό που θα επιλεγεί το επόμενο διάστημα, γιατί περί αυτού έγινε η συζήτηση. 
    Όμως, προηγουμένως θέλω να πω το εξής: Όντως είχε δίκιο ο Κοινοβουλευτικός Εκπρόσωπος του ΠΑ.ΣΟ.Κ. που έβαλε τα θέματα της βίας, της καταστολής των δυνάμεων που ήρθαν και στον Πειραιά και στη Θεσσαλονίκη και την αντίδραση που είχαν. Δεν είναι πρωτοτυπία. Διαχρονικά, οι δυνάμεις καταστολής χτυπάνε όλους όσους προσπαθούν να αντιμετωπίσουν, τα αποτελέσματα της  πολιτικής στις πλάτες τους. Δεν ξέρω, αν είχαν το χειρότερο γεγονός της Μεταπολίτευσης.
    Αν ο κ. Καστανίδης είπε ότι το 2002 στις κινητοποιήσεις του έσπασαν το ρολόι, εγώ θέλω να θυμίσω, μετά την κινητοποίηση των ναυτεργατών και την επιστράτευση, σαράντα εννέα πήγαν στο νοσοκομείο, εκ των οποίων δύο άτομα έχουν ακόμα τα σημάδια στο πρόσωπο. 
    Αλλά για να μη χαίρεται η Νέα Δημοκρατία, τώρα είναι κοινή αυτή η πολιτική, είναι κοινός παρονομαστής η βία και η τρομοκρατία της πολιτικής που και τα δύο κόμματα διαχρονικά υλοποιούν όλα αυτά τα χρόνια. Εδώ ήταν το άκρον άωτον της ανταγωνιστικότητας, όπως ακούστηκε. Ανταγωνιστικότητα απ’ όλες τις πλευρές και από εδώ και από εκεί. Μα, ποιον ωφέλησε τελικά μέχρι τώρα η ανταγωνιστικότητα και όλοι οι στρατηγικοί τομείς της οικονομίας που ξεκινήσανε σιγά-σιγά, δειλά-δειλά, έχοντας στην αρχή τον έλεγχο το δημόσιο, έχοντας το μάνατζμεντ το δημόσιο; 
    Θα σας πω και για έναν τομέα που τον φέρνετε και ως παράδειγμα ότι εκεί απέδωσε η ανταγωνιστικότητα, στον Ο.Τ.Ε., στις τηλεπικοινωνίες. Δείτε πώς ξεκίνησε και πού φτάσαμε σήμερα. Ποιος κέρδισε και ποιος έχασε απ’ αυτό; Είχαμε μείωση των θέσεων εργασίας, τις γενιές προ και μετά των ρυθμίσεων και δουλεύουν τώρα με συνθήκες μισθωτής δουλείας τα νέα παιδιά. Μήπως κέρδισαν οι καταναλωτές εργαζόμενοι από τον ανταγωνισμό; Απ’ αυτά τα λεφτά που πλήρωναν το 1990, πληρώνουν πολύ περισσότερα τώρα συνολικά στις τηλεπικοινωνίες. Αυτό είναι το αποτέλεσμα. Τα ίδια και χειρότερα θα γίνουν εδώ. 
    Ο Υπουργός μας λέει ότι δεν πρόκειται για εκχώρηση κυριαρχικών δικαιωμάτων, δεν πρόκειται για ιδιωτικοποίηση, δεν πρόκειται να θιγούν οι εργαζόμενοι. Είναι και τα τρία ψέμα. Βεβαίως, το ψέμα και η αλήθεια έχει τη δική του πολιτική οπτική γωνία για τον καθένα. Από τη δική μας πλευρά, γιατί είναι ψέμα; 
    (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
    Όταν μιλάμε, κυρίες και κύριοι συνάδελφοι, για λιμάνια, είτε είναι του Πειραιά, είτε είναι της Θεσσαλονίκης, είτε σε οποιοδήποτε άλλο σημείο της χώρας, είναι ζήτημα στρατηγικής σημασίας και είναι ζήτημα συνόρων. Επομένως, είναι ζήτημα άμυνας, είναι ζήτημα ασφάλειας, είναι ζήτημα κυριαρχικών δικαιωμάτων. Δεν χρειάζονται άλλες αποδείξεις. Ο κόσμος δεν θέλει άλλες αποδείξεις επ’ αυτού.
    Δεύτερο ζήτημα. Δεν πρόκειται για ιδιωτικοποίηση, αλλά για μέρος ιδιωτικοποίησης και εκχώρησης κ.λπ.. Δεν έχετε και το κουράγιο να υπερασπίσετε την πολιτική σας, καθαρά, πρόσωπο με πρόσωπο απέναντι στο λαό. Να πει η Νέα Δημοκρατία και το ΠΑ.ΣΟ.Κ.: «Ναι, εμείς έχουμε δεσμεύσεις στην Ευρωπαϊκή Ένωση, όχι γιατί μας το επέβαλε κάποιος, αλλά γιατί είναι στρατηγική μας επιλογή η ελεύθερη κίνηση κεφαλαίων, εμπορευμάτων, εργατικού δυναμικού. Και όχι μόνο έχουμε συμφωνήσει το 1992, αλλά στη συζήτηση που  έγινε τώρα τελευταία στις 18.10.2007 στις Βρυξέλλες, COM (2007) 616 τελικό, εκεί έγινε συγκεκριμένη συζήτηση για την απελευθέρωση και το πώς θα γίνουν τα  πράγματα με τις θαλάσσιες μεταφορές». 
    Έγινε συζήτηση κατ’ αρχάς στην επιτροπή για το θέμα των λιμανιών και της λιμενικής πολιτικής και εκεί μπήκε το εξής ζήτημα, που δεν διαφώνησε κανείς. Ποιο ζήτημα; Το κάθε κράτος-μέλος θα επιλέξει τον τρόπο και το πώς, αλλά ποιο είναι το δοσμένο σ’ αυτό που δεν υπήρχε αντίρρηση; Το ότι όντως οι λιμένες επειδή είναι κόμβοι μεταφοράς και διαμετακόμισης και επειδή είναι καθοριστικής σημασίας για την εφοδιαστική αλυσίδα, εδώ χρειάζονται οι μεγαλύτερες δυνατές διευκολύνσεις για ποιους; Για τους εφοπλιστές, για τους μεταφορικούς ομίλους, για να μην υπάρχουν προβλήματα. Και ανεξάρτητα λέει το πώς τα λέει η κάθε χώρα και έχετε, λοιπόν, συμφωνήσει σ’ αυτό, θα είναι δημόσιος ο χαρακτήρας, τι θα είναι, ένα θέλουμε: ότι θα πρέπει να υπάρχει υψηλός βαθμός χρηματοοικονομικής αυτονομίας, γιατί μόνο τότε θα υπάρχει η προϋπόθεση για την αποτελεσματική κατανομή των πόρων. 
      Να λοιπόν τι σημαίνει, κυρίες και κύριοι από το χώρο της Αντιπολίτευσης, που λέτε για το Χρηματοδοτικό Πρωτόκολλο. 
      Χρηματοδοτικό Πρωτόκολλο δεν σημαίνει ότι θα σου δώσει κάποιος χάρισμα τα λεφτά, για να τα πάρει το Ελληνικό κράτος και να κάνει επενδύσεις. Θα στα δώσει μόνο με την προϋπόθεση ότι θα υπάρχουν συμπράξεις δημόσιου και ιδιωτικού τομέα. Αλλά τώρα τελείωσε αυτό. Αυτά μας τα έλεγε η προηγούμενη κυβέρνηση και ο προηγούμενος Υπουργός, ότι δηλαδή θα γίνει σύμπραξη. Τώρα τίποτα, κατευθείαν θα το πάρουν οι όμιλοι. Αυτό είναι το ζήτημα και τίποτα περισσότερο. 
      Αυτό που πρέπει να καταλάβει ο κόσμος είναι ότι μέσα από αυτήν την ιστορία πρόκειται να χάσει. Όχι μόνο γιατί ακριβώς είχες μία πηγή πλούτου, ένα χρυσορυχείο που για την συγκεκριμένη περίπτωση ακούστηκαν πολλά στοιχεία -δεν χρειάζεται να πούμε περισσότερα- και για τη Θεσσαλονίκη και για τον Πειραιά. Παίρνεις λιγότερα από αυτά που κερδίζεις σήμερα. Και εφόσον λοιπόν θα διπλασιαστεί και θα τριπλασιαστεί η παραγωγικότητα και θα έλθουν χιλιάδες νέες θέσεις εργασίας, δύο χιλιάδες θέσεις εργασίας, γιατί λοιπόν εκτοπίζονται μαζικά οι εργαζόμενοι;
       Γιατί το ζήτημα είναι ότι μέσα από την πολιτική σας θέλετε να εξυπηρετήσετε ακριβώς τα συμφέροντα των μεγάλων μονοπωλιακών ομίλων, θέλετε να εξυπηρετήσετε την ελεύθερη κίνηση κεφαλαιοεμπορευμάτων και υπηρεσιών και θέλετε να διώξετε τα βαρίδια. Ποια είναι τα βαρίδια; Είναι οι εργαζόμενοι, αυτοί που έχουν απλώς δυσφημιστεί από την Κυβέρνηση της Νέας Δημοκρατίας, αλλά δεν τους έχει υπερασπιστεί. Ούτε και το ΠΑ.ΣΟ.Κ. δεν τολμάει ούτε να τους υπερασπιστεί και αυτά που λέει στις κινητοποιήσεις, όταν πάει είναι άλλο. Ακόμα και σήμερα ο εισηγητής τους δυστυχώς είπε: «παραδεχόμαστε ότι υπάρχουν και κάποια ρετιρέ». 
      Εγώ προκαλώ οποιονδήποτε, κάποιον από το ρετιρέ να μας πει, γιατί οι κυβερνήσεις μέχρι τώρα δεν υλοποιούν τη συμφωνία να πληρώνονται με την ανώτατη κλάση του Ι.Κ.Α., που τότε είχε εφαρμόσει η Κυβέρνηση του ΠΑ.ΣΟ.Κ., για να κανονίσει τους εργαζόμενους να δεχτούν τη μετατροπή του Ο.Λ.Π. σε Ο.Λ.Π. Α.Ε.. Να παίρνουν λοιπόν αυτά και να προσλάβετε άλλους χίλιους, δύο χιλιάδες ανθρώπους. Αυτό είναι το ζήτημα. Αλλά όλη αυτή η δυσφήμιση λέγατε ότι είναι στο σβέρκο του ελληνικού λαού. Είναι κερδοφόρα, θέλουμε να το δώσουμε για να γίνουν τα λιμάνια πιο ανταγωνιστικά.
      Το ίδιο γίνεται και για την Ολυμπιακή. Για την Ολυμπιακή έχει άλλο επιχείρημα σήμερα η Κυβέρνηση. Ότι δηλαδή, επειδή φεσώνει τον ελληνικό λαό και δεν αντέχει άλλο πρέπει να την δώσουμε. Είναι δικαιολογίες και τίποτα περισσότερο. Κι εδώ θα πρέπει να συνειδητοποιήσουμε ότι γι’ αυτόν το δρόμο ανάπτυξης υπάρχει ένας σχεδιασμός, υπάρχει μία στρατηγική επιλογή μέσα στο μονόδρομο της Ευρωπαϊκής Ένωσης, που δεν έχει επιλογή, δεν έχει ελπίδα ζωής στην πλειοψηφία του ελληνικού λαού.
      Για να συντομεύω, επειδή ο χρόνος είναι λίγος: Εδώ, σήμερα, τι έκανε με την επερώτηση το ΠΑ.ΣΟ.Κ.; Ήλθε να υπερασπίσει το έργο του, την πολιτική του, για να συνειδητοποιήσει ο κόσμος ποια είναι αυτή. Η μετατροπή σε ανώνυμη εταιρεία, η  σύμβαση παραχώρησης. Δηλαδή θέλει το ΠΑ.ΣΟ.Κ., όχι αυτό που λέει η Νέα Δημοκρατία, αλλά μας είπε κάτι άλλο –γιατί το είπαν καθαρά- να υπάρχει ένα μέρος της σύμβασης παραχώρησης, όπως ήταν το  προηγούμενο διάστημα. Αυτό λέει. Και ο κόσμος ας κρίνει. 
      Και όποιος λέει ότι πρέπει να υπηρετηθεί οπωσδήποτε και να υπερασπιστούμε το δημόσιο χαρακτήρα των λιμανιών, εννοεί για ιδιωτικά λιμάνια, ιδιωτικοποιημένα. Ή θα έχεις λιμάνια 100% στο δημόσιο, ή όταν αρχίσει η άλλη ιστορία αυτό είναι ιδιωτικοποίηση. Σας το λέμε καθαρά. 
      Δεν είσαι αξιόπιστος όταν αποδέχεσαι την ελεύθερη κίνηση κεφαλαίου, να τα έχεις ψηφίσει όλα αυτά και σήμερα να λες να μείνουν τα πράγματα όπως είναι. Μα, αν μείνουν τα πράγματα όπως είναι, είναι το σύστημα ιδιωτικοποιημένο. Αυτό είναι. 
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κυρία συνάδελφε!
      ΕΛΠΙΔΑ ΠΑΝΤΕΛΑΚΗ: Εμείς πιστεύουμε, λοιπόν, ότι παρ’ όλη την κριτική που κάνουμε και στο ΠΑΣΟΚ και στις άλλες δυνάμεις και στο συνδικαλιστικό κίνημα για όλους αυτούς που όλα αυτά τα χρόνια…        
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία συνάδελφε, μείνετε στο θέμα και ολοκληρώστε!
      ΕΛΠΙΔΑ ΠΑΝΤΕΛΑΚΗ: Ο καθένας και τώρα, κρίνεται στην πράξη.
      Αυτό μπορεί και να μην περάσει. Ας το  λέει η Κυβέρνηση, ας υπάρχουν όλα αυτά τα σχέδια. Μπορεί να μείνουν επί χάρτου, εάν πραγματικά κλιμακωθεί ο αγώνας σε επίπεδο Πειραιά, σε επίπεδο Θεσσαλονίκης, αν πάρουν μέρος όλοι. Όταν το εννοεί αυτό το ΠΑ.ΣΟ.Κ., εάν το εννοεί, δεν πρόκειται να περάσει. Αυτό θέλουμε να πούμε. Αλλιώς, οι εργαζόμενοι μπορούν να προσπεράσουν και το ΠΑΣΟΚ και τις συνδικαλιστικές ηγεσίες και πραγματικά να διεκδικήσουν τα δικαιώματά τους, να μείνουν στη δουλειά τους και αυτή η κοροϊδία να ξεχαστεί. Δηλαδή, να την λάβει υπόψη του ο κόσμος. Πάλι εθελούσια για το Λιμάνι του Πειραιά και της Θεσσαλονίκης, να βγουν οι πενηντάρηδες σε σύνταξη, την ώρα που φέρνει νομοσχέδιο η Κυβέρνηση για το ασφαλιστικό, για να πάει στα εξήντα και στα εβδομήντα χρόνια τον κόσμο. Άρα, πρέπει να βγουν κάποια συμπεράσματα. Και το ερώτημα είναι: Αυτή η πολιτική ποιον εξυπηρετεί; 
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, επιτρέψτε μου να επισημάνω ότι δεν είναι δυνατόν να διεξάγεται όλη αυτή η συζήτηση, να κρίνει η μόλις αποπερατώσασα το λόγο της εκλεκτή συνάδελφος και το επερωτών κόμμα και το επερωτών κόμμα να είναι εντελώς απών. Είναι ντροπή!
      (Χειροκροτήματα)
      Παρακαλώ τη Γραμματεία να ειδοποιήσει το κόμμα να κατέβει.
      ΑΣΤΕΡΙΟΣ ΡΟΝΤΟΥΛΗΣ: Να τα λέτε αυτά!
      ΠΡΟΕΔΡΕΥΟΥΣΑ (Έλσα Παπαδημητρίου): Μα το θεωρώ έλλειψη σεβασμού για το Κοινοβούλιο και οφείλω…
      ΑΣΤΕΡΙΟΣ ΡΟΝΤΟΥΛΗΣ: Γιατί έρχονται και μας κάνουν διαλέξεις. Μας κάνουν διαλέξεις και μετά φεύγουν!
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Ροντούλη, τα λέμε.
      ΑΣΤΕΡΙΟΣ ΡΟΝΤΟΥΛΗΣ: Όταν τα λέμε εμείς αυτά, είμαστε ακραίοι όμως, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Δεν σας είπα ποτέ ακραίους και όταν χρειάζεται να σημειώσω κάτι, το σημειώνω.
      ΑΣΤΕΡΙΟΣ ΡΟΝΤΟΥΛΗΣ: Εγώ σας χειροκρότησα.
      ΠΡΟΕΔΡΕΥΟΥΣΑ (Έλσα Παπαδημητρίου): Αλλά θεωρώ ότι αυτή η απουσία είναι απαράδεκτη.
      ΑΣΤΕΡΙΟΣ ΡΟΝΤΟΥΛΗΣ: Έτσι, έτσι.
      ΕΛΠΙΔΑ ΠΑΝΤΕΛΑΚΗ: Τουλάχιστον μας ακούει ο ελληνικός λαός.
      ΠΡΟΕΔΡΕΥΟΥΣΑ (Έλσα Παπαδημητρίου): Λοιπόν, το λόγο έχει ο κ. Δρίτσας, Κοινοβουλευτικός Εκπρόσωπος του ΣΥ.ΡΙΖ.Α..
      Εγώ σας ακούω με προσοχή, κύριε συνάδελφε.
      ΘΕΟΔΩΡΟΣ ΔΡΙΤΣΑΣ: Ευχαριστώ, κυρία Πρόεδρε.
      Και θα σας παρακαλέσω για μια σχετική ανοχή ως προς το χρόνο. Δεσμεύτηκε ο κ. Νεράντζης πριν, διότι πολλοί συνάδελφοι προλαλήσαντες είχαν υπερβεί κατά πολύ το χρόνο και για την ισότητα των «όπλων», να το πω έτσι…
      ΠΡΟΕΔΡΕΥΟΥΣΑ (Έλσα Παπαδημητρίου): Αυτό δεν είναι αλήθεια που λέτε. Ο κ. Νεράντζης, όπως βλέπω εδώ –γιατί σημειώνει ο Προεδρεύων- έχει δεχθεί υπέρβαση χρόνου στους έχοντες δευτερολογία και έχουν καλύψει και τη δευτερολογία. Εσείς δεν έχετε δευτερολογία, αλλά θα έχω ανοχή ευχαρίστως.
      ΘΕΟΔΩΡΟΣ ΔΡΙΤΣΑΣ: Λίγη ώρα πριν, σας βεβαιώ ότι το είπε, αλλά εν πάση περιπτώσει. Κάνω αυτήν την έκκληση, διότι έχουμε πολύ λίγο χρόνο για ένα τεράστιας σημασίας ζήτημα με πολλαπλές παραμέτρους και συνέπειες.
      Θα ήθελα ακριβώς να σχολιάσω την απουσία –ήρθε τώρα ο εκπρόσωπος συνάδελφος κ. Χρυσοχοΐδης- του επερωτώντος κόμματος, διότι καλό είναι να θέσουμε ευθύς εξαρχής ότι αυτή η επερώτηση καλή είναι, θέτει σοβαρά ζητήματα, όμως, πραγματικά, δεν ακούσαμε τίποτα για τις ευθύνες των προηγουμένων κυβερνήσεων του ΠΑ.ΣΟ.Κ. για το άνοιγμα του δρόμου, που γίνεται στις σύγχρονες εξελίξεις με την Κυβέρνηση της Νέας Δημοκρατίας, λεωφόρος των ιδιωτικοποιήσεων και της κατάργησης των παρεμβάσεων του δημόσιου τομέα και της κατοχύρωσης των δημόσιων συμφερόντων.
ΧΑΡΑΛΑΜΠΟΣ ΚΑΣΤΑΝΙΔΗΣ: Θέλω το λόγο, κυρία Πρόεδρε.
      ΘΕΟΔΩΡΟΣ ΔΡΙΤΣΑΣ: Κυρίες και κύριοι συνάδελφοι, νομίζω ότι, πράγματι, ακούσαμε την υπουργική ομιλία και για μια ακόμα φορά ο κύριος Υπουργός εμφανίστηκε με περισσή αυτοπεποίθηση. Αρετή είναι αυτό, αλλά καλό είναι να στηρίζεται σε πραγματικά δεδομένα. Γιατί ένα προς ένα τα επιχειρήματά του, αναδεικνύουν μια επιλεκτική χρήση επιστημονικών και πραγματικών δεδομένων, για να στηρίξουν τις προειλημμένες αποφάσεις του ίδιου και της Κυβέρνησης στην οποίαν ανήκει.
      Να πω δυο-τρία ενδεικτικά: παραγωγικότητα και ανταγωνιστικότητα του Οργανισμού Λιμένος Πειραιά και του Οργανισμού Λιμένος Θεσσαλονίκης. Το 70%, λέει, του προϋπολογισμού του Ο.Λ.Π. πάει στη μισθοδοσία. Μα αυτή είναι η μία παράμετρος, που έχει και πολλές εξηγήσεις από τις προηγούμενες συμπεριφορές των κυβερνήσεων και του δικού του κόμματος και των προηγούμενων κομμάτων.
      Όμως γιατί η ανάπτυξη δεν θα άλλαζε αυτόν τον συσχετισμό; Γιατί δεν θα άλλαζε τίποτα η προώθηση των προγραμματισμένων επενδύσεων, που έχει τη δυνατότητα ο Ο.Λ.Π. να κάνει και τις καθυστερεί επίτηδες επί τέσσερα χρόνια τώρα, για να προωθηθούν οι πολιτικές των ιδιωτικοποιήσεων, εφόσον πραγματοποιούνταν; Εφόσον είχαμε δηλαδή και στον προβλήτα 2 τη βελτίωση των υποδομών και των ανωδομών και την ολοκλήρωση του προβλήτα 1, έργα τα οποία θα μπορούσαν αν όχι να έχουν ολοκληρωθεί, να έχουν φτάσει προς το τέλος τους ήδη, δεν θα άλλαζε ήδη και μόνο από αυτό αυτός ο συσχετισμός του 70% του προϋπολογισμού του Ο.Λ.Π.; Μισή αλήθεια, λοιπόν.
      Το ίδιο, μισή αλήθεια, για την Κωστάντζα και για τη ραγδαία ανάπτυξη. Μα δεν πάρθηκαν κάποιες πρωτοβουλίες στο λιμάνι της Κωστάντζας, υποβαθμισμένο περιβάλλον, και έγιναν κάποιες επενδύσεις; Δεν άλλαξε εκεί ο άξονας μεταφορών; Συνυπολογίζονται στο επιχείρημα του κυρίου Υπουργού αυτά; Πάλι μισές αλήθειες.
      Και από κει και πέρα, είπατε για πρότυπα που εγκαταλείπονται διεθνώς. Το αντίθετο συμβαίνει πλέον. Ακριβώς, γιατί αυτές οι νεοφιλελεύθερης κατεύθυνσης επιλογές έχουν φτάσει στα όριά τους και στην Αμερική και στην Ευρώπη σιγά-σιγά, εντός των καπιταλιστικών επιλογών αναπτύσσονται φωνές, αλλά και πρωτοβουλίες, για τον περιορισμό αυτής της ανεξέλεγκτης δράσης των έξι-επτά μεγάλων στρατηγικών διαχειριστών των λιμένων.
      Και εκεί έχουμε το Ρότερνταμ, που όντως κατά τη μεγαλύτερη δραστηριότητά του έχει ιδιωτικοποιημένες λειτουργίες. Δεν υπάρχει προκήρυξη διαγωνισμού για συμβάσεις παραχώρησης, που να μη λαμβάνει υπ’ όψιν, που να μη θέτει όχι το πλειοδοτικό κριτήριο, όπως γίνεται εδώ, αλλά το ποιοτικό με βάση τη συνολική λιμενική στρατηγική που ακολουθεί αυτή η χώρα και κατά πόσο οι διαχειριστές θα συμμετάσχουν και θα συνεισφέρουν στην ανάπτυξη ενός συνολικού δημόσιου λιμενικού σχεδιασμού, τον οποίο σχεδιασμό ο κύριος Υπουργός μας είπε ότι έχει. Δεν τον έχει. Έχει κάποιες ιδέες, αλλά δεν έχουμε καμμία λιμενική πολιτική, για να εντάξουμε αυτού του είδους τις επιλογές. Ακόμα και η προαναφερθείσα από τον κ. Παυλίδη «μελέτη Δοξιάδη», έχει γίνει ανέκδοτο. Συγγνώμη για την έκφραση, είναι μία σοβαρή μελέτη, είτε συμφωνεί κάποιος είτε δεν συμφωνεί μαζί της, αλλά εν πάση περιπτώσει έχει μείνει αναξιοποίητη και φυσικά, δεν αρκεί πριν από τόσα χρόνια που είχε γίνει. 
      Δεν έχουμε, λοιπόν, λιμενική πολιτική, για να εντάξουμε αποφάσεις ιδιωτικοποιήσεων λιμένων, ακόμη και αν θα έλεγε κάποιος ότι συμφωνεί γενικώς με αυτές τις επιλογές, πολύ περισσότερο τώρα που μιλάμε για έναν προβλήτα στον Πειραιά, μελλοντικά τον δεύτερο και ένα στη Θεσσαλονίκη και δεν μιλάμε για πρακτικές που ακολουθούν άλλες χώρες, που έχουν δέκα και δεκαπέντε προβλήτες και από εκεί και πέρα κάνουν τις επιλογές τους, συνδυάζοντας τη μία με την άλλη επιλογή. 
      Δεν έχω χρόνο, πρέπει όμως να θέσω τα ζητήματα που έθεσε και ο κ. Καστανίδης. 
      Κύριε Υπουργέ, εκείνο το βράδυ στο λιμάνι του Πειραιά ο Ευρωβουλευτής του Κομμουνιστικού Κόμματος, ο κ.Τσιούτσιας, σας έπαιρνε τηλέφωνο εκ μέρους όλων μας –ήσασταν στο γραφείο σας και αρνιόσασταν να απαντήσετε- για να σας θέσουμε τα ζητήματα και να προφυλάξετε και τους εργαζόμενους και το Κοινοβούλιο και τους εκπροσώπους της Αυτοδιοίκησης από τη βιαιότητα των δυνάμεων καταστολής. Εν πάση περιπτώσει, θα πρέπει να δούμε και στην ασφάλεια λιμένων εάν ο κ. Νασιάκος μπορεί να έχει τον πρώτο λόγο σε όλα αυτά και να υπερβαίνει και εισαγγελείς και λιμενικούς και οποιονδήποτε άλλο.
      Θέλω να τονίσω ότι και για τα οικονομικά οφέλη και για το περιβάλλον και για το μονοπωλιακό καθεστώς και για τους παραλιμένιους δήμους και τις πόλεις και για την ανταγωνιστικότητα οι μελέτες και τα επιχειρήματα είναι μισές αλήθειες. Μπορώ να τεκμηριώσω αυτόν τον ισχυρισμό μου, αλλά δεν έχω το χρόνο. Εάν μπορούσε να οργανωθεί ένα συνέδριο στον Πειραιά, κύριε Υπουργέ, και ένα αντίστοιχο στη Θεσσαλονίκη, θα μπορούσαμε να αναπτύξουμε πολύ καλά και από την επιστημονική και από την πολιτική παράμετρο, από όλες τις παραμέτρους, το διάλογο και να τεκμηριώσουμε πόσο συντηρητική, αντικοινωνική και αντιλαϊκή είναι η επιλογή σας. 
      Από εκεί και πέρα, θα ήθελα να σταθώ σ’ ένα θέμα, σε σχέση με τα εργασιακά δικαιώματα και τις εξελίξεις στις εργασιακές σχέσεις. Γιατί όλη αυτή η επιλογή, στηρίζεται σε δημοσιονομικά κριτήρια -το καταλαβαίνουμε- για να καλυφθούν ελλείμματα, στηρίζεται στις επιλογές πολιτικής εκπροσώπησης μεγάλων συμφερόντων, που η σημερινή Κυβέρνηση και το κόμμα της Νέας Δημοκρατίας θέλει να εκπροσωπεί, αλλά στηρίζεται και στην κλασική νεοφιλελεύθερη επιλογή της μείωσης του κόστους εργασίας. 
      Ακριβώς προς αυτήν την κατεύθυνση κινείται και τον περιορισμό της εργασιακής ασφάλειας, της υγιεινής της εργασίας, των θέσεων εργασίας, των εργασιακών δικαιωμάτων, ακόμη-ακόμη και της συνταξιοδοτικής κατοχύρωσης. Και αυτό δεν είναι ελληνικό και δεν είναι ζήτημα προθέσεων του σημερινού Υπουργού, είναι εγγενές περιεχόμενο αυτής της επιλογής και έχει ιδιαίτερη σημασία, να αναφερθώ σε μία διεθνή μελέτη για όλα τα ιδιωτικοποιημένα λιμάνια που εκπονήθηκε από το Πανεπιστήμιο του Cardiff και δύο εγνωσμένου κύρους καθηγητές, τον Peter Turnbull και τη Victoria Wass, και δημοσιεύτηκε στο τεύχος 46 του περιοδικού «Industrial Relations» τον Ιούλιο του 2007, που εκδίδεται στην Οξφόρδη. Δεν είναι αριστεροί οι συγγραφείς, δεν είναι ιδεολογική η προσέγγισή τους. Έκαναν έρευνα σ’ όλα τα λιμάνια του κόσμου, όπου οι εργαζόμενοι είναι μέλη του ITF, της Διεθνούς Ομοσπονδίας των Εργαζομένων στις Μεταφορές. 
      Θα σας πω δυο φράσεις από τα συμπεράσματά τους: «Η παγκοσμιοποίηση έχει προκαλέσει μια μεγάλη αναδόμηση στα λιμάνια όλου του κόσμου και έφερε στο ξύπνημά της, μια καθοριστική καταβαράθρωση των εργαζομένων. Πολλά συνδικάτα βρήκαν δυσκολίες στο να προστατεύσουν τα δικαιώματα των εργαζομένων τους ενάντια σ’ αυτήν τη διεθνή κούρσα προς τα κάτω …». Έτσι την ονομάζουν, ως συμπέρασμα: «… ειδικά σ’ εκείνες τις χώρες όπου η λιμενεργασία είχε χαμηλό επίπεδο συνδικαλιστικής οργάνωσης.». Και προσθέτουν: «Το συνολικό αποτέλεσμα της αναδιάρθρωσης είναι ξεκάθαρα αρνητικό. Η ιδιωτικοποίηση και εργασιακή απορρύθμιση πάνε μαζί και οι συνέπειές τους στα επίπεδα απασχόλησης και στην εργασιακή ασφάλιση, έχουν ένα μεγαλύτερο αποτέλεσμα.». Και τελειώνουν: «Ποια ποιοτικά χαρακτηριστικά της εργασίας θίγονται από αυτές τις αναδιαρθρώσεις; Επίπεδα απασχόλησης, εργασιακή ασφάλιση, κοινωνικές συνθήκες, υγιεινή και ασφάλεια, προσδοκίες καριέρας, εκπαίδευση, ειδίκευση». 
      Κύριε Υπουργέ, αναλάβετε τις ευθύνες σας. Δεν είναι θέμα ιδεολογικό, δεν είναι θέμα φιλοσοφίας, όπως μας είπατε τις προάλλες. Είναι θέμα  προοπτικής των κοινωνιών και στην Ελλάδα και στην Ευρώπη και παγκόσμια. Αυτές οι επιλογές σας λίγους συμφέρουν, λίγους ευνοούν, τους πολλούς τους βλάπτουν. Ευχαριστώ.
      ΠΡΟΕΔΡΕΥΟΥΣΑ (΄Ελσα Παπαδημητρίου): Κυρίες και κύριοι συνάδελφοι, μου έχουν ζητήσει το λόγο επί παραβιάσεως του Κανονισμού της Βουλής τρεις Βουλευτές ο κ. Καστανίδης, ο κ. Χρυσοχοϊδης και ο κ. Διαμαντίδης.
      Θεωρώ ότι θέλει το λόγο ο Κοινοβουλευτικός Εκπρόσωπος του ΠΑ.ΣΟ.Κ. ο κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, σας εγκαλούμε για ατόπημα προσωπικό δικό σας.
      ΠΡΟΕΔΡΕΥΟΥΣΑ (΄Ελσα Παπαδημητρίου): Δεν θα μου πείτε ποιο άρθρο του Κανονισμού της Βουλής παραβίασα;
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ, κυρία Πρόεδρε. Αφήστε με να ολοκληρώσω.
      Γνωρίζω και τον Κανονισμό της Βουλής.
      ΠΡΟΕΔΡΕΥΟΥΣΑ (΄Ελσα Παπαδημητρίου): Άρα, πέστε μου το άρθρο που παραβίασα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, σας παρακαλώ. Επαναλαμβάνω ότι θα διατυπώσω όπως ακριβώς νομίζω την ένστασή μας.
      Σας εγκαλούμε για ατόπημα προσωπικό. Οι γενικές διατάξεις του Κανονισμού της Βουλής, το γενικό μέρος, που αφορά τη διεύθυνση των εργασιών του Σώματος εκ μέρους του Προεδρείου της Βουλής, είτε πρόκειται για το νομοθετικό έργο είτε για το κοινοβουλευτικό, ορίζει ποιες είναι οι πρόνοιες και οι υποχρεώσεις του Προεδρείου της Βουλής, δηλαδή να διευθύνει τις εργασίες κατά τρόπο αντικειμενικό, με ίσες αποστάσεις έναντι όλων των πολιτικών κομμάτων και κατά τρόπο απροσωπόληπτο. 
      Πριν καν προλάβετε να ανέλθετε στην Έδρα –υποθέτω ότι έχετε τη διανοητική ταχύτητα να σχηματίζετε αμέσως αντίληψη- θέσατε θέμα γιατί η κ. Παντελάκη ομιλεί και ελέγχει ακόμα και το επερωτών Κόμμα και το επερωτών Κόμμα απουσιάζει από τη Βουλή.
      Είναι απολύτως ψευδές. Και επιχειρήσατε να δημιουργήσετε εντυπώσεις. Διότι, κυρία Πρόεδρε, πότε προλάβατε να σχηματίσετε γνώμη για το πώς αναπτύχθηκε η επερώτηση μέσα στην Αίθουσα; Γνωρίζετε από την πολύχρονη κοινοβουλευτική σας εμπειρία ότι οποιοσδήποτε Βουλευτής για λίγα λεπτά της ώρας, μπορεί, ακόμα και για υπηρεσιακά θέματα, να λείψει. Πριν προλάβετε να τελειώσετε την ομιλία σας και την παρατήρησή σας, ο κ. Χρυσοχοϊδης ήταν εντός της Αιθούσης. Το ίδιο και ο κ. Διαμαντίδης και ο ομιλών, ο οποίος μάλιστα σας παρακολούθησε από το γραφείο του την ώρα που έκανε υπηρεσιακή συνεννόηση για σημαντικότατο θέμα. Πώς εσείς φθάσατε στη συναγωγή του συμπεράσματος ότι είναι απόν το επερωτόν κόμμα; Ποιος σας είπε ότι δικαιούστε να προκαλείτε μ’ αυτόν τον τρόπο και να δημιουργείτε εντυπώσεις; Και πότε προλάβατε να διαμορφώσετε γνώμη για το πώς αναπτύσσεται η επερώτηση;
      Σας παρακαλώ πάρα πολύ, αυτή η στάση δεν εμπίπτει στα καθήκοντα και στις υποχρεώσεις σας. Βάναυσα προσέβαλε την Αξιωματική Αντιπολίτευση. Και δεν θέλω να αναφερθώ σε συγκεκριμένα περιστατικά πλήρους απουσίας στα κυβερνητικά έδρανα, χωρίς να δημιουργείται θέμα. Διότι μπορεί, πράγματι, να συμβεί Υπουργός να χρειαστεί να απέλθει για λίγο προκειμένου να συνεννοηθεί με τον Πρωθυπουργό ή με οποιονδήποτε άλλο.
      Είναι δυνατόν στα τρία λεπτά που διευθύνετε τις εργασίες του Σώματος, να έχετε σχηματίσει εντύπωση -για ρωτήστε το συνάδελφό σας κ. Νεράντζη- και να δημιουργείτε έτσι εντυπώσεις; 
      Έχετε κάνει παράβαση του Κανονισμού. Σας ελέγχουμε και σας ζητούμε να ακυρώσετε τα όσα είπατε. Δεν ανεχόμαστε τέτοιου είδους συμπεριφορά. 
      ΠΡΟΕΔΡΕΥΟΥΣΑ (Έλσα Παπαδημητρίου): Τελειώσατε, κύριε Καστανίδη;
      ΧΑΡΑΛΑΜΠΟΣ ΚΑΣΤΑΝΙΔΗΣ: Τελείωσα, κυρία Πρόεδρε, αλλά θα οφείλατε να τελειώσετε και εσείς με την απρέπεια την οποία κάνατε.
      ΠΡΟΕΔΡΕΥΟΥΣΑ (Έλσα Παπαδημητρίου): Δεν αποδέχομαι ότι είναι απρέπεια για τον προεδρεύοντα στη Βουλή να ζητάει και να επιθυμεί και να διερμηνεύει τα αισθήματα της Βουλής, που είμαι σίγουρη ότι ήταν ταυτόσημα με τα δικά μου -αυτό το έχω χρέος ως προεδρεύουσα, βάσει του Κανονισμού ομιλώ εγώ- για την απουσία ενός κόμματος και μάλιστα του επερωτώντος κόμματος επί δώδεκα λεπτά που ήμουν εγώ εδώ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κάνετε λάθος, κυρία Πρόεδρε. Σας παρακαλώ πολύ. Εξακολουθείτε να ψεύδεστε!
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Έλσα Παπαδημητρίου): Εξακολουθώ εγώ; Δεν σας το επιτρέπω. Να ανακαλέσετε και εσείς, κύριε Κοινοβουλευτικέ Εκπρόσωπε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κυρία Πρόεδρε, δεν ανακαλώ τίποτα. Γιατί δημιουργείτε εντυπώσεις εις βάρος της Αξιωματικής Αντιπολίτευσης και δεν σας το επιτρέπουμε.
      ΠΡΟΕΔΡΕΥΟΥΣΑ (Έλσα Παπαδημητρίου): Ήρθα ακριβώς πριν από δώδεκα λεπτά. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Και δεν θα έχετε κλειστό το μικρόφωνο, όταν μιλάει ο Κοινοβουλευτικός Εκπρόσωπος. Δεν θα κλείνετε τα μικρόφωνα της Αντιπολίτευσης! 
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Οι κύριοι συνάδελφοι ήταν εδώ. Ασφαλώς, δύναμαι να διερμηνεύω. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν θα κλείνετε, επαναλαμβάνω, τα μικρόφωνα της Αντιπολίτευσης. Πρόκειται για προκλητική συμπεριφορά και αντιδημοκρατική μεθόδευση. Όπως σας το είπα, κυρία Πρόεδρε! 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Καστανίδη, δεν ξέρω αν θεωρείτε ότι κάποιον εντυπωσιάζετε. Εμένα δεν με εντυπωσιάζετε. Διατηρώ κάθε αντικειμενικότητα …
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας διαβεβαιώνω ότι έχω την ελάχιστη επιθυμία να εντυπωσιάσω εσάς. 
      ΠΡΟΕΔΡΕΥΟΥΣΑ (Έλσα Παπαδημητρίου): Να είστε καλά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Επιχειρώ να προστατεύσω την αλήθεια, την οποία βαναύσως κακοποιήσατε και δεν σας αναγνωρίζουμε τέτοιο δικαίωμα ως προεδρεύουσα του Κοινοβουλίου.
      ΠΡΟΕΔΡΕΥΟΥΣΑ (Έλσα Παπαδημητρίου): Εγώ θέλω να ενημερώσω την άλλη Αίθουσα ότι θεωρώ ότι έχω χρέος να επισημαίνω παραλείψεις και των Βουλευτών και των Υπουργών και το έχω κάνει και για Βουλευτές όλων των κομμάτων με πάρα πολύ αντικειμενική οπτική, σας διαβεβαιώ. 
      ΙΩΑΝΝΗΣ ΔΙΑΜΑΝΤΙΔΗΣ: Ρωτήστε και την Κυβέρνηση…
      ΠΡΟΕΔΡΕΥΟΥΣΑ (Έλσα Παπαδημητρίου): Συνεχίζεται η συζήτηση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Παρακαλώ, κυρία Πρόεδρε, θα επισημαίνετε παραλείψεις, όταν υπάρχουν. Όταν τις ανακαλύπτετε, παραβιάζετε τον Κανονισμό και ελέγχεστε. 
      ΠΡΟΕΔΡΕΥΟΥΣΑ (Έλσα Παπαδημητρίου): Δεν θα μου πείτε εσείς τι θα κάνω, κύριε Καστανίδη. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα σας πω, γιατί μιλώ στο όνομα του Κανονισμού, του γενικού μέρους μάλιστα. 
      ΠΡΟΕΔΡΕΥΟΥΣΑ (Έλσα Παπαδημητρίου): Μπορείτε να μου πείτε την άποψή σας. Δεν κάνατε επίκληση κανενός άρθρου του Κανονισμού και εγώ έκανα των άρθρων 11 και 12.
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι απαράδεκτη η συμπεριφορά σας, κυρία Πρόεδρε!
      ΠΡΟΕΔΡΕΥΟΥΣΑ (Έλσα Παπαδημητρίου): Όπως επιθυμείτε. 
      Κύριε Ροντούλη, έχετε το λόγο για οκτώ λεπτά.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κυρία Πρόεδρε.
      Κύριε Υπουργέ, επειδή πριν από λίγο κινδύνευσε να γίνει μια ναυμαχία για το «ο προβλήτας» ή «η προβλήτα», να σας πω, αγαπητέ κύριε Παυλίδη και αγαπητέ κύριε Καστανίδη,  ότι είναι «η προβλήτα» και το λέω ως φιλόλογος.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εγώ είπα «η προβλήτα».
      ΑΣΤΕΡΙΟΣ ΡΟΝΤΟΥΛΗΣ: Είπατε «ο/η προβλήτα». Πάντα όταν μιλάμε για την ελληνική γλώσσα …
      ΧΑΡΑΛΑΜΠΟΣ ΚΑΣΤΑΝΙΔΗΣ: Μου επιτρέπετε να πάρω το λόγο;
      ΑΣΤΕΡΙΟΣ ΡΟΝΤΟΥΛΗΣ: Πάρτε όσο χρόνο θέλετε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε συνάδελφε, επειδή το όφειλα και στον κ. Παυλίδη, «η προβλήτα» είναι το σωστό, που προέρχεται από το αρχαιοελληνικό «η προβλής-της προβλήτος». Κατά δόκιμο, όμως, τρόπο στη νεοελληνική γλώσσα ενσωματώθηκε η λέξη …
      ΑΣΤΕΡΙΟΣ ΡΟΝΤΟΥΛΗΣ: Δεν είναι κατά δόκιμο τρόπο. Αν δείτε ένα λεξικό, του Μπαμπινιώτη για παράδειγμα, θα δείτε …
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Καστανίδη, κύριε Ροντούλη,  επί του θέματός σας. 
      ΑΣΤΕΡΙΟΣ ΡΟΝΤΟΥΛΗΣ: Συμφωνείτε, επομένως, κύριε συνάδελφε. Ωραιότατα …
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Ροντούλη, στο θέμα σας.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Ροντούλη…
      ΑΣΤΕΡΙΟΣ ΡΟΝΤΟΥΛΗΣ: Αγαπητέ, κύριε Παυλίδη, είναι «η προβλήτα». Να τελειώσουμε με αυτό. 
      ΑΡΙΣΤΟΤΕΛΗΣ ΠΑΥΛΙΔΗΣ: Όχι ακόμα. Να πάρω και εγώ το λόγο.
      ΑΣΤΕΡΙΟΣ ΡΟΝΤΟΥΛΗΣ: Ε, πάρτε το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου): Θέλετε να μείνετε στην επερώτηση, κύριε Ροντούλη;
      ΑΣΤΕΡΙΟΣ ΡΟΝΤΟΥΛΗΣ: Όχι, εγώ θέλω να ακούσω, όταν τίθεται θέμα ελληνικής γλώσσας …
      ΠΡΟΕΔΡΕΥΟΥΣΑ (Έλσα Παπαδημητρίου): Τα κάνετε εκτός Αιθούσης τα μαθήματα. 
      ΑΡΙΣΤΟΤΕΛΗΣ ΠΑΥΛΙΔΗΣ: Στο τέλος… 
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Ροντούλη.
      ΑΣΤΕΡΙΟΣ ΡΟΝΤΟΥΛΗΣ: Να συνεχίσω, λοιπόν. 
      Παρακολούθησα με μεγάλη προσοχή την επιχειρηματολογία του κυρίου Υπουργού. Κύριε Υπουργέ, έχετε ένα κομβικό επιχείρημα, το οποίο χρησιμοποιείτε κατ’ επανάληψη. Το επιχείρημά σας αυτό είναι: «Γιατί αντιδράτε, κύριοι της Αντιπολιτεύσεως; Μας ψήφισε ο ελληνικός λαός. Ψήφισε το πρόγραμμά μας.»
Η λογική βάση του επιχειρήματος αυτού είναι αναμφισβήτητη. Όμως, είναι ένα επιχείρημα που δεν θα πρέπει να το λέτε a la  carte, όταν σας συμφέρει το λέτε, όταν δεν σας συμφέρει, δηλαδή δεν υλοποιείτε τις προεκλογικές σας δεσμεύσεις έναντι του ελληνικού λαού, να το αποκρύπτετε. Άρα, λοιπόν, θα λέτε αυτό που λέτε και καλά κάνετε και το λέτε, αλλά να λέτε και τον αντίποδα, ότι είστε εκτεθειμένοι έναντι του ελληνικού λαού, διότι του υποσχεθήκατε «λαγούς με πετραχήλια» και εγώ, για να μην είμαι μηδενιστής, θα πω ότι ελάχιστα κάνατε. Άρα οφείλετε πάρα πολλά στον ελληνικό λαό και γι’ αυτό άλλωστε σας ψήφισε και σας έδωσε την εμπιστοσύνη του.
      Κύριε Καστανίδη, μετ’ επιτάσεως και με γλαφυρό τρόπο είπατε ότι εκδηλώθηκαν βίαια επεισόδια και ότι εκδηλώθηκε μία αντιδημοκρατική συμπεριφορά και καλά κάνατε και το είπατε, αλλά θα πρέπει να σας θυμίσω το εξής, ότι επί των ημερών σας, δεν έσπαζαν μόνο ρολόγια Βουλευτών, αλλά έσπαζαν και κεφάλια συνταξιούχων. Άρα, λοιπόν, καλά κάνετε και ασκείτε κριτική, αλλά να ασκείτε και την αυτοκριτική σας και το λέω με κάθε σεβασμό και συμπάθεια προς το πρόσωπό σας. 
      Επίσης, παρακολούθησα με μεγάλη προσοχή την επιχειρηματολογία σας, η οποία συμποσούται στο εξής ένα: Επικρίνετε την Κυβέρνηση, εγκαλείτε την Κυβέρνηση για ποιο λόγο; Όχι γι’ αυτά που είπαν οι συνάδελφοί σας της Αξιωματικής Αντιπολιτεύσεως ότι προχωρούν σε ιδιωτικοποίηση κ.λπ. κ.λπ. στρατηγικών υποδομών και δικτύων της χώρας, αλλά διότι δεν ενισχύεται ο ανταγωνισμός μέσω της ιδιωτικοποίησης και τα είπατε πάρα πολύ ωραία.  Έτσι το αντελήφθην εγώ. Άρα, λοιπόν, έχετε μία -κατά την ταπεινή μου άποψη πάντα- εγγενή αδυναμία χάραξης στρατηγικής πορείας. Εγκαλείτε την Κυβέρνηση για τι πράγμα; Να το πείτε ξεκάθαρα στον ελληνικό λαό να το καταλάβει. 
      Επίσης θα πρέπει να σας πω το εξής: Εγκαλείτε την Κυβέρνηση, η οποία ακολουθεί τα δικά σας βήματα. Ο ν. 2688/1999 της μετοχοποίησης των οργανισμών λιμένων, έγινε επί των δικών σας ημερών. Εσείς ανοίξατε την πόρτα και ακολούθησε η Νέα Δημοκρατία. Άρα, λοιπόν, θέλω να πω το εξής: Βεβαίως, καλά κάνετε και ασκείτε την κριτική σας. Αξιωματική Αντιπολίτευση είστε άλλωστε και ουαί και αλίμονο αν δεν το κάνατε αυτό, αλλά δεν βλάπτει και μία δόση -ψήγματα- αυτοκριτικής, κύριε Καστανίδη. Αυτό θα ενισχύσει την αξιοπιστία σας.
      Έρχομαι τώρα στην ουσία του θέματος. Κύριε Υπουργέ, πρέπει να πέσουν κάποιοι μύθοι που ακούγονται κατά καιρούς. Μύθος πρώτος: «Η Ευρωπαϊκή Ένωση» -διότι ακουγόταν παλαιότερα αυτό- «μας επέβαλε μία τέτοια πορεία». Αγαπητοί συνάδελφοι, η Ευρωπαϊκή Ένωση δεν έχει επιβάλει τίποτα. Η λιμενική πολιτική, είναι στη διακριτική ευχέρεια των κρατών-μελών και αυτό έγινε μετά από αγώνες σε πανευρωπαϊκό επίπεδο των υπαλλήλων και των λιμενεργατών. Είναι ένα κεκτημένο της ευρωπαϊκής εργατικής τάξεως και γι’ αυτό κάποιοι προσπάθησαν να επιβάλουν μία τέτοια ενιαία αντίληψη με σχέδια οδηγιών κ.λπ., τα οποία ναυάγησαν, θα επανέλθουν, αλλά σε κάθε περίπτωση, κάθε κράτος-μέλος έχει την ευχέρεια να χαράξει τη δική του λιμενική πολιτική. 
      Μύθος δεύτερος: «Είναι μονόδρομος». Κάπως έτσι, κύριε Υπουργέ, το εμφανίσατε, ότι δηλαδή δεν υπάρχουν τα κονδύλια για να εκσυγχρονίσουμε τα λιμάνια, ότι χρειάζεται να μπουν μέσα οι ιδιώτες, ότι είναι μία αναπόφευκτη σε κάθε περίπτωση εξέλιξη. Όμως, δεν πείθετε. Να σας πω γιατί δεν πείθετε. Πρώτον, δεν υπάρχει μία μελέτη που να πιστοποιεί αυτά που λέτε, διότι εγώ ο «κακόβουλος», μπορώ να πω ότι αυτά τα κάνετε για να καλύψετε απλώς «τρύπες» στον προϋπολογισμό. Δεν υπάρχει μία πειστική μελέτη που να αποδεικνύει ότι, πράγματι, προχωράτε σ’ αυτήν την κατεύθυνση επ’ ωφελεία του δημοσίου συμφέροντος και των εργαζομένων και μπορείτε να επικαλεστείτε τη μελέτη του πανεπιστημίου Πειραιώς που παρήγγειλε ο Ο.Λ.Π. και βεβαίως εγώ θα σας πω την αντίστοιχη μελέτη πάλι καθηγητών του Πανεπιστημίου Πειραιώς, που παρήγγειλε η ΟΜ.Υ.Λ.Ε. με τη συνδρομή της Γ.Σ.Ε.Ε., στην οποία αναφερθήκατε και εσείς, που αποδεικνύει άλλα πράγματα. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Τα ίδια λέει.
      ΑΣΤΕΡΙΟΣ ΡΟΝΤΟΥΛΗΣ: Δεν λέει τα ίδια. Η μία μελέτη λέει ότι βεβαιότατα θα πρέπει να μπει επενδυτής για να εξοικονομηθούν κεφάλαια και η άλλη λέει εντελώς το αντίθετο, ότι μπορεί να έχουν αυτόνομη πορεία οι οργανισμοί, διότι είναι κερδοφόροι. Στο πρώτο εννιάμηνο, 72% ήταν τα κέρδη του Ο.Λ.Π. και 170% του ΟΛΘ. Άρα λοιπόν, πώς λένε τα ίδια; Εκ διαμέτρου αντίθετα πράγματα λένε. Σε κάθε περίπτωση δεν πείθετε μ' αυτό το βασικό σας επιχείρημα, ότι πρόκειται για μονόδρομο. 
      Επίσης χρησιμοποιείτε ένα άλλο επιχείρημα, ότι η συγκυρία με τους global operators για να είμαι ακριβής –μια και μιλάμε περί γλώσσας- επιτάσσει μια που ελέγχουν το 56% των TEU’S ή το 70%, όπως θέλετε εσείς, θα πρέπει αναγκαστικά να ακολουθήσουμε την πορεία αυτή, που βεβαίως έχετε κατά νου να εφαρμόσετε. 
      Θα σας πω το εξής…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, έχω ένα λεπτό; 
      ΠΡΟΕΔΡΕΥΟΥΣΑ (Έλσα Παπαδημητρίου): Ένα λεπτό, κύριε συνάδελφε. 
      ΑΣΤΕΡΙΟΣ ΡΟΝΤΟΥΛΗΣ: Η πορεία αυτή αδικεί τη γεωστρατηγική αξία των λιμένων μας, κύριε Υπουργέ. Μετά την ένταξη της Κίνας στον Παγκόσμιο Οργανισμό Εμπορίου, υπάρχει μια τεράστια εμπορευματική ροή και προς τις Ηνωμένες Πολιτείες και προς την Ευρώπη. 
      Θέλουν δεν θέλουν κάποιοι θα χρησιμοποιήσουν και το λιμένα Θεσσαλονίκης, διότι είναι ο αύλακας, ο άξονας που οδηγεί στη βαλκανική ενδοχώρα και στη Μαύρη Θάλασσα, θέλουν δεν θέλουν, θα χρησιμοποιήσουν το λιμάνι του Πειραιώς, διότι είναι το άνοιγμα στην ανατολική Μεσόγειο. 
      Άρα λοιπόν, αλλού είναι το ζήτημα, ότι έχετε απαξιώσει –το λένε και δικά σας στελέχη του Ο.Λ.Π.- επί δεκαετία περίπου τα λιμάνια, διότι υπήρξε μια επενδυτική άπνοια. Έρχεστε και λέτε λοιπόν, ότι απαξιώθηκαν. Μα εσείς τα απαξιώσατε, διότι τους στερήσατε τη δυνατότητα επενδύσεων και εκσυγχρονισμού. Άρα αφού πρώτα τα απαξιώσαμε, έρχεστε σ’ ένα μεταγενέστερο στάδιο και λέτε ότι η κατάσταση είναι τραγική και κάτι πρέπει να γίνει. 
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε. 
      ΑΣΤΕΡΙΟΣ ΡΟΝΤΟΥΛΗΣ: Έχω να πω και πάρα πολλά για τους εργαζομένους, αλλά η πίεση του χρόνου, όπως βλέπετε, είναι τεραστία. 
      Κύριε Υπουργέ, πρέπει να σας πω το εξής: Αυτήν τη στιγμή παραχωρείτε τα κλειδιά της χώρας σε ξένους. Έχουμε δύο οφθαλμούς, δύο μάτια, τον Πειραιά και τη Θεσσαλονίκη, που βλέπουν προς τη θάλασσα. Τυφλώνετε τη χώρα, τυφλώνετε την ελληνική οικονομία κατά 75%, για να είμαι ακριβής, διότι το 50% είναι η Θεσσαλονίκη. Την παραχωρείτε ολόκληρη. Ένα 25% είναι ο Πειραιάς, άρα φθάνουμε στο 75% και κρατάτε ένα 25% που είναι ο προβλήτας 1, οψέποτε μέχρι το 2010 ή το 2011 λειτουργήσει. Άρα, λοιπόν, το μόνο που καταφέρνετε είναι να τυφλώνετε την Ελλάδα και την εθνική μας οικονομία. 
      Ευχαριστώ πολύ. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Ροντούλη. 
      Κύριε Υπουργέ, θέλετε να πάρετε το λόγο μετά την παρέμβαση του κ. Διαμαντίδη, του κ. Νιώτη και του κ. Ζωίδη;
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Να μιλήσω τώρα εγώ, κυρία Πρόεδρε, μετά δευτερολογούν οι κύριοι συνάδελφοι και τριτολογώ.
      ΠΡΟΕΔΡΕΥΟΥΣΑ (Έλσα Παπαδημητρίου): Καλό θα ήταν να ακούσετε τον κύριο Υπουργό. 
      Κύριε Υπουργέ, έχετε δεκατρία λεπτά δευτερολογίας. Έχετε το λόγο. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Κυρίες και κύριοι συνάδελφοι, κατέστη σαφές από τη σημερινή συζήτηση, η αφετηρία της κάθε πολιτικής δύναμης και ο τρόπος με τον οποίο προσεγγίζει το συγκεκριμένο θέμα. 
      Θέλω εξ αρχής να ξεκαθαρίσω ότι οποιαδήποτε πολιτική ασκείται και στην περίπτωση αυτή η συγκεκριμένη πολιτική, την οποία εμείς χαρακτηρίζουμε ως μία πολύ μεγάλη μεταρρύθμιση –αλλά και αντικειμενικά είναι μία πολύ μεγάλη μεταρρύθμιση- δεν είναι απόρροια καμιάς ιδεολογικής μονομέρειας. 
      Έγινε εκτενής συζήτηση για τις φιλελεύθερες επιλογές και εκτενής αναφορά στον τρόπο προσέγγισής τους. Πρέπει να θυμίσω σ’ αυτούς που δεν αναφέρθηκαν ότι ένα από τα βασικότερα στοιχεία του φιλελευθερισμού, οιασδήποτε μορφής φιλελευθερισμού, είναι η έλλειψη δογματισμού. Τι σημαίνει αυτό; Αυτό σημαίνει πως αυτός που χαράσσει μια φιλελεύθερη πολιτική, εκτιμά κάθε φορά αυτά τα οποία η κοινωνία αναδεικνύει ως σημαντικά και αυτά τα οποία ο χρόνος έχει αποδείξει ως επισπεύδοντα. 
      Αυτά μπαίνουν στο στόχαστρο ενός φιλελεύθερου πολιτικού και τα κάνει πολιτικές. Αν ο χρόνος αποδείξει ότι μια πολιτική είναι λαθεμένη, το στοιχείο δογματισμού επιβάλλει σ’ έναν φιλελεύθερο πολιτικό, να ομολογήσει ότι έκανε λάθος, να αλλάξει την πολιτική του, να την τροποποιήσει, κάτι το οποίο από το 1974 με συνέπεια αυτή η παράταξη τήρησε και σε πολλές περιπτώσεις έχει δώσει απτά δείγματα γραφής.
      Όταν η διεθνής οικονομική συγκυρία πίστευε ότι η ανάπτυξη μπορεί να επέλθει μέσω του κράτους, αυτή η παράταξη, δεν είχε κανένα απολύτως πρόβλημα να το κάνει. Και σας θυμίζω σειρά μεγάλων επιχειρήσεων, οι οποίες περιήλθαν στο κράτος επί αειμνήστου Κωνσταντίνου Καραμανλή, διότι τότε επικρατούσε η άποψη ότι η ανάπτυξη μπορούσε να επέλθει μέσω αυτών των πολιτικών.
      Εάν, λοιπόν, σήμερα αυτή η πολιτική επιλέγεται, δεν επιλέγεται ούτε γιατί είναι μια ιδεολογική επιταγή που έτσι πρέπει να γίνουν τα πράγματα, επειδή έτσι λέει κάποιο μανιφέστο, ούτε επειδή υπάρχει μία μονομέρεια στην απόφαση του να κάνουμε πράγματα εξαιτίας μιας αφηρημένης ιδεολογικής προσέγγισης.
      Αυτό που γίνεται, κυρίες και κύριοι συνάδελφοι, στην πραγματικότητα γίνεται, διότι αυτό απαιτεί η συγκυρία και αυτό απαιτεί και το συμφέρον της χώρας. Και αν θέλουμε να είμαστε ειλικρινείς, προσωπικά εκτιμώ ότι οποιαδήποτε πολιτική δύναμη ήταν στη θέση μας –και το ΠΑ.ΣΟ.Κ. αν σήμερα κυβερνούσε- αυτή την πολιτική πρακτικά θα επέλεγε, άλλο που για λόγους αντιπολιτεύσεως το ΠΑ.ΣΟ.Κ. οφείλει να λέει όχι σε οτιδήποτε λέει η Νέα Δημοκρατία, το οποίο το έχουμε δει τελευταία σε πολλές περιπτώσεις. 
      Άλλωστε, δεν μπορείς να κάνεις μια πολιτική, η οποία κάνει ένα κρατικό μόρφωμα, ανώνυμη εταιρεία, το εισάγει στο Χρηματιστήριο και έχει ένα free float κατά το ?. Εγκαθιστά μέσα μια εταιρεία, στην οποία δίνει με μία λεόντειο, επιτρέψτε μου να πω, σύμβαση –κατ’ άλλους διαδικασία, η οποία συζητείται και είναι και σε δικαστική διένεξη- στην οποία δίνει αποκλειστικό δικαίωμα χρήσης και στη συνέχεια, όταν αυτή η εταιρεία επιλέγει με ιδιωτικοοικονομικά κριτήρια –αυτά δηλαδή τα οποία επέβαλε η συγκυρία- να αποφασίζει, να λες «α, τώρα δεν γίνεται, τώρα ξεπουλάς, τώρα κάνεις επιλογές για τη χώρα» –δεν θυμάμαι πώς το είπατε- και διάφορα τέτοια. 
      Κυρίες και κύριοι συνάδελφοι, αν θέλουμε να είμαστε ειλικρινείς, πρέπει να δούμε την αλήθεια κατάματα. Και η αλήθεια λέει ότι σ’ έναν κόσμο, ο οποίος συνεχώς αναδιατάσσεται και αλλάζει, δεν μπορεί κάποιος να παραμένει σε μια μάχη χαρακωμάτων και μια μάχη οπισθοφυλακών. Να σας πω δε ότι η εκτίμησή μου είναι πως αυτό δεν έχει ούτε καν πολιτικό όφελος, αν νομίζετε ότι έχει. 
      Οι παλαιότεροι συνάδελφοι θυμούνται ότι όταν στην Αίθουσα αυτή συζητούνταν επίμαχα νομοσχέδια ή επερωτήσεις, που πραγματικά δημιουργούσαν σάλο στην κοινωνία, τα θεωρεία ήταν γεμάτα! Απέξω από το κτήριο της Βουλής υπήρχαν διαδηλώσεις, υπήρχαν διαδικασίες, οι οποίες έφερναν στο επίκεντρο της δημοσιότητας ενδεχομένως λαθεμένες πολιτικές. Είδατε εσείς σήμερα τίποτα απ’ αυτά;
      Ανέφερε κάποιος συνάδελφος προηγουμένως –νομίζω ο κ. Διαμαντίδης- ότι αυτό συγκεντρώνει την αντίδραση του συνόλου των ασχολουμένων με την αγορά. Ξεχάσατε τις ανακοινώσεις του Εμπορικού Επιμελητηρίου, του Βιομηχανικού Επιμελητηρίου, του Συνδέσμου Βιομηχάνων, των εισαγωγέων; Είδατε τι ανακοινώσεις έκαναν; «Προχωρήστε γρήγορα, τελειώνετε, να πέσει το κόστος γρήγορα των εισαγωγών και εξαγωγών» 
      Δεν έχετε παρακολουθήσει τα συνέδρια, τα οποία γίνονται, πρόσφατη συνεδρίαση που έγινε στην Αθήνα; Δεν βλέπετε τι λένε όλοι οι διεθνείς οργανισμοί; Δεν είδατε οι Lloyds τι έγραψαν στην πρώτη σελίδα, μόλις πήραμε την απόφαση; Δεν είδατε πόσες ναυτιλιακές ενώσεις χειροκρότησαν την πολιτική αυτή, πόσοι είπαν «προχωρήστε»; Δεν διαβάσατε οι επιφυλλίδες όλων –με εξαίρεση της «ΑΥΓΗΣ» και του «ΡΙΖΟΣΠΑΣΤΗ»- σχεδόν των εφημερίδων τι έγραφαν; 
      Ακούστε, κυρίες και κύριοι συνάδελφοι, καταλαβαίνω ότι η αντιπολίτευση επιβάλλει πολλές φορές να υιοθετούμε πολιτικές, οι οποίες θεωρούμε εκείνη τη στιγμή –το έκανε και η Νέα Δημοκρατία αυτό το λάθος, το κάναμε κι εμείς στο παρελθόν- ότι ενδεχομένως δίνει ένα πολιτικό όφελος. 
      Λάθος μέγα, κατά τη γνώμη μου! Στερεί σε αξιοπιστία και δεν διαμορφώνει όρους, οι οποίοι να βοηθούν την Ελλάδα να πάει παραπέρα. Αυτές όμως είναι απόψεις, τις οποίες ο καθένας μπορεί να έχει και να έχει φυσικά και διαφορετική προσέγγιση. 
      Κυρίες και κύριοι συνάδελφοι, η σκληρή πραγματικότητα είναι ότι από την ώρα που άνοιξαν οι αγορές της Άπω Ανατολής, ουσιαστικά υπήρξε μία τάση να μεταφερθούν οι βιομηχανίες φθηνού κόστους στις χώρες αυτές, διότι έβλεπαν ότι υπάρχει φθηνό εργατικό δυναμικό και μπορούν να παράξουν τα εμπορεύματά τους εκεί. Αυτό σηματοδότησε μία έκρηξη της ναυτιλίας, διότι από την ώρα που τα εμπορεύματα παρήγοντο στην Άπω Ανατολή, έπρεπε στη συνέχεια να επανέλθουν στην Ευρώπη για να πουληθούν.
      Όταν δε, άνοιξαν και οι πρώην χώρες του ανατολικού συνασπισμού και ανακάλυψαν την κατανάλωση, τότε αυτή η αγορά πολλαπλασιάστηκε και οι ανάγκες ήταν πάρα πολύ μεγάλες. Επομένως έχουμε μία έκρηξη της ναυτιλίας. Οι χώρες αυτές συνειδητοποίησαν ότι από την ώρα που έχουν τη δυνατότητα να παρασκευάζουν εμπορεύματα, έπρεπε να έχουν και τη δυνατότητα να τα μεταφέρουν με κάποιο τρόπο. Έφτιαξαν, λοιπόν, μεγάλους κολοσσούς, οι οποίοι εκμεταλλεύονταν το φθηνό κόστος των χωρών τους, δημιούργησαν ναυπηγεία, δημιούργησαν μεγάλες επιχειρήσεις, οι οποίες μετέφεραν τα εμπορεύματα και στη συνέχεια, αυτό που κοίταξαν ήταν να κάνουν και λιμάνια, για να μπορούν να καθετοποιήσουν τα οφέλη τους.
      Σας θυμίζω για τους παλαιότερους, αυτά που μαθαίναμε στην ιστορία στο σχολειό, τις εταιρείες των ανατολικών Ινδιών, των δυτικών Ινδιών. Δεν ξέρω πόσοι από εσάς έχουν πρόσφατα στη μνήμη τους αυτά που μαθαίναμε στην ιστορία εκείνη την περίοδο. Βλέπετε ότι η ζωή κάνει πάρα πολύ μεγάλους κύκλους και ειδικά, η οικονομία κάνει μεγάλους κύκλους.
      Αυτή, λοιπόν, η ανάγκη ουσιαστικά υπαγορεύτηκε μέσα από τις συνθήκες που διαμορφώθηκαν. Και αυτές οι συνθήκες που διαμορφώθηκαν έχουν δημιουργήσει μία νέα πραγματικότητα την οποία κανείς δεν μπορεί να αγνοήσει. Σας είπα προηγουμένως ότι μία σειρά ανταγωνιστικοί λιμένες έχουν ήδη περάσει σ’ αυτή τη διαδικασία.
      Είπατε ότι χρησιμοποίησα λιμένες οι οποίοι δεν ήταν -εν πάση περιπτώσει- σημαντικοί ή ήταν λιμένες οι οποίοι δεν έχουν και πολύ μεγάλο ενδιαφέρον για εμάς.
      Κυρίες και κύριοι, η πραγματικότητα είναι ότι όλοι οι ανταγωνιστικοί λιμένες σε εμάς έχουν κάνει αυτή την πολιτική επιλογή. Και δεν αναφέρομαι σε χώρες μεγάλες, όπως είναι η Γερμανία, η Γαλλία, η Ισπανία, η Ολλανδία, το Βέλγιο, η Δανία, η Ιταλία, οι οποίες προφανώς δεν είναι τριτοκοσμικές χώρες. Αναφέρομαι στην Κωστάντζα που είπατε, στο Πότι στη Μαύρη Θάλασσα, στη Σμύρνη, στην Κωνσταντινούπολη, στη Μεσσίνα, στο Ταρτούς, στην Λατάκια στη Συρία, στο Σουέζ, στο ανατολικό Νταμιέτα στην Αίγυπτο, στη Μάλτα, στο Τζιόια Τάουρο, στη Γένοβα, στη Νάπολη, στη Βενετία, στην Τεργέστη, στο Δυρράχιο πρόσφατα.
      Ξέρετε τι θα συμβεί σε λίγο, αν δεν συνάψουμε μία στρατηγική συμμαχία με αυτούς τους global operators, τους διεθνείς διαχειριστές; Οι ελληνικοί λιμένες θα είναι απαξιωμένοι. Η καθετοποίηση και η προσπάθεια να καθετοποιήσουν τα οφέλη τους αυτές οι μεγάλες εταιρείες, θα δημιουργήσουν νέες ρότες. Και αυτές οι νέες ρότες θα καθορίσουν το νέο τοπίο της αγοράς, από το οποίο η Ελλάδα, όχι απλώς θα είναι εκτός, αλλά οτιδήποτε συμβαίνει θα είναι εναντίον της.
      Αναφερθήκατε στο λιμένα της Θεσσαλονίκης. Είναι ο λιμένας. Ελπίζω να συμφωνούμε σ’ αυτό τουλάχιστον. Δεν συμφωνούμε; Αναφερθήκατε, λοιπόν, στο λιμένα της Θεσσαλονίκης. Σας είπε ο κ. Παυλίδης, καρκινοβατούσε αυτή η εργολαβία. Λύσαμε την εργολαβία και είπαμε ότι αυτός ο οποίος θα είναι ο ανάδοχος, θα τελειώσει και την εργολαβία και το κόστος θα το επωμιστεί ο ίδιος. Προφανώς, θα το κάνει φθηνότερα και προφανώς, θα το κάνει γρηγορότερα. Διότι, όλες οι άλλες διαδικασίες πάνε μέσω διαδικασιών που ελέγχονται από ελεγκτικά συνέδρια κ.ο.κ..
      Ξέρετε πόσο χρόνο απαιτεί μια κατασκευαστική διαδικασία να γίνει στον Ο.Λ.Π. και στον Ο.Λ.Θ., που υπάγονται στο σύστημα του δημόσιου λογιστικού; Ξέρετε πόσοι διαγωνισμοί έχουν ακυρωθεί; Ξέρετε αυτός ο διαγωνισμός για τις γερανογέφυρες, τον οποίο παλεύει ο Ο.Λ.Π. για την προβλήτα, τις έξι συγκεκριμένες γερανογέφυρες, πόσες φορές έχει ακυρωθεί και πόσες φορές έχει επαναπροκηρυχθεί; Εσείς πιστεύετε ότι οι λιμένες μπορούν να συμμετέχουν στον παγκόσμιο ανταγωνισμό μ’ αυτές τις διαδικασίες που ο δημόσιος τομέας υποχρεωτικώς πρέπει να ακολουθήσει; Ή πιστεύετε ότι μπορεί να λειτουργήσει με το προσωπικό το οποίο του επιβάλει το Α.Σ.Ε.Π., δηλαδή, να λέμε: «Φέτος, θέλουμε πέντε λιμενολόγους, τους οποίους το Α.Σ.Ε.Π. θα μας εγκρίνει και θα προσλάβουμε του χρόνου που δεν θα θέλουμε λιμενολόγους, αλλά θα θέλουμε μηχανολόγους ενδεχομένως»; Ξέρετε πολλές εταιρείες που να μπορούν στο παγκόσμιο στερέωμα να κάνουν αυτό ή μήπως θα πείτε εσείς σε όλους τους μεγάλους global operators: «Περιμένετε, μην κάνετε καμμία προσπάθεια, μέχρι να αποφασίσει το Α.Σ.Ε.Π. τι προσωπικό θα πάρουμε για να συμμετέχουμε στις διαδικασίες που θα κάνετε»; Πού τα είδατε γραμμένα αυτά; Ποια πολιτική τα λέει αυτά;
      Και ποιος είπε, κυρίες και κύριοι συνάδελφοι, ότι αυτό που συμβαίνει σήμερα στους λιμένες της χώρας είναι η κατάσταση η οποία θα πρέπει να υπάρχει και στο μέλλον; Υπάρχει λιμενική βιομηχανία στην Ελλάδα; Οι λιμένες οι οποίοι έχουν δημιουργηθεί, υπακούουν σε μια λογική; Οι λιμένες έγιναν με κάποιο συγκεκριμένο σχέδιο; Οι λιμένες που έχουμε είναι σύγχρονοι;
     Πρέπει να γίνει μια προσπάθεια στη χώρα -και σ’ αυτό επικεντρώνεται η Κυβέρνηση- για να συγκροτηθεί μια σωστή λιμενική βιομηχανία, που σημαίνει κατασκευή λιμένων εκεί που χρειάζεται και εκεί που υπάρχει συγκριτικό πλεονέκτημα διασύνδεσης με την υπόλοιπη οικονομία να γίνουν, εκσυγχρονισμό των υπαρχόντων λιμενικών εγκαταστάσεων όπου πρέπει, αναβάθμιση εκείνων που μπορείς να κάνεις, στρατηγική συμφωνία με τους μεγάλους παγκόσμιους διαχειριστές εκεί που έχεις τη δυνατότητα. Σημαίνει αξιοποίηση νέων δικτύων λιμένων, σημαίνει ανάπτυξη όλης της λιμενικής βιομηχανίας, έτσι που να ενσωματώσει το όφελός της στην πραγματική οικονομία. Πώς θα τα κάνεις αυτά; Αυτά πιστεύετε εσείς ότι μπορούν να γίνουν με τις διαδικασίες που σήμερα υπάρχουν;
     Κυρίες και κύριοι, εκτιμώ ότι αν κάτι είναι αυτό το οποίο πρέπει να καταδικάσει σήμερα τουλάχιστον η πολιτική ζωή του τόπου, είναι αυτό που λέμε  πολιτικό κόστος. Φυσικά γι’ αυτό όλοι έχουμε τις ευθύνες μας και ο ομιλών και όλοι στην Αίθουσα αυτή. Όλοι έχουμε κατά καιρούς βρεθεί σε διαφορετικά έδρανα, από πλευράς εννοώ θεσμικής παρουσίας στο χώρο αυτό και ο καθένας κάνει τις προσεγγίσεις του, ανάλογα με τις εκτιμήσεις της στιγμής. Επιτρέψτε μου να πω ότι είναι λάθος. 
     Πιστεύω πως η Ελλάδα έχει τρεις τομείς στους οποίους έχει ένα απόλυτο συγκριτικό πλεονέκτημα. Είναι η ναυτιλία, είναι ο πολιτισμός και είναι και ο τουρισμός. ‘Εχω την αίσθηση ότι οι πολιτικές δυνάμεις, όλες, αριστερές, δεξιές, κεντρώες, όλοι στην Αίθουσα αυτή, αυτά τα τρία μοναδικά συγκριτικά πλεονεκτήματα που έχει η χώρα θα πρέπει να τα αντιμετωπίζουν με ρεαλισμό, με φαντασία και με βάση ότι η ανάπτυξή τους μπορεί πραγματικά να ωθήσει τη χώρα σε διαφορετικά επίπεδα ανάπτυξης. 
     Όλα τα υπόλοιπα τα οποία συζητάμε εδώ πέρα, έχουν φυσικά σε τελική ανάλυση τις επιπτώσεις τους. Φοβούμαι, όμως, ότι κάποια στιγμή που θα γίνει ο απολογισμός, όλα αυτά τα πράγματα, θα τα δει κανείς με διαφορετικό μάτι. Και πιστεύω ότι αυτό που γίνεται σήμερα είναι μια προσπάθεια προς αυτήν την κατεύθυνση. Σε λίγο άλλωστε, αυτό θα το αποδείξει η πραγματικότητα. Σε πολύ λίγο χρονικό διάστημα, αυτές οι διαδικασίες θα έχουν ολοκληρωθεί. ‘Ηδη περνάμε σε διαδικασίες που έχουν προκύψει μέσα από τη διαγωνιστική διαδικασία. Έχουν πάρει οι εταιρείες τα τεύχη των διακηρύξεων, σε λίγο θα καταθέσουν τις προσφορές τους, θα αξιολογηθούν, θα έχουμε μια νέα πραγματικότητα.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
      ΠΡΟΕΔΡΕΥΟΥΣΑ (΄Ελσα Παπαδημητρίου):  Κύριε Υπουργέ, δικαιούσθε και τριτολογίας. Θέλετε να πάρετε το χρόνο της;
     ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Τελειώνω, κυρία Πρόεδρε.
    Και αυτή η πραγματικότητα, νομίζω ότι θα είναι επ’ ωφελεία της χώρας και του λαού.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν ήδη, δεκατρία λεπτά με υπομονή, από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, πενήντα μαθητές και μαθήτριες και δύο συνοδοί-καθηγητές από το 6ο Γενικό Λύκειο Λάρισας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
       Επίσης, κυρίες και κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος κ. Αχμέτ Χατζηοσμάν έχει ζητήσει από τον Πρόεδρο της Βουλής ολιγοήμερη άδεια απουσίας στο εξωτερικό από τις 24 Φεβρουαρίου μέχρι τις 10 Μαρτίου.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Συνεπώς η Βουλή ενέκρινε τη ζητηθείσα άδεια.
      Ο Κοινοβουλευτικός Εκπρόσωπος του ΠΑ.ΣΟ.Κ., κ. Χαράλαμπος Καστανίδης έχει το λόγο για οκτώ λεπτά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, άκουσα με πολλή προσοχή όλους τους συναδέλφους και θέλω να κάνω μερικές τελικές παρατηρήσεις. 
      Πρώτον, ελπίζω να έχουμε λύσει το πρόβλημα γραμματικής. Όπως είναι γνωστό, με έψεξε ο κ. Παυλίδης, γιατί χρησιμοποίησα σωστά τη λέξη «προβλήτα». Είπα «η προβλήτα». Του εξηγώ, λοιπόν, ότι είναι «η προβλής, της προβλήτος». Είναι, λοιπόν, θηλυκού γένους και δεν είναι «ο προβλήτας», αλλά δόκιμα -και αυτό το λέω στον κ. Ροντούλη- κατά τη μακρά διαδοχή των χρόνων μπορεί να ενσωματώθηκε και ο άλλος τύπος, πάντως χωρίς αναφορά στον αρχαιοελληνικό τύπο. Αυτή είναι η πραγματικότητα.
      Κύριε Ροντούλη, προηγουμένως ένευσα και σας είπα ότι δεν  καταλάβατε τι είπα. Στην πρωτολογία μου είπα ότι θα ακολουθήσω τη λογική του κυρίου Υπουργού και τον έκρινα, έκρινα και τις απόψεις του, με βάση τις δικές τους ιδέες, δηλαδή τις ιδέες τις οποίες γενικώς πρεσβεύει η Κυβέρνηση, για να αποδείξω ότι και με βάση το δικό τους θεωρητικό οπλοστάσιο, με βάση τις βασικές ιδεολογικές τους παραδοχές, δεν είναι συνεπείς.
      Επανέρχομαι. Η άποψη της Αξιωματικής Αντιπολίτευσης είναι μια και σαφής. Κανένα φυσικό μονοπώλιο, κανένα στρατηγικό δίκτυο της χώρας δεν πρέπει να περνά σε ιδιωτικά συμφέροντα. 
      Σε ό,τι δε αφορά τα δύο λιμάνια του Πειραιά και της Θεσσαλονίκης, επαυξάνω την ένταση της προηγούμενης ιδεολογικής και θεωρητικής παρατήρησης λέγοντας ότι σε καμμία περίπτωση ένα κρατικό μονοπώλιο δεν μπορεί να μετατραπεί σε ιδιωτικό μονοπώλιο.
      Κρίνοντας τις ιδέες του κυρίου Υπουργού ή μάλλον τις πολιτικές πράξεις της Κυβέρνησης κατέστησα σαφές ότι ούτε σύμφωνα με τις δικές τους θεωρίες και αναγνώσεις της σημερινής, παγκόσμιας και εσωτερικής, οικονομίας δεν γίνονται αυτά. Εάν πρέπει να διασφαλιστεί ένα ανταγωνιστικό περιβάλλον, πρέπει να προσελκύσεις το ενδιαφέρον περισσότερων παρόχων υπηρεσίας. Δεν μπορείς να δημιουργήσεις ούτε επενδυτικές προϋποθέσεις ούτε αναπτυξιακό περιβάλλον, όταν απλά παραδίδεις σ’ έναν παγκόσμιο διαχειριστή τη διακίνηση των εμπορευματοκιβωτίων, όταν θα παραδώσεις αυτή τη δραστηριότητα του λιμένος Θεσσαλονίκης και του λιμένος Πειραιώς. Δεν υπάρχει κανένα ανταγωνιστικό πλαίσιο. Δεν υπάρχει καμμία τιμολογιακή πολιτική.
      Θυμίζω απλώς ότι η δεύτερη προβλήτα του Πειραιά που είναι εν λειτουργία, παραδίδεται στον πάροχο που θα αναδειχθεί με το διαγωνισμό και η πρώτη προβλήτα –για την οποία χρειάζονται 100.000.000 ευρώ και που θα κρατήσει το ελληνικό δημόσιο στα χέρια του- θα λειτουργήσει τουλάχιστον ενάμιση χρόνο μετά την παραχώρηση της δεύτερης προβλήτας στον ιδιώτη. Και, βεβαίως, αυτόν τον ενάμιση χρόνο θα διαμορφώσει το ανταγωνιστικό πλεονέκτημα ο ιδιωτικός φορέας-πάροχος των υπηρεσιών και όχι το ελληνικό δημόσιο.
      Για δε τη Θεσσαλονίκη, είπα με πολύ μεγάλη ευκρίνεια ότι πρόκειται για μία προβλήτα, όπου γίνεται η διακίνηση των εμπορευματοκιβωτίων –δεν υπάρχει δεύτερη ή τρίτη- και από τη στιγμή που παραχωρείται σε οποιονδήποτε ξένο παγκόσμιο διαχειριστή, διαμορφώνονται συνθήκες ιδιωτικού μονοπωλίου.
      Είπε προηγουμένως ο κύριος Υπουργός ότι η παράταξή του, ούσα ελάχιστα δογματική, άλλες φορές έκρινε ότι πρέπει να κρατικοποιεί, όπως έγινε επί εποχής αείμνηστου Καραμανλή, ενώ τώρα είναι διαφορετικό το παγκόσμιο περιβάλλον. 
      Κύριε Υπουργέ, δεν είναι πια η εποχή που όλα θεωρούνται ότι γίνονται καλύτερα, ταχύτερα και πιο αποτελεσματικά από τον ιδιωτικό τομέα. Θα σας παραπέμψω στην τελευταία συνέντευξη που έδωσε σε μεγάλης κυκλοφορίας αμερικανική εφημερίδα ο αποθανών πριν από λίγα χρόνια μέγας θεωρητικός του νεοφιλελευθερισμού Μίλτον Φρίντμαν, ο οποίος είπε «όσα σας έλεγα πριν δέκα χρόνια, στις αρχές της δεκαετίας του ’90, για την ανάγκη να αποσύρεται το κράτος από την αγορά ώστε να κυριαρχεί ο ιδιωτικός τομέας, ήταν απλώς ανοησίες». Αυτό το είπε ο αείμνηστος Φρίντμαν. 
      Θέλω, επίσης, να σας πω –γιατί χάνετε τον ιδεολογικό χρόνο- ότι το 2001, σε έκθεσή της, η Παγκόσμια Τράπεζα από τα στοιχεία της βεβαίωνε ότι οι χώρες που έχουν πετύχει τα καλύτερα οικονομικά αποτελέσματα ήταν οι χώρες που μέσω του ισχυρού τους κράτους χρησιμοποίησαν κυρίως τις δημόσιες επενδύσεις.
      Και ποιος το λέει αυτό; Ένας κατ’ εξοχήν φιλελεύθερος Οργανισμός, όπως είναι η Παγκόσμια Τράπεζα.
      Ο πρώτος κλυδωνισμός εξαιτίας της τρομοκρατικής επίθεσης την 11η Σεπτεμβρίου στις Ηνωμένες Πολιτείες –κλυδωνισμός μέγιστος σε ορισμένους τομείς της οικονομίας όπως ήταν οι αερομεταφορές- οδήγησε όλους τους νεοφιλελεύθερους να απευθύνονται στην Κεντρική Ομοσπονδιακή Κυβέρνηση με αίτημα τη λήψη μέτρων.
      Αναρωτηθήκατε γιατί δεν ολοκληρώθηκαν τα έργα στην έκτη προβλήτα της Θεσσαλονίκης.
      Υπήρξαν διάφορες παθογένειες. Πράγματι. Τα τελευταία όμως χρόνια,  υπήρξαν συνειδητές καθυστερήσεις για να εξεύρετε τη δικαιολογητική βάση, για την εκποίηση του σταθμού των εμπορευματοκιβωτίων. Γνωρίζω καλά τι έχει κάνει η διοίκηση του Ο.Λ.Θ.. 
      Σας θυμίζω ότι ως δημόσιο έργο κατασκευάστηκε το μετρό της Αθήνας και κατασκευάστηκε ταχέως, καλά, αποτελεσματικά, ποιοτικά. Δηλαδή, τα δημόσια έργα δεν είναι κάτι που πρέπει να βγάλετε από την οπτική σας. Μπορούν να δώσουν αποτέλεσμα, αλλά και αναπτυξιακό περιβάλλον, αρκεί να έχεις σαφή κατεύθυνση και να ξέρεις πού πηγαίνεις. 
      Τέλος, θα κλείσω με κάτι που αφορά σχολιασμό της κ. Παντελάκη, αλλά και ορισμένων άλλων συναδέλφων. Δεν ισχυρίστηκα ότι επειδή υπήρξαν επιθέσεις σε βάρος Ελλήνων Βουλευτών συνέβη κάτι πολύ δραματικό. Ούτε κάποιος εκ των Βουλευτών που ήταν στα επεισόδια και δέχθηκε τις επιθέσεις των Μ.Α.Τ. είναι ήρωας της καθημερινότητας ή όλων των εποχών. Μάλιστα, ακριβώς για να αποδραματοποιήσω την αναφορά μου στα επεισόδια στη Θεσσαλονίκη, μίλησα σκοπίμως για το ρολόι, γιατί δεν ήθελα να μιλήσω για κάτι άλλο, κύριε Υπουργέ. 
      Ανήκω σ’ αυτούς που ισχυρίζονται διαχρονικά μετά πάθους ότι οι δυνάμεις καταστολής πρέπει να σέβονται τα ανθρώπινα δικαιώματα και κυρίως την αξιοπρέπεια κάθε πολίτη.  Και επειδή είμαι ή ανήκω σ’ αυτούς που διαχρονικά το υποστηρίζω, έχω τη δυνατότητα να πω ότι ίσως στον κύκλο της Μεταπολίτευσης -αυτό σχολίασα- ήταν η πρώτη φορά που δέχθηκαν βάναυση επίθεση μέλη του ελληνικού Κοινοβουλίου. Όχι πολίτες, αλλά μέλη του ελληνικού Κοινοβουλίου.
      Ευχαριστώ πολύ. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει για οκτώ λεπτά ο εισηγητής του ΠΑ.ΣΟ.Κ. για να δευτερολογήσει. 
      Κύριε Διαμαντίδη, έχετε το λόγο. 
      ΙΩΑΝΝΗΣ ΔΙΑΜΑΝΤΙΔΗΣ: Κυρία Πρόεδρε, κύριε Υπουργέ, κυρίες και κύριοι συνάδελφοι, θέλω να ξεκινήσω λέγοντας πρώτα απ’ όλα ότι η επερώτησή μας δεν έχει καμμία προσωπική αναφορά σε σας. Και τουλάχιστον επειδή είμαι ένας από τους συντάξαντες την επερώτηση, θα ήθελα να σας πω ότι δεν συνηθίζω να το κάνω, όπως άλλωστε και όλοι οι συνάδελφοι. Ήταν ένα πολιτικό κείμενο, αντίθετο στη φιλοσοφία που εσείς έχετε –όπως, άλλωστε, έχουμε δικαίωμα- αλλά επ’ ουδενί δεν υπάρχει κάποια προσωπική αναφορά σε σας. Σεβόμαστε όλους τους Βουλευτές όλων των κομμάτων μέσα στο Κοινοβούλιο και δέχομαι ότι όλοι αγωνίζονται για το καλύτερο του ελληνικού λαού, ο καθένας από την πλευρά του, αλλά όχι με προσωπικές αναφορές. Μακράν εμού, λοιπόν, κάτι τέτοιο. 
      Πολλά ακούστηκαν σ’ αυτή την Αίθουσα και από την Αξιωματική Αντιπολίτευση, από τα άλλα κόμματα, αλλά και από τη Συμπολίτευση. Θα πρέπει, όμως, η Νέα Δημοκρατία, η Κυβέρνηση, να γνωρίζει ότι ο μοναδικός στόχος των μεταρρυθμίσεων πρέπει να είναι η προαγωγή της κοινωνίας, της ευημερίας και της προόδου του συνόλου του τόπου μας. Μόνο τότε οι μεταρρυθμίσεις, κύριε Υπουργέ, έχουν κοινωνική αποδοχή και διάρκεια. Έτσι ενισχύεται η κοινωνική συνοχή που αποτελεί θεμελιώδη προϋπόθεση για μια ισόρροπη οικονομική και κοινωνική ανάπτυξη. 
      Ο Υπουργός μας είπε σ’ αυτή την Αίθουσα πως ό,τι λέμε εμείς εδώ, το κάνουμε για λόγους αντιπολίτευσης. Δεν είναι έτσι. Αυτό είναι λάθος. Θέλω να διευκρινίσω, ειδικά για όσους μας παρακολουθούν από την τηλεόραση, ότι το ΠΑ.ΣΟ.Κ. δεν διαφωνεί για να διαφωνεί και ότι δεν επιδίδεται για άλλη μια φορά, όπως ισχυρίζεστε, στο σπορ της στείρας άρνησης των προτεινόμενων από την Κυβέρνηση για να αποκομίσει κομματικά οφέλη. 
      Εμείς το κάνουμε για λόγους αρχής, για λόγους διαφορετικής πολιτικής φιλοσοφίας. Αυτή είναι η αντίληψή μας. Η παράταξή μας έχει τελείως διαφορετική φιλοσοφία σ’ αυτά τα θέματα από εσάς. Δεν το κάνουμε για την αντιπολίτευση. Αν κάνετε κάτι σωστό –και το έχουμε αποδείξει αυτό μέσα στην Αίθουσα- το ψηφίζουμε.
      Άλλωστε, είπατε και κάτι άλλο. Είπατε πως η απόδειξη για όλα αυτά είναι ότι όλα τα επιμελητήρια σήμερα δέχονται τη θέση σας. Δεν ξέρω τι συνέβη –ή μάλλον υποθέτω τι συνέβη- και σήμερα τα επιμελητήρια του Πειραιά κυρίως –επειδή ζω στον Πειραιά- και της Θεσσαλονίκης άλλαξαν γνώμη, σε σχέση μ’ αυτά που έλεγαν επί υπουργίας του κ. Κεφαλογιάννη. 
      Βάλτε το, λοιπόν, καλά στο μυαλό σας –γιατί πρέπει να είμαστε ξεκάθαροι- ότι δεν υπάρχει περίπτωση εμείς σαν ΠΑ.ΣΟ.Κ. να συναινέσουμε σε μία προαποφασισμένη και συμπεφωνημένη εκποίηση της δημόσιας περιουσίας.
	Γιατί εμείς θεωρούμε ότι είναι εκποίηση της δημόσιας περιουσίας. Γίνεται με διαδικασίες και μεθοδεύσεις, που εμφανώς τουλάχιστον μας προϊδεάζουν ότι άλλη μια φορά ευνοούν συγκεκριμένα συμφέροντα ολίγων εις βάρος των πολλών. 
	Εμείς, το ΠΑ.ΣΟ.Κ., είμαστε με τους πολλούς, κύριε Υπουργέ. Αυτούς ωφελεί η αξιοκρατία, η διαφάνεια, η πραγματική πολιτική  που μπορεί να εξασφαλίσει την κοινή πρόοδο. 
	Θέλω να επαναλάβω αυτό που είχε πει στην Αίθουσα αυτή ο Πρόεδρος μας Γιώργος Παπανδρέου, ότι δηλαδή εμείς, το ΠΑ.ΣΟ.Κ., η δημοκρατική παράταξη, δεν έχουμε καμμία απολύτως σχέση με τη νεοσυντηρητική πολιτική σας που εγκαταλείπει κάθε δημόσιο αγαθό και εμπορευματοποιεί αδίστακτα τομείς υψηλής κοινωνικής ευθύνης και μας οδηγεί σταδιακά στη μετατροπή μας σ’ ένα τριτοκοσμικού χαρακτήρα κράτος. Ευτυχώς, όμως, οι εργαζόμενοι αντιστέκονται. Το κάνουν στα λιμάνια του Πειραιά και της Θεσσαλονίκης. Πρέπει να σας πω ότι η συμμετοχή εκεί είναι πάνω από 95%. Θα πρέπει να σας προβληματίσει, γιατί μέσα στα λιμάνια το κόμμα σας έχει πολύ ισχυρή παρουσία. Αυτή η παρουσία ανθίσταται και είναι αντίθετη σ’ αυτήν την πολιτική που κάνετε. 
	Παρακαλώ, κύριε Πρόεδρε, να μου επιτρέψετε να διαβάσω ένα προφητικό, κατά τη γνώμη μου, υπέρτιτλο και υπότιτλο ημερήσιας αθηναϊκής εφημερίδος, της «ΕΛΕΥΘΕΡΟΤΥΠΙΑΣ». Έλεγε, λοιπόν, την Παρασκευή 1.2.2008 ο υπέρτιτλος: «Ούτε γαλάζιοι απεργοσπάστες ούτε αφελείς μνηστήρες»! Από κάτω ρωτούσε: «Ποιος επενδυτής θα έπαιρνε ένα λιμάνι, που η διοίκησή του βρίσκεται σε πόλεμο με τους εργαζόμενους και την τοπική κοινωνία»; Εδώ, λοιπόν, είναι ένα σοβαρότατο θέμα που πρέπει να μας πείτε. 
	Θέτω και ένα άλλο ερώτημα που είπατε: Πώς είναι δυνατόν ένας οργανισμός με τόσο μεγάλη κερδοφορία, όπως ο Ο.Λ.Π., να μην έχει τη δυνατότητα, όπως ισχυριστήκατε, της πιστοληπτικής ικανότητας από το τραπεζικό σύστημα. Αυτό, τουλάχιστον οικονομικά, δεν στέκει. Και ενώ, εν τω μεταξύ, οι διαγωνισμοί στα δύο λιμάνια τρέχουν –και πρέπει εδώ να σας πω ότι στην αρχή ξεκινήσατε χωρίς να κάνετε τις μελέτες και στην πορεία προχωρήσατε σε μελέτες- τα πλοία φεύγουν. Γιατί φεύγουν; Αναρωτηθείτε. Ποιοι οδήγησαν στην κατάσταση αυτή. 
	Πρέπει, επίσης, στο σημείο αυτό να υπενθυμίσουμε ότι η εργασιακή αστάθεια στα τέλη του 2000 στοίχισε στα δύο λιμάνια σε αριθμό προσεγγίσεων και όγκο  in transit φορτίων που οι διαχειρίστριες εταιρείες μοίρασαν στα λιμάνια γειτονικών χωρών. Πρέπει να σας πω ότι αυτό που ισχυρίζεστε ότι οι πέντε-έξι μεγάλες εταιρείες ανταγωνίζονται τα λιμάνια είναι λάθος. Οι πέντε-έξι μεγάλες εταιρείες ανταγωνίζονται μεταξύ τους. Δεν ανταγωνίζονται τα λιμάνια. Δεν έχουν ανάγκη το λιμάνι του Πειραιά ή της Θεσσαλονίκης. Αν βρουν κάπου αλλού καλύτερες προϋποθέσεις, θα πάνε. Όμως, για να είναι εδώ, σημαίνει ότι τους ενδιαφέρει η περιοχή. Ο ανταγωνισμός είναι μεταξύ των εταιρειών. 
	Το ίδιο επαναλαμβάνετε και τώρα, αφού αναγκάζετε τους εργαζόμενους να απέχουν επί μακρόν από τις υπερωρίες τους, από τη δουλειά τους, από τα Σαββατοκύριακα. 
	Και επειδή είπατε ότι το 70% του τζίρου του Ο.Λ.Π. πηγαίνει στις μισθοδοσίες, δεν μας είπατε τι θα γίνει με τους εργαζόμενους. Είχατε πει να το πείτε στη δευτερολογία σας. Ελπίζω να κάνετε μια αναφορά στην τριτολογία σας, ώστε να δούμε τι θα κάνετε με τους εργαζόμενους. Πώς θα προχωρήσετε; Θα μειώσετε το προσωπικό; Εάν το 70% των εσόδων πηγαίνει στο προσωπικό, εγώ εκτιμώ ότι αυτό θα οδηγήσει σε μείωση του προσωπικού. Θα το κάνετε αυτό; Γιατί τόσον καιρό δεν έχετε προχωρήσει σε προσλήψεις νέου προσωπικού, ούτως ώστε να μπορεί να προχωρήσει καλύτερα και να λειτουργήσει καλύτερα ο Ο.Λ.Π. και ο Ο.Λ.Θ.. 
	Εσείς τι κάνετε σήμερα; Τάζετε υπέρογκα ποσά –δεν ξέρω τι άλλο θα τάξετε, θα μας τα πείτε- σε εργαζόμενους, για να φύγουν στα πενήντα πέντε τους, όταν σε λίγες εβδομάδες θα έρθει εδώ στη Βουλή το εργασιακό, το νομοσχέδιο του Υπουργείου Απασχόλησης, που μιλάει για αύξηση των ορίων ηλικίας και για μείωση των συντάξεων. 
	Πολύ εύκολα, λοιπόν, θα σκορπίσετε αυτό το χρήμα που θα πάρετε, όπως είπατε, από τους επενδυτές, για να δώσετε τις δυνατότητες σε κάποιους εργαζόμενους να φύγουν. 
     Κυρίες και κύριοι συνάδελφοι, το όραμά μας για το λιμάνι έχει μία άλλη οπτική γωνία. Θέλουμε εμείς ένα λιμάνι ενιαίο με ανεπτυγμένες όλες τις δραστηριότητές του, ώστε να συνδέεται με όλους τους οικονομικούς κλάδους της περιοχής και όχι αποκομμένο απ’ αυτούς. 
     Το ΠΑ.ΣΟ.Κ. είναι υποχρεωμένο να θέσει καινούργιους στόχους για δομικές μεταρρυθμίσεις που αποτελούν τη θεμελιώδη προϋπόθεση για να κάνουμε την οικονομία μας περισσότερο παραγωγική, περισσότερο ανταγωνιστική και εξωστρεφή. Γι’ αυτό ζητάμε τα λιμάνια του Πειραιά και της Θεσσαλονίκης να έχουν δημόσιο χαρακτήρα, να είναι μοχλοί ανάπτυξης της περιοχής. Και θα παραμείνουν μόνο αν είναι ενιαία υπό δημόσιο χαρακτήρα. Και δεν κάνατε καμμία αναφορά εσείς σ’ αυτό το πράγμα, κύριε Υπουργέ. 
     Πριν κλείσω θα ήθελα ακόμα να πω ότι θεωρούμε ότι η ιδιωτικοποίηση των πιο κερδοφόρων τμημάτων του Ο.Λ.Π. και του Ο.Λ.Θ., όπως είναι το Σ.ΕΜΠΟ., θα καταστήσει δυσοίωνες τις προοπτικές ανάπτυξης, με ό,τι αυτό συνεπάγεται  για την οικονομία και την απασχόληση και στις γύρω περιοχές. Δεν μας είπατε τίποτα, εάν δεχθήκατε ή εάν μιλήσατε με οποιονδήποτε δήμαρχο ή Τοπική Αυτοδιοίκηση, με τους γύρω δήμους. Δεν μιλήσατε ούτε με το Πέραμα ούτε με τη Δραπετσώνα ούτε με κανέναν. Δεν μας είπατε ούτε για τον Πειραιά ούτε για τη νομαρχία. Δεν βλέπετε ότι όλοι αυτοί διαφωνούν; Πώς θα προχωρήσουν στη δημιουργία του προβλήτα 3; 
     Τέλος, θέλω και εγώ με τη σειρά μου να κάνω μία αναφορά γιατί αποφύγατε επιμελώς να απαντήσετε σ’ όλους τους Βουλευτές του Πειραιά, σε μένα, στον κ. Νιώτη, αλλά και στον κ. Καστανίδη για τα επεισόδια που έγιναν στον Πειραιά. Έχετε ευθύνη σαν Κυβέρνηση, διότι εμείς οι Βουλευτές δεν πήγαμε να βιαιοπραγήσουμε. Κανένας Βουλευτής δεν πάει να βιαιοπραγήσει εναντίον κανενός. Εμείς πήγαμε να συνοδεύσουμε το Δήμαρχο του Πειραιά, το Νομάρχη του Πειραιά, τους εργαζομένους που συμμετέχουν στο διοικητικό συμβούλιο του Ο.Λ.Π. και τους οποίους δεν τους άφησαν να μπουν μέσα. Και αντί να μας αφήσουν να περάσουμε μέσα για να δώσουμε ένα υπόμνημα, δεχθήκαμε απρόκλητα την επίθεση κι αυτό είχε σαν συνέπεια μετά να προχωρήσουν σε δακρυγόνα κ.ο.κ.. 
     Γι’ αυτά τα πράγματα οφείλατε εδώ μέσα τουλάχιστον να ζητήσετε μία συγγνώμη από τους Βουλευτές του ελληνικού Κοινοβουλίου. Είναι πρωτόγνωρο αυτό που συνέβη, κύριε Υπουργέ, Βουλευτές του ελληνικού Κοινοβουλίου να προπηλακίζονται από τα Σώματα Ασφαλείας.                   
     Κλείνοντας θέλω να πω ότι εμείς θα παλέψουμε μαζί με τους εργαζόμενους, θα παλέψουμε μ’ όλο το συνδικαλιστικό κίνημα για να μην περάσει αυτή η απόφαση της Κυβέρνησης για την ιδιωτικοποίηση των λιμανιών, γιατί θεωρούμε ότι είναι αντίθετη προς τα συμφέροντα της ελληνικής οικονομίας. 
     Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Διαμαντίδη. 
     Το λόγο έχει ο κ. Νιώτης για τρία λεπτά. 
     ΓΡΗΓΟΡΗΣ ΝΙΩΤΗΣ: Ευχαριστώ, κυρία Πρόεδρε. 
     Κύριε Υπουργέ, δεν μας πείσατε, τα επιχειρήματά σας είναι επαναλαμβανόμενα πάνω στο ίδιο μοτίβο. Προσπαθείτε να κρύψετε όλο αυτό το ξέφρενο ξεπούλημα, τονίζουμε και πάλι, σε μονοπώλια κρατικά και αν θέλετε να τα ονομάσουμε, είναι από την Κίνα ή από τα Εμιράτα. Κρατικές επιχειρήσεις είναι αυτές. Παραχωρείτε κρατικά στρατηγικά συμφέροντα σε κρατικές εταιρείες και επιχειρείτε να μας πείτε ότι αυτό είναι σύγχρονη σκέψη, είναι η πολιτική της αγοράς ή δεν ξέρω τι άλλα ωραία λόγια μας είπατε. Αλλά με τίποτα αυτό δεν μπορεί να πάρει πίσω την πραγματικότητα. Με ψίχουλα μάλιστα, κύριε Υπουργέ, με 50.000.000 ευρώ ετησίως και με επενδυτικό πρόγραμμα το οποίο το βαφτίζετε στα 450.000.000-500.000.000 ευρώ, αλλά στην πραγματικότητα είναι 112.000.000 ευρώ ο μηχανολογικός εξοπλισμός της δεύτερης προβλήτας, ενώ είναι πάντα με ένα τεράστιο ερωτηματικό η τρίτη προβλήτα. Και θα παραμείνει ένα τεράστιο ερωτηματικό γιατί η πολιτική του αυταρχισμού, η πολιτική που δεν θέλει διάλογο ούτε με τους εργαζόμενους, αλλά, ούτε με την Τοπική Αυτοδιοίκηση, είναι μία πολιτική αδιέξοδη. 
     Υπάρχει άλλη πολιτική. Δεν κάνουμε αντιπολίτευση για την αντιπολίτευση. Βλέπουμε με πολύ μεγάλη προσοχή και ευαισθησία τα ζητήματα που συνδέονται με το λιμάνι του Πειραιά και της Θεσσαλονίκης. Είναι η καρδιά και ο πνεύμονας της οικονομίας μας. Είναι λάθος στρατηγικά η κίνησή σας. Θα φανεί στο μέλλον εάν υλοποιηθεί, αλλά θα είναι δραματικές οι επιπτώσεις. Για παράδειγμα, γνωρίζει ο ελληνικός λαός το τι κάνετε; Ότι δηλαδή ουσιαστικά με την παραχώρηση στον ιδιώτη, το μονοπωλιακό γίγαντα, εκχωρείτε την τιμολογιακή πολιτική στον εισαγωγικό και εξαγωγικό κλάδο;
      Ο ιδιώτης έχει το δικαίωμα, κύριε Υπουργέ. Και να απαντήσετε σ’ αυτό.
       Θα μετακυλιστεί, λοιπόν, η αύξηση των τιμολογιακών αυτών προνομίων του ιδιώτη στην κατανάλωση. Θα την πληρώσει ο πολίτης. Παραιτείται, δηλαδή, η Κυβέρνηση από ένα σημαντικό όπλο, από μία δυνατότητα, όταν μάλιστα σήμερα το πρωί προσπαθούσε ο Πρωθυπουργός από το ίδιο Βήμα εδώ στη Βουλή να μας πείσει ότι η Κυβέρνηση έχει πολιτική εναντίον της αχαλίνωτης ακρίβειας. 
      Ο Ο.Λ.Π. είναι κερδοφόρος. Δεν ισχύει αυτό που λέτε ότι δεν μπορεί ο Ο.Λ.Π. να κάνει τάχα μία επένδυση των 112.000.000 στη δεύτερη προβλήτα. Πώς κάνει την επένδυση ήδη των 100.000.000 ευρώ στην πρώτη προβλήτα, κύριε Υπουργέ;
       Και από πού και ως πού θέλετε να μας πείσετε εδώ ότι τάχα ο κερδοφόρος Ο.Λ.Π. δεν είναι ένας πελάτης με τραπεζικά αξιόπιστα κριτήρια των τραπεζών; Εάν αυτό είναι το πρόβλημα, θα μπορούσε να έχει λυθεί. 
      Επιβάλλετε εργασιακό μεσαίωνα εναντίον των εργαζομένων, τους οποίους τους έχετε στον αέρα. Μόνο την εθελούσια έξοδο έχετε ουσιαστικά, η οποία λύνει ελαχίστων το πρόβλημα, ενώ χωρίς συλλογικές συμβάσεις εργασίας και χωρίς κανονισμούς εργασίας οι νέες προσλήψεις θα είναι πραγματικά στο επίπεδο του εργασιακού μεσαίωνα. Έτσι εκχωρείτε και έτσι ξεπουλάτε αυτό το σημαντικό τμήμα που είναι το 70% των κερδοφόρων δραστηριοτήτων του Ο.Λ.Π.. 
      Είναι, λοιπόν, μία πολιτική που έχει βρει απέναντί της το σύνολο του λαού των δύο περιοχών, της Τοπικής Αυτοδιοίκησης. Είναι μία πολιτική για την οποία εμείς θα παλέψουμε μέχρι τέλους να μην περάσει, γιατί είναι επιζήμια και για τον λαό της περιοχής αλλά και για την Ελλάδα γενικότερα. 
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση μας παρακολουθούν από τα άνω δυτικά θεωρεία πενήντα ένας μαθητές και μαθήτριες και τέσσερις συνοδοί-δάσκαλοι από το Δημοτικό Σχολείο Κάτω Καστριτσίου Αχαϊάς.
      Τους καλωσορίζουμε στο Κοινοβούλιο.
      (Χειροκροτήματα από όλες τις πτέρυγες της Βουλής)
      Κύριε Υπουργέ, θα πάρετε το λόγο, αλλά έχει ζητήσει ο κ. Παυλίδης το λόγο επί προσωπικού. 
      ΑΡΙΣΤΟΤΕΛΗΣ ΠΑΥΛΙΔΗΣ: Μετά τον Υπουργό, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Κυρία Υπουργέ, θέλω απλώς να τελειώσω τον κύκλο των τοποθετήσεών μου ενημερώνοντας την Εθνική Αντιπροσωπεία ότι είμαστε ήδη σε εξέλιξη στο διεθνή διαγωνισμό. Υπάρχει πάρα πολύ μεγάλο ενδιαφέρον απ’ όλους τους παγκόσμιους διαχειριστές και όλες τις μεγάλες εταιρείες και για το λιμένα της Θεσσαλονίκης και για το λιμένα του Πειραιά και τα πράγματα εξελίσσονται μέσα στο χρονοδιάγραμμα και το σχέδιο που είχαμε εξ αρχής προγραμματίσει.
      Να ενημερώσω επίσης ότι το κείμενο νόμου που αφορά το προσωπικό και που διασφαλίζει ουσιαστικά τα δικαιώματα του προσωπικού έχει ήδη συζητηθεί από προχθές στη Νομοπαρασκευαστική Επιτροπή της Βουλής και αναμένεται να κατατεθεί επισήμως την εβδομάδα που έρχεται. Συνεπώς οι εργαζόμενοι θα έχουν ήδη έναν «μπούσουλα». 
      Πιστεύω, ότι εάν οι συνδικαλιστικοί εκπρόσωποι των εργαζομένων δεν είχαν υιοθετήσει αυτήν τη σκληρή αρνητική στάση στα θέματα αυτά, οι εργαζόμενοι θα είχαν ωφεληθεί πολλαπλώς γιατί η Κυβέρνηση είχε δώσει αυτό το κείμενο νόμου ως μία αφετηρία της συζήτησης και του διαλόγου. Πλην όμως η άρνηση εκ μέρους των συνδικαλιστών να συζητήσουν επί της ουσίας το κείμενό μου αυτό, δεν έδωσε τη δυνατότητα στους εργαζόμενους να τύχουν και άλλων ενδεχομένως ωφελημάτων που θα βελτίωναν τη θέση τους κατά τη γνώμη μου σημαντικά. 
      ΘΕΟΔΩΡΟΣ ΔΡΙΤΣΑΣ: Οι εργαζόμενοι και η ηγεσία τους μαζί.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Παρακαλώ, κύριε συνάδελφε!
      Εκτιμώ συνεπώς ότι αυτό ήταν ένα πολύ μεγάλο συνδικαλιστικό λάθος των ηγεσιών, το οποίο φυσικά οι εργαζόμενοι θα αξιολογήσουν ανάλογα με τη δική τους εκτίμηση και τα πράγματα.
      Θέλω να πω ότι σε πολύ λίγο χρόνο από σήμερα θα έχουμε τη δυνατότητα να εξαγγείλουμε τη λιμενική πολιτική συνολικά, η οποία προφανώς περιλαμβάνει και αξιοποίηση και άλλων λιμένων.
      Είπα ότι είναι λάθος που η Αξιωματική Αντιπολίτευση κρίνει με τη «φωτογραφία της στιγμής». Δεν είναι έτσι. Εμείς προτιθέμεθα να κάνουμε αξιοποίηση και άλλων εμπορευματικών σταθμών σε άλλα μέρη της χώρας, προκειμένου να αναπτυχθεί ένα δίκτυο μέσα από την ανάπτυξη, την οποία εμείς επιδιώκουμε, με αρμονική συνεργασία του δημόσιου με τον ιδιωτικό τομέα, με αξιοποίηση των δυνατοτήτων και άλλων περιοχών, για το οποίο θα έχουμε τη δυνατότητα πάρα πολύ σύντομα να πούμε.
      Και νομίζω ότι τότε θα γίνει κατανοητό ότι η υιοθέτηση δογματικών επιλογών, είτε από τη μία είτε από την άλλη, αν σε κάτι μπορεί να πει κανείς ότι έχει καταλήξει, είναι στο να μη βοηθήσει την ανάπτυξη της χώρας στο σύνολό της. Συνεπώς πιστεύω ότι αυτή η πολιτική είναι μια πολιτική, η οποία μπορεί να παράξει πολύ θετικά αποτελέσματα προς όφελος του λαού και του τόπου.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Κυρίες και κύριοι συνάδελφοι, έχουν διανεμηθεί τα Πρακτικά της Δευτέρας 11 Φεβρουαρίου 2008 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς τα Πρακτικά της Δευτέρας 11 Φεβρουαρίου 2008 επικυρώθηκαν.
      Και θα κλείσουμε με το προσωπικό θέμα του κ. Παυλίδη.
      Ορίστε, κύριε Παυλίδη, έχετε το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Κυρία Πρόεδρε, για να μη θεωρηθεί ότι κατεναυμαχήθην και κατεβυθίσθην κατά την σύγκρουσιν περί τον προβλήτα ή την προβλήτα, θέλω να θέσω ενώπιον του Σώματος τα όσα τα λεξικά λέγουσι.
      ΠΡΟΕΔΡΕΥΟΥΣΑ (Έλσα Παπαδημητρίου): Δηλαδή, το προσωπικό σας θέμα είναι ότι ετέθη εν αμφιβόλω η εξαιρετική σας κατάρτιση στην ελληνική γλώσσα.
      ΑΡΙΣΤΟΤΕΛΗΣ ΠΑΥΛΙΔΗΣ: Η γνώσις.
      ΠΡΟΕΔΡΕΥΟΥΣΑ (Έλσα Παπαδημητρίου): Να πάρω τη γνώμη του Σώματος.
      ΘΕΟΔΩΡΟΣ ΔΡΙΤΣΑΣ: Ναι, κυρία Πρόεδρε.
      ΑΣΤΕΡΙΟΣ ΡΟΝΤΟΥΛΗΣ: Θα ακούσουμε τι έχει να πει με ενδιαφέρον.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, λοιπόν, να ακούσουμε.
      ΑΡΙΣΤΟΤΕΛΗΣ ΠΑΥΛΙΔΗΣ: Επικαλούμαι, λοιπόν, λεξικά: ο Μπαμπινιώτης στη σελίδα 1372 και το λεξικό Πρωΐας στη σελίδα 2018 λέγει «η προβλής». Αλλά το Μέγα Λεξικό της Ελληνικής Γλώσσης των Henry Liddell και Robert Scott στη σελίδα 677 λέγει «ο ή η προβλής». Αυτά διά την γνώσιν της γλώσσης.
      ΠΡΟΕΔΡΕΥΟΥΣΑ (Έλσα Παπαδημητρίου): Θεωρώ ότι διερμηνεύω το αίσθημα της Βουλής ότι πραγματικά επανορθώθη το φιλολογικόν ανάστημα του κ. Παυλίδη.
      ΑΡΙΣΤΟΤΕΛΗΣ ΠΑΥΛΙΔΗΣ: Τώρα, γιατί επέμεινα, κυρία Πρόεδρε; Οι προβλήτες γενικώς μας έχουν δημιουργήσει μεγάλα ζητήματα και αν υπάρχει ένας λόγος που ιδιαιτέρως υποστηρίζω αυτή την προσπάθεια του Υπουργείου, του οποίου προΐσταται ο κ. Βουλγαράκης, είναι ότι στα μέρη μας βλέπουμε να γίνονται προβλήτες στα χέρια του κράτους επί σαράντα χρόνια.
      Δηλαδή, στο λιμάνι της Ακαντιάς για σαράντα χρόνια, κυρία Πρόεδρε, ποιος ιδιώτης θα επένδυε και θα περίμενε τόσα χρόνια να τελειώσει ένα έργο, για να αποδώσει; Και εύχομαι στο σχεδιασμό σας να περιληφθούν και τέτοιες περιπτώσεις, ώστε η Ακαντιά, τώρα που θα γίνουν και οι χερσαίες οι εγκαταστάσεις ή διά των Σ.Δ.Ι.Τ. ή δι’ άλλου μέσου, να αρχίσουν και να τελειώσουν και να παραδοθούν στους νησιώτες μας και στους επιχειρηματίες χρήστες το ταχύτερο δυνατόν.
      ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστώ.
      Κυρίες και κύριοι συνάδελφοι, κηρύσσεται περαιωμένη η συζήτηση της υπ’ αριθμόν 33/10/24.1.2008 επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη μίσθωση των σταθμών εμπορευματοκιβωτίων (Σ.ΕΜΠΟ.) του Ο.Λ.Π. και του Ο.Λ.Θ..
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.25΄ λύεται η συνεδρίαση για την Δευτέρα 25 Φεβρουαρίου 2008 και ώρα 18.00΄, με αντικείμενο εργασιών του Σώματος Κοινοβουλευτικό Έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που θα σας διανεμηθεί. 
     
     Ο ΠΡΟΕΔΡΟΣ                                                                    ΟΙ ΓΡΑΜΜΑΤΕΙΣ
22-2-08                                                            1

Τελευταία Αποθήκευση:	28/2/2008 1:53:00 μμ	Από:	Theodosi
Εκτυπώθηκε:	22/2/2008 11:13:00 πμ

