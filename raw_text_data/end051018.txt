     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ΄
     ΣΥΝΟΔΟΣ Β΄
     ΣΥΝΕΔΡΙΑΣΗ ΙΒ΄
     
     Τρίτη 18 Οκτωβρίου 2005
     
     ΘΕΜΑΤΑ
     
     Α. ΕΙΔΙΚΑ ΘΕΜΑΤΑ
     
     1. Επικύρωση Πρακτικών, σελ.
     2. ‘Αδεια απουσίας των Βουλευτών κ. Σ. Νικηφοράκη και Κ. Κουλούρη, σελ.
     3. Ανακοινώνεται Κυβερνητική μεταβολή από τον Πρωθυπουργό για την αποδοχή της παραίτησης του Α. Ρεγκούζα και το διορισμό του Α. Μπέζα, σελ.
     
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Βουλευτών, σελ.
     3. Συζήτηση αναφορών και ερωτήσεων:
     α) Προς τον Υπουργό Τουριστικής Ανάπτυξης: 
     i) σχετικά με την πρακτική άσκηση σπουδαστών από χώρες εντός και εκτός της Ευρωπαϊκής ‘Ενωσης, σε ελληνικές ξενοδοχειακές επιχειρήσεις, σελ.
     ii) σχετικά με τη λήψη μέτρων για την τουριστική ανάπτυξη του Νομού Ηλείας και την αξιοποίηση της λίμνης Καϊάφα, σελ.
     
     Γ. ΝΟΜΟΘΕΤΙΚΗ ΕΡΓΑΣΙΑ
     1. Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Αύξηση συντάξεων του δημοσίου και άλλες διατάξεις», σελ.
     2. Ψήφιση στο σύνολο του σχεδίου νόμου του Υπουργείου Εμπορικής Ναυτιλίας: «Καταδύσεις αναψυχής και άλλες διατάξεις», σελ.
     3. Συζήτηση επί της αρχής του σχεδίου νόμου του Υπουργείου Ανάπτυξης: «Πλαίσιο ρυθμίσεως για τη σύσταση και την λειτουργία της Ευρωπαϊκής Εταιρίας», σελ.
     4. Κατάθεση Εκθέσεων Διαρκoύς Επιτροπής:
     Η Διαρκής Επιτροπή Μορφωτικών Υποθέσεων καταθέτει τις Εκθέσεις της στα σχέδια νόμων του Υπουργείου Πολιτισμού:
     α) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για την ίδρυση και τους όρους δραστηριοτήτων Πολιτιστικών Κέντρων», σελ.
     β) «Κύρωση της Συμφωνίας πολιτιστικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου της Ταϊλάνδης», σελ.
     
     ΟΜΙΛΗΤΕΣ
     Α. Επί των Επικαίρων Ερωτήσεων:
     ΚΟΥΤΣΟΥΚΟΣ Ι., σελ.
     ΛΙΑΣΚΟΣ Α., σελ.
     ΣΓΟΥΡΙΔΗΣ Π., σελ.
     
     Β. Επί του σχεδίου νόμου του Υπουργείου Εμπορικής Ναυτιλίας:
     ΓΚΑΤΖΗΣ Ν., σελ.
     ΚΕΦΑΛΟΓΙΑΝΝΗΣ Ε., σελ.
     
     Γ. Επί του σχεδίου νόμου του Υπουργείου Ανάπτυξης:
     ΑΛΙΒΙΖΑΤΟΣ Π., σελ.
     ΑΝΩΜΕΡΙΤΗΣ Γ., σελ.
     ΑΡΓΥΡΗΣ Ε., σελ.
     ΒΕΡΓΙΝΗΣ Ξ., σελ.
     ΓΕΩΡΓΙΑΔΗΣ Ν., σελ.
     ΓΚΑΤΖΗΣ Ν., σελ.
     ΚΑΣΤΑΝΙΔΗΣ Χ., σελ.
     ΚΕΓΚΕΡΟΓΛΟΥ Β., σελ.
     ΚΟΡΚΑ-ΚΩΝΣΤΑ Α., σελ.
     ΜΠΟΥΓΑΣ Ι., σελ.
     ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
     ΠΑΠΑΘΑΝΑΣΙΟΥ Ι., σελ.
     ΠΙΠΕΡΓΙΑΣ Δ., σελ.
     ΠΟΛΥΔΩΡΑΣ Β., σελ.
     ΠΡΩΤΟΠΑΠΠΑΣ Χ., σελ.
     ΣΓΟΥΡΙΔΗΣ Π., σελ.
     ΣΙΟΥΦΑΣ Δ., σελ.
     ΧΑΡΑΚΟΠΟΥΛΟΣ Μ., σελ.
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΙΒ΄
     Τρίτη 18 Οκτωβρίου 2005
     Αθήνα, σήμερα στις 18 Οκτωβρίου 2005, ημέρα Τρίτη και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Ιωάννη Κουτσούκο, Βουλευτή Ηλείας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Ζαχαρένια Κουτρουλή ζητεί την επίλυση εργασιακού της προβλήματος με το Ι.Κ.Α. Ιεράπετρας.
     2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Οροπεδίου Λασιθίου ζητεί την κατασκευή αντισταθμιστικών έργων στην περιοχή του για το φράγμα Αποσελέμη.
     3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το ΚΤΕΛ Ηρακλείου – Λασιθίου Α.Ε. ζητεί την άμεση συνένωση των ΚΤΕΛ της Κρήτης.
     4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης Σητείας  «Ο ΜΥΣΩΝ» ζητεί την άμεση κάλυψη των κενών θέσεων στα σχολεία της Περιφέρειας Σητείας.
     5) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί να επιτραπεί η μετεγγραφή φοιτητών τέκνων πολύτεκνων οικογενειών.
     6) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος, Φίλοι της Ιεράς Μονής Αγίου Ιωάννη του Προδρόμου ζητεί την κατασκευή οδικών προσβάσεων ένθεν της γέφυρας Βομβοκούς Αιτωλ/νίας.
     7) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο ζητείται η κατασκευή οδικών έργων στην ευρύτερη περιοχή του Ξηρομέρου Αιτωλ/νίας.
     8) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η «GREEN PEACE» ζητεί να σταματήσουν οι εισαγωγές μεταλλαγμένων οργανισμών και να αναδιαρθρωθεί η ευρωπαϊκή νομοθεσία.
     9) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Άνδρου ζητεί τη χρηματοδότηση του έργου της διάσωσης του Ελληνιστικού Πύργου του Αγίου Πέτρου στη Ννήσο Άνδρο.
     10) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Εργαζομένων ΙΚΑ – ΕΤΑΜ Ν. Αιτωλ/νίας ζητεί την κατασκευή ιδιόκτητου κτηρίου για τη στέγαση των υπηρεσιών ΙΚΑ – ΕΤΑΜ Αγρινίου.
     11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία  η Ένωση Αξιωματικών Πυροσβεστικού Σώματος καταδικάζει την απόταξη από το Πυροσβεστικό Σώμα Δόκιμου ανθυποπυραγού.
     12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο θέμα της επικινδυνότητας των πυλώνων της Δ.Ε.Η. στην περιοχή της Κριτσάς Λασιθίου.
     13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο περιεχόμενο της ημερίδας  του Γεωτεχνικού Επιμελητηρίου σχετικά με την ορθολογική διαχείριση του θαλάσσιου περιβάλλοντος της Ελούντας.
     14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις προτάσεις του ΤΕΕ για την προστασία του θαλάσσιου περιβάλλοντος στην Ελούντα.
     15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο πρόβλημα πληρωμής των εργολάβων δημοσίων έργων.
     16) Οι Βουλευτές Β΄ Πειραιώς, Ηρακλείου και Ροδόπης κύριοι ΓΡΗΓΟΡΙΟΣ ΝΙΩΤΗΣ, ΣΤΥΛΙΑΝΟΣ ΜΑΤΖΑΠΕΤΑΚΗΣ και κ. ΧΡΥΣΑΝΘΗ ΜΑΝΩΛΙΑ αντίστοιχα, κατέθεσαν αναφορά με την οποία το Συμβούλιο Απόδημου Ελληνισμού ζητεί την υποστήριξη του Κρατικού Πανεπιστημίου Ανθρωπιστικών Σπουδών Μαριούπολης και της Ομοσπονδίας Ελληνικών Συλλόγων Ουκρανίας.
     17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο πρόβλημα στέγασης του Εργαστηρίου Ειδικής Επαγγελματικής Εκπαίδευσης και Κατάρτισης Αγίου Νικολάου Λασιθίου.
     18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη τουριστικής προβολής της χώρας.
     19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Ενώσεων Προσωπικού Λιμενικού Σώματος επισημαίνει εργασιακά  και λοιπά προβλήματα του κλάδου των Λιμενικών.
     20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Ενώσεων Προσωπικού Λιμενικού Σώματος ζητεί να καταβληθεί στο προσωπικό των ΣΑ και ΕΔ το ανθυγιεινό επίδομα κ.λπ.
     21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη αναστήλωσης του μοναστηρίου του Αγίου Γεωργίου στην περιοχή Ξερά Ξύλα του Δήμου Νεάπολης Λασιθίου.
     22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο αίτημα λειτουργίας και δεύτερου Τ.Ε.Ι. στη Σητεία.
     23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στα λειτουργικά και λοιπά προβλήματα των Δημοτικών Σχολείων του Νομού Λασιθίου.
     24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Αστυνομικών Υπαλλήλων Νομού Λασιθίου ζητεί την ενίσχυση και την ορθολογικότερη διάθεση του προσωπικού της Αστυνομικής Διεύθυνσης Λασιθίου.
     25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο πρόβλημα αποδυνάμωσης των εθνικών στρατιωτικών μονάδων του Νομού Χανίων.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2457/22-9-05 ερώτηση των Βουλευτών κυρίων Παναγιώτη Ρήγα και Μιχάλη Παντούλα. δόθηκε με το υπ’ αριθμ. 97415/10-10-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2457/22-9-05 την οποία κατέθεσαν οι Βουλευτές κ.κ. Ρήγας Παναγιώτης και Παντούλας Μιχάλης σχετικά με την κάλυψη της κενής θέσης Διευθυντή στο Ενιαίο Λύκειο Νάουσας Πάρου, σας γνωρίζουμε τα ακόλουθα:
     Σύμφωνα με την αριθμ. 6137/27 -9-2005 απάντηση της Διεύθυνσης Δ/θμιας Εκπ/σης Κυκλάδων το Π.Υ.Σ.Δ.Ε. ενήργησε σύμφωνα με το αριθμ. Φ.361.22/52/7794/Δ1/15-72005 έγγραφο της Γενικής Διεύθυνσης Πρωτοβάθμιας και Δευτεροβάθμιας Εκπαίδευσης και την αριθμ.Φ.361.22./61/90280/Δ1/6-9-2004 εγκύκλιο του ΥΠΕΠΘ στην οποία αναφέρεται ότι οι θέσεις Διευθυντών Σχολικών Μονάδων και Σ. Ε. Κ. που κενώθηκαν ή κενώνονται για οποιοδήποτε λόγο, εφόσον δεν υπάρχει Υποδιευθυντής, θα καλυφθούν σύμφωνα με τη διαδικασία που προβλέπεται στο άρθρο 11 περ. Ε' του Ν.1566/1985 και την παρ.14 της αριθμ.Δ/5716/15-4-88 Απόφασης που κυρώθηκε με το Ν.1824/88 (Φ.Ε.Κ)296/ τ.ΑΊ1988) και δεν θα κινηθεί διαδικασία πλήρωσης των θέσεων αυτών με μετάθεση.
     Η παρ.14 της Δ/5716/15-4-88 Υπουργικής Απόφασης τροποποιεί το δεύτερο εδάφιο της παρ.1 του κεφαλαίου Ε' του άρθρου 11 του Ν.1566/85 το οποίο καταργείται με την παρ. 17 της ίδιας απόφασης, τροποποιώντας τη διάρκεια της θητείας των προσωρινών Διευθυντών μέχρι τη λήξη του Σχολικού έτους αντί του Διδακτικού έτους.
     Κατόπιν των ανωτέρω και σύμφωνα με την παρ. 1 του κεφ. Ε'11 του Ν.1566/85 η οποία προβλέπει .ότι: «αν δεν υπάρχει Διευθυντής Σχολικής Μονάδας ή Σ.Ε.Κ ή απουσιάζει ή κωλύεται και δεν υπάρχει Υποδιευθυντής, με απόφαση του Νομάρχη (και νυν του Περιφερειακού Διευθυντού Εκπαίδευσης σύμφωνα με την παρ.2ε του άρθρου 3 της Φ. 353.1/324/105657/Δ1/8-10-2002 Υ.Α) που εκδίδεται ύστερα από εισήγηση του Π.Υ.Σ.Δ.Ε. ανατίθεται η προσωρινή άσκηση καθηκόντων σε εκπαιδευτικό που υπηρετεί σε Σχολείο του Νομού και έχει τα απαιτούμενα προσόντα. Η προσωρινή αναπλήρωση δε μπορεί να διαρκέσει πέρα από τη λήξη του Σχολικού έτους.»
     Με τις διατάξεις του Π.Δ.25/2002 και της άριθμ,30335/Δ2/27 -3-03 εγκυκλίου της αρμόδιας Διεύθυνσης του ΥΠΕΠΘ, είχε γίνει η επιλογή και τοποθέτηση Διευθυντών Σχολικών Μονάδων και Σ. Ε. Κ. το 2002 με τετραετή θητεία η οποία λήγει στις 30-6-2006.
     Ο Υφυπουργός
     ΓΕΩΡΓΙΟΣ ΚΑΛΟΣ»
     2. Στην με αριθμό 2499/22-9-05 ερώτηση του Βουλευτή κ. Αθανάσιου Μωραίτη δόθηκε με το υπ’ αριθμ. 97431/ΙΗ/10-10-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2499/22-9-2005, την οποία κατέθεσε ο Βουλευτής κ. Θάνος Μωραίτης και αφορά στο διορισμό εκπαιδευτικών με τρία (3) παιδιά, σας γνωρίζουμε τα ακόλουθα:
     Σύμφωνα με το "άρθρον πρώτον" παρ.1. εδ. α' του Ν. 1910/1944 όπως αυτό αντικαταστάθηκε από το άρθρο 1 παρ.1 του Ν. 860/1979 ορίζεται ότι "Πολύτεκνοι υπό την έννοια του παρόντος νόμου είναι οι γονείς οι έχοντες τέσσερα τουλάχιστον ζώντα τέκνα εκ νόμιμου γάμου ή νομιμοποιηθέντα ή νομίμως αναγνωρισθέντα, εφ' όσον τα μεν θήλεα είναι άγαμα ή διατελούν εν διαζεύξει ή εν χηρεία και συντηρούνται υπό τίνος των γονέων, τα δε άρρενα εφ' όσον είναι ανήλικα.
     Βάσει των διατάξεων του άρθρου 6 παρ.3 του Ν.3255 (Φ.Ε.Κ. 138/22-7-2004) ορίζεται ότι: "από την έναρξη του σχολικού έτους 2004-2005 και εφεξής οι πολύτεκνοι εκπαιδευτικοί με τέκνα, τα οποία είναι ανήλικα ή υπηρετούν τη στρατιωτική τους θητεία ή σπουδάζουν εγγράφονται μέχρι 30 lουλίου κάθε έτους σε ειδικό πίνακα και διορίζονται σε ,θέσεις εκπαιδευτικών των κλάδων ΠΕ Πρωτοβάθμιας και Δευτεροβάθμιας εκπαίδευσης ανεξάρτητα από την συμμετοχή τους σε διαγωνισμό του Α.Σ.Ε.Π. Για το σκοπό αυτό συνιστώνται οι αναγκαίες θέσεις Εκπαιδευτικών. Με κοινή απόφαση των Υπουργών Οικονομίας και Οικονομικών και Εθνικής Παιδείας και Θρησκευμάτων καθορίζεται ο αριθμός των διοριζόμενων εκπαιδευτικών κατά τις διατάξεις της παρούσας παραγράφου κατά κλάδο και ειδικότητα..."
     Τέλος σε ό,τι αφορά στον απευθείας διορισμό στη Δημόσια Εκπαίδευση των γονέων με τρία παιδιά και το χαρακτηρισμό τους ως πολυτέκνων, σας γνωρίζουμε ότι απαιτείται νέα νομοθετική ρύθμιση, η οποία προς το παρόν μελετάται.
     Ο Υφυπουργός
     ΓΕΩΡΓΙΟΣ ΚΑΛΟΣ»
     3. Στην με αριθμό 2384/21-9-05 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 9687/ΙΗ/10-10-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2384/21-9-05 την οποία κατέθεσε ο Βουλευτής κ. Άγγελος Μανωλάκης και αφορά στη στελέχωση του Ε.Ε.Ε.Ε.Κ. Κορίνθου, σας γνωρίζουμε τα ακόλουθα:
     Το ΥΠΕΠΘ περιβάλλει τον τομέα της Ειδικής Αγωγής και Εκπαίδευσης με ιδιαίτερη ευαισθησία και καταβάλλει προσπάθειες να επιλύσει προβλήματα που χρόνιζαν και δεν είχαν μέχρι σήμερα αντιμετωπιστεί. Στα πλαίσια αυτής της πολιτικής έχει ως στόχο την εξασφάλιση της ομαλής λειτουργίας όλων των σχολείων.
     Αναφορικά με το Ε.Ε.Ε.Ε.Κ. Κορίνθου, σας γνωρίζουμε ότι η αρμόδια υπηρεσία του ΥΠΕΠΘ έχει αποστείλει τις αναγκαίες πιστώσεις και, όπως μας ενημέρωσαν από τη Διεύθυνση Δευτεροβάθμιας Εκπαίδευσης Κορινθίας, έχουν ήδη προβεί στις προσλήψεις αναπληρωτών. Για πρώτη μάλιστα χρονιά το σχολείο είναι πλήρως στελεχωμένο.
     Στο ανωτέρω Ε.Ε.Ε.Ε.Κ. είναι εγγεγραμμένοι 40 μαθητές από τους οποίους φοιτούν 37. Είναι τοποθετημένοι και υπηρετούν 1 εκπαιδευτικός κλάδου ΠΕ60 ως αναπληρωτής Δ/ντής, 2 εκπαιδευτικοί με απόσπαση (Τεχνολόγος Γεωπονίας και Μουσικός) και 4 εκπαιδευτικοί αναπληρωτές (Μαθηματικός, Φιλόλογος, Γυμναστής και Τεχνολόγος Γεωπονίας). Επίσης υπηρετούν 2 μέλη Ειδικού Εκπαιδευτικού Προσωπικού (Κοινωνική Λειτουργός και, για πρώτη χρονιά, Ψυχολόγος).
     Τέλος, επισημαίνεται ότι η τοποθέτηση του εκπαιδευτικού κλάδου ΠΕ01 (Θεολόγου), σε καμιά περίπτωση δεν αφορά διορισμό αλλά ήταν μια προσωρινή λύση, από την οικεία Διεύθυνση, τοποθέτησης με διάθεση δύο ημέρες για συμπλήρωση ωραρίου, μέχρι να αποσταλούν οι αναγκαίες πιστώσεις για πρόσληψη αναπληρωτών εκπαιδευτικών Σ.Μ.Ε.Α., προκειμένου να διευκολυνθεί η λειτουργία του σχολείου.
     Ο Υφυπουργός
     ΓΕΩΡΓΙΟΣ ΚΑΛΟΣ»
     4. Στην με αριθμό 1916/8-9-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 3344Β/3-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, και σε ό,τι αφορά τις αρμοδιότητες του Υ.ΠΕ.ΧΩ.Δ.Ε., σας γνωρίζουμε ότι :
     Η συγκεκριμένη περιοχή δεν εντάσσεται σε κάποιο ιδιαίτερο καθεστώς προστασίας ήτοι:
     1. Δίκτυο Natura 2000 (Ευρωπαϊκό Οικολογικό Δίκτυο περιοχών, οι οποίες φιλοξενούν φυσικούς τύπους οικοτόπων και οικότοπους ειδών που είναι σημαντικοί σε ευρωπαϊκό επίπεδο).
     	2. Ζώνη Ειδικής Προστασίας για την Ορνιθοπανίδα - SPA, όπως ορίζει η Οδηγία
     79/409/ΕΟΚ
     3. Κηρυγμένο Τοπίο Ιδιαίτερου Φυσικού Κάλλους
     Επιπρόσθετα ο συγκεκριμένος υγροβιότοπος δεν έχει συμπεριληφθεί στην «Απογραφή Ελληνικών Υγροτόπων ως φυσικών πόρων», που συντάχθηκε από το Ελληνικό Κέντρο Βιοτόπων - Υγροτόπων (Ε.Κ.Β.Υ.).
     Η όποια ανάδειξη αξιοποίηση της ευρύτερης περιοχής, προκειμένου να συνδυάζεται με την αποτελεσματική προστασία του εν λόγω υγροτόπου, προϋποθέτει την εκπόνηση Ειδικής Περιβαλλοντικής Μελέτης (Ε.Π.Μ.), καθώς και επί μέρους εξειδικευμένων Μελετών και διαβουλεύσεις με τους κατοίκους της περιοχής και τους φορείς της τοπικής κοινωνίας (ΟΤΑ, Νομαρχιακή αυτοδιοίκηση κ.λπ.). Την εκπόνηση των ως άνω μελετών, είναι δυνατόν να αναθέσει οποιοσδήποτε από τους προαναφερόμενους φορείς.
     Τέλος, σας ενημερώνουμε ότι τόσο το τείχος της Αγίας Τριάδος όσο και ο υγροβιότοπος στο Βουρκάρι βρίσκονται εκτός Γ.Π.Σ. Δήμου Μεγαρέων (Φ.Ε.Κ. 211/Δ/98).
     Στα πλαίσια της μελέτης τροποποίησης του Γ.Π.Σ. του δήμου που επεξεργάζεται ο Οργανισμός Ρυθμιστικού Σχεδίου Αθηνών (Ο.Ρ.Σ.Α.), μετά από τη μελέτη που υπέβαλε ο Δήμος Μεγαρέων, θα προβλεφθούν οι όροι προστασίας και για τους αρχαιολογικούς χώρους αλλά και για τους υγροβιότοπους.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     5. Στην με αριθμό 692/26-7-2005 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ/ΚΕ/59/4-8-2005 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 692/26-7-05 ερώτησης του Βουλευτή κ. Φ. Κουβέλη, σχετικά με την καταβολή οφειλόμενων επιχορηγήσεων στην Εταιρεία Μελέτης Προβλημάτων του νομού Κοζάνης που εκδίδει το περιοδικό «Παρέμβαση», σας πληροφορούμε τα εξής:
     Η αρμόδια υπηρεσία του Υπουργείου Πολιτισμού, αξιολογώντας θετικά το έργο της Εταιρείας Μελέτης Προβλημάτων του νομού Κοζάνης επιχορηγεί τακτικά το περιοδικό της με τίτλο «ΠΑΡΕΜΒΑΣΗ», το οποίο συμμετέχει στο Πρόγραμμα επισκέψεων γνωριμίας λογοτεχνών στην περιφέρεια με διοργάνωση πνευματικών εκδηλώσεων και δημοσίευση σχετικού αφιερώματος στη συνέχεια.
     Η επιχορήγηση κατά τα τέλη του έτους 2003 δεν καταβλήθηκε λόγω εξαντλήσεως των πιστώσεων του Ειδικού Λογαριασμού και υστερήσεως των σχετικών κονδυλίων και κατά το έτος 2004.
     Έχουν εγκριθεί όμως οι αντίστοιχες πιστώσεις για τις εκδηλώσεις του έτους 2005 και θα ικανοποιηθεί το αίτημα της Εταιρείας για το τρέχον έτος. Πρόθεση της αρμόδιας υπηρεσίας είναι να περιληφθεί στον προγραμματισμό και μία πρόσθετη επιχορήγηση στο περιοδικό «ΠΑΡΕΜΒΑΣΗ» από τις πιστώσεις του Τακτικού Προϋπολογισμού του ΥΠΠΟ 2005, ώστε να καλυφθεί και η παλαιότερη υποχρέωση, λόγω μη υλοποίησης της επιχορήγησης του έτους 2003.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     6. Στην με αριθμό 1765/5-9-05 ερώτηση των Βουλευτών κ. Αντωνίου Σκυλλάκου και κ. Ελπίδας Παντελάκη δόθηκε με το υπ’ αριθμ. 48393/28-9-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης, σχετικά με τα προβλήματα που αντιμετωπίζουν οι σεισμοπαθείς στο Δήμο Άνω Λιοσίων, σας ενημερώνουμε ότι στο πλαίσιο των αρμοδιοτήτων του ΥΠ.ΕΣ.Δ.Δ.Α., έχουν ενταχθεί 4 έργα στο Ειδικό Πρόγραμμα Τοπικής Αυτοδιοίκησης (Ε.Π.Τ.Α.), για την εξέλιξη των οποίων σας επισυνάπτουμε σχετικό πίνακα προς ενημέρωσή σας.
     Επιπλέον, έχουν ενταχθεί έργα για τον ίδιο σκοπό στο Περιφερειακό Επιχειρησιακό Πρόγραμμα Αττικής 2000-2006, για τα οποία αρμόδιο να απαντήσει είναι το Υπουργείο Οικονομίας και Οικονομικών, προς το οποίο κοινοποιούμε αντίγραφο της Ερώτησης.
     Για τα λοιπά θέματα της Ερώτησης, αρμόδια να απαντήσουν είναι τα  συνερωτώμενα Υπουργεία ΠΕ.ΧΩ.Δ.Ε. και Υγείας και Κοινωνικής Αλληλεγγύης.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     7. Στην με αριθμό 1128/12-8-05 ερώτηση της Βουλευτού  κ. Ευαγγελίας Σχοιναράκη - Ηλιάκη δόθηκε με το υπ’ αριθμ. 43472/2-9-2005 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, σας ενημερώνουμε ότι, στο πλαίσιο των αρμοδιοτήτων μας, το ΥΠΕΣΔΔΑ έχει χρηματοδοτήσει για θεομηνίες και πυροπροστασία, κατά το έτος 2005, τους Δήμους: Μοιρών με το ποσό των 54:000 ευρώ και Τυμπακίου με το ποσό των 115.000 ευρώ. Εφόσον το Υπουργείο εξασφαλίσει και άλλες πιστώσεις για το σκοπό αυτό, θα εξετάσει την επιπλέον χρηματοδότηση των Δήμων.
     Κατά τα λοιπά αρμόδιο να απαντήσει είναι το συνερωτώμενο Υπουργείο Αγροτικής Ανάπτυξης και Τροφίμων.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     8. Στην με αριθμό 631/22-7-05 ερώτηση του Βουλευτή  κ. Ιωάννη Μανιάτη δόθηκε με το υπ’ αριθμ. 1376/3-8-2005 έγγραφο από τον Υφυπουργό Τουριστικής Ανάπτυξης η ακόλουθη απάντηση:
     «Οι μόνες περιοχές του νομού Αργολίδας που είχαν χαρακτηρισθεί «κορεσμένες» ήταν ο Δήμος Κρανιδίου (νότιο και ανατολικό παραλιακό τμήμα) και οι πρώην κοινότητες Πόρτο Χελίου και Τολού.
     Μετά την δημοσίευση της με αριθ.7394/14-6-2005 απόφασης του Υπουργού Τουριστικής Ανάπτυξης αποχαρακτηρίζονται όλα τα «τουριστικά κορεσμένα» τμήματα της Επικράτειας. Επομένως, μετά την παραπάνω απόφαση δεν υπάρχουν «κορεσμένες» περιοχές στον Νομό Αργολίδας.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     9. Στην με αριθμό 1477/25-8-05 ερώτηση της Βουλευτού  κ. Χρυσής Αράπογλου δόθηκε με το υπ’ αριθμ. 6861/14-9-05 έγγραφο από τον Υπουργό  Μακεδονίας - Θράκης η ακόλουθη απάντηση:
     «Απαντώντας στην με αριθμό 1477/25-8-2005 ερώτηση, που κατέθεσε στη Βουλή η Βουλευτής κ. Χρυσή Αράπογλου, σε σχέση με τις αγορές, τα κτήρια και τα μνημειακά σύνολα της πόλης της Θεσσαλονίκης, σας πληροφορούμε τα εξής:
     Η ΔΙνση Κοινωνικής - Πολιτιστικής Ανάπτυξης και Επικοινωνίας του Υπουργείου Μακεδονίας - Θράκης κατέβαλε και καταβάλει κάθε δυνατή προσπάθεια για τη διάσωση, διατήρηση και ανάδειξη της αρχιτεκτονικής κληρονομιάς στο χώρο ευθύνης του. Έτσι, στα πλαίσια των αρμοδιοτήτων της, χαρακτηρίστηκαν από το Υ.ΜΑ.Θ πολυάριθμα αξιόλογα κτήρια ως διατηρητέα σε πόλεις και χωριά από τη Φλώρινα ως τον Έβρο, ελέγχθηκε πλήθος μελετών επισκευών διατηρητέων κτηρίων και η εν γένει δόμηση σε παραδοσιακούς οικισμούς και περιοχές ιδιαιτέρου φυσικού κάλλους και έγιναν ουσιαστικές παρεμβάσεις για την ενημέρωση της Τοπικής Αυτοδιοίκησης και των ενδιαφερομένων πολιτών για την αξία και τις δυνατότητες ανάπτυξης των οικισμών και των τοπικών κοινωνιών στη βάση προβολής των ιδιαίτερων αρχιτεκτονικών, λαογραφικών, ιστορικών κ.λπ. στοιχείων κάθε τόπου.
     Στην προσπάθεια διατήρησης των αυθεντικών στοιχείων της αρχιτεκτονικής κληρονομιάς της πατρίδας μας θεωρείται σκόπιμη η με ιδιαίτερη φειδώ έκδοση πρωτοκόλλων επικινδύνως ετοιμόρροπων για τα διατηρητέα και για τα αξιόλογα κτήρια που υπάρχουν μέχρι σήμερα.
     Έτσι, πριν από την έκδοση αποφάσεων για την κατεδάφισή τους, που στερεί οριστικά τους οικισμούς από τις ιστορικές μαρτυρίες του παραδοσιακού δομημένου περιβάλλοντός τους, θα πρέπει να ερευνάται κάθε δυνατότηταάρσεως της επικινδυνότητας των κτηρίων αυτών με ηπιότερα μέσα (επισκευές, αντιστηρίξεις κλπ.)
     Ειδικότερα, για το ιστορικό κέντρο της Θεσσαλονίκης, η αρμοδιότητα του οποίου ανήκει στο Υπουργείο Πολιτισμού, καθόσον αφορά ιστορικό τόπο, το Υπουργείο Μακεδονίας- Θράκης έχει εκδώσει τα παρακάτω διατάγματα και αποφάσεις: ..
     1. Υ.Α. 4590/4-8-99 (ΦΕΚ 6621τ.Δ/13-9-99) «Καθορισμός ειδικών χρήσεων των διατηρητέων κτηρίων του μνημειακού άξονα της οδού Αριστοτέλους της Θεσσαλονίκης από το ύφος της οδού Μητροπόλεως μέχρι το ύφος της οδού Εγνατίας και έγκριση κανονισμού λειτουργίας των χρήσεων αυτών».
     2. Π.Δ./28-3-2001 (ΦΕΚ 273/τ.Δ/11-4-2001) «Καθορισμός ειδικών χρήσεων γης και κανονισμός λειτουργίας των αγορών «Βατικιώτη», «Βλάλη», «Μπεζεστένι» του ιστορικού εμπορικού κέντρου της Θεσσαλονίκης.
     3. Π.Δ./22-4-97 (ΦΕΚ 374/τ.Δ/13-5-97) «Έγκριση τροποποίησης του ρυμοτομικού Σχεδίου του ιστορικού τόπου «Λαδάδικα Θεσσαλονίκης».
     4. Π.Δ./16-4-98 (ΦΕΚ 331/τ.Δ./20-5-98) «Τροποποίηση ρυμοτομικού Σχεδίου για την πεζοδρόμηση της οδού Κλεισούρας στη Θεσσαλονίκη»
     5. Υπ' αριθμό 5650/8-11-94 (ΦΕΚ 1217/τ.Δ΄/22-11-94) Υπουργική Απόφαση «Χαρακτηρισμός κτηρίων στα Λαδάδικα Θεσ/νίκης και επιβολή ειδικού κανονισμού προστασίας και περιορισμών και χρήσεων;
     Εκτός των ανωτέρω, για την προστασία του συνόλου που αναφέρονται στην ερώτηση, αρμόδιο είναι το ΥΠ.ΠΟ και οι Υπηρεσίες του. Ακόμη, για τη συντήρηση και αποκατάσταση δικτύων, ηλεκτροφωτισμού, συγκοινωνιών, θέσεων στάθμευσης, πλακοστρώσεων, καθαριότητας κ.λπ. αρμόδιος είναι ο οικείος Οργανισμός Τοπικής Αυτοδιοίκησης.
     Ο Υπουργός
     ΝΙΚΟΛΑΟΣ ΤΣΙΑΡΤΣΙΩΝΗΣ»
     10. Στην με αριθμό 907/3-8-2005 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 78516/ΙΗ/5-9-2005 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 907/3-8-2005, την οποία κατέθεσε ο Βουλευτής κ. Θαν. Λεβέντης και αφορά στην προϋπηρεσία μονίμων εκπαιδευτικών, σας γνωρίζουμε τα ακόλουθα:
     Το προαναφερόμενο θέμα ανέκυψε μετά τη δημοσιοποίηση του προσωρινού πίνακα του άρθρου 6 παρ. 4 του Ν.3255/2004, δηλαδή του αποκαλούμενου πίνακα των «τριανταμηνιτών». Το θέμα δεν υφίσταται πλέον, καθόσον μετά από εντολή της πολιτικής ηγεσίας του ΥΠ.Ε.Π.Θ., οι προϋπηρεσίες μονίμων εκπαιδευτικών έχουν ήδη αναγνωρισθεί και καταχωρισθεί τόσο στον οριστικό πίνακα των «τριανταμηνιτών» (άρθρ. 6 παρ. 4 του Ν.3255/2004) όσο και στον ενιαίο πίνακα αναπληρωτών-ωρομισθίων (άρθρ. 6 παρ. 2 του Ν.3255/2004) που έχει δημοσιοποιηθεί.
     Ο Υφυπουργός
     Γ. ΚΑΛΟΣ»
     11. Στην με αριθμό 2364/21.9.05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. ΤΚΕ/Φ2/19589/11-10-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμ. 2364/21.9.2005 ερώτησης που κατέθεσε στη Βουλή ο βουλευτής κ. Δημήτρης Πιπεργιάς, σχετικά με το ενδεχόμενο κατάργησης της πρόσληψης προσωπικού μέσω διαδικασιών ΑΣΕΠ στις εισηγμένες στο Χρηματιστήριο ΔΕΚΟ, παραπέμπουμε στην απάντηση που δόθηκε από τον Πρωθυπουργό κ. Κωνσταντίνο Καραμανλή κατά τη συνέντευξη τύπου στο πλαίσιο της 70ης Διεθνούς Έκθεσης Θεσσαλονίκης στις11.9.2005, την οποία επισυνάπτουμε.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     12. Στην με αριθμό 1957/9-9-05 ερώτηση του Βουλευτή κ. Ιωάννου Μπούγα, δόθηκε με το υπ’ αριθμ. 90959/ΙΗ/10.10.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1957/9-9-2005, την οποία κατέθεσε ο Βουλευτής κ.lωάννης Mπoύγας, και αφορά προϋπηρεσία εκπ/κών σε Τ.Ε.Ε. του Ο.Τ.Ε.Κ. σας γνωρίζουμε τα ακόλουθα:
     Σύμφωνα με την αριθμ. 70064/13-7-2005 πρόσκληση του ΥΠ.Ε.Π.Θ. υποβολής αιτήσεων για ένταξη στους πίνακες προσωρινών αναπληρωτών και ωρομισθίων εκπαιδευτικών για πρόσληψη σε λειτουργικά κενά των δημοσίων σχολείων Πρωτοβάθμιας και Δευτεροβάθμιας Εκπαίδευσης και των Ολοήμερων Δημοτικών Σχολείων και Νηπιαγωγείων κατά το σχολικό έτος 2005-2006, στο Κεφάλαιο Δ'- Βεβαιώσεις προϋπηρεσίας διαλαμβάνονται τα εξής:
     «Όπου στις κείμενες διατάξεις αναφέρεται προϋπηρεσία προσωρινού αναπληρωτή ή ωρομισθίου εκπαιδευτικού, νοείται αυτή που προσφέρθηκε:
     α) Στα δημόσια σχολεία Πρωτοβάθμιας και Δευτεροβάθμιας Εκπαίδευσης, αρμοδιότητας του ΥΠ.Ε.Π.Θ., β) στα Μουσικά Σχολεία, γ) στα Τμήματα Αθλητικών Διευκολύνσεων, δ) στις Σχολικές Μονάδες Ειδικής Αγωγής, ε) στα Ναυτικά Λύκεια, στ) στα Μεταλυκειακά Προπαρασκευαστικά Κέντρα, ζ) στα Ολοήμερα Σχολεία Πρωτοβάθμιας Εκπαίδευσης, η) στα Εκκλησιαστικά Σχολεία, θ) στη Σιβιτανίδειο Δημόσια Σχολή Τεχνών και Επαγγελμάτων, ι) για την εφαρμογή του προγράμματος της Ολυμπιακής Εκπαίδευσης και ια) για την εφαρμογή των προγραμμάτων ενισχυτικής διδασκαλίας και πρόσθετης διδακτικής στήριξης καθώς και στα σχολεία δεύτερης ευκαιρίας, ιβ) σε χώρες - μέλη της Ευρωπαϊκής Ένωσης, εφόσον αποκτήθηκε μετά το χρόνο ένταξης της χώρας σε αυτήν.
     Επισημαίνεται ότι η προσμέτρηση των παραπάνω υπηρεσιών γίνεται εφόσον η πρόσληψη έχει γίνει από:
     α) Το ΥΠ.Ε.Π.Θ. ή με εξουσιοδότηση αυτού από τις Περιφερειακές Διευθύνσεις Εκπαίδευσης και τις Διευθύνσεις Εκπαίδευσης (άρθρο 8 παρ. 6 της αριθ. 35557/Δ2/9-4-2003 Υ.Α., ΦΕΚ 465/17-4-2003, τ.Β').
     β) Τους αρμοδίους, κατά τις ισχύουσες διατάξεις, φορείς για τα Ολοήμερα Σχολεία Πρωτοβάθμιας Εκπαίδευσης καθώς και για την εφαρμογή των προγραμμάτων ενισχυτικής διδασκαλίας και πρόσθετης διδακτικής στήριξης.
     γ) Το Υπουργείο Εμπορικής Ναυτιλίας για τα δημόσια Ναυτικά Λύκεια πριν την υπαγωγή τους στο ΥΠ.Ε.Π.Θ.
     δ) Τη διοίκηση της Σιβιτανιδείου Δημόσιας Σχολής Τεχνών και Επαγγελμάτων για τις σχολές και τα τμήματα αυτής».
     Συνεπώς, η προσφερθείσα στα Τ.Ε.Ε. του Ο.Τ.Ε.Κ. προϋπηρεσία δεν αναγνωρίζεται για κατάταξη στον πίνακα αναπληρωτών και ωρομισθίων εκπαιδευτικών, επειδή δεν περιλαμβάνεται στις ως άνω περιπτώσεις.
     Ο Υφυπουργός
     ΓΕΩΡΓΙΟΣ ΚΑΛΟΣ»
     13. Στην με αριθμό 2498/22-9-05 ερώτηση του Βουλευτή κ. Αθανασίου Μωραΐτη δόθηκε με το υπ’ αριθμ. 97429/ΙΗ/10-10-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2498/22-9-2005, που κατέθεσε ο Βουλευτής κ. Θάνος Μωραΐτης σχετικά με τη λειτουργία του θεσμού της Πρόσθετης Διδακτικής Στήριξης στα Λύκεια του Ν. Αιτωλοακαρνανίας, σας γνωρίζουμε τα ακόλουθα:
     Η Πρόσθετη Διδακτική Στήριξη, θα υλοποιηθεί στα Ε.Λ. και Τ.Ε.Ε. της χώρας και για το σχολικό έτος 2005-2006. Όπως και κατά το προηγούμενο σχολ. έτος, έτσι για και το 2005-06 το πρόγραμμα «επιχορηγείται από κοινού από το Επιχειρησιακό Πρόγραμμα Αρχικής Επαγγελματικής Κατάρτισης (ΕΠΕΑΕΚ ΙΙ του ΥΠΕΠΘ) τον Τακτικό προϋπολογισμό ή το εθνικό σκέλος του ΥΠΕΠΘ. Οι δαπάνες του προγράμματος ΠΔΣ θα βαρύνουν τον Ειδικό Λογαριασμό του ΥΠΕΠΘ, ο οποίος μπορεί να επιχορηγείται από τον Τακτικό Προϋπολογισμό ή το ΠΔΕ του ΥΠΕΠΘ . Η διαχείριση των δαπανών γίνεται σύμφωνα με τις διατάξεις του Ειδικού Λογαριασμού. Το ύψος των αμοιβών, αποζημιώσεων και λοιπών δαπανών, όπως και κάθε λεπτομέρεια για την υλοποίηση του προγράμματος, καθορίζεται με κοινή Υπουργική Απόφαση των Υπουργών Εθνικής Παιδείας και Θρησκευμάτων και Οικονομίας και Οικονομικών».(Σχετικοί Νόμοι: 3255/22-7-2004, 3369/6-6-2005).
     Ο προϋπολογισμός του έργου για το έτος 2005-06 ανέρχεται σε 50.000.000 € (συγχρηματοδότηση του ΕΠΕΑΕΚ κατά 23% και των κρατικών πόρων κατά 77% ).
     Η προετοιμασία του προγράμματος για το σχολικό έτος 2005-06 έχει ήδη ξεκινήσει με την αριθ.70713/Γ7/15-0702005 Εγκύκλιο του ΥΠΕΠΘ, η οποία αφορά στην «Προετοιμασία Προγραμμάτων Πρόσθετης Διδακτικής Στήριξης και Ενισχυτικής Διδασκαλίας 2005-06» και απευθύνεται προς όλες τις Διευθύνσεις και Γραφεία ΔΕ της χώρας. Με το αριθμ. 99493/Γ7/28-09-2005 έγγραφο του ΥΠΕΠΘ ορίστηκε ως ημέρα έναρξης; των προγραμμάτων ΠΔΣ σχολ. έτους 2005-06 η 3η Οκτωβρίου 2005 και εντός των προσεχών ημερών αποστέλλεται στα σχολεία και η αναλυτική Εγκύκλιος για την οργάνωση της ΠΔΣ για το τρέχον σχολικό έτος.
     Το σύνολο των Λυκείων (Ενιαίων Λυκείων ), ΤΕΕ και Γυμνασίων με Λυκειακές Τάξεις) κάθε νομού ο αριθμός των σχολείων που υλοποίησαν πρόγραμμα ΠΔΣ κατά το σχολικό έτος 2004-2005 και τα ποσοστά τους, καθώς και ο αριθμός των μαθητών που παρακολούθησαν, φαίνονται στον επισυναπτόμενο πίνακα.
     Τέλος επισημαίνεται ότι το φαινόμενο της μη υλοποίησης προγράμματος Π.Δ.Σ. σε κάποια σχολεία,  κατά το προηγούμενο σχολικό έτος, οφείλεται σε διάφορους λόγους, όπως στη μη εκδήλωση ενδιαφέροντος από επαρκή αριθμό μαθητών ή από εκπαιδευτικούς. Ο αριθμός των σχολείων που δεν υλοποίησαν πρόγραμμα εμφανίζεται επίσης στον προαναφερθέντα στατιστικό πίνακα.
     Ο Υφυπουργός
     ΓΕΩΡΓΙΟΣ ΚΑΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     14.. Στις με αριθμό 2016/13.9.05 και 2289/19.9.05 ερωτήσεις των Βουλευτών κυρίων Δημητρίου Πιπεριγά και Γεωργίου Παπαγεωργίου, δόθηκε με το υπ’ αριθμ. 92388/ΙΗ/10-10-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2016/13-9-2005 και 2289/19-9-2005 την οποία κατέθεσαν οι Βουλευτές κ.κ. Δημ. Πιπεργιάς και Γεωργ. Παπαγεωργίου και αφορά στο 1ο Λύκειο Αλιβερίου, σας γνωρίζουμε τα ακόλουθα:
     Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
     Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα μελέτες και κατασκευές χωρίς περαιτέρω παρέμβαση μέσα στο Νομό.
     Η χρηματοδότηση της Ν.Α. Εύβοιας για το έτος 2005 ανέρχεται στο ποσό των 1.300.000,00 €.
     Επιπρόσθετα ο ΟΣΚ παρέχει επικουρικά και σε έκτακτες μόνο περιπτώσεις την συνδρομή του.
     Όπως μας πληροφόρησε ο ΟΣΚ με το από 4-10-05 έγγραφό του τοποθέτησε ήδη 6 προκατασκευασμένες αίθουσες ελαφρύ τύπου για ης ανάγκες του Εν. Λυκείου Καρύστου.
     Επίσης στο Νομό Ευβοίας ο ΟΣΚ συμπεριέλαβε στο πρόγραμμά του την εγκατάσταση δύο (2) διθέσιων προκατασκευασμένων Νηπιαγωγείων βαρέως τύπου στους Δήμους:
     -Σκύρου (ολοήμερο) και
     - Δυστίων (δημοπρατήθηκε),
     όπως και την προσθήκη 1 αίθουσας στο Δημ. Σχολείο Μακρύκαπας (ήδη τοποθετήθηκε αιθ. ελαφρού τύπου).
     Παράλληλα έχει γνωρίσει στην Νομ. Αυτοδιοίκηση Ευβοίας για την δυνατότητα ένταξης στον προγραμματισμό του της ανέγερσης του Ενιαίου Λυκείου Καρύστου.
     Επίσης σας γνωρίζουμε ότι από τον ΟΣΚ και σε συνεργασία με τα τμήματα Πολιτικών Μηχανικών της χώρας βρίσκεται σε εξέλιξη η ενέργεια του προσεισμικού ελέγχου σε συγκεκριμένους νομούς για τα διδακτήρια τα οποία σχεδιάστηκαν και κατασκευάστηκαν χωρίς αντισεισμικό κανονισμό.
     Τα στοιχεία της πρώτης φάσης προσεισμικού ελέγχου αξιολογούνται από τα αρμόδια όργανα του Οργανισμού.
     Το συγκεκριμένο Σχολείο έχει ελεγχθεί από το Ε.Μ.Π. και στη συνέχεια θα αξιολογηθούν τα αποτελέσματα.
     Επισημαίνεται ότι ο ΟΣΚ, με το με αρ. ΕΓ12-00/20005/15-9-2005 έγγραφό του προς την Ν.Α. Εύβοιας, επεσήμανε τις περιπτώσεις που χρήζουν παρέμβασης από τις αρμόδιες Υπηρεσίες της Νομαρχίας.
     Ο Υφυπουργός
     ΓΕΩΡΓΙΟΣ ΚΑΛΟΣ»
     15. Στην με αριθμό 2206/16.9.05 ερώτηση των Βουλευτών κυρίων Ροδούλας Ζήση και Ιωάννου Διαμαντίδη δόθηκε με το υπ’ αριθμ. 537/10-10-05 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 2206/16-09-2005 εγγράφου σας, με το οποίο μας διαβιβάσθηκε ερώτηση των Βουλευτών κ. Ρ. Ζήση και κ. Ι Διαμαντίδη, που κατατέθηκε στη Βουλή των Ελλήνων, σας γνωρίζουμε τ' ακόλουθα:
     1. Τις πρωινές ώρες της 28-07-2005 προσήλθε στο Κεντρικό Λιμεναρχείο Χανίων ο Γκίνης Γεώργιος, Πλοίαρχος του ρυμουλκού-ναυαγοσωστικού "ΧΡΗΣΤΟΣ ΧVΙΙΙ" Ν.Π. 11292, ο οποίος κατήγγειλε την απουσία χωρίς άδεια του ναυτολογημένου ως Β' Μηχανικού Εμμανουηλίδη Θεοδώρου. Τα αναφερόμενα επιβεβαιώνονται από σχετική ημερολογιακή εγγραφή του Πλοιάρχου στο Ημερολόγιο Γεφύρας του πλοίου. Το Κεντρικό Λιμεναρχείο Χανίων προέβη σε σχηματισμό σχετικής δικογραφίας.
     2. Μετά την λήψη της από 29-08-2005 καταγγελίας του Εμμανουηλίδη Θεοδώρου, το Κεντρικό Λιμεναρχείο Ρόδου διετάχθη από την αρμόδια Υπηρεσία του ΥΕΝ, για έκτακτο έλεγχο του πλοίου προς διαπίστωση βασιμότητας των . καταγγελλομένων.
     3. Κατά τον έλεγχο διαπιστώθηκαν τ' ακόλουθα: (α) πλήρωση πρυμναίων δεξαμενών ζυγοστάθμισης με diesel οίΙ, (β) αδυναμία λειτουργίας επιστομίου δικτύου ερματισμού-αφερματισμού πρωραίας δεξαμενής ζυγοστάθμισης, (γ) απώλεια πετρελαίου Νο 6 δεξιάς δεξαμενής πετρελαίου λόγω αντικανονικότητας της φλάντζας εισαγωγής καυσίμου στην κύρια μηχανή, (δ) διάβρωση ελάσματος δαπέδου της κουζίνας και (ε) διάβρωση εξαεριστικού σωλήνα δεξαμενής ποσίμου νερού.
     Μετά την διαπίστωση των ανωτέρω, απαγορεύθηκε η συνέχιση πλόων του ανωτέρω πλοίου και κινήθηκε η διαδικασία επιβολής των νομίμων κυρώσεων κατά του Πλοιάρχου από το Κεντρικό Λιμεναρχείο Ρόδου.
     4. Την 31-08-2005 το Κεντρικό Λιμεναρχείο Ρόδου ανέφερε στην αρμόδια υπηρεσία του ΥΕΝ την πλήρη ή προσωρινή, κατά περίπτωση, αποκατάσταση των προαναφερθεισών αντικανονικοτήτων.
     Με σχετική διαταγή της αρμόδιας υπηρεσίας του ΥΕΝ, επετράπη η συνέχιση των πλόων του ανωτέρω πλοίου, αφού καταχωρήθηκαν στο Πρωτόκολλο Γενικής Επιθεώρησης αυτού, οι ακόλουθες παρατηρήσεις:
     (α) Μέχρι 20-09-2005 να επισκευασθεί μόνιμα η φλάντζα εισαγωγής diesel οίΙ στη Νο 6 δεξιά δεξαμενή,
     (β) μέχρι 20-09-2005 να επισκευασθεί μόνιμα το δάπεδο της κουζίνας,
     (γ) μέχρι 20-09-2005 να επισκευασθεί μόνιμα ο εξαεριστικός σωλήνας της δεξαμενής
     ποσίμου και	.
     (δ) μέχρι 20-09-2005 να διενεργηθεί έλεγχος του δικτύου έρματος.
     5. Σύμφωνα με τ' ανωτέρω, η αρμόδια υπηρεσία του ΥΕΝ, επέτρεψε την συνέχιση των πλόων του πλοίου την 31-08-2005, αφού προηγουμένως έλαβε υπόψη της την οριστική ή προσωρινή αποκατάσταση των αντικανονικοτήτων που διαπιστώθηκαν την 29-08-2005 και σε καμμία περίπτωση δεν παρέμεινε άνευ διορθωτικής ενέργειας κάποια από τις εν λόγω αντικανονικότητες.
     6. Κατόπιν πυρκαγιάς που εκδηλώθηκε στο υπό συζήτηση στο πλοίο την 11-092005, η Λιμενική Αρχή Σούδας απαγόρευσε τον απόπλου του, ενώ για τα αίτια του συμβάντος διενεργείται προανάκριση τα οποία όμως μακροσκοπικά δεν οφείλονται στα καταγγελόμενα.
     Ο Υπουργός
     ΜΑΝΩΛΗΣ ΚΕΦΑΛΟΓΙΑΝΝΗΣ»)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουτσούκο.
     Κυρίες και κύριοι συνάδελφοι, πριν εισέλθουμε στη συζήτηση των αναφορών και ερωτήσεων, έχω την τιμή να ανακοινώσω στο Σώμα ότι ο Πρωθυπουργός με επιστολή του προς την Πρόεδρο της Βουλής γνωστοποίησε την πρόσφατη κυβερνητική μεταβολή. 
     Η σχετική επιστολή θα καταχωριστεί στα Πρακτικά της σημερινής συνεδρίασης.
     (Στο σημείο αυτό ο Α΄ Αντιπρόεδρος της Βουλής κ. Σωτήρης Χατζηγάκης καταθέτει για τα Πρακτικά την προαναφερθείσα επιστολή, η οποία έχει ως εξής:
     (Nα φωτογραφηθεί η σελ. 4)
     ΠΡΟΕΔΡΕΥΩΝ (Σωτήρης Χατζηγάκης): Επίσης, έχω την τιμή να ανακοινώσω προς το Σώμα πως η Διαρκής Επιτροπή Μορφωτικών Υποθέσεων καταθέτει τις εκθέσεις της στα σχέδια νόμων του Υπουργείου Πολιτισμού: 
     α) «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως της Ρωσικής Ομοσπονδίας για την ίδρυση και τους όρους δραστηριοτήτων Πολιτιστικών Κέντρων».
     β) «Κύρωση της Συμφωνίας πολιτιστικής συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου της Ταϊλάνδης».
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     Αναφορές και ερωτήσεις πρώτου κύκλου:
     Θα συζητηθεί η με αριθμό 273/12.7.2005 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Τουριστικής Ανάπτυξης, σχετικά με την πρακτική άσκηση σπουδαστών από χώρες εντός και εκτός της Ευρωπαϊκής Ένωσης, σε ελληνικές ξενοδοχειακές επιχειρήσεις.
     Το ειδικότερο περιεχόμενο της ερώτησης του κ. Σγουρίδη έχει ως εξής:
     «Το φαινόμενο, σύμφωνα με το οποίο ξενοδοχειακές επιχειρήσεις δέχονται σπουδαστές από χώρες εντός και εκτός της Ευρωπαϊκής Ένωσης για πρακτική άσκηση στις μονάδες τους, έχει επεκταθεί σε όλη την Ελλάδα με αρνητικές συνέπειες για τον τουρισμό. Η διαδικασία πρακτικής άσκησης σπουδαστών από σχολές τουριστικής εκπαίδευσης του εξωτερικού γίνεται χωρίς διαφάνεια, χωρίς εποπτεία και γενικά χωρίς όρους και διαδικασίες που θα διασφάλιζαν την ουσιαστική πρακτική άσκηση, αλλά και την αναβάθμιση των παρεχόμενων υπηρεσιών στα ξενοδοχεία μας. Οι σπουδαστές που ασκούνται μέσα από αυτές τις διαδικασίες τελικά καλύπτουν μόνιμες θέσεις εργασίας, αυξάνοντας την ανεργία των Ελλήνων ξενοδοχοϋπαλλήλων.
     Ερωτώνται οι Υπουργοί:
     1. Οι σπουδαστές τουριστικών σχολών της αλλοδαπής που κάνουν πρακτική άσκηση σε ελληνικά ξενοδοχεία, τι είδους άδεια παραμονής διαθέτουν και τι χρονικής διάρκειας;
     2. Ποιο είναι το περιεχόμενο των συμβάσεων που υπογράφουν οι ξενοδοχειακές επιχειρήσεις με τις σχολές του εξωτερικού και πού κατατίθενται οι συμβάσεις αυτές;
     3. Με ποιους όρους και προϋποθέσεις υλοποιείται η πρακτική άσκηση των σπουδαστών τουριστικών σχολών της αλλοδαπής;
     4. Ποιος φορέας είναι αρμόδιος για την εποπτεία της πρακτικής άσκησης και πώς διασφαλίζεται ότι οι ασκούμενοι δεν καλύπτουν πάγιες και διαρκείς ανάγκες των επιχειρήσεων, δηλαδή ουσιαστικά θέσεις εργασίας;»
     Στην ερώτηση αυτή θα απαντήσει ο Υφυπουργός Τουριστικής Ανάπτυξης κ. Αναστάσιος Λιάσκος.
     Ορίστε, κύριε Υφυπουργέ, έχετε το λόγο.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Ευχαριστώ, κύριε Πρόεδρε.
     Κύριε συνάδελφε, το θέμα της αδείας εισόδου αλλοδαπών σπουδαστών στη χώρα μας, ελλείψει ειδικής νομοθεσίας, αντιμετωπίζεται όπως ξέρετε στα πλαίσια του ν. 2910/2001 περί εισόδου αλλοδαπών στην ελληνική επικράτεια. Το θέμα της άδειας παραμονής των σπουδαστών αυτών ρυθμίζεται με το ν. 3374/2004, άρθρο 34, περί θεμάτων αδειών διαμονής αλλοδαπών.
     Σύμφωνα με τα παραπάνω, τα προξενεία μας χορηγούν άδεια εισόδου σε τέτοιους σπουδαστές, εφόσον πρώτον, αυτοί προσκομίσουν έγγραφο από τη σχολή τους που αποδεικνύει ότι είναι σπουδαστές τουριστικών επαγγελμάτων, δεύτερον, σύμβαση που υπεγράφη μεταξύ της σχολής του σπουδαστή και του ξενοδοχείου της χώρας μας και η οποία δηλώνει ότι γίνεται δεκτός για πρακτική άσκηση και τρίτον, πιστοποιητικό ποινικού μητρώου, ιατρικό πιστοποιητικό και έγγραφο που αποδεικνύει ότι ο σπουδαστής είναι ασφαλισμένος για όλη τη διάρκεια της παραμονής του στην Ελλάδα. Σύμφωνα με το νόμο έτσι γίνεται η διαδικασία.
     Δυστυχώς –και εδώ πρέπει να πω ότι έχετε εντοπίσει το πρόβλημα- λόγω της έλλειψης νομοθετικού πλαισίου παρατηρείται τα τελευταία χρόνια το φαινόμενο, το οποίο αναφέρετε στην ερώτησή σας, καθώς μόνο ένας μικρός αριθμός αλλοδαπών σπουδαστών διοχετεύεται για πρακτική άσκηση επισήμως μέσω του Ο.Τ.Ε.Κ., μέσω δηλαδή του Οργανισμού Τουριστικής Εκπαίδευσης, ο οποίος θέτει συγκεκριμένες προϋποθέσεις, όπως οφείλει. Είναι γεγονός ότι κάποιοι επαγγελματίες, εκμεταλλευόμενοι αυτό το κενό, απασχολούν παράνομα αλλοδαπούς σπουδαστές, ως φθηνότερο εργατικό δυναμικό. Γνωρίζουμε ότι αυτό το πρόβλημα είναι χρόνιο και, ασφαλώς, το γνωρίζατε και εσείς ως προκάτοχοί μας. 
     Δυστυχώς, λοιπόν, όλα αυτά τα χρόνια δεν έχει ληφθεί καμία απόφαση και σήμερα έχω την ευκαιρία, από το Βήμα της Βουλής, να γνωστοποιήσω ότι η Κυβέρνηση και το Υπουργείο έχουν την πρόθεση να αντιμετωπίσουν τέτοιου είδους προβλήματα, όπως αυτό. Θέλω να σας ενημερώσω ότι σε συνεργασία με τον Ο.Τ.Ε.Κ. και όλα τα συναρμόδια Υπουργεία θα προωθήσουμε νόμο, που θα προβλέπει ότι αρμόδιος για την άσκηση της πρακτικής των αλλοδαπών στη χώρα μας θα είναι μόνο ο Ο.Τ.Ε.Κ.. Η κατεύθυνση του νομοθετικού πλαισίου θα είναι ότι κρίνεται πλέον απαραίτητη η σύμφωνη γνώμη του Ο.Τ.Ε.Κ. -γιατί αυτό είναι το σωστό- για τη χορήγηση αδείας εισόδου από τις προξενικές αρχές. Βρισκόμαστε στην αρχή αυτής της προσπάθειας και περισσότερες λεπτομέρειες θα έχουμε τη δυνατότητα να συζητήσουμε σε σύντομο χρονικό διάστημα. 
     Κύριοι συνάδελφοι, θέλω να τονίσω για άλλη μία φορά ότι πρόκειται για σημαντικό ζήτημα, του οποίου η αντιμετώπιση εξετάζεται αυτήν τη στιγμή με σοβαρότητα από την πολιτική ηγεσία του Υπουργείου. 
     Ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Το λόγο έχει ο κ. Σγουρίδης.
     ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
     Κύριε Υπουργέ, χαίρομαι που η κατάθεση αυτής της ερώτησης σας έδωσε το έναυσμα να εντοπίσετε το πρόβλημα και να επιχειρήσετε τη λύση του. Και αυτό, στα πλαίσια του ότι η άδεια πια για την πρακτική άσκηση αλλοδαπών σπουδαστών σε ξενοδοχειακές επιχειρήσεις της χώρας μας θα δίδεται μόνο από τον Ο.Τ.Ε.Κ.. Περιμένουμε αυτήν τη νομοθετική ρύθμιση, την οποία θεωρούμε σημαντική, γιατί, όπως είπατε και εσείς, όπως λέω και εγώ στην ερώτησή μου, αλλά και όπως λέει η Πανελλήνια Ομοσπονδία Εργατών Επισιτισμού και Υπαλλήλων Τουριστικών Επαγγελμάτων, το θέμα λαμβάνει μεγάλες διαστάσεις, οι οποίες έχουν να κάνουν με την εργασία των υπαλλήλων ή των ανθρώπων που ασχολούνται με τον τουρισμό, γιατί αυτοί οι αλλοδαποί σπουδαστές, που κάνουν πρακτική άσκηση καλύπτουν πάγιες και διαρκείς ανάγκες στα ξενοδοχεία. 
     Καλύπτουν, όμως, και ένα άλλο θέμα το οποίο και εσείς και εγώ σήμερα το πρωί, που παρευρεθήκαμε στο 4ο Συνέδριο του Συνδέσμου Ελληνικών Τουριστικών Επιχειρήσεων, εντοπίσαμε. Αναφέρομαι στην ποιότητα του ελληνικού τουρισμού. Η Ελλάδα θα πρέπει να είναι ο ασφαλής και μοναδικός τουριστικός προορισμός για κεφάλαια, επιχειρήσεις και τουρίστες. 
     Συνεπώς αυτό δημιουργεί την ανάγκη να έχουμε ένα ποιοτικό προϊόν μη ανταλλάξιμο. Σε αυτό, όμως, θα πρέπει να συντείνουν όλοι οι φορείς, και ο δημόσιος και ο ιδιωτικός τομέας. Εκεί χρειάζεται επίβλεψη. Δηλαδή χρειάζεται επίβλεψη σε τέτοια ζητήματα, όπως αυτό το οποίο εντοπίσαμε με την ερώτηση και είπατε και εσείς, στο ότι υποκρύπτει η πρακτική άσκηση αλλοδαπών σπουδαστών κατά βάση εργασία, η οποία είναι ανασφάλιστη και κακής ποιότητας. Γιατί είναι άλλο πράγμα να είναι κάποιος, ο οποίος ασχολείται ως υπάλληλος του τουρισμού και άλλο να έρχεται κάποιος αλλοδαπός για να κάνει την πρακτική του άσκηση.
     Ευχαριστώ, γιατί αναγνωρίζετε ότι πρέπει να υπάρξει νομοθετική ρύθμιση.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σγουρίδη.
     Το λόγο έχει ο Υφυπουργός Τουριστικής Ανάπτυξης, κ. Λιάσκος.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε συνάδελφε, έχω τονίσει πολλές φορές μέσα σε αυτήν την Αίθουσα ότι ο τουρισμός είναι εθνική υπόθεση και δεν έχει να κάνει με κάποιες αντιλήψεις που λίγο-πολύ σκεπτόμαστε ως μονόδρομο για την ανάπτυξη και την ανταγωνιστικότητα. Εγώ πολλές φορές από αυτό το Βήμα έχω ζητήσει τη στήριξη των συναδέλφων της Αντιπολίτευσης στην προσπάθεια που καταβάλλουμε. Είναι γεγονός και, όπως πολύ σωστά είπατε ότι εγώ τοποθετούμαι ειλικρινά, θα πρέπει να ομολογήσετε ότι αυτό το ζήτημα ουδέποτε αντιμετωπίστηκε σοβαρά μέχρι σήμερα από τις προηγούμενες κυβερνήσεις.
     Ήθελε πράγματι νομοθετική ρύθμιση και είναι ζήτημα, που αφορά θέματα που ήταν μετέωρα, όπως πως θα χορηγείται η άδεια εισόδου στους σπουδαστές, με ποιους όρους θα υλοποιείται η άσκηση πρακτικής τους, η διασφάλιση ότι αυτοί οι σπουδαστές δεν καλύπτουν πάγιες και διαρκείς ανάγκες των επιχειρήσεων, που απασχολούνται και βέβαια η θέσπιση συγκεκριμένων κανόνων θα μας δώσει και τη δυνατότητα να αξιοποιήσουμε το θέμα της πρακτικής άσκησης, ως εργαλείο, θα έλεγα, ευρύτερα διεθνών σχέσεων και θα οριοθετήσει αυτές τις συνεργασίες προς όφελος των εκπαιδευτικών ιδρυμάτων των χωρών προέλευσης των αλλοδαπών σπουδαστών, των ελληνικών επιχειρήσεων, αλλά και των Ελλήνων εργαζομένων στον τουριστικό τομέα. 
     Θέλω να ξέρετε το εξής: Η παρούσα Κυβέρνηση δεν αποφεύγει τα προβλήματα ούτε κάνει πως δεν τα βλέπει, ούτε, αν θέλετε, έχει αφήσει το πεδίο να βρίσκεται έτσι όπως διαμορφώνεται, ούτε βοηθά να χρονίζουν αυτά τα προβλήματα με μια απραξία.
     Εργαζόμαστε σταθερά και αποτελεσματικά για την αντιμετώπισή τους και όπως πολύ σωστά είπατε, γιατί ήμασταν και οι δύο σήμερα το πρωί σ΄ ένα σημαντικό συνέδριο, είναι γεγονός ότι ένα τοπίο, το οποίο θέλει μια παρέμβαση σε πάρα πολλά επίπεδα, είναι πολύ δύσκολο να διαχειριστεί από τη μια στιγμή στην άλλη. 
     Εμείς, να ξέρετε πως, όπως σας προανέφερα, έτσι θα πορευόμαστε.
     Ευχαριστώ πολύ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
     Αναφορές- ερωτήσεις δεύτερου κύκλου:
     Θα συζητηθεί η με αριθμό 890/2-8-2005 ερώτηση του Βουλευτή του Πανελλήνιου Σοσιαλιστικού Κινήματος κ. Γιάννη Κουτσούκου προς τον Υπουργό Τουριστικής Ανάπτυξης, σχετικά με τη λήψη μέτρων για την τουριστική ανάπτυξη του Νομού Ηλείας και την αξιοποίηση της λίμνης Καϊάφα.
     Η  ερώτηση του κυρίου συναδέλφου  έχει ως εξής:
     «Σε σύσκεψη που πραγματοποιήθηκε μετά από πρόσκληση του Υφυπουργού, κυρίου Λιάσκου, με αντικείμενο την Tουριστική Aνάπτυξη  του Νομού Ηλείας, τέθηκαν από την πλευρά των Βουλευτών και των φορέων του Νομού μια σειρά θέματα που συνδέονται άμεσα και έμμεσα με την Τουριστική Ανάπτυξη του Νομού και συζητήθηκε ειδικότερα η αξιοποίηση της Λίμνης Καϊάφα. Παρά το γεγονός ότι το σύνολο των θεμάτων που συνδέονται με την Τουριστική Ανάπτυξη του Ν. Ηλείας είναι γνωστά στην πολιτική ηγεσία του Υπουργείου, εν τούτοις καμιά ανακοίνωση δεν έγινε για το σχεδιασμό και τις προτεραιότητες του Υπουργείου. Σε ό,τι αφορά την αξιοποίηση της Λίμνης Καϊάφα, ο κ. Λιάσκος μάς γνωστοποίησε την πρόθεση της Κυβέρνησης να προχωρήσει με Τροπολογία-Νομοθετική Ρύθμιση στην αντιμετώπιση των εκκρεμοτήτων και κάλεσε μάλιστα τους παρευρισκόμενους Βουλευτές να τη συνυπογράψουν. Επιφυλαχθήκαμε, όπως ήταν φυσικό, ζητώντας να πληροφορηθούμε το περιεχόμενο της συγκεκριμένης ρύθμισης. 
     Επειδή μέχρι σήμερα δεν υπάρχει καμιά επίσημη τοποθέτηση ή ανακοίνωση που να αφορά τα θέματα αυτά 
     Ερωτάται ο αρμόδιος Υπουργός:
     1. Προτίθεται η Κυβέρνηση να προωθήσει νομοθετική ρύθμιση για την αξιοποίηση της Λίμνης Καϊάφα, ποιο θα είναι το περιεχόμενο της συγκεκριμένης ρύθμισης και πότε θα το κάνει;
     2. Προτίθεται η Κυβέρνηση να προχωρήσει στην υλοποίηση των προεκλογικών της εξαγγελιών για την Τουριστική Ανάπτυξη του Νομού Ηλείας, υπάρχει σχέδιο και πολιτική βούληση ή αδυνατεί να προχωρήσει και να ολοκληρώσει ακόμα και τον προγραμματισμό που παρέλαβε, όπως για παράδειγμα συμβαίνει με τη λειτουργία του αεροδρομίου Ανδραβίδας ως πολιτικού;»
     Ο κύριος Υπουργός έχει το λόγο. 
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε συνάδελφε, χαίρομαι πάρα πολύ που πραγματικά μέσα από την ερώτησή σας ομολογείτε πως είναι η πρώτη φορά που υπάρχει μία τεράστια κινητικότητα μέσα σ΄ ένα σύντομο χρονικό διάστημα για προβλήματα που ταλάνιζαν για χρόνια την περιοχή, στην οποία πολιτεύεστε, και που όπως ξέρετε εσείς δεν έχετε πράξει τίποτα μέχρι τώρα. 
     Είναι γεγονός ότι και ο Υπουργός και πολλά  στελέχη του Υπουργείου μας, αλλά και εγώ φώναξα όλους τους συναδέλφους στο Υπουργείο Τουριστικής Ανάπτυξης, το νομάρχη, τους δημάρχους της περιοχής για να δούμε ζητήματα, τα οποία πραγματικά απασχολούν τις τοπικές κοινωνίες και που στο μέτρο των δυνατοτήτων μας, θα μπορούσαμε να παρέμβουμε για να επιλυθούν.
     Θα σας πω ότι σε αυτή μας τη συνάντηση, όπως ξέρετε, εγώ δεν σας έφερα καμία τροπολογία να την περιφέρω για να την υπογράψετε και εσείς αρνηθήκατε, επιφυλαχθήκατε. Θυμάσθε πολύ καλά, γιατί ήταν όλοι οι συνάδελφοι εκεί, ότι συζήτησα εναλλακτικές λύσεις και προτάσεις για την αξιοποίηση του συγκεκριμένου project, το οποίο αφορούσε τη λίμνη Καϊάφα και ζήτησα και από εσάς να έχετε μία μεγαλύτερη, ευρύτερη συνεννόηση, ως Βουλευτές του τόπου σας, και να κάνατε και σεις μία συγκεκριμένη πρόταση, αν είχατε. Να κάνετε και εσείς μία πρόταση για το πώς βλέπετε ότι μπορεί αυτό το θέμα να περπατήσει.
     Συζητήσαμε, λοιπόν, διάφορα εναλλακτικά σενάρια. Ομολογουμένως ήταν μια καλή συζήτηση. Δεν δεσμευτήκαμε, ούτε εσείς επιφυλαχτήκατε ούτε εγώ επιφυλάχτηκα, απλώς συζητήσαμε, όπως πρέπει να συζητούν όλοι όσοι ενδιαφέρονται για να επιλύσουν προβλήματα, τα οποία είναι χρονίζοντα σε αυτό τον τόπο. 
     Θα σας πω, λοιπόν, ότι η περιοχή της λίμνης Καϊάφα έχει προταθεί για ένταξη, όπως ξέρετε, στο δίκτυο «ΝΑΤURA 2000», υπάγεται σε διακεκριμένη ζώνη, στη ζώνη οικιστικού ελέγχου και έχει χαρακτηριστεί ως ιδιαιτέρου φυσικού κάλλους. Λόγω επικείμενης αξιοποίησης δεν δόθηκαν φέτος χρήματα για αναπτυξιακά έργα στη μονάδα, αλλά μόνο τα απαραίτητα για τη συντήρηση και λειτουργία της. Ήδη όμως και αυτό θέλω να σας πω, από την Ε.Τ.Α. εκπονείται αναλυτικό σχέδιο αξιοποίησης, το οποίο προβλέπει εκσυγχρονισμό των εγκαταστάσεων των ιαματικών πηγών, πλήρη ανακαίνιση των υφισταμένων ξενοδοχειακών καταλυμάτων με κύριο κατευθυντήριο άξονα τη διαμόρφωση ολοκληρωμένης μονάδας θερμαλιστικού τουρισμού, τουρισμού υγείας και θαλασσίων αγωνισμάτων διεθνούς εμβέλειας, γιατί όπως θα ξέρετε, κατά την τρέχουσα περίοδο έγινε μια παγκόσμια αθλητική συνάντηση εκεί, στο σκι σλάλομ, στα πλαίσια της προώθησης θεμάτων ναυταθλητισμού. 
     Οφείλω να σας πω ότι έχουν ολοκληρωθεί οι τοπογραφικές μελέτες, η υδρογεωλογική έρευνα και η ιατρική τεκμηρίωση των ιαματικών πόρων στο υδρογεωλογικό εργαστήριο του Πανεπιστημίου Πατρών. Αυτή τη στιγμή συνεργαζόμαστε με το συναρμόδιο Υ.ΠΕ.ΧΩ.Δ.Ε. ώστε να εγκριθεί η μελέτη χωροθέτησης και να προχωρήσει η διαδικασία αξιοποίησης, αλλά και με τοπικούς φορείς, ώστε να αναπτυχθεί σε αυτή την έκταση με σεβασμό προς το περιβάλλον και σε συνεργασία πάντα με την τοπική κοινωνία και τους αρμόδιους φορείς.
     Τέλος, σε ό,τι αφορά το θέμα της λειτουργίας του αεροδρομίου Ανδραβίδας σας επισημαίνω ότι βρισκόμαστε σε συνεργασία με το Υπουργείο Εθνικής Άμυνας για τη δημιουργία νέου τέρμιναλ. Ήδη αυτό έχει δρομολογηθεί. Αυτό όμως δρομολογήθηκε από εμάς, δεν είχε δρομολογηθεί προηγουμένως. Σας το λέω επειδή το χειρίστηκα προσωπικά και πρέπει να το ξέρετε. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ο κ. Κουτσούκος έχει το λόγο.
     ΓΙΑΝΝΗΣ ΚΟΥΤΣΟΥΚΟΣ: Κύριε Υφυπουργέ, η αλήθεια είναι ότι μπορεί να υπάρχει μία κινητικότητα όπως λέτε, αλλά δεν υπάρχει κανένα αποτέλεσμα. Είναι γεγονός ότι ακόμα και αυτά που είχε δρομολογήσει η προηγούμενη κυβέρνηση και πάρα πολλά ακόμα, όπως το αεροδρόμιο της Ανδραβίδας, ήταν έτοιμα για δημοπράτηση, εσείς τα έχετε παραπέμψει στις καλένδες. 
     Θέλω να σας θυμίσω την ακύρωση του δασικού χωριού στην Κρυόβρυση, την ακύρωση του κέντρου περιβαλλοντικής εκπαίδευσης στη Φολόη, ότι δεν έχετε κάνει τίποτα για τα λουτρά Ιρμήνης, ότι ακυρώσατε το θεματικό πάρκο της λίμνης Μουριάς. Άρα όχι απλώς έχετε υστερήσει στο να προωθήσετε αυτά τα οποία ήταν έτοιμα, αλλά έχετε δείξει μία σοβαρή αμέλεια που δεν δικαιολογεί αυτό που είπατε στην αρχή, ότι υπάρχει μία κινητικότητα.
     Σε ό,τι αφορά τώρα την περιοχή του Καϊάφα, πρέπει να σας πω ότι χαίρομαι γιατί έρχεσθε να διαψεύσετε όλους αυτούς που αξιοποίησαν την καλόπιστη παρουσία μας στη σύσκεψη που μας καλέσατε, για να μας επιπλήξουν επειδή δεν υπογράψαμε την τροπολογία. Πρέπει να σας πω, κύριε Υπουργέ, ότι δεχτήκαμε πάρα πολλά τέτοια μηνύματα και από συλλόγους και από συγκεκριμένο δήμαρχο της περιοχής. Χαίρομαι που λέτε ότι δεν υπήρξε τροπολογία, λυπάμαι όμως πραγματικά που πέρασαν σχεδόν δύο χρόνια από τότε που είστε Κυβέρνηση και βλέπω ότι τώρα λέτε πως έχετε αναθέσει μία μελέτη, ένα μάστερ πλαν στην Ε.Τ.Α., ενώ σε εκείνη τη σύσκεψη τον Ιούλιο, ήταν φανερό ότι είχατε με άλλο τρόπο υπόψη σας να προωθήσετε την ανάπτυξη της περιοχής.
     Και αυτό δεν είναι δική μου αίσθηση μόνο, αλλά είναι και των υπολοίπων συναδέλφων που παραβρεθήκαμε εκεί. Δεν ξέρω τι άλλαξε και μεταβάλλατε αυτόν το σχεδιασμό. Πιστεύω ότι είναι σωστό να έχουμε μια ολοκληρωμένη μελέτη. Όμως, θέλω να επισημάνω ότι έχετε ήδη καθυστερήσει σημαντικά και πρέπει να γνωρίζετε ότι η προηγούμενη κυβέρνηση του ΠΑ.ΣΟ.Κ. είχε προετοιμάσει ένα σχέδιο, το οποίο βεβαίως ακυρώθηκε κάτω από τη δική σας προεκλογική ρητορεία. Γιατί, κύριε Υπουργέ, στην προεκλογική περίοδο τα βλέπατε όλα ύποπτα. 
     Είστε, λοιπόν, δέσμιοι της τακτικής που ακολουθούσατε προεκλογικά και φοβάμαι πέραν του ότι είστε και δέσμιοι αυτής της προεκλογικής σας ρητορείας, έχετε και σημαντικές αδυναμίες να προωθήσετε την ανάπτυξη της περιοχής. 
     ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε συνάδελφε, πρώτα απ’ όλα αν κάνατε ερώτηση περιγράφοντας μια ψεύτικη κατάσταση για να εκμαιεύσετε ότι πράγματι αυτή είναι ψεύτικη από μένα, δεν χρειαζόταν να το κάνετε αυτό. 
     Εγώ έκανα δελτίο Τύπου τότε, που είπα αυτά που ανέφερα και εδώ. Δεν χρειαζόταν να γράψετε ψεύτικα στοιχεία ότι είχαμε καταθέσει τροπολογία, που χρειαζόταν να την υπογράψετε και σας την έφερνα εγώ. Δεν χρειαζόταν αυτό. Εγώ ήδη, επειδή θεωρώ τον εαυτό μου ειλικρινή και έντιμο άνθρωπο, οποιαδήποτε στιγμή θελήσατε ή είχατε τη διάθεση να σας καλύψω, σας κάλυπτα για όποιον έλεγε ψεύδη πάνω στο θέμα.
     Αν είχα άλλο σκοπό και άλλη διάθεση στο μυαλό μου, δεν είχα κανένα λόγο να σας καλέσω όλους να κουβεντιάσουμε για το πώς βλέπετε καλύτερα να αναπτυχθεί κάτι που αφορά το δικό σας στόχο. Αν το είχαμε έτσι στο μυαλό μας θα το είχαμε κάνει κατά τέτοιο τρόπο, που αν θέλετε, δεν θα δίναμε μια διάσταση.
     Γι’ αυτό σας είπα ότι σύμφωνα με τις τοποθετήσεις και σύμφωνα με τον τρόπο που είδαμε ότι η τοπική κοινωνία θέλει αυτό να αξιοποιηθεί, με σεβασμό στο περιβάλλον, προχωρούμε και εμείς. Και αυτό είναι το ηθικό, το θεμιτό και το σωστό που πρέπει να γίνεται.
     Θα σας πω ακόμα, επειδή μας εγκαλείτε ότι πέρασαν δύο χρόνια –δεν πέρασαν δύο χρόνια, εν πάση περιπτώσει –και εμείς δεν έχουμε κάνει τίποτα. Μας λέτε ότι τα είχατε δρομολογήσει. Πόσα χρόνια τα δρομολογούσατε εσείς; Και θα σας ρωτήσω μια και τα είχατε δρομολογήσει, πού είναι αυτά τα δρομολογημένα; Γιατί και εμείς θέλαμε ένα υπόβαθρο να πατήσουμε κάπου και να προχωρήσουμε.
     Κανένας δεν είναι αυτός ο οποίος δεν θέλει μια έτοιμη δουλειά, όταν αυτή την ίδια δουλειά συνεχίζει και θέλει να την αφήσει.
     Εγώ, λοιπόν, σας λέω ότι το τέρμιναλ εμείς το ξεκινάμε. Δεν υπήρχε ούτε επικείμενη δημοπρασία, ούτε τίποτα. Και αν έχετε τέτοια στοιχεία εδώ στη Βουλή δημόσια θα σας ζητήσω συγγνώμη. Να τα φέρετε μια μέρα στη Βουλή και να μου πείτε εδώ είναι η δημοπρασία, την ακυρώσατε, δεν θελήσατε να προχωρήσετε γι’ αυτόν το λόγο κ.λπ.
     Σε ό,τι αφορά τα άλλα, όπως για τη λίμνη του Καϊάφα και για όλα τα project, για τη δική σας ενημέρωση ζήτησα και ένα ενημερωτικό σημείωμα για το πώς έχει σήμερα η κατάσταση για όλα τα ακίνητα, που η Ε.Τ.Α. εκεί προχωρά σε αξιοποίηση, πώς ήταν τότε και πώς ήταν σήμερα, που με χαρά το καταθέτω στα Πρακτικά για να έχετε και μια ολοκληρωμένη εικόνα. Και σας λέγω ότι ζητήματα που αφορούν την τουριστική ανάπτυξη της περιοχής σας, είναι η πρώτη φορά που με τόση κινητικότητα αρμόδια κυβέρνηση τα κοιτάζει.
     Σας ευχαριστώ.
     (Στο σημείο αυτό ο Υφυπουργός Τουριστικής Ανάπτυξης κ. Αναστάσιος Λιάσκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, ολοκληρώθηκε η συζήτηση των αναφορών και ερωτήσεων.
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, 
     εισερχόμαστε στην ημερήσια διάταξη 
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει η προεκφώνηση των νομοσχεδίων που είναι γραμμένα στην ημερήσια διάταξη.
     Υπουργείου Οικονομίας και Οικονομικών.
     Ψήφιση στο σύνολο του σχεδίου νόμου: «Αύξηση συντάξεων Δημοσίου και άλλες διατάξεις».
     Το νομοσχέδιο αυτό θα ψηφιστεί στο σύνολο στη συνέχεια.
     Υπουργείου Εμπορικής Ναυτιλίας.
     Ψήφιση στο σύνολο του σχεδίου νόμου: «Καταδύσεις αναψυχής και άλλες διατάξεις».
     Θα ψηφιστεί στο σύνολο και αυτό το νομοσχέδιο στη συνέχεια.
     Υπουργείου Ανάπτυξης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Πλαίσιο Ρυθμίσεων για τη Σύσταση και τη Λειτουργία της Ευρωπαϊκής Εταιρείας».
     Το νομοσχέδιο αυτό θα συζητηθεί στη συνέχεια.
     Υπουργείου Εθνικής Άμυνας.
     Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποίηση διατάξεων του ν.3187/2003 για τα Ανώτατα Στρατιωτικά Ιδρύματα (Α.Σ.Ε.Ι.)».
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργείου Υγείας και Κοινωνικής Αλληλεγγύης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κώδικας Ιατρικής Δεοντολογίας».
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Επανερχόμαστε στο νομοσχέδιο του Υπουργείου Οικονομίας και Οικονομικών.
     Ψήφιση στο σύνολο του σχεδίου νόμου «Αύξηση συντάξεων του Δημοσίου και άλλες διατάξεις».
     Κύριε Υπουργέ, έχετε να κάνετε καμία παρατήρηση;
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όχι, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ερωτάται το Σώμα: Γίνεται δεκτό και στο σύνολο το νομοσχέδιο του Υπουργείου Οικονομίας και Οικονομικών: «Αύξηση συντάξεων του Δημοσίου και άλλες διατάξεις»;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο έγινε δεκτό και στο σύνολο κατά πλειοψηφία.
     Συνεπώς το νομοσχέδιο του Υπουργείου Οικονομίας και Οικονομικών: «Αυξήσεις συντάξεων Δημοσίου και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
     (Να καταχωρισθεί το κείμενο του νομοσχεδίου σελ.25 α΄)
     ΠΡΟΕΔΡΕΥΩΝ (Σωτήρης Χατζηγάκης): Προχωρούμε στην ψήφιση και στο σύνολο του νομοσχεδίου του Υπουργείου Εμπορικής Ναυτιλίας: «Καταδύσεις αναψυχής και άλλες διατάξεις». 
     Το λόγο έχει ο κύριος Υπουργός Εμπορικής Ναυτιλίας.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, μετά από συνεννόηση των εισηγητών όλων των κομμάτων και των Κοινοβουλευτικών Εκπροσώπων, παρακαλώ να γίνουν οι εξής διορθώσεις:
     Στο άρθρο 10 παράγραφος 3 διαγράφεται η φράση «επανέρχονται σε ισχύ» και αντικαθίσταται με τη λέξη «τροποποιούνται». 
     Καταθέτω για τα Πρακτικά την παράγραφο 3 του άρθρου 10, όπως διαμορφώνεται τελικά.
     (Στο σημείο αυτό ο Υπουργός Εμπορικής Ναυτιλίας κ. Εμμανουήλ Κεφαλογιάννης καταθέτει στα Πρακτικά την προαναφερθείσα τροποποίηση, η οποία έχει ως εξής:
     ( Να φωτογραφηθεί η σελίδα 27)
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, αν μου επιτρέπετε, θα ήθελα να κάνω μία μικρή παρατήρηση.
     ΠΡΟΕΔΡΕΥΩΝ (Σωτήρης Χατζηγάκης): Αν και δεν έχετε το δικαίωμα σ’ αυτό το σημείο, ορίστε, έχετε το λόγο.
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν είναι η πρώτη φορά που παραποιείται η θέση του κόμματός μας σε νομοσχέδιο, όχι βέβαια από τον ίδιο τον κύριο Υπουργό, που έκανε χθες αυτήν την παρατήρηση.
     Χθες ο κύριος Υπουργός Εμπορικής Ναυτιλίας μετά τη συνάντηση που είχε με τον Πρωθυπουργό, είπε ότι αυτό το νομοσχέδιο ψηφίστηκε ομόφωνα. Έχω την δήλωσή σας παρμένη από το internet.
     (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
     Δεν θα πρέπει να γίνεται αυτό. Αυτό δεν νομίζω ότι μπορεί να θεωρηθεί ηθικά παραδεκτό, αλλά και πολιτικά. Θεωρούμε ότι είναι απαράδεκτες τέτοιες μεταποιήσεις, αν θέλετε πολιτικές παρεμβάσεις, στις θέσεις του κόμματός μας για να εμφανίζεται προς τα έξω μια άλλη πολιτική. Δεν πρέπει να ξαναγίνει αυτό.
     Σας ευχαριστώ.
     ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Υπουργός Εμπορικής Ναυτιλίας κ. Κεφαλογιάννης.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Πρόεδρε, έχει δίκιο ο κύριος συνάδελφος. Το νομοσχέδιο ψηφίστηκε επί της αρχής από τα δύο μεγάλα κόμματα και βεβαίως το Κ.Κ.Ε. και ο Συνασπισμός δεν το ψήφισαν.
     ΧΡΗΣΤΟΣ ΠΡΩΤΟΠΑΠΑΣ: Φυσικά με τις διαφοροποιήσεις στα άρθρα. 
     ΠΡΟΕΔΡΟΣ (Άννα Μπενάκη - Ψαρούδα): Κύριε συνάδελφε, έχουν καταγραφεί στα Πρακτικά οι διαφοροποιήσεις στα άρθρα. Άκουσα τον κ. Σούρλα που ήταν στην Έδρα.
     ΧΡΗΣΤΟΣ ΠΡΩΤΟΠΑΠΑΣ: Βγήκε ανακοίνωση του Υπουργείου, κυρία Πρόεδρε, γι’ αυτό και γκρινιάζω. 
     ΠΡΟΕΔΡΟΣ (Άννα Μπενάκη - Ψαρούδα): Πάντως, από τα Πρακτικά φαίνεται ποια κόμματα ψηφίζουν την αρχή, τα άρθρα κ.λπ. και ποια όχι. 
     Ερωτάται, λοιπόν, το Σώμα εάν γίνεται δεκτό και στο σύνολο το νομοσχέδιο του Υπουργείου Εμπορικής Ναυτιλίας: «Καταδύσεις αναψυχής και άλλες διατάξεις», μετά και από τη νομοτεχνική διόρθωση του κυρίου Υπουργού.
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
     Συνεπώς το νομοσχέδιο του Υπουργείου Εμπορικής Ναυτιλίας: «Καταδύσεις αναψυχής και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων, και του συνόλου και έχει ως εξής:
     (Να καταχωρισθεί το κείμενο του νομοσχεδίου σελ.30 α΄)
     ΠΡΟΕΔΡΟΣ (Άννα Μπενάκη - Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο των ανωτέρω νομοσχεδίων.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη - Ψαρούδα): Η Βουλή παρέσχε τη ζητηθείσα εξουσιοδότηση.
     Προχωρούμε τώρα στη συζήτηση του νομοσχεδίου του Υπουργείου Ανάπτυξης. 
     Μόνη συζήτηση επί της αρχής, των άρθρων και του συνόλου του σχεδίου νόμου: «Πλαίσιο Ρυθμίσεων για τη Σύσταση και τη Λειτουργία της Ευρωπαϊκής Εταιρείας».
     Η Διάσκεψη των Προέδρων έχει αποφασίσει στη συνεδρίασή της στις 6.10.2005 η συζήτηση αυτού του νομοσχεδίου να γίνει σε δύο συνεδριάσεις, μία επί της αρχής και μία επί των άρθρων.
     Κύριε Υπουργέ, έχετε να κάνετε κάποιες παρατηρήσεις;
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μάλιστα, κυρία Πρόεδρε.
     Πριν δώσετε το λόγο στους εισηγητές, θα ήθελα να καταθέσω δύο νομοτεχνικές βελτιώσεις. Η πρώτη είναι στον ένατο στίχο της παραγράφου 2 του άρθρου 2, όπου διαγράφεται η λέξη «έχει» από τη φράση «έχει υποκατασταθεί». 
     Επίσης, στον πέμπτο στίχο της παραγράφου 2 του άρθρου 20 διαγράφεται η λέξη «μετά» από τη φράση «μέχρι την αμέσως μετά επόμενη γενική συνέλευση». 
     Καταθέτω αυτές τις διορθώσεις στα Πρακτικά, προκειμένου να μοιραστούν, ώστε να λάβουν γνώση και οι κύριοι συνάδελφοι. 
     (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει στα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
     (Να φωτογραφηθεί το κείμενο σελ. 33)
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Το δεύτερο είναι ότι όπως είχα διαβεβαιώσει με το συνάδελφό μου κ. Παπαθανασίου τους συναδέλφους στη Διαρκή Επιτροπή, θα δώσουμε στους συναδέλφους το σχέδιο του προεδρικού διατάγματος που βρίσκεται σε πορεία για υπογραφή από το Συμβούλιο της Επικρατείας.
     Επίσης, καταθέτω για τους συναδέλφους την οδηγία και τον κανονισμό -ολόκληρο το κείμενο- επί τη βάσει των οποίων έγινε και το σχετικό σχέδιο νόμου και το προεδρικό διάταγμα. Υπάρχουν έτοιμα για τους εισηγητές. 
     (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. Θα φωτοτυπηθούν  και θα διανεμηθούν.
     ΝΙΚΟΛΑΟΣ ΓΚΑΤΖΗΣ: Κάπως αργά το δίνετε. Το έχουμε. 
     ΧΡΗΣΤΟΣ ΠΡΩΤΟΠΑΠΑΣ: Το έχουμε, κύριε Υπουργέ. 
     ΠΡΟΕΔΡΟΣ (Άννα Μπενάκη-Ψαρούδα):  Μόνο το προεδρικό διάταγμα τότε να διανεμηθεί, διότι τα άλλα είναι γνωστά. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Εγώ για τη διευκόλυνσή σας το κάνω, αγαπητέ συνάδελφε, κύριε Γκατζή. 
     Επειδή δημιουργήθηκε πολύ μεγάλη ένταση την προηγούμενη φορά και άνευ λόγου, κατά την άποψή μου και παρά τις διαβεβαιώσεις τις οποίες δώσαμε και εγώ και ο κ. Παπαθανασίου σε ό,τι αφορά τον τρόπο και τη μεθοδολογία που ακολουθήθηκε στην κατάρτιση του προεδρικού διατάγματος, επιτρέψτε μου σήμερα για την ενημέρωση της Εθνικής Αντιπροσωπείας, αλλά και των συναδέλφων Βουλευτών του ΠΑ.ΣΟ.Κ. να καταθέσω τα εξής στοιχεία για το προεδρικό διάταγμα:
     Πρώτον, καταθέτω την απόφαση της 10ης Ιουνίου 2003 με την οποία ο τότε Υπουργός Απασχόλησης και Κοινωνικών Ασφαλίσεων κ. Ρέππας είχε συγκροτήσει επιτροπή αποτελούμενη από έξι μέλη, στα οποία περιλαμβανόταν και εκπρόσωπος της Γ.Σ.Ε.Ε., ο κ. Ιωάννης Κουζής. Η ίδια επιτροπή ανασυγκροτήθηκε στις 21 Ιανουαρίου 2004, με ορισμένες αλλαγές που έγιναν και στις 28 Ιουλίου 2004 ο σημερινός Υπουργός Απασχόλησης και Κοινωνικής Προστασίας σύστησε την ίδια ακριβώς επιτροπή, την οποία είχατε συστήσει κι εσείς, με εκπρόσωπο από τη Γ.Σ.Ε.Ε. τον κ. Ιωάννη Κουζή, με αναπληρώτρια την κ. Σοφία Καζάκου και με μια συμπλήρωση μετά από παραιτήσεις που είχαν γίνει. Το λέω, για να δείτε ότι και συνέχεια υπάρχει με τον ίδιο πρόεδρο που υπήρχε στην επιτροπή αυτή και την επόμενη φορά ήταν ο ίδιος πρόεδρος και τα ίδια μέλη, εκτός από μία αλλαγή. 
     Επίσης –και αυτό παρακαλώ να κατατεθεί στα Πρακτικά- καταθέτω τις παρατηρήσεις που έκανε η Γ.Σ.Ε.Ε., στο σχέδιο του προεδρικού διατάγματος, για το ρόλο των εργαζομένων και την αποδοχή σχεδόν όλων, οι οποίες περιλαμβάνονται στο προεδρικό διάταγμα, το οποίο σας δίνουμε, για να το μελετήσετε σήμερα και αύριο.
     (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Και αν ακόμα υπάρχουν παρατηρήσεις, οι οποίες μπορούν να ενσωματωθούν στα πλαίσια της οδηγίας και του κανονισμού, η Κυβέρνηση είναι εδώ και έχει τα ανακλαστικά της σε επαγρύπνηση, αλλά και με ευθύνη να περιλάβει ό,τι μπορεί να κάνει καλύτερο το νομοσχέδιο και βεβαίως τις παρατηρήσεις των κυρίων Βουλευτών. 
     Και έρχομαι, κύριοι συνάδελφοι, στο τρίτο θέμα. Οι Βουλευτές του ΠΑ.ΣΟ.Κ. κατέθεσαν στο νομοσχέδιο, το οποίο συζητούμε, μία τροπολογία η οποία αφορά το ραδιοφωνικό σταθμό «FLASH». Έχω γνωρίσει στην Εθνική Αντιπροσωπεία, αλλά και όταν συζητούσαμε το νομοσχέδιο για την Επιτροπή Ανταγωνισμού που ενσωματώνει ευρωπαϊκή οδηγία, κυρία Πρόεδρε, ότι σ’ αυτά τα νομοθετήματα, όπως και σ’ αυτό, δεν περιλαμβάνεται καμία τροπολογία -και ο ίδιος είχα περισσότερες από τρεις τροπολογίες να φέρω- διότι τα κείμενα αυτά κυκλοφορούν στις είκοσι πέντε χώρες της Ευρωπαϊκής Ένωσης και πρέπει να περιλαμβάνουν μόνο τις διατάξεις της οδηγίας. Είναι γενικής χρήσης σε ολόκληρη την Ευρωπαϊκή Ένωση και αυτός είναι ο λόγος για τον οποίο η Κυβέρνηση αυτήν την τροπολογία, η οποία κατετέθη, δεν μπορεί να την κάνει δεκτή και να την ενσωματώσει στο συγκεκριμένο νομοσχέδιο.
     Ευχαριστώ πολύ.
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον κύριο Υπουργό.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τη Γενική Γραμματέα του Κομμουνιστικού Κόμματος ορίζεται ως Κοινοβουλευτικός Εκπρόσωπος για το παρόν νομοσχέδιο ο Βουλευτής κ. Γκατζής και από τον Πρόεδρο του Συνασπισμού Ριζοσπαστικής Αριστεράς κ. Αλαβάνο ορίζεται ως ειδική αγορήτρια η Βουλευτής κ. Ξηροτύρη- Αικατερινάρη. 
     Το λόγο έχει ο εισηγητής της Νέας Δημοκρατίας κ. Χαρακόπουλος.
     ΜΑΞΙΜΟΣ ΧΑΡΑΚΟΠΟΥΛΟΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, το νομοσχέδιο που έχω την τιμή να εισηγούμαι, δεν φιλοδοξεί να ανατρέψει «τον ρουν» της ευρωπαϊκής ιστορίας. Ωστόσο, η εναρμόνιση της ελληνικής νομοθεσίας με τον κανονισμό 2157 για τη σύσταση και τη λειτουργία της Ευρωπαϊκής Εταιρείας και την οδηγία 86 του Συμβουλίου της 8ης Οκτωβρίου του 2001 για το ρόλο των εργαζομένων, αποτελεί αναμφίβολα ένα σημαντικό βήμα για την ενίσχυση της ανταγωνιστικότητας και της επιχειρηματικής δράσης στην πατρίδα μας και τη γηραιά ήπειρο.
     	Νομίζω ότι είναι προς τιμή του Υπουργού Ανάπτυξης κ. Σιούφα το γεγονός ότι φέρνει το προεδρικό διάταγμα στην Ολομέλεια, χωρίς να είναι υποχρεωμένος να το κάνει, διασκεδάζοντας τις εντυπώσεις που επιχείρησε να δημιουργήσει η Αντιπολίτευση κατά τη διάρκεια της συζήτησης του νομοσχεδίου στην επιτροπή, ότι δήθεν θίγονται εργασιακά δικαιώματα, καλλιεργώντας αισθήματα ανασφάλειας στους εργαζομένους.
     	Κυρίες και κύριοι συνάδελφοι, η ανάγκη για ουσιαστική σύγκλιση μεταξύ των κρατών-μελών σε όλα τα επίπεδα, είναι το ζητούμενο της προσπάθειας ενδυνάμωσης της Ευρωπαϊκής Ένωσης. Η σύγκλιση αυτή δεν μπορεί παρά να επιδιωχθεί και στον τομέα της επιχειρηματικής δραστηριότητας, τον κατεξοχήν τομέα-κινητήρια δύναμη των επί μέρους εθνικών οικονομιών. Συνισταμένη των εθνικών οικονομιών είναι η ευρωπαϊκή οικονομία, που έχει ανάγκη στήριξης από ένα θεσμό με κοινά, πανευρωπαϊκά θεμέλια και δυνατότητες. Η ανάγκη αυτή βρίσκει την απάντησή της στο θεσμό της Ευρωπαϊκής Εταιρείας. 
     Η Κυβέρνηση, ανταποκρινόμενη στα νέα δεδομένα και στις εξελίξεις στην Ευρωπαϊκή Ένωση και επιβεβαιώνοντας τη βούλησή της για ανάπτυξη της ανταγωνιστικότητας των επιχειρήσεων, φέρνει προς συζήτηση το σχέδιο νόμου σχετικά με το πλαίσιο των ρυθμίσεων για τη σύσταση και τη λειτουργία της Ευρωπαϊκής Εταιρείας. 
     Η σύλληψη της ιδέας για την ίδρυση της Ευρωπαϊκής Εταιρείας ανάγεται στη δεκαετία του 1960. Ωστόσο, εμπόδιο στην ίδρυσή της αποτέλεσαν κυρίως οι πολιτικές συγκυρίες και η έλλειψη συνολικότερου κανονιστικού πλαισίου. Οι συνθήκες ωρίμασαν κατά τη σύνοδο της Νίκαιας το 2000, οπότε και τα κράτη-μέλη συμφώνησαν επί της αρχής για την εισαγωγή του θεσμού της Ευρωπαϊκής Εταιρείας, η οποία και έγινε πραγματικότητα σχεδόν σαράντα χρόνια μετά από την πρώτη σχετική πρόταση.
     Σε εφαρμογή, λοιπόν, των ρυθμίσεων της Ευρωπαϊκής Ένωσης και της προσαρμογής του νομικού μας πλαισίου, η Κυβέρνηση προχωρά στην κατάθεση του σχετικού σχεδίου νόμου, προκειμένου να καλύψει το κενό που υπήρχε μέχρι σήμερα και να ανταποκριθεί στις ανάγκες της ανταγωνιστικότητας. 
     Σκοπός της ευρωπαϊκής ρύθμισης, με την οποία θεσμοθετείται η Ευρωπαϊκή Εταιρεία, είναι η δημιουργία μιας νέας εταιρικής μορφής, για να μπορέσουν επιχειρήσεις από διαφορετικά κράτη-μέλη να ενοποιήσουν το δυναμικό τους στο πλαίσιο της αναδιάρθρωσης των παραγωγικών δομών σε κοινοτικό πλέον επίπεδο. 
     Για το λόγο αυτό, η ευρωπαϊκή νομοθεσία επιτρέπει τη διαχείριση και τη δημιουργία εταιρείας ευρωπαϊκών διαστάσεων, της οποίας η επιχειρηματική δραστηριότητα δεν εμποδίζεται από την πολυμορφία και την περιορισμένη εφαρμογή του εθνικού εταιρικού δικαίου. Έτσι καλύπτεται η ανάγκη προσφυγής στην ίδρυση θυγατρικών εταιρειών υπαγομένων σε τόσα εθνικά δίκαια όσα και τα κράτη-μέλη της Ευρωπαϊκής Ένωσης.
     Η κοινοτική αυτή ρύθμιση αφορά αποκλειστικά υφιστάμενες επιχειρήσεις, οι οποίες δραστηριοποιούνται ή επιθυμούν να δραστηριοποιηθούν σε συνεργασία με εταιρεία ή εταιρείες άλλου ή άλλων κρατών μελών σε κοινοτική κλίμακα, χωρίς να δεσμεύονται από την ικανοποίηση καθαρά τοπικών αναγκών. Μέχρι σήμερα, βέβαια οι υπερεθνικές δραστηριότητες ικανοποιούνταν σε πρακτικό επίπεδο, χωρίς να υπάρχει, όμως, ορισμένη εταιρική μορφή. 
     Κυρίες και κύριοι συνάδελφοι, η σύσταση της Ευρωπαϊκής Εταιρείας με το δικό της νομικό πλαίσιο δίνει τη δυνατότητα στις εταιρείες που έχουν δημιουργηθεί σε διάφορα κράτη-μέλη, ξεπερνώντας νομικά και πρακτικά εμπόδια, πρώτον, να συγχωνεύονται, να συστήνουν εταιρεία χαρτοφυλακίου ή κοινή θυγατρική και να μετατρέπουν μια ανώνυμη εταιρεία εθνικού δικαίου με θυγατρικές σε άλλα κράτη μέλη, σε μια Ευρωπαϊκή Εταιρεία. Επιπλέον, ανώνυμες εταιρείες αλλά και εταιρείες περιορισμένης ευθύνης που δραστηριοποιούνται στην Ευρωπαϊκή Ένωση ή έχουν έδρες σε διαφορετικά κράτη-μέλη ή θυγατρικές και υποκαταστήματα σε διαφορετική χώρα από εκείνη στην οποία εδρεύουν, δύνανται να συστήσουν Ευρωπαϊκή Εταιρεία. 
     Η ίδρυση Ευρωπαϊκής Εταιρείας μπορεί να γίνει από κάθε  νομικό πρόσωπο δημοσίου ή ιδιωτικού δικαίου. Απαραίτητη όμως προϋπόθεση είναι η Ευρωπαϊκή Εταιρεία να καλύπτει τουλάχιστον δύο κράτη-μέλη. Η Ευρωπαϊκή Εταιρεία είναι κεφαλαιουχική κατά μετοχές εταιρεία με ελάχιστο εταιρικό κεφάλαιο 100.000 ευρώ και έχει ιδία νομική προσωπικότητα. Θεωρείται ανώνυμη εταιρεία. Η σύσταση και η λειτουργία της διέπεται από το δίκαιο του κράτους-μέλους, όπου έχει την έδρα της, σύμφωνα με το καταστατικό της. Η ελεύθερη μεταφορά της έδρας μιας διαφορετικής εταιρείας από κράτος-μέλος σε άλλο κράτος-μέλος, χωρίς αυτό να συνεπάγεται διάλυση της εταιρείας και δημιουργία νέας, αναμφίβολα διευκολύνει τη δυνατότητα της κινητικότητας των εταιρειών στον ευρωπαϊκό χώρο. Η Ευρωπαϊκή Εταιρεία διαθέτει γενική συνέλευση μετόχων και είτε ένα εποπτικό και διευθυντικό όργανο στο δυαδικό σύστημα είτε ένα διοικητικό όργανο στο μονιστικό σύστημα, ανάλογα με την επιλογή που ορίζεται στο καταστατικό της.
     Όσον αφορά στους εργαζομένους -επειδή πολύς θόρυβος έγινε και κατά τη διάρκεια της συζήτησης στην επιτροπή- η οδηγία 86/2001  που ενσωματώνεται στο παρόν σχέδιο νόμου, διασφαλίζει ότι η σύσταση μιας Ευρωπαϊκής Εταιρείας δεν συνεπάγεται την κατάργηση ή τη μείωση του ρόλου που είχαν οι εργαζόμενοι στα πλαίσια των εταιρειών που συμμετέχουν στη σύσταση της Ευρωπαϊκής Εταιρείας. Μια σειρά από σχετικές ρυθμίσεις οριοθετούν το ρόλο των εργαζομένων στη διαχείριση των υποθέσεων της Ευρωπαϊκής Εταιρείας και ιδιαίτερα στις διαδικασίες ενημέρωσης και διαβούλευσης κατά τη σύσταση της εταιρείας. Θα έλεγα, λοιπόν, ότι οι διατάξεις της οδηγίας συγκροτούν ένα ισχυρό πλέγμα προστασίας, που εγγυάται την απρόσκοπτη άσκηση των δικαιωμάτων των εργαζομένων στην Ευρωπαϊκή Εταιρεία. 
     Σύμφωνα με την οδηγία, κάθε φορά που συστήνεται μια Ευρωπαϊκή Εταιρεία, θα πρέπει να γίνονται διαπραγματεύσεις με τους εκπροσώπους των εργαζομένων, με στόχο να καθοριστεί η συμμετοχή τους στην εταιρεία. Συστήνεται, δηλαδή, ειδική διαπραγματευτική ομάδα, που εκπροσωπεί τους εργαζομένους στις διαπραγματεύσεις ίδρυσης της Ευρωπαϊκής Εταιρείας. Μάλιστα η σχετική οδηγία δεν αφήνει κανένα περιθώριο παρερμηνείας, καθώς ξεκαθαρίζει ότι δεν μπορεί να συσταθεί καμία Ευρωπαϊκή Εταιρεία, αν δεν γίνει πρώτα η επιλογή του τύπου συμμετοχής των εργαζομένων. 
     Ως προς τη λειτουργία της Ευρωπαϊκής Εταιρείας, θα έλεγα ότι έχει σχεδιαστεί έτσι ώστε να αξιοποιεί τα πλεονεκτήματα του ενιαίου οικονομικού χώρου. Τέτοια πλεονεκτήματα είναι η κατάργηση ενός πολύπλοκου συστήματος θυγατρικών με κόστος σε χρήμα και χρόνο, που επέβαλε η συμμόρφωση στους κανόνες και το νομικό πλαίσιο κάθε κράτους-μέλους. 
     Δεύτερον, η μείωση του λειτουργικού κόστους των εταιρειών με την εγκατάσταση ενιαίου συστήματος διοίκησης επιπλέον διασφαλίζει την ευελιξία των κινήσεων και την αποτελεσματικότητα στη λήψη και την εκτέλεση των αποφάσεων.
     Τρίτον, η μεγιστοποίηση των δυνατοτήτων προσαρμογής της επιχείρησης στα νέα δεδομένα και στις αλλαγές που συντελούνται στην αγορά κάθε χώρας.
     Κυρίες και κύριοι συνάδελφοι, η Νέα Δημοκρατία με βάση το πρόγραμμά της και τις ρητές δεσμεύσεις της ανέλαβε τη διακυβέρνηση της χώρας με πολλές προσδοκίες για την οικονομία: 
     Η κοινωνία προσδοκά -και δικαιούται- βελτίωση του επιπέδου ζωής ως αντάλλαγμα των πολυετών προσπαθειών για την εξυγίανση της ελληνικής οικονομίας. 
     Οι εργαζόμενοι, τα χαμηλά εισοδήματα, οι συνταξιούχοι προσδοκούν -και δικαιούνται- μία δικαιότερη ανακατανομή υπέρ της ενίσχυσης της αγοραστικής τους δύναμης.
     Οι επιχειρήσεις προσδοκούν -και δικαιούνται- ευνοϊκότερο περιβάλλον για να αναπτυχθούν και να αντεπεξέλθουν στον ισχυρό ανταγωνισμό της διευρυμένης Ευρώπης.
     Η οικονομία προσδοκά τη διατήρηση υψηλών ρυθμών ανάπτυξης για τη χρηματοδότηση των πολιτικών αναδιανομής υπέρ των αδυνάτων και για φοροελαφρύνσεις υπέρ των επιχειρήσεων.
     Η εξάντληση των δημοσιονομικών δυνατοτήτων τροφοδότησης της ανάπτυξης μέσω των δημοσίων επενδύσεων καθιστά άμεση προτεραιότητα την προσέλκυση άμεσων ιδιωτικών επενδύσεων, εγχώριων και ξένων.
     Η σύσταση και λειτουργία της Ευρωπαϊκής Εταιρείας αναμφίβολα ενισχύει την ανταγωνιστικότητα και την επιχειρηματική δράση, καθώς αξιοποιεί τις πολλαπλές δυνατότητες που παρέχει ο ενιαίος ευρωπαϊκός οικονομικός χώρος.
     Οι μικρομεσαίες επιχειρήσεις, οι κατασκευαστές, οι εταιρείες παροχής υπηρεσιών, οι επιχειρήσεις που ασχολούνται με την τουριστική βιομηχανία και το «real estate», μπορούν να αποτελέσουν τους εν δυνάμει πυρήνες και διαμορφωτές της συγκεκριμένης μορφής εταιρείας.
     Το γεγονός αυτό θα συμβεί για δύο κυρίως λόγους. Πρώτον, λόγω της δυνατότητας που θα έχουν να αντιμετωπίζουν γρηγορότερα και πιο αποτελεσματικά νομικά ζητήματα που ανακύπτουν στη δράση τους. Δεύτερον, λόγω της αναζήτησης νέων αγορών, αφού δεν είναι μυστικό ότι ο ελλαδικός χώρος για αρκετούς από τους επιχειρηματίες αυτούς είναι με τον έναν ή με άλλο τρόπο κορεσμένος.
     Κυρίες και κύριοι συνάδελφοι, η αντιμετώπιση της γραφειοκρατίας και της διαφθοράς στο δημόσιο τομέα, η σταθεροποίηση του φορολογικού πλαισίου και οι αλλαγές στον εργασιακό τομέα αναμένεται να λειτουργήσουν ελκυστικά για την επενδυτική κοινότητα. Οι αποκρατικοποιήσεις, η απελευθέρωση των αγορών, η αξιοποίηση της δημόσιας περιουσίας, οι επενδύσεις στον τουρισμό δημιουργούν σταθερά το περιβάλλον της νέας οικονομίας και της ανάπτυξης της επιχειρηματικότητας. Το κράτος με σταθερά βήματα πλέον συμπράττει με τον ιδιωτικό τομέα για την επιτάχυνση της ανάπτυξης και για την ανάπτυξη της ανταγωνιστικότητας. Κινήσεις που θα δίνουν τη δυνατότητα δημιουργίας σχημάτων σαν την Ευρωπαϊκή Εταιρεία, δημιουργούν τις προϋποθέσεις εκείνες για ακόμα μεγαλύτερη και ταχύτερη πρόοδο σ΄ αυτόν τον τομέα. 
     Σήμερα, με τη λειτουργία της Ευρωπαϊκής Εταιρείας, οι πολιτικές δυνατότητες της ομαλής μεταφοράς του κέντρου βάρους της ανάπτυξης από το κράτος στην αγορά, ενισχύονται ακόμη περισσότερο.
     Η σύσταση της Ευρωπαϊκής Εταιρείας παρέχει όλες εκείνες τις προϋποθέσεις για την άμεση δραστηριοποίηση των ελληνικών επιχειρήσεων στην Ευρωπαϊκή Ένωση. Δίνει τη δυνατότητα ευελιξίας, μειώνει τη γραφειοκρατία αλλά και το κόστος. Τούτο γίνεται με την κατάργηση της υποχρέωσης της σύστασης θυγατρικών, καθώς επίσης και με αποτελεσματικότερη και ενιαία οργανωτική δομή.
     Αν μάλιστα κανείς συνυπολογίσει ότι οι συγχωνεύσεις θα διέπονται από τις διατάξεις του ν. 2578/1998, που προβλέπει ότι η υπεραξία που προκύπτει από τις συγχωνεύσεις δεν φορολογείται, πιστεύω ότι οι ελληνικές επιχειρήσεις, που διαθέτουν θυγατρικές εταιρείες στο εξωτερικό, έχουν ένα επιπλέον οικονομικό κίνητρο για να προχωρήσουν σε συγχωνεύσεις.
     Κυρίες και κύριοι συνάδελφοι, συμπερασματικά θα έλεγα ότι η ίδρυση της Ευρωπαϊκής Εταιρείας αποτελεί αναμφίβολα ένα θετικό βήμα προς την ενίσχυση της ανταγωνιστικότητας. Γι’ αυτούς τους λόγους ζητώ από το Σώμα την υπερψήφιση του παρόντος νομοσχεδίου. 
     Πιστεύω ότι με την κατάθεση του προεδρικού διατάγματος, κύριοι συνάδελφοι της Αξιωματικής Αντιπολίτευσης, δεν θα έχετε πλέον φύλλο συκής για να κρυφτείτε. Αναμένω να υπερψηφίσετε το σχέδιο νόμου, το οποίο άλλωστε εφαρμόζει ουσιαστικά κανονισμό και οδηγία που εσείς διαπραγματευτήκατε στην Ευρωπαϊκή Ένωση.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε τον κ. Χαρακόπουλο. 
     Καλείται στο Βήμα ο εισηγητής του ΠΑ.ΣΟ.Κ., ο συνάδελφος κ. Ευάγγελος Αργύρης. 
     ΕΥΑΓΓΕΛΟΣ ΑΡΓΥΡΗΣ: Κυρία Πρόεδρε, κυρίες και κύριοι συνάδελφοι, για ακόμη μία φορά η Κυβέρνηση δείχνει τον τρόπο που νομοθετεί και πόσο σέβεται τις κοινοβουλευτικές διαδικασίες. 
     Όταν ζητούσαμε να λάβουμε γνώση του προεδρικού διατάγματος, οι συνάδελφοι της Νέας Δημοκρατίας μας έλεγαν ότι λαϊκίζουμε. Σήμερα, λοιπόν, μας μιλούν για φύλλο συκής, γιατί ακριβώς έκανε κάτι που ήταν υποχρεωμένος να κάνει ο Υπουργός, γιατί ξέρει πολύ καλά ότι το προεδρικό διάταγμα είναι αναπόσπαστο κομμάτι της οδηγίας, είναι συμπλήρωμά του, και λειτουργεί συντονισμένα. 
     Όμως, φέρνοντας εδώ σήμερα στην Εθνική Αντιπροσωπεία ένα προεδρικό διάταγμα, δείχνει ακριβώς πόσο σέβεται τις κοινοβουλευτικές διαδικασίες. Γι’ αυτό, κυρία Πρόεδρε, θέλαμε να κάνουμε την παρέμβαση πριν, γιατί θεωρούμε ότι είναι αδιανόητο να έχουμε ένα προεδρικό διάταγμα μόλις ένα λεπτό πριν τη συζήτηση, με την παρέμβαση του Υπουργού. Εάν πράγματι σέβεται τις διαδικασίες ο κύριος Υπουργός, θα πρέπει να αναβάλει αυτό το νομοσχέδιο τουλάχιστον για δυο μέρες, μέχρι που να δούμε το προεδρικό διάταγμα. Γιατί δεν είναι ένα απλό προεδρικό διάταγμα, είναι συμπλήρωμα και αναπόσπαστο κομμάτι του κανονισμού. 
     ΒΥΡΩΝ ΠΟΛΥΔΩΡΑΣ: Αυτό μπορεί να είναι καλύτερο, να κάνετε τις παρατηρήσεις σας. Είναι σχέδιο. 
     ΕΥΑΓΓΕΛΟΣ ΑΡΓΥΡΗΣ: Επίσης η πρόθεσή σας, η πρόθεση της Κυβέρνησης, φαίνεται και από ένα άλλο σημείο, που θα το εξηγήσουμε και στην τοποθέτησή μας. Παρ΄όλα αυτά, θα επαναλάβουμε αυτά που είπαμε και στην επιτροπή, ότι αυτός ο κανονισμός ήταν αποτέλεσμα σαράντα χρόνων διαβούλευσης. Σαράντα χρόνια συζητούσαμε στην Ευρωπαϊκή Ένωση, για να βρεθεί τρόπος και να συμφωνήσουμε. Και στο τέλος συμφωνήσαμε, θα έλεγα, συμβιβαστικά. Και ο συμβιβασμός αυτός ήρθε από τις δικλίδες ασφαλείας που έβαζε η ίδια αυτή πολιτική συμφωνία, δηλαδή ότι ψηφίστηκε παράλληλα με τον κανονισμό και οδηγία και ότι ο κανονισμός αυτός τέθηκε σε ισχύ από τις 8-10-2004 και είναι υποχρεωτικός για όλα τα κράτη-μέλη της Κοινότητας. 
     Όμως –και εδώ είναι η δικλίδα ασφαλείας προς τα κράτη-μέλη και αν θέλετε αυτό ήταν και το αποτέλεσμα του συμβιβασμού- αφήνει πολλά θέματα, τα οποία δεν ρυθμίζονται από τον κανονισμό ή την οδηγία να ρυθμιστούν από τις εθνικές νομοθεσίες με θέσπιση συμπληρωματικών διατάξεων. 
     Υπάρχουν τρία θέματα που σχετίζονται με την εφαρμογή του κανονισμού και πρέπει να τα αναφέρουμε, για να είμαστε σαφείς στις παρατηρήσεις μας. 
     Το πρώτο είναι ότι με τον κανονισμό τίθενται κάποιες βασικές αρχές και κοινές διατάξεις για όλα τα κράτη-μέλη, αλλά πολλά θέματα αφορούν το υφιστάμενο εθνικό νομικό πλαίσιο. Ο Υπουργός μετά τις παρατηρήσεις μας, μας είπε ότι είναι έτοιμη η Κυβέρνηση να αλλάξει και το νομικό αυτό πλαίσιο που ισχύει στη χώρα μας, το ν.  2190/20. Αυτό τουλάχιστον ανακοίνωσε η Κυβέρνηση ότι θα κάνει αυτή την αλλαγή. 
     Το δεύτερο θέμα είναι ότι μέσα από τη θέσπιση του προεδρικού διατάγματος δίνεται η δυνατότητα να ρυθμίζονται τα εργασιακά θέματα, σύμφωνα πάντα με την κοινοτική οδηγία αλλά και σε συμφωνία με το υφιστάμενο εργασιακό και ασφαλιστικό καθεστώς της κάθε χώρας. 
     Το τρίτο και ουσιαστικότερο είναι ότι για να τεθεί σε εφαρμογή ο κανονισμός, απαραίτητη προϋπόθεση είναι η έκδοση του προεδρικού διατάγματος -όχι η ανακοίνωσή του- που ενσωματώνει το Εθνικό Δίκαιο στην κοινοτική οδηγία 2001/86, για το ρόλο των εργαζομένων και το καθεστώς της διαβούλευσης και διαπραγμάτευσης μεταξύ των εργαζομένων. 
     Δεν σας κινεί την περιέργεια γιατί εκδόθηκαν ταυτόχρονα και ο κανονισμός και η οδηγία;
     Γιατί, λοιπόν, έρχεστε και λέτε εδώ ότι είναι κάτι διαφορετικό; Άρα, λοιπόν, αυτό που λέμε είναι το αναπόσπαστο, είναι το συμπλήρωμα, για να μπορέσει να ισχύσει ο κανονισμός. Συνεπώς και να ψηφιστεί το εθνικό συμπληρωματικό πλαίσιο που συζητούμε δεν μπορεί να εφαρμοστεί ο κανονισμός, αν δεν προηγηθεί η έκδοση του προεδρικού διατάγματος για το ρόλο των εργαζομένων. 
     Μας κατηγορήσατε στην επιτροπή για λαϊκισμό ακριβώς γιατί ζητήσαμε να δούμε το προεδρικό διάταγμα, για να ξέρουμε αν κάποιες διατάξεις του είναι ενάντια στα συμφέροντα των εργαζομένων. Ότι είναι ενάντια στα συμφέροντα των εργαζομένων φαίνεται στο ότι τα σημεία που ο κανονισμός αναφέρει για τις εργασιακές σχέσεις εσείς τα αφαιρείτε στο σχέδιο νόμου. Και είναι μια εύλογη απορία: Αν κάνει κάποιος μια ανάγνωση στο τι λέει ο κανονισμός και τι λέει το σχέδιο, θα δει ότι με χειρουργικό τρόπο, θα έλεγα, με αριστοτεχνικό τρόπο, αφαιρούνται αυτά τα ζητήματα που αφορούν τους εργαζόμενους. 
     Έγινε μια προσπάθεια, απ’ όλους τους συναδέλφους της Συμπολίτευσης, υποβάθμισης της σημασίας του νομοσχεδίου που κατατέθηκε προς ψήφιση με την έννοια ότι πρόκειται απλά για μια μεταφορά κοινοτικών διατάξεων του κανονισμού και της οδηγίας στο Εθνικό Δίκαιο και κακώς γίνεται τόσο μεγάλη συζήτηση και υπάρχει αυτός ο προβληματισμός. Ο κανονισμός όμως, αλλά κυρίως η οδηγία, δίνει πολλά περιθώρια στο κράτος-μέλος να νομοθετήσει σύμφωνα με το δικό του εσωτερικό δίκαιο και τα δικαιώματα των εργαζομένων. 
     Τρίτον, το προεδρικό διάταγμα πρέπει να διασφαλίζει -εμείς δεν έχουμε τη δυνατότητα να ξέρουμε εάν το προεδρικό διάταγμα πράγματι διασφαλίζει, γιατί τώρα το πήραμε στα χέρια μας και δεν ξέρουμε αν το κάνει αυτό- ότι δεν θα έρθουν στη χώρα μας επιχειρηματικές μονάδες που θεωρούν ότι εδώ είναι καλύτερα να έρθουν μόνο και μόνο για τα ζητήματα του χαμηλού κόστους εργασίας. Εάν είχαμε το προεδρικό διάταγμα έγκαιρα, θα βλέπαμε αν πράγματι εξασφαλίζεται ο ρόλος των εργαζομένων και τα εργασιακά τους δικαιώματα. Όμως, η γενικότερη τακτική της Κυβέρνησης στους είκοσι μήνες δεν μας έχει πείσει ότι είναι υπέρ των εργαζομένων. Θα έλεγα το αντίθετο. 
     Χρησιμοποιήσατε σαν άλλοθι ότι ο κανονισμός ψηφίστηκε το 2001 επί των ημερών μας. Μάλιστα είδαμε εδώ πάλι με αριστοτεχνικό τρόπο να μοιράζονται κάποιες παρατηρήσεις και να λέει ο κύριος Υπουργός ποιοι ήταν στην επιτροπή. Αποκρύπτετε όμως ότι είναι προϊόν συμβιβασμού ως προς κάποια θεμελιώδη ζητήματα άλλα καταφέραμε, ώστε πολλά και ουσιώδη να αφήνονται να ρυθμιστούν από τα κράτη-μέλη, πράγμα που δεν κάνετε σήμερα. Η τακτική που ακολουθήσατε σχετικά με την εναρμόνιση του κανονισμού και την Ευρωπαϊκή Εταιρεία με την οδηγία για το ρόλο των εργαζομένων δεν ανταποκρίνεται στις βασικές αρχές του κοινωνικού διαλόγου, ενώ προσπαθεί να θέσει στο περιθώριο το ρόλο και τα δικαιώματα των εργαζομένων. Αν ψηφίσουμε το νομοσχέδιο, προχωράμε εν λευκώ στην εφαρμογή από την Κυβέρνηση εργασιακών σχέσεων που δεν γνωρίζουμε αν είναι προς το συμφέρον των εργαζομένων και αν διασφαλίζουν τα εργασιακά τους δικαιώματα, τη στιγμή μάλιστα που το προεδρικό διάταγμα κυκλοφορούσε παντού εκτός από το Κοινοβούλιο. Και έγινε αυτό σήμερα μετά την κατάθεση που έκανε ο κύριος Υπουργός. Λέω και προς τον εισηγητή της Πλειοψηφίας ότι ο κανονισμός ορίζει –και επανερχόμεθα σ’ αυτό γιατί έγινε πολύ μεγάλη συζήτηση και αν δεν γινόταν αυτή η συζήτηση στην επιτροπή, δεν θα είχαμε ούτε αυτό το σχέδιο προεδρικού διατάγματος σήμερα- ότι το προεδρικό διάταγμα αποτελεί αναπόσπαστο μέρος του κανονισμού και ότι χωρίς αυτό δεν μπορεί να προχωρήσει η ίδρυση μιας ευρωπαϊκής εταιρείας. 
     Δεν έχουμε κατανοήσει, λοιπόν, γιατί παρ’ όλες τις παραινέσεις τις δικές μας, αλλά και των άλλων κομμάτων της Αντιπολίτευσης και των φορέων των εργαζομένων, προχωράμε στην ψήφιση του νομοσχεδίου χωρίς παράλληλα να έχουμε τη γνώση του περιεχομένου του προεδρικού διατάγματος. Μας είπατε ότι είναι αρκετό που θα το δει το Συμβούλιο της Επικρατείας. Αυτό ειπώθηκε από τον κύριο Υπουργό. Έχουμε την εντύπωση –και έτσι είναι- ότι το Συμβούλιο της Επικρατείας περιορίζεται στη νομοτεχνική επεξεργασία του προεδρικού διατάγματος και σε καμιά περίπτωση δεν χαράζει πολιτική στο ποια ανάπτυξη θέλουμε, ποια ανταγωνιστικότητα επιζητούμε για τις επιχειρήσεις και πώς εννοούμε το ρόλο των εργαζομένων σε σχέση με την ανταγωνιστικότητα.
     Το νομοσχέδιο που συζητάμε, δεν είναι απλά μια ενσωμάτωση του κανονισμού στο Εθνικό Δίκαιο. Τόσο το καταστατικό της Ευρωπαϊκής Εταιρείας όσο και ο ρόλος των εργαζομένων, έτσι όπως θα θεσμοθετηθούν από τη χώρα μας θα προδιαγράψουν και το μέλλον και την πορεία των ευρωπαϊκών εταιρειών με έδρα την Ελλάδα. Το είπατε και εσείς ότι προσδοκάτε ότι η Ευρωπαϊκή Εταιρεία θα έρθει και θα ενισχύσει την ανταγωνιστικότητα.
     Το ζητούμενο, κύριοι συνάδελφοι, είναι από ποιον θα αφαιρέσεις κόστος για να πετύχεις την ανταγωνιστικότητα. Εκεί είναι το ζητούμενο. Κανείς δεν αγνοεί την ανταγωνιστικότητα, ότι πρέπει να υπάρξει ανταγωνιστικότητα. Το ζητούμενο είναι από ποιον θα αφαιρέσεις. Εδώ φαίνεται ότι εσείς έχετε ήδη καταλήξει από ποιον θέλετε να αφαιρέσετε. Θέλετε να αφαιρέσετε από τους εργαζόμενους. 
     Δεν είναι, λοιπόν, αυτοσκοπός να πούμε όχι για πολιτικούς λόγους. Σε ένα κανονισμό μάς δίνεται η διαδρομή των σαράντα χρόνων. Μόνο και μόνο από τη διαδρομή των σαράντα χρόνων, θα έπρεπε ήδη να το έχετε κατανοήσει.
     Θέλουμε να γνωρίζουμε τι ακριβώς μπορεί να διασφαλιστεί, γι’ αυτό και επιμείναμε και επιμένουμε στην αναβολή της συζήτησης, μέχρι που να λάβουμε γνώση του προεδρικού διατάγματος. Μας είπε ο κύριος Υπουργός ότι περιθώρια αλλαγών δεν υπάρχουν στον κανονισμό και ότι το προεδρικό διάταγμα αποτελεί αυτούσια μεταφορά της οδηγίας της Ευρωπαϊκής Ένωσης. Εδώ, όμως, βλέπουμε παρατηρήσεις της Ομοσπονδίας Βιομηχανικών Εργατοϋπαλλήλων Σωματείων, δηλαδή, της Ο.Β.Ε.Σ., και θα αναφέρω ορισμένες απ΄ αυτές. 
     Το κείμενο, κύριε Υπουργέ…
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν συνεννοούμαστε με τέτοια παραμόρφωση που κάνετε.
     ΕΥΑΓΓΕΛΟΣ ΑΡΓΥΡΗΣ: Θέλετε να κάνετε κάποια διακοπή, κύριε Υπουργέ;
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ναι, εάν επιτρέπετε.
     ΠΡΟΕΔΡΟΣ (Άννα Μπενάκη-Ψαρούδα): Εάν το επιτρέπει ο ομιλητής. 
     ΕΥΑΓΓΕΛΟΣ ΑΡΓΥΡΗΣ: Γιατί όχι; Αν είναι να διευκολύνει τη συζήτηση…
     ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Αργύρη, σας παρακολουθώ όλη αυτή την ώρα να κάνετε όχι απλά παραμορφώσεις, αλλά μεταμορφώσεις, που δεν ενδείκνυνται και από τη σοβαρότητα της συζήτησης, αλλά και από έναν πολιτικό ο οποίος διετέλεσε Υπουργός, συμμετείχε σε ευρωπαϊκά συμβούλια, γνωρίζει τις διατάξεις του Κοινοτικού Δικαίου και την ενσωμάτωση αυτών των διατάξεων και γνωρίζει ότι τα περιθώρια είναι ελάχιστα, για να μην πω περιορισμένα ή ανύπαρκτα.
      Αυτό δεν σημαίνει ότι η προσαρμογή και η ενσωμάτωση γίνεται απλά και μόνο για να καταπιούμε κάτι. Ουδέποτε στο στόμα το δικό μου ετέθησαν τέτοιες διατάξεις, άλλως θα παίρναμε την οδηγία και θα τη φέρναμε εδώ για να την ψηφίσουμε ευθέως. 
     Γίνεται αυτή η προσπάθεια για να υπάρξει εναρμόνιση του κοινοτικού κεκτημένου, αυτού που πήρε τη μορφή του κανονισμού ή της οδηγίας, με το Εθνικό Δίκαιο, όπως γίνεται σε όλες τις οργανωμένες πολιτείες, με τον καλύτερο δυνατό τρόπο, ώστε η ενσωμάτωση αυτή να αποβεί σε όφελος και της ελληνικής πολιτείας και εκείνων που θα εφαρμόζονται και θα ωφελούνται απ΄ αυτές τις διατάξεις. 
     Δεν χρειάζεται να λέτε τα υπόλοιπα και ότι χρειαζόταν αναβολή και το προεδρικό διάταγμα. Σας το δώσαμε. Κάντε τις επισημάνσεις. Εάν σε αυτές υπάρχουν περιθώρια, κανείς δεν αντιλέγει να μην τις δεχτούμε, αλλά να μην αποτελεί αυτό αντικείμενο της κριτικής ότι η Κυβέρνηση δεν κάνει διάλογο. 
     ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Αργύρη. Μπορείτε να συνεχίσετε.
     ΕΥΑΓΓΕΛΟΣ ΑΡΓΥΡΗΣ: Κυρία Πρόεδρε, νομίζω ότι εδώ δεν είναι θέμα μόνο της Αντιπολίτευσης, αλλά της Βουλής. 
     Όταν λέει ότι μας έδωσε το προεδρικό διάταγμα, στην Έδρα εσείς ήσασταν, κυρία Πρόεδρε. Εγώ δεν έχω τη δυνατότητα και ούτε παίρνω στην πλάτη μου μια τέτοια υπόθεση για να πω ότι συμφωνώ ή διαφωνώ, παρατηρώντας ένα προεδρικό διάταγμα που πήρα πριν από ένα λεπτό.
     Δεν ξέρω τις δυνατότητες που έχετε εσείς, κύριε Υπουργέ.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, επιτρέπετε;
     ΠΡΟΕΔΡΟΣ (Άννα Μπενάκη-Ψαρούδα): Θέλετε, κύριε Αργύρη, να μιλήσει ο κύριος Υπουργός;
     ΕΥΑΓΓΕΛΟΣ ΑΡΓΥΡΗΣ: Ναι, αλλά να γίνει αυτή η διευκρίνιση. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Το προεδρικό διάταγμα και οι όποιες απόψεις έχετε, είναι δύο τελείως διαφορετικά πράγματα από την ψήφιση του συγκεκριμένου νομοσχεδίου. Επί του προεδρικού διατάγματος και σήμερα και αύριο και τις επόμενες πέντε, δέκα μέρες έχετε όλη την άνεση, την οποία οφείλατε να έχετε όλο το προηγούμενο χρονικό διάστημα, διότι η αρχική προετοιμασία έγινε από την Κυβέρνησή σας και δεν πρέπει να ζητάτε τώρα, εκ των υστέρων, χρόνο.
     ΧΡΗΣΤΟΣ ΠΡΩΤΟΠΑΠΑΣ: Δεν υπήρχε προεδρικό διάταγμα στην κυβέρνησή μας.
     ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Αργύρη, αλλά να μη συνεχιστεί άλλο ο διάλογος.
     ΕΥΑΓΓΕΛΟΣ ΑΡΓΥΡΗΣ: Μπορούμε να ρωτήσουμε και εμείς τον Υπουργό, κύρια Πρόεδρε; Η ερώτηση είναι πολύ απλή. Κάνετε χάρη στη Βουλή;
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι! Ποτέ!
     ΔΗΜΗΤΡΙΟΣ ΠΙΠΕΡΓΙΑΣ: Τότε γιατί το φέρατε, κύριε Υπουργέ; Υποτιμάτε τη νοημοσύνή μας;
     ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ!
     ΕΥΑΓΓΕΛΟΣ ΑΡΓΥΡΗΣ: Δεύτερον, είναι υποχρέωσή σας και το αναφέρει το προοίμιο του κανονισμού ότι είναι αναπόσπαστο κομμάτι το προεδρικό διάταγμα;
     Εμείς ψηφίζουμε μισό νόμο τώρα εδώ πέρα. Γιατί, λοιπόν, μας κατηγορείτε και μας λέτε ότι δεν προχωράμε, δεν βοηθάμε και δεν συναινούμε να υπάρξει ένα σοβαρό νομοθέτημα που θα βοηθήσει αύριο την όποια ευρωπαϊκή εταιρεία, με τις παρατηρήσεις που μπορεί να έχει ο καθένας, να λειτουργήσει; Είναι ή δεν είναι υποχρέωσή σας; Δεν μπορείτε να μας το πείτε αυτό στη Βουλή; Γιατί μας εγκαλείτε; Αντί να σας εγκαλούμε εμείς, μας εγκαλείτε εσείς; 
     Εδώ αναζητούμε σε τρεις συνεδριάσεις της επιτροπής, ήρθαν εδώ και οι εκπρόσωποι των φορέων, υπάρχουν οι παρατηρήσεις της Ο.Κ.Ε., υπάρχουν οι παρατηρήσεις της Ο.Β.Ε.Σ. και είναι πολύ εύλογο το ερώτημα των παρατηρήσεων που γίνονται από την Ο.Β.Ε.Σ.. Λέει απλά πράγματα. Έχουμε  έναν κανονισμό που λέει κάποια πράγματα για τα εργασιακά και, ενώ λέει κάποια πράγματα για τα εργασιακά, τα μόνα που αφαιρούνται στο σχέδιο νόμου από τον κανονισμό είναι τα εργασιακά. Το λένε απλά οι εργαζόμενοι. Δεν έχουν το φόβο ότι μπορεί στο προεδρικό διάταγμα να λέγονται πολύ διαφορετικά πράγματα και να αφαιρούνται εργασιακά δικαιώματα; 
     Είναι απλό νομοθέτημα; Είναι απλή εναρμόνιση, επειδή το συζητούσε η προηγούμενη κυβέρνηση; Δεν το ολοκλήρωσε. Ολοκλήρωσε μέχρι την ψήφιση του κανονισμού. Ο κανονισμός έδινε τη δυνατότητα να παρέμβεις νομοθετικά, κύριε Υπουργέ. Παρεμβαίνει, λοιπόν, με την εθνική νομοθεσία περί ανωνύμων εταιρειών, το ν. 2190/20, και παρεμβαίνει με την ενσωμάτωση της κοινοτικής οδηγίας στο Εθνικό Δίκαιο για τα εργασιακά. Και το ένα και το άλλο δεν το κάνετε. Και εγκαλείτε εμάς εδώ σήμερα και δεν απαντάτε; Σας ζητάμε, λοιπόν, αφού πήραμε το προεδρικό διάταγμα, να αναβάλετε σήμερα τη συζήτηση για την Πέμπτη για να δούμε το προεδρικό διάταγμα.
     Δεν είναι, λοιπόν, υπόθεση της Βουλής, κυρία Πρόεδρε; Είναι υπόθεση μόνο της δυνατότητας που έχει η Κυβέρνηση να νομοθετεί;
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Αργύρη. Το είπατε πολλές φορές, εάν είναι ή δεν είναι υπόθεση της Βουλής. 
      ΕΥΑΓΓΕΛΟΣ ΑΡΓΥΡΗΣ:  Το είπα, αλλά δεν έχω πάρει και καμία απάντηση όμως. 
     ΠΡΟΕΔΡΟΣ (Άννα Μπενάκη-Ψαρούδα): Το σχέδιο διατάγματος και όχι το τελειωμένο διάταγμα το έφερε αυτήν τη στιγμή ο Υπουργός. Μέχρι αύριο μπορείτε να το μελετήσετε και θα λάβει υπόψη του τις παρατηρήσεις ο Υπουργός και μπορεί να το τροποποιήσει. Δεν είναι κάτι άθικτο το προεδρικό διάταγμα, σχέδιο είναι.
     (Θόρυβος στην Αίθουσα)
      ΧΡΗΣΤΟΣ ΠΡΩΤΟΠΑΠΑΣ: Άρα, το αναβάλουμε για αύριο.
     ΠΡΟΕΔΡΟΣ (Άννα Μπενάκη-Ψαρούδα): Μα, κύριοι συνάδελφοι, νόμους ψηφίζουμε, δεν ψηφίζουμε διατάγματα. Τα διατάγματα είναι έργο της εκτελεστικής εξουσίας. Απλώς το έφερε ο Υπουργός για να έχετε υπόψη σας προς τα πού κατευθύνονται οι σκέψεις του, να κάνετε τις παρατηρήσεις σας και ενδεχομένως να τις αλλάξει.
     ΧΡΗΣΤΟΣ ΠΡΩΤΟΠΑΠΑΣ: Κυρία Πρόεδρε, σύμφωνα με τον ίδιο το νόμο, ο νόμος δεν ισχύει αν δεν έχει εκδοθεί το προεδρικό διάταγμα. Τι ψηφίζουμε εδώ;
     ΠΡΟΕΔΡΟΣ (Άννα Μπενάκη-Ψαρούδα): Αν δεν εκδοθεί. Θα εκδοθεί το προεδρικό διάταγμα και ο Υπουργός θα ακούσει τις παρατηρήσεις σας μέχρις ότου το εκδώσει σε οριστική μορφή. 
     Συνεχίστε, κύριε Αργύρη.
      ΕΥΑΓΓΕΛΟΣ ΑΡΓΥΡΗΣ: Θα συνεχίσω, κυρία Πρόεδρε, με μία παρατήρηση που εκφράστηκε τις τρεις μέρες της συνεδρίασης και εκφράζεται από όλους τους εργαζόμενους. Αναζητείται ο λόγος γιατί ο νόμος προηγείται του προεδρικού διατάγματος και πειστική απάντηση δεν υπάρχει. Δεν υπάρχει πειστική απάντηση και αυτό δείχνει ακριβώς την πρόθεση της Κυβέρνησης. Δείχνει την πρόθεση ότι δεν θέλει να νομοθετήσει με βάση την κοινοτική οδηγία και τις δυνατότητες που δίνει για το προεδρικό διάταγμα αλλά ούτε και με βάση τον κανονισμό για τα εργασιακά ζητήματα.
     Γι’ αυτό, λοιπόν, εμείς δεν θα ψηφίσουμε επί της αρχής αυτό το νομοσχέδιο. Θέλουμε να προστατευθεί ο τρόπος που νομοθετούμε και την υποχρέωση αυτή την έχετε εσείς, κυρία Πρόεδρε.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Άννα Μπενάκη-Ψαρούδα):  Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Νικόλαος Γκατζής. 
     ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε. 
     Κυρίες και κύριοι Βουλευτές, το νομοσχέδιο που συζητάμε δεν είναι τίποτε άλλο παρά ένα ακόμα εργαλείο το οποίο επιβάλλει η Ευρωπαϊκή Ένωση με τη σύμφωνη γνώμη, όπως βλέπετε, των κυβερνήσεων –το ψήφισε προηγούμενα το ΠΑ.ΣΟ.Κ., το εφαρμόζει τώρα η Νέα Δημοκρατία- που στόχο έχει την παραπέρα ενίσχυση των μεγάλων επιχειρήσεων με στόχο βέβαια την εξυπηρέτηση της ανταγωνιστικότητας εις βάρος όμως πάντοτε των εργαζομένων, στα εργασιακά, οικονομικά και κοινωνικά δικαιώματα αυτών που θα ασχοληθούν και σ΄ αυτές τις επιχειρήσεις. 
     Για εμάς είναι γνωστό, είναι πεποίθησή μας και αυτό προσπαθούμε να πείσουμε τους εργαζόμενους, ότι αυτή η Ευρωπαϊκή Ένωση, η οποία δεν έχει αποφασίσει μέχρι σήμερα για τίποτε θετικό για τους εργαζόμενους και για τους λαούς των χωρών-μελών της Ευρώπης, θέλει ουσιαστικά να μπουν μπροστά, να παλέψουν για την ανατροπή και της πολιτικής και της πορείας που ακολουθεί η Ευρωπαϊκή Ένωση αλλά και εκείνοι οι πολιτικοί και οι κυβερνήσεις που εξυπηρετούν αυτές ακριβώς τις αντιλαϊκές, ταξικές πολιτικές.
     Κύριοι Βουλευτές, με το νομοσχέδιο για την Ευρωπαϊκή Εταιρεία που δεν είναι κάτι καινούργιο –υπήρχε και πριν από τριάντα χρόνια η δυνατότητα αυτή- δίνεται η ευκαιρία στις επιχειρήσεις αυτές να επιλέγουν το καθεστώς εκείνο σε όποια χώρα δουν ότι είναι πολύ πιο φιλικό για τη λειτουργία τους σε θέματα φορολογικά, σε θέματα ασφαλιστικά, σε θέματα τελικά που έχουν σχέση με τα εργασιακά δικαιώματα των εργαζομένων, ούτως ώστε μέσα και απ’ αυτήν τη διαδικασία να αυξήσουν περισσότερο τον πλούτο. 
     Το νομοσχέδιο αυτό στοχεύει στην εξυπηρέτηση και διευκόλυνση του κεφαλαίου, όπως είπαμε. Εδώ θα πρέπει να δούμε ότι οι εταιρείες αυτές δεν θα υπάγονται στο καθεστώς του κράτους-μέλους αλλά σε ευρωπαϊκές αποφάσεις, οι οποίες είναι πολύ πιο ευνοϊκές τις περισσότερες φορές απ’ αυτές που ισχύουν στα κράτη-μέλη. 
     Τα έχουμε πει και στην επιτροπή και ίσως χρειαστεί να πούμε και ακόμη περισσότερα. Θα έρθουμε όμως στο γνωμικό το οποίο παρουσιάζεται σήμερα από την Κυβέρνηση όπως και στις θέσεις των άλλων κομμάτων που συμφωνούν με την Ευρωπαϊκή Ένωση και έχουν ψηφίσει ουσιαστικά τις οδηγίες. 
     Τι μας λέει ο κύριος Υπουργός; Τι μας λέει η Κυβέρνηση; Εάν ανατρέξει κάποιος στα πρακτικά της επιτροπής–φυσικά τα ακούσαμε κιόλας, αλλά για να τα τεκμηριώσω το λέω- θα δει ότι στη σελίδα 28 της πρώτης ημέρας της συνεδρίασης στις 5 Οκτωβρίου ο κύριος Υπουργός ανέφερε πέντε σημεία για να υποστηρίξει ότι αυτό θα δώσει μία ώθηση στην ανάπτυξη, μια ώθηση στην απασχόληση, μια ώθηση τελικά στην εθνική οικονομία. Τα σημεία όμως που αναφέρει έχουν κατ’ επανάληψη χρησιμοποιηθεί, έχουν κατ’ επανάληψη μπει σαν επιχειρήματα για την ανάπτυξη της οικονομίας κ.λπ.. Όμως, παρά το ότι έχουν πάει τρισεκατομμύρια από τον ιδρώτα του ελληνικού λαού, των εργαζομένων, προς τις επιχειρήσεις αυτές, σήμερα και η ακρίβεια και η ανεργία μεγαλώνουν, οι επιχειρήσεις φεύγουν ή κλείνουν και τελικά την πληρώνουν οι εργαζόμενοι με το να πρέπει να αναπληρώσουν τα λεφτά που έχουν τσεπώσει οι ειδικοί.
     Η ενίσχυση που αναφέρει παραπέρα ο κύριος Υπουργός, της ανταγωνιστικότητας κ.λπ., προβλέπει, κύριοι συνάδελφοι -προσέξτε- μόνο ως προς το κόστος εργασίας και τίποτε άλλο, χωρίς αυτό να σημαίνει ότι η ανταγωνιστικότητα είναι σαν το κρασί, όπως λέει ο μπεκρής με τις 5 δραχμές, 3 το κρασί, 2 τα υπόλοιπα άλλα. Την ξέρετε αυτήν την παροιμία. Έτσι και η Κυβέρνηση αλλά και οι εργοδότες και οι βιομήχανοι και τα μονοπώλια γενικότερα δεν λένε ποτέ να μειωθεί το κέρδος. Λένε, κοιτάξτε τι κέρδη είχαμε στις ελληνικές επιχειρήσεις. 
     Τρισεκατομμύρια δραχμές κερδίζουν κατ’ έτος οι μεγάλες επιχειρήσεις και όμως η ακρίβεια μεγαλώνει και όμως η ανεργία μεγαλώνει και όμως οι απολύσεις συνεχίζονται, τα κοινωνικά δικαιώματα αφαιρούνται και ζητάνε ακόμη περισσότερα. 
     Κύριοι Βουλευτές, για το νομοσχέδιο αυτό θα ήθελα να κάνω και ορισμένες άλλες παρατηρήσεις, εκτός από το ότι στοχεύει στη συγκέντρωση του πλούτου στις μεγάλες επιχειρήσεις. Για τη φιλελεύθερη πολιτική που ακολουθείται σε ολόκληρη την Ευρωπαϊκή Ένωση, την ταξική καθαρά πολιτική, θα θέλαμε να κάνουμε ορισμένες παρατηρήσεις. Και είναι η ίδια πολιτική που ακολουθούσαν και οι προηγούμενες κυβερνήσεις. 
     Θα ήθελα να σταθώ σ’ αυτά που είπε ο κύριος Υπουργός. Όπως είπα και προηγούμενα, είχαμε αυτές τις διευκολύνσεις που έγιναν στις επιχειρήσεις. Και όσον αφορά το προεδρικό διάταγμα όπως μας ήρθε, εγώ θα συμφωνήσω με τον εισηγητή της Μειοψηφίας που λέει ότι χρειάζεται να πούμε τη γνώμη μας.
     Αν δεν τη θέλετε, δικαίωμά σας. Δεν είναι όμως αυτό που πρέπει να γίνει, να πουν τη γνώμη τους τα κόμματα. Αν δεν τη θέλετε δεν θα την πούμε, δηλαδή, αν επιμείνετε να συνεχιστεί η διαδικασία για σήμερα και για αύριο. Όταν σήμερα παίρνουμε το νομοσχέδιο και θα έρθουμε και αύριο να συζητήσουμε στη Βουλή, καταλαβαίνετε ότι τα περιθώρια είναι πολύ λίγα. Ζητάμε να αναβληθεί την Τετάρτη και να γίνει την Πέμπτη. Μία μέρα σας στοιχίζει τόσο πολύ, να αναβάλουμε τη συζήτηση της Τετάρτης και να έρθουμε την Πέμπτη να κουβεντιάσουμε και να πούμε τη γνώμη μας; Δεν νομίζω ότι είναι δύσκολο, κυρία Πρόεδρε, αυτό να γίνει. Δηλαδή, αντί να συνεχίσουμε αύριο να γίνει μια αναβολή της συζήτησης για μία ημέρα ούτως ώστε να πούμε τη γνώμη μας. Χρήσιμο θα είναι για το προεδρικό διάταγμα να ακουσθούν οι απόψεις των κομμάτων.
     Θα ήθελα να συνεχίσω. Ποια είναι εκείνα τα σημεία στα οποία αναφέρεται ο κύριος Υπουργός ότι θα στηρίξουν την οικονομία, την εργασία, την ανάπτυξη και την ανταγωνιστικότητα; Ποια είναι εκείνα τα σημεία τα οποία δεν θα δώσουν περισσότερα κέρδη και δεν θα έχουν συνέπειες στα εργασιακά και κοινωνικά δικαιώματα των εργαζομένων; Ποια είναι εκείνα τα σημεία, γιατί ρίχνοντας μια οριζόντια ματιά στο προεδρικό διάταγμα δεν μπόρεσα να ξεχωρίσω ποιο θα είναι το εργασιακό καθεστώς, αφού μιλάει γενικά και αόριστα για την ελληνική νομοθεσία; Η ελληνική νομοθεσία έχει γίνει λάστιχο. Το οκτάωρο έχει καταργηθεί. Οι συλλογικές συμβάσεις επίσης. Η μερική απασχόληση γενικεύεται. Η ελαστικοποίηση του ωραρίου έχει γίνει νόμος. Τα συνταξιοδοτικά, το όριο σύνταξης, αμφισβητείται και μπαίνει ξανά στη συζήτηση. Έχουμε συνέχεια επιμήκυνση του χρόνου εργασίας. Το ύψος των συντάξεων επίσης. 
     Με το νέο πρόγραμμα σταθερότητας η λιτότητα συνεχίζεται και επ’ αόριστον μάλιστα. Οι εργαζόμενοι πληρώνουν συνέχεια τις συνέπειες αυτής της αντιλαϊκής ταξικής πολιτικής εις όφελος των λίγων. Ποια είναι, λοιπόν, η εργασιακή σχέση; Θα έχουν πλήρη απασχόληση αυτοί οι εργαζόμενοι, πλήρες ωράριο, πενθήμερο, επτάωρο, τριανταπεντάωρο, ή έστω αυτό το οποίο ισχύει σήμερα; Είναι ορισμένες ερωτήσεις στις οποίες το νομοσχέδιό σας και το προεδρικό διάταγμα δεν απαντούν και τις αφήνουν ανοικτές.
     Φοβόμαστε ότι αυτό το νομοσχέδιο με τις επιχειρήσεις οι οποίες θα έχουν την έδρα τους στη Βουλγαρία ή σε οποιαδήποτε άλλη χώρα με φθηνό εργατικό ημερομίσθιο, αν κάνουν μια επιχείρηση στην Ελλάδα, ποιο καθεστώς πληρωμής θα συνεχίσει; Ήδη ξεκίνησε η επίθεση που γίνεται για τα εργασιακά δικαιώματα των εργαζομένων για να ισχύσει η οδηγία Μπολκενστάιν. Θα έχουμε εφαρμογή, θα ανοίξει το δρόμο αυτό το νομοσχέδιο για την εφαρμογή της οδηγίας Μπολκενστάιν όπου θα πληρώνονται οι εργαζόμενοι με το καθεστώς που ισχύει στην έδρα της επιχείρησης και που εδώ θα δούμε πολλές επιχειρήσεις και ελληνικές να φεύγουν από εδώ και να κάνουν την έδρα τους σ’ αυτές τις χώρες για να εκμεταλλεύονται εκεί πέρα το εργατικό δυναμικό που θα απασχολούν. Αυτά είναι ερωτήματα στα οποία δεν απαντούν το νομοσχέδιο και το προεδρικό διάταγμα που μας θέσατε. Γι’ αυτό λέμε ότι καλό θα είναι να αναβληθεί μια μέρα για να μπορέσουμε να συζητήσουμε.
     Κύριοι συνάδελφοι, είναι φανερό ότι όλες οι χώρες της Ευρωπαϊκής Ένωσης ανεξάρτητα αν έχουν κεντροαριστερή ή κεντροδεξιά κυβέρνηση, ανεξάρτητα αν η οικονομία τους είναι ισχυρή, λιγότερο ισχυρή ή χαμηλή και ανεπαρκής για να αντιμετωπίσει τα οξυμένα προβλήματα, παντού υπάρχουν και εφαρμόζονται οι ίδιες αντιλαϊκές, ταξικές διατάξεις.
     Μας είπε ο κύριος Υπουργός ότι δεν επιδέχεται και η οδηγία και ο κανονισμός καμία τροποποίηση απ’ αυτές που έχει ψηφίσει προηγούμενα η κυβέρνηση του ΠΑ.ΣΟ.Κ. Εδώ, θα πρέπει να δούμε ότι είναι συνυπεύθυνη και η κυβέρνηση του ΠΑ.ΣΟ.Κ. όταν ψηφίζει όλα αυτά. Φυσικά το προεδρικό διάταγμα λέει ο Υπουργός ότι δεν μπορεί να αναιρέσει την οδηγία και τον κανονισμό. Εμείς λέμε ότι δεν είναι θέμα οδηγίας και κανονισμού. Είναι θέμα επιλογής, είναι θέμα πολιτικής, είναι θέμα αντίστασης σε ό,τι δεινό και καταστροφικό, σε ό,τι είναι σε βάρος των εργαζομένων της χώρας μας, σε βάρος της εθνικής μας οικονομίας και τελικά σε βάρος των κοινωνικών και εργασιακών δικαιωμάτων του λαού μας. 
     Επομένως, μπορεί αν θέλει η Κυβέρνηση και πιστεύω θα έχει τη στήριξη όλης της Βουλής και ιδιαίτερα του εργατικού κινήματος, αν αντισταθεί σε τέτοιες αντιλαϊκές πολιτικές. Εμείς παλεύουμε και έξω από τη Βουλή ώστε να μπορέσουμε να πιέσουμε προς τέτοιες κατευθύνσεις και πολύ περισσότερο να νουθετήσουμε τους εργαζόμενους για το ποιος είναι με ποιον και ποιος ακολουθεί με ποια πολιτική και εφαρμόζει τις αντιλαϊκές επιλογές. 
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
     Θα ήθελα πέρα απ’ αυτό να κάνω και ορισμένες άλλες παρατηρήσεις. 
     Κύριοι συνάδελφοι, η Νέα Δημοκρατία με το προεδρικό διάταγμα δεν κατοχυρώνει κανένα δικαίωμα των εργαζομένων όπως ακριβώς έρχεται. Αυτή την εντύπωση έχουμε εκ πρώτης όψεως που είδαμε το νομοσχέδιο και γι’ αυτό ζητάμε να γίνει μία συζήτηση, που θα μπορέσει και η Κυβέρνηση να αναπτύξει τις θέσεις της, αλλά και τα κόμματα να πουν τη γνώμη τους αφού μελετήσουν καλύτερα το προεδρικό διάταγμα.
     Έρχομαι τώρα στις θέσεις των άλλων κομμάτων για να πω ορισμένα πράγματα. Το ΠΑ.ΣΟ.Κ. έχει τεράστια ευθύνη που ψήφισε αυτή την οδηγία, όπως ψήφισε και όλες τις άλλες οδηγίες. Πολύ μεγάλη ευθύνη έχουν και τα τρία κόμματα που στηρίζουν την πολιτική της Ευρωπαϊκής Ένωσης. Δείτε τι γίνεται με την εφαρμογή της απόφασης της στρατηγικής της Λισαβόνας. Εκεί μπαίνουν ξανά μέτρα, τα οποία καταστρατηγούν ό,τι έχει απομείνει τελικά σε εργασιακά και κοινωνικά δικαιώματα των εργαζομένων. Γενικευμένη επίθεση. Και εδώ είναι ομόφωνη η απόφαση από τα δύο μεγάλα κόμματα και εν μέρει για το Συνασπισμό, ο οποίος δεν αμφισβητεί ουσιαστικά την πολιτική αυτή, που τάσσεται μεν ενάντια στην ανταγωνιστικότητα, αλλά είναι υπέρ της απόφασης του Μάαστριχτ που μιλάει για την ελεύθερη αγορά. 
     Επομένως, εμείς νομίζουμε ότι έχουν εξίσου μεγάλες ευθύνες. Το λέω αυτό γιατί ενώ σήμερα το ΠΑ.ΣΟ.Κ. έρχεται και κατηγορεί, δεν κάνει την ελάχιστη κριτική και να πει ότι έχουμε κάνει ένα πολιτικό λάθος και ευθυνόμαστε και εμείς γι’ αυτή την κατάσταση όλα αυτά τα χρόνια που οι εργαζόμενοι δέχθηκαν μυριάδες πλήγματα από την πολιτική της Ευρωπαϊκής Ένωσης και την εφαρμογή που έκανε η Κυβέρνηση. 
     Εμείς, κύριε Υπουργέ, λέμε ότι αυτό το νομοσχέδιο που έρχεται όπως και όλα τα άλλα τα προηγούμενα που ήταν εναρμονισμένα με την πολιτική της Ευρωπαϊκής Ένωσης, τίποτε καλό δεν προοιωνίζει για τους εργαζόμενους που πρέπει να παλέψουν για την ανατροπή του και να μην εφαρμοστεί. 
     Επίσης, κύριε Υπουργέ, δεν απαντήσατε, τουλάχιστον η Κυβέρνηση στο αίτημα που έκαναν οι βιομήχανοι της βόρειας Ελλάδας που ζητούσαν τις ελεύθερες ζώνες, στη Μακεδονία, τη Θράκη κ.λπ., όπου το εργασιακό καθεστώς εκεί θα ήταν παρόμοιο ή και χειρότερο ακόμα από την οδηγία του Μπολκενστάιν.
     Αυτά μας βάζουν σε ανησυχία όπως βάζουν σε ανησυχία και ολόκληρη την εργατική οικογένεια. Πρέπει να παλέψουν οι εργαζόμενοι και να δουν ότι η πολιτική αυτή που εφαρμόζεται όλα αυτά τα χρόνια από τις κυβερνήσεις εδώ στη χώρα μας, είναι πολιτική ταξική, αντιλαϊκή και σαν τέτοια θα πρέπει να την αντιμετωπίσουν οι εργαζόμενοι και ο ελληνικός λαός. 
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Γκατζή. 
     Κυρίες και κύριοι συνάδελφοι, πριν δώσω το λόγο στην ειδική αγορήτρια του Συνασπισμού κ. Ξηροτύρη - Αικατερινάρη, έχει ζητήσει το λόγο επί του Κανονισμού ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης. 
     Ορίστε, κύριε Καστανίδη, έχετε το λόγο. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ζήτησα το λόγο ώστε στα πλαίσια της εφαρμογής των διατάξεων του Κανονισμού να δούμε την οργάνωση της συζήτησής μας. 
     Η Διάσκεψη των Προέδρων, στην οποία συμμετέχουμε και εγώ και εσείς, αποφάσισε δύο συνεδριάσεις, αλλά χωρίς να γνωρίζει ότι σήμερα με την έναρξη της συζήτησης του νομοσχεδίου στην Ολομέλεια θα κατατεθεί από τον αρμόδιο Υπουργό ολόκληρο σχέδιο προεδρικού διατάγματος. 
     Έχει συμβεί πολλές φορές και κατά την έναρξη της συζήτησης στην Ολομέλεια, αλλά και κατά τις συζητήσεις μας στην Διάσκεψη των Προέδρων να αποφασίζουμε ότι στην περίπτωση που κάτι έκτακτο συμβεί -όπως για παράδειγμα η κατάθεση μιας σημαντικής τροπολογίας ή τώρα για τη γνώση της Βουλής η κατάθεση του σχεδίου προεδρικού διατάγματος- αναπροσδιορίζεται ο αριθμός των συνεδριάσεων. 
     Υποβάλλω το αίτημα να αποφασίσει η Ολομέλεια, με συμφωνία όλων των κομμάτων, να δοθεί μία επιπλέον συνεδρίαση κατά τον τρόπο που σε λίγο θα εξηγήσω. 
     Πήρα πριν από λίγο το σχέδιο προεδρικού διατάγματος το οποίο διέτρεξα γρήγορα. Το σχέδιο προεδρικού διατάγματος αποτελεί -παρακαλώ τους κυρίους συναδέλφους της Πλειοψηφίας να προσέξουν- αναπόσπαστο τμήμα των νομοθετικών ρυθμίσεων που συζητούμε σήμερα στο Σώμα. 
     Σε επιβεβαίωση αυτού που λέω, έρχεται το άρθρο 30 που είναι το ακροτελεύτιο. «Η ισχύς του παρόντος νόμου αρχίζει με τη δημοσίευση και, πάντως, όχι πριν από την έκδοση του προεδρικού διατάγματος». Και ορθά ρυθμίζεται έτσι, διότι είναι κοινό σώμα σημαντικότατων ρυθμίσεων και ο κανονισμός και η οδηγία που ενσωματώνονται με το νομοσχέδιο που συζητούμε και με το σχέδιο προεδρικού διατάγματος στην ελληνική νομοθεσία. 
     Άρα, για την κατανόηση των θεμάτων μας, κύριε Πρόεδρε, είναι απολύτως σημαντικό να διεξέλθουμε συστηματικά το σχέδιο προεδρικού διατάγματος, ώστε να γίνουν θετικές παρατηρήσεις όπου είναι αναγκαίο. 
     Κύριε Πρόεδρε, θέλω να σας δώσω ένα παράδειγμα. Είστε νομικός και θα το κατανοήσετε αμέσως. Στο σχέδιο προεδρικού διατάγματος επιχειρείται να οριστεί η έννοια της Ευρωπαϊκής Εταιρείας. Προβλέπεται ότι Ευρωπαϊκή Εταιρεία είναι ό,τι ορίζεται στο νομοσχέδιο που συζητούμε. Τι ορίζεται στο νομοσχέδιο που συζητούμε; Τίποτα. 
     Υπάρχει όμως η διατύπωση του κανονισμού, σύμφωνα με την οποία η Ευρωπαϊκή Εταιρεία είναι η εταιρεία που το κεφάλαιό της διαιρείται σε μετοχές. Ήδη το Επιστημονικό Συμβούλιο προτείνει να επαναληφθεί η διατύπωση του κανονισμού ρητά και στο νομοσχέδιό μας. Ελλειπούσης της διατύπωσης και στο νομοσχέδιο και στο σχέδιο προεδρικού διατάγματος, παράγεται νομική ασάφεια. Να, μια πρώτη παρατήρηση που πολύ εύκολα μπορώ να κάνω. 
     Επίσης, υπάρχουν σοβαρότατα θέματα που αφορούν την εκπροσώπηση των εργαζομένων. Δημιουργούνται περίπλοκα ζητήματα που έχουν σχέση με το μονιστικό και με το δυαδικό σύστημα. Υπάρχει κίνδυνος, κύριε Πρόεδρε, να βρεθούμε αύριο προ αδιεξόδων. Ας μας ακούσει η Κυβέρνηση! 
     Θα πρέπει, λοιπόν, να αυξήσουμε κατά μία τις συνεδριάσεις. Εάν δεν μπορεί να γίνει την Πέμπτη –διότι κατά την ημερήσια διάταξη έχουμε τη συζήτηση για τις Ανώτατες Στρατιωτικές Σχολές- ας αφιερώσουμε την επόμενη Τρίτη ειδικά στα άρθρα και στο σχέδιο προεδρικού διατάγματος ή, στη χειρότερη των περιπτώσεων, ας συζητήσουμε και αύριο την αρχή του νομοσχεδίου και, αφού θα έχουμε στη διάθεσή μας την αυριανή μέρα για να το μελετήσουμε, την Πέμπτη να επανέλθουμε με τη συζήτηση του σχεδίου προεδρικού διατάγματος και των άρθρων. 
     Ειδάλλως, κύριε Πρόεδρε, υπάρχει πρόβλημα. 
     Μας ενοχλεί ο τρόπος με τον οποίο αντιμετωπίζει η Κυβέρνηση το ελληνικό Κοινοβούλιο. Μας ενοχλεί ο τρόπος με τον οποίο διαχειρίζεται τον κοινοβουλευτισμό.
     ΠΡΟΕΔΡΕΥΩΝ (Σωτήρης Χατζηγάκης): Κατανοητό, κύριε Καστανίδη. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Και με ενοχλεί, κύριε Πρόεδρε, το γεγονός –δεν ήσασταν εσείς πριν στην Έδρα- ότι η κυρία Πρόεδρος είπε «έχετε τη δυνατότητα σήμερα να διαβάσετε και αύριο να εισηγηθείτε». Δεν είναι δυνατό με αυτόν τον τρόπο να ορίζονται οι ανάγκες του Σώματος. 
     Λυπούμαι, κύριε Πρόεδρε, αλλά επιμένω στην πρόταση να δοθεί επιπλέον συνεδρίαση, για να έχουμε χρόνο μελέτης. Εάν δεν το πράξει αυτό η Κυβέρνηση, είμαστε αναγκασμένοι να καταγγείλουμε την πολιτική της στάση και την κοινοβουλευτική μεθόδευσή της και να μην ψηφίσουμε το νομοσχέδιο, ενώ υπάρχουν διατάξεις που θα μπορούσαμε να ψηφίσουμε. Όμως, θα το καταψηφίσουμε, καταγγέλλοντας την πολιτική της στάση, εάν δεν αλλάξει απόφαση σε ό,τι αφορά την επιπλέον συνεδρίαση που ζητάμε. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καστανίδη. 
     Ορίστε, κύριε Πολύδωρα. Έχετε το λόγο. 
     ΒΥΡΩΝ ΠΟΛΥΔΩΡΑΣ: Περίπου ανεμένετο να φθάσουμε στην κορύφωση του κοινοβουλευτικού παραλογισμού. Ανεμένετο, άμα παρακολουθήσει κανείς την κοινοβουλευτική συμπεριφορά και τις θέσεις που λαμβάνει το ΠΑ.ΣΟ.Κ.. Ήταν, δηλαδή, επόμενο «να πιάσει οροφή», όπως έγινε με την παρέμβαση του κ. Καστανίδη απόψε. 
     Εγώ αισθάνομαι ότι είστε σε απόλυτη αμηχανία. Είστε σε μια κατάσταση πανικού. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Ό,τι πείτε. Βλέπετε; Τρέμουμε!
     ΒΥΡΩΝ ΠΟΛΥΔΩΡΑΣ: Θα σας το αποδείξω. Χάσατε το μέτρο!
     ΧΑΡΑΛΑΜΠΟΣ ΚΑΣΤΑΝΙΔΗΣ: Ε, τώρα αξιολογικές κρίσεις για την πρόταση θα κάνουμε, κύριε Πρόεδρε;  Αξιολογήσαμε τον κύριο Πολύδωρα; 
     ΒΥΡΩΝ ΠΟΛΥΔΩΡΑΣ: Θα σας το αποδείξω! 
     ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ!
     ΒΥΡΩΝ ΠΟΛΥΔΩΡΑΣ: Θα σας το αποδείξω, κύριε Καστανίδη!
     ΧΑΡΑΛΑΜΠΟΣ ΚΑΣΤΑΝΙΔΗΣ: Δεν αξιολόγησα εσάς!
     ΠΡΟΕΔΡΕΥΩΝ (Σωτήρης Χατζηγάκης): Και εσείς κάνατε αξιολογήσεις. Αφήστε να ακουστεί. 
     ΒΥΡΩΝ ΠΟΛΥΔΩΡΑΣ: Έχω να αποδείξω ότι για πρώτη φορά στην κοινοβουλευτική ιστορία ζητούν σχέδιο ή προεδρικό διάταγμα προ του εξουσιοδοτούντος νόμου. Για πρώτη φορά στην κοινοβουλευτική ιστορία! 
     (Χειροκροτήματα από την πτέρυγα της Νέας Δημοκρατίας)
     ΧΡΗΣΤΟΣ ΠΡΩΤΟΠΑΠΑΣ: Το λέει ο ίδιος ο νόμος. 
     ΒΥΡΩΝ ΠΟΛΥΔΩΡΑΣ: Σας προκαλώ να μου πείτε πότε άλλοτε ήρθε προεδρικό διάταγμα ή σχέδιο προ της ψηφίσεως του νόμου; 
     ΔΗΜΗΤΡΙΟΣ ΠΙΠΕΡΓΙΑΣ: Μα τι μας λέει τώρα, κύριε Πρόεδρε! 
     ΕΥΑΓΓΕΛΟΣ ΑΡΓΥΡΗΣ: Ο Κανονισμός το λέει.
     (Θόρυβος στην Αίθουσα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι! Λογοκρισία θα του κάνετε; 
     ΒΥΡΩΝ ΠΟΛΥΔΩΡΑΣ: Αντιλαμβάνεστε, λοιπόν, ότι πρέπει να πάτε στο πρώτο έτος του κυβερνητικού δικαίου, στο πρώτο έτος της Νομικής όσοι θέλετε να είστε νομικοί! Τα υπόλοιπα και τα περί ευθιξίας έπρεπε να είχαν εγερθεί πριν λάβετε το λόγο να πείτε αυτά τα νομικά «absurda»! 
     ΤΗΛΕΜΑΧΟΣ ΧΥΤΗΡΗΣ: Μην εκνευρίζεστε, κύριε συνάδελφε!
     ΒΥΡΩΝ ΠΟΛΥΔΩΡΑΣ: Δεν εκνευρίζομαι καθόλου. Εσείς βλέπω ότι κάπως εκνευρίζεστε. 
     Σας ερωτώ και αναμένω και δεν έχω τίποτα άλλο να προσθέσω: Πότε άλλοτε στην ιστορία του κοινοβουλευτισμού ήρθε προς συζήτηση στη Βουλή προεδρικό διάταγμα, παρά πάσα πρόβλεψη από το Σύνταγμα, από την κοινοβουλευτική παράδοση, από τη νομοθετική τάξη, πριν μάλιστα από το νόμο που δίνει την εξουσιοδότηση για το προεδρικό διάταγμα; 
     ΧΡΗΣΤΟΣ ΠΡΩΤΟΠΑΠΑΣ: Δεν είναι εξουσιοδότηση!
     ΔΗΜΗΤΡΙΟΣ ΠΙΠΕΡΓΙΑΣ: Μα δεν υπάρχει εξουσιοδότηση!
     ΒΥΡΩΝ ΠΟΛΥΔΩΡΑΣ: Δεν ξέρετε!
     ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, μη διακόπτετε!
     ΒΥΡΩΝ ΠΟΛΥΔΩΡΑΣ: Κύριε Πρόεδρε, δεν υπάρχει άλλη τάξη στην έκδοση του προεδρικού διατάγματος. Υποβάλλεται το σχέδιο στο Συμβούλιο της Επικρατείας προς επεξεργασία και υπογράφεται από τον Πρόεδρο της Δημοκρατίας. Όλα αυτά θα τα προκαταλάβετε;  Όλα αυτά τα προκαταλαμβάνετε, για να κάνετε ευτελή αντιπολίτευση; 
     Πρέπει, κύριε Πρόεδρε, να συνεννοηθούμε σε κάτι. Ως δείγμα καλής θελήσεως υπάρχει το σχέδιο του προεδρικού διατάγματος στα χέρια μας τώρα. Όλα τα άλλα είναι δείγμα –από πλευράς δηλαδή ΠΑ.ΣΟ.Κ. και των προβαλλόντων την ένσταση- κοινοβουλευτικής και πολιτικής αμηχανίας. Θα προχωρήσουμε στη συζήτηση, απορρίπτοντας το αίτημα ως νομικώς απαράδεκτο και κοινοβουλευτικώς, βέβαια, εκτός παντός προηγουμένου. 
     Ζητώ, δηλαδή, κύριε Πρόεδρε, να σοβαρευτούμε σε αυτήν την Αίθουσα, κάνοντας κοινοβουλευτική διαδικασία. 
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πολύδωρα.
     Ορίστε, κύριε Γκατζή, έχετε το λόγο. 
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, χρόνιο αίτημα της Αντιπολίτευσης, ανεξάρτητα με το ποιοι ήταν στην Αντιπολίτευση –και μιλάω για τα προηγούμενα, τουλάχιστον, δέκα χρόνια που είμαι εγώ στη Βουλή- η Νέα Δημοκρατία, το Κ.Κ.Ε., ο Συνασπισμός κλπ., ζητούσαμε τα προεδρικά διατάγματα να έρχονται στη Βουλή, για να πούμε τη γνώμη μας. Μάλιστα, εμείς ζητούσαμε και υπουργικές αποφάσεις.
     ΒΥΡΩΝ ΠΟΛΥΔΩΡΑΣ: Πότε είχε έρθει;
     ΝΙΚΟΛΑΟΣ ΓΚΑΤΖΗΣ: Δεν είχε έρθει. Είναι θετικό το ότι ήρθε.
     ΒΥΡΩΝ ΠΟΛΥΔΩΡΑΣ: Ως δείγμα καλής θελήσεως είναι του Υπουργού.
     ΝΙΚΟΛΑΟΣ ΓΚΑΤΖΗΣ: Κύριε Πολύδωρα, αν θέλετε να δώσετε μια ποιοτική αλλαγή στη συνεδρίαση της Βουλής, πρέπει αυτό να το καθιερώσουμε, να έρχονται τα προεδρικά διατάγματα και μάλιστα εμείς ζητάμε και τις υπουργικές αποφάσεις.
     Αλλά είναι δώρον άδωρον η πράξη αυτή, αν τα κόμματα δεν πουν τη γνώμη τους. Δηλαδή μας το φέρατε να το δούμε και από κει και πέρα «κόψτε το λαιμό σας, εμείς αποφασίζουμε ανεξάρτητα αν είπατε τη γνώμη σας ή όχι»; Πρέπει να πούμε και τη γνώμη μας.
     ΒΥΡΩΝ ΠΟΛΥΔΩΡΑΣ: Άλλη σειρά δεν υπάρχει.
     ΝΙΚΟΛΑΟΣ ΓΚΑΤΖΗΣ: Αλλιώς δεν έχει καμία έννοια το ότι μας το δώσατε. Δεν έχει καμία έννοια. Να μην πούμε τη γνώμη μας;
     Γι’ αυτό λέμε ότι χρειάζεται, κύριε Πρόεδρε, είτε η πρόταση που έκανε το ΠΑ.ΣΟ.Κ. είτε, τουλάχιστον, αυτή που κάνουμε εμείς, να δοθεί μια αναβολή μιας ημέρας. Να μη συνεδριάσουμε αύριο, να συνεδριάσουμε την Πέμπτη, για να πούμε τη γνώμη μας και σε αυτό. Εσείς έχετε την πλειοψηφία, εσείς αποφασίζετε. Έχετε κανένα πρόβλημα στο τι θα αποφασίσετε; Άρα γιατί δεν θέλετε να ακούσετε τη γνώμη και των άλλων κομμάτων;
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία Ξηροτύρη, επί του Κανονισμού κι εσείς, επί του θέματος…
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Επί του Κανονισμού, γιατί θα τα πω και στην ομιλία μου.
     Κύριε Πρόεδρε, όπως θα αναπτύξω και στην ομιλία μου, έγινε και εκτεταμένη συζήτηση στην επιτροπή –και σε αυτό απευθύνομαι και στον κ. Πολύδωρα- ότι το προεδρικό διάταγμα είναι ουσιαστικό για την κύρωση αυτού του νομοσχεδίου. Διότι η ίδια η οδηγία παραπέμπει στα προεδρικά διατάγματα κάθε χώρας να καθορίσουν και να εξειδικεύσουν κάποια πράγματα.
     Και για ποια πράγματα παραπέμπει; Για αυτά που αφορούν τους εργαζόμενους. Επομένως είναι ουσιαστικό να ξέρουμε το σχέδιο του προεδρικού διατάγματος. Επί της ουσίας, ζητάμε κάτι πάρα πολύ σωστό και το ζητούσαμε εδώ και πάρα πολλές μέρες.
     Λοιπόν το να δοθεί μία συνεδρίαση ακόμη, για να μπορέσουμε να δούμε σε βάθος το σχέδιο του προεδρικού διατάγματος, είναι ένα εύλογο αίτημα και έχει σχέση, επαναλαμβάνω, με τις αδυναμίες και τη δομή της ίδιας της οδηγίας που έρχεται να ενσωματώσει το νομοσχέδιο.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη, για ένα λεπτό όμως, γιατί έχει τραβήξει το θέμα.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρά το γεγονός ότι κατά τη διατύπωση της προτάσεώς μου δεν έκρινα ούτε τον κ. Πολύδωρα ούτε τους συναδέλφους Βουλευτές της Νέας Δημοκρατίας, κατά περίεργο τρόπο ο κ. Πολύδωρας έκρινε…
     ΠΡΟΕΔΡΕΥΩΝ (Σωτήρης Χατζηγάκης): Ελάτε τώρα, μην το κάνετε προσωπικό, ελάτε.
     ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ, κύριε Πρόεδρε, να αιτιολογήσω αυτό που λέω. Κατά περίεργο τρόπο ο κ. Πολύδωρας μίλησε για πανικό, έκρινε τις νομικές μας γνώσεις και ούτω καθ’ εξής.
     Θέλω, κύριε Πρόεδρε, να διατυπώσω τη σκέψη μου, ενδυόμενος το ρόλο του φοιτητή πρώτου έτους της Νομικής Σχολής Θεσσαλονίκης, μάλιστα.
     ΒΥΡΩΝ ΠΟΛΥΔΩΡΑΣ: Για να ακούσουμε.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε συνάδελφε, τα προεδρικά διατάγματα μπορεί να είναι εκτελεστικά ενός νόμου, να εκδίδονται κατ’ εξουσιοδότηση, δηλαδή, διάταξης. Στην προκειμένη περίπτωση, το προεδρικό διάταγμα δεν είναι εκτελεστικό του νομοσχεδίου που συζητούμε.
     ΒΥΡΩΝ ΠΟΛΥΔΩΡΑΣ: Λάθος!
     ΧΑΡΑΛΑΜΠΟΣ ΚΑΣΤΑΝΙΔΗΣ: Κάνετε λάθος, κύριε Πολύδωρα. Δεν είναι εκτελεστικό, αλλά το προεδρικό διάταγμα συνιστά απευθείας προσαρμογή του ελληνικού δικαίου στην κοινοτική νομοθεσία. Δεν είναι κατ’ εξουσιοδότηση ελληνικής διατάξεως, αλλά απευθείας εναρμόνιση.
     ΒΥΡΩΝ ΠΟΛΥΔΩΡΑΣ: Πρώτα ο νόμος και ύστερα το προεδρικό διάταγμα.
     ΧΑΡΑΛΑΜΠΟΣ ΚΑΣΤΑΝΙΔΗΣ: Γι’ αυτό και ακριβώς βάλατε το κάρο μπροστά από τα άλογα.
     ΒΥΡΩΝ ΠΟΛΥΔΩΡΑΣ: Δεν είναι έτσι.
     ΧΑΡΑΛΑΜΠΟΣ ΚΑΣΤΑΝΙΔΗΣ: Το λάθος σας αυτό είναι. Έπρεπε να προχωρήσετε πρώτα απ’ όλα σε ενσωμάτωση της σχετικής οδηγίας…
     ΠΡΟΕΔΡΕΥΩΝ (Σωτήρης Χατζηγάκης): Μάλιστα, κύριε Καστανίδη…
     ΧΑΡΑΛΑΜΠΟΣ ΚΑΣΤΑΝΙΔΗΣ: … και αυτό προβλέπεται –με συγχωρείτε, κύριε Πρόεδρε…
     ΠΡΟΕΔΡΕΥΩΝ (Σωτήρης Χατζηγάκης): Κατανοητά, κατανοητά…
     ΧΑΡΑΛΑΜΠΟΣ ΚΑΣΤΑΝΙΔΗΣ: Και αυτό προβλέπεται από τα άρθρα 3, 28 και 30 του νομοσχεδίου που συζητάμε, του δικού σας νομοσχεδίου. Συνεπώς δεν πρόκειται περί εκτελεστικού προεδρικού διατάγματος, σας λέει ένας πρωτοετής φοιτητής της Νομικής.
     ΠΡΟΕΔΡΕΥΩΝ (Σωτήρης Χατζηγάκης): Μάλιστα.
     ΧΑΡΑΛΑΜΠΟΣ ΚΑΣΤΑΝΙΔΗΣ: Και μια και αναφερθήκατε στη Νομική…
     ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη…
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πολύδωρα, να ξέρετε ότι φοβόμαστε αντιδράσεις και συμπεριφορές. Μιλάτε για πανικούς. Να μαζέψτε τους Δ.Α.Πίτες, που σήμερα, στη Νομική Σχολή Θεσσαλονίκης…
     ΒΥΡΩΝ ΠΟΛΥΔΩΡΑΣ: Τι ψέματα είναι αυτά;
     ΠΡΟΕΔΡΕΥΩΝ (Σωτήρης Χατζηγάκης): Ελάτε, τώρα, σας παρακαλώ, κύριε Καστανίδη!
     ΧΑΡΑΛΑΜΠΟΣ ΚΑΣΤΑΝΙΔΗΣ: … έστειλαν στο νοσοκομείο τέσσερις φοιτητές της Π.Α.Σ.Π..
     ΒΥΡΩΝ ΠΟΛΥΔΩΡΑΣ: Καταγγέλλετε, κάνετε προβοκάτσια, να ο πανικός. 
     ΠΡΟΕΔΡΕΥΩΝ (Σωτήρης Χατζηγάκης): Είναι ανορθόδοξη τακτική, κύριε Καστανίδη, επί παρεμπίπτοντος θέματος να πάτε στους Δ.Α.Πίτες της Νομικής. Σας παρακαλώ πολύ. 
     ΒΥΡΩΝ ΠΟΛΥΔΩΡΑΣ: Ένας Δ.Α.Πίτης ήταν με το μάτι πρησμένο και λέγατε ότι σας έδειρε.
     ΠΡΟΕΔΡΕΥΩΝ (Σωτήρης Χατζηγάκης): Ο Υφυπουργός Ανάπτυξης κ. Παπαθανασίου έχει το λόγο.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα ήθελα να υπενθυμίσω στη Βουλή ότι σήμερα ψηφίζουμε το νόμο και δεν ψηφίζουμε προεδρικό διάταγμα. Κανένα προεδρικό διάταγμα δεν ψηφίζεται από τη Βουλή. Επιχειρείτε μία σκόπιμη σύγχυση ακόμη και της διαδικασίας. Δεν θα ήθελα να επαναλάβω όσα είπε ο κ. Πολύδωρας. Το προεδρικό διάταγμα και τα προεδρικά διατάγματα ακολουθούν άλλη διαδικασία. Εδώ μάλλον πρωτοτυπείτε πράγματι.
      Εν πάση περιπτώσει,  αν υπάρχουν προτάσεις και βελτιώσεις στο προεδρικό διάταγμα -και αυτό είπε ο Υπουργός- να μπορούν να κατατεθούν και αύριο και μεθαύριο και αντιμεθαύριο, διότι ακριβώς το προεδρικό διάταγμα θα τύχει τις επεξεργασίας του Συμβουλίου της Επικρατείας.
     Το προεδρικό διάταγμα –θα ήθελα να θυμίσω σε όσους δεν ήταν στην επιτροπή- κατατέθηκε σήμερα εδώ, ακριβώς για να αποστομώσει και να βγάλει κάθε είδους τέτοιο επιχείρημα σαν και αυτά -θα μου επιτρέψετε να πω- τα φαιδρά  που ακούστηκαν στην επιτροπή «για κρυφτούλι», «ότι κρύβει το προεδρικό διάταγμα μυστικές διατάξεις, την αντεργατική νομοθεσία», ενώ το προεδρικό διάταγμα είναι η μεταφορά κοινοτικής οδηγίας, την οποία είχε διαπραγματευτεί το ΠΑ.ΣΟ.Κ. και συμφωνήσει στο ελληνικό δίκαιο. 
     Όλες, λοιπόν, αυτές οι κοινοτικές οδηγίες μεταφέρονται διά προεδρικών διαταγμάτων. Οι δε απόψεις σας, κύριε Καστανίδη και κύριοι συνάδελφοι όποτε και να εκτεθούν, δεν θα ληφθούν υπ’ όψιν σήμερα στην ψήφιση, αλλά στο σχέδιο που αποστέλλεται στο Συμβούλιο της Επικρατείας.  
     Κλείνοντας, θα ήθελα να υπενθυμίσω τα λόγια του κ. Τσοχατζόπουλου στην επιτροπή, ο οποίος είπε: «είναι πολύ πιο εύκολο να περάσεις ένα νόμο από τη Βουλή που θα έχει ορισμένες ενδεχομένως ακρότητες, παρά ένα προεδρικό διάταγμα το οποίο περνάει από τον αυστηρότατο έλεγχο του Συμβουλίου της Επικρατείας» και το οποίο λαμβάνει υπ’ όψιν του, όπως είπε και ο εισηγητής της Μειοψηφίας, και τον 2190 και την ενεργή εργατική νομοθεσία. 
     Ας αφήσουμε, λοιπόν, τα προσχήματα. Ας πείτε ευθέως ότι προσπαθείτε να βρείτε μία δικαιολογία για να διαφοροποιηθείτε σε κάτι το οποίο εσείς είχατε συμφωνήσει, ότι προσπαθείτε να βρείτε μία δικαιολογία για να δικαιολογήσετε όσα αδικαιολόγητα είπατε στην επιτροπή και ας προχωρήσουμε στην ψήφιση του νόμου που είναι το μόνο αντικείμενο της σημερινής συνεδρίασης.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι, έληξε το παρεμπίπτον θέμα. Αν υπάρξει ανάγκη ομιλητών, να παραταθεί αύριο η συζήτηση -γιατί βλέπω ότι δεν υπάρχει και μεγάλη προσέλευση- θα το δούμε αύριο. Νομίζω ότι τώρα δεν υπάρχει αυτή η ανάγκη και προχωρούμε παρακάτω.
     Η κ. Ξηροτύρη έχει το λόγο.
     ΝΙΚΟΛΑΟΣ ΓΚΑΤΖΗΣ: Μήπως μπορούμε να χρησιμοποιήσουμε αύριο το απόγευμα για να κουβεντιάσουμε το θέμα; 
     ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, δεν είναι τόσο απλά τα πράγματα και δεν μπορεί η Βουλή έτσι ευκαιριακά να συνεδριάζει απογεύματα και πρωινά. Θα δείτε ότι θα έχουμε όλη την ευχέρεια.
     ΝΙΚΟΛΑΟΣ ΓΚΑΤΖΗΣ: Ευχέρεια μελέτης δεν έχουμε, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία Ξηροτύρη.
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
     Αγαπητοί συνάδελφοι, τι λέει η αιτιολογική έκθεση του νομοσχεδίου για το θέμα που συζητάμε; ‘Ότι σε αυτό το νομοσχέδιο δύο πράγματα γίνονται: Αφ’ ενός μεν ενσωματώνεται ο κανονισμός της Ευρωπαϊκής Ένωσης και αφ’ ετέρου η οδηγία 2001/86. Τι λέει το άρθρο 2 παράγραφος 3 του νομοσχεδίου; Ότι ο ρόλος των εργαζομένων στις υποθέσεις της εταιρείας με έδρα την Ελλάδα διέπεται από το προεδρικό διάταγμα, με το οποίο θα μεταφερθεί η οδηγία στο Εθνικό Δίκαιο. Μιλάμε, δηλαδή, πράγματι για μία διχασμένη διαδικασία. Και ο νόμος ενσωματώνει το προεδρικό διάταγμα και ο ίδιος ο νόμος με το άρθρο 2 παραπέμπει στο προεδρικό διάταγμα  το ρόλο των εργαζομένων στις υποθέσεις της εταιρείας….
     (Θόρυβος στην Αίθουσα)
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι παρακαλώ! 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Επομένως, είναι δίκαιο το αίτημα που θέλουμε να έχουμε υπ’ όψιν και να έχει προηγηθεί μία συζήτηση για το προεδρικό διάταγμα, διότι η διαδικασία αυτή εδώ δεν είναι ίδια με τις προηγούμενες διαδικασίες.
     Ας δούμε λίγο το ιστορικό. Όπως αναφέρεται στην αιτιολογική έκθεση, ήδη από τη δεκαετία του 1960 άρχισαν οι προσπάθειες για τη δημιουργία της Ευρωπαϊκής Εταιρείας, προσπάθειες που ήταν φυσικό να προσκρούσουν σε πολιτικής φύσεως αντιρρήσεις. 
     Η πορεία των διαπραγματεύσεων ήταν μακρά, προκειμένου να επιλυθεί το σύνολο των προβλημάτων κατά ενιαίο τρόπο, κυρίως όσον αφορά φορολογικά θέματα κ.λπ. και το βασικότερο πώς θα αντιμετωπιστούν τα ζητήματα των εργαζομένων, πώς, δηλαδή, θα απασχολούνται οι εργαζόμενοι από περισσότερες χώρες, συνεπώς εργαζόμενοι οι οποίοι έχουν διαφορετικά συστήματα συμμετοχής κατά το εθνικό τους δίκαιο. 
     Η Ευρωπαϊκή Ο.Κ.Ε. στην αρχή είχε σημαντικές επιφυλάξεις. Συμφώνησε πολύ αργότερα, το 1998, σε μια διαδικασία που θα έδινε προτεραιότητα στις διαπραγματεύσεις μεταξύ της Ευρωπαϊκής Εταιρείας και των εργαζομένων. Τελικά το 2000 επετεύχθη σε επίπεδο κορυφής -δεν προχώρησε αυτή η διαδικασία των διαπραγματεύσεων- πολιτική συμφωνία, με αποτέλεσμα την κατάρτιση του κανονισμού 2187/2001, στον οποίο αναφέρεται το νομοσχέδιο και την οδηγία 2001 για το ρόλο των εργαζομένων στην ευρωπαϊκή οδηγία, στην οποία επίσης αναφέρεται το νομοσχέδιο, αλλά τα ουσιαστικότερα θέματα τα παραπέμπει στο προεδρικό διάταγμα. 
     Στο νομοσχέδιο, λοιπόν, που συζητάμε σήμερα ρυθμίζονται, κυρίως, σχέσεις της Ευρωπαϊκής Εταιρείας με τις αρχές, θέματα εποπτείας, ευθύνης των μελών της διοίκησης, τεχνοκρατικού, δηλαδή, επιπέδου και ενδιαφέροντος. Αυτό ήταν εύκολο να γίνει από την αρχή. 
     Το αποτέλεσμα όλης αυτής της διαδικασίας ήταν ένας συμβιβασμός μεταξύ των κρατών - μελών της Ευρωπαϊκής Ένωσης και έτσι αποτυπώθηκε στον κανονισμό που τέθηκε σε ισχύ από το 2004. Αποτελεί ένα περίπλοκο σύστημα κανόνων ευρωπαϊκού και εθνικού δικαίου, που θα αξιοποιηθεί από τις μεγάλες εταιρείες που διαθέτουν ισχυρά νομικά επιτελεία και είναι αμφίβολης χρησιμότητας για τις μικρομεσαίες επιχειρήσεις. 
     Το κενό για τα θέματα της διαβούλευσης και συμμετοχής των εργαζομένων ήρθε να καλύψει, όπως είπα ήδη, η οδηγία 2001/86 του συμβουλίου της 8ης Οκτωβρίου, η οποία αναφέρεται στη συμπλήρωση του καταστατικού του ευρωπαϊκού κανονισμού όσον αφορά το ρόλο των εργαζομένων. 
     Η ενσωμάτωση αυτής της οδηγίας δεν έχει γίνει στο Εθνικό Δίκαιο και κατά κύριο λόγο αποτελεί αντικείμενο προεδρικού διατάγματος και κατά κύριο και ουσιαστικό λόγο θα έπρεπε να είχε προηγηθεί τουλάχιστον μια συζήτηση για το πώς θα διαμορφωθεί αυτό το προεδρικό διάταγμα και πώς θα ενσωματώσει την οδηγία. 
     Το ζητούμενο, λοιπόν, δεν είναι το τοπικό μέλος που ερίζουν οι δύο παρατάξεις, αλλά είναι το θέμα ουσίας που επεξεργάζεται και η οδηγία και το προεδρικό διάταγμα και μάλιστα σε μία περίοδο όπου στην Ευρώπη το «όχι» των Γάλλων κυρίως, αλλά και των Ολλανδών, στο Ευρωσύνταγμα δεν ήταν τίποτε άλλο παρά ένα κοινωνικό και ταξικό «όχι» σε πολιτικές θεοποίησης του ανταγωνισμού και της ελεύθερης αγοράς που διευρύνουν -αντί να συρρικνώνουν, όπως επαγγέλλονται οι υποστηρικτές αυτών των πολιτικών- την ανεργία, τις κοινωνικές ανισότητες και δημιουργούν νέα φτώχια. 
     Δεν πρέπει να μας διαφεύγει, κύριοι συνάδελφοι, και να αρχίζουμε τους αφορισμούς. Εσείς που θέλετε την Ευρωπαϊκή Ένωση, εσείς που θέλετε και έτσι και αλλιώς και κάποιοι που δεν τη θέλουν καθόλου. Πρέπει, κύριοι συνάδελφοι, όλοι να καταλάβουμε ότι έχει συμβεί ένα σημαντικό πολιτικό γεγονός φέτος στην Ευρώπη. 
     Ξεκινά μια νέα φάση, μια ουσιαστική φάση συζήτησης για τις πολιτικές και τους στόχους της Ευρωπαϊκής Ένωσης. Πρέπει όλοι, από οποιαδήποτε παράταξη και αν προερχόμαστε, να συζητήσουμε για μια Ευρώπη απαλλαγμένη από νεοφιλελευθερισμούς, απαλλαγμένη από πολιτικές που θέτουν το κοινωνικό κράτος, τις εργασιακές σχέσεις, τις κοινωνικές και εργασιακές κατακτήσεις υπό διωγμόν. 
     Έχει ανοίξει μία επείγουσα συζήτηση στους πολίτες της Ευρώπης γι’ αυτά τα θέματα. Γιατί, τελικά, οι πολιτικές που ελαστικοποιούν τις εργασιακές σχέσεις, που πλήττουν το κοινωνικό κράτος, το ασφαλιστικό σύστημα των εργαζομένων, δεν έδωσαν αυτήν την περιβόητη ανάπτυξη, πολύ περισσότερο στις μικρότερες χώρες όπως η δική μας. Ούτε την ανταγωνιστικότητα της οικονομίας βελτίωσαν, ούτε άλλα θέματα της οικονομίας. Αν έρθουμε στη δική μας χώρα, πολύ περισσότερο ισχύει αυτό, σε μια περίοδο όπου το συνεχώς διογκούμενο κλείσιμο των επιχειρήσεων και η μεταφορά τους σε χώρες φθηνού εργατικού κόστους έχει οδηγήσει σε μία σειρά σκληρών μέτρων για τους εργαζόμενους από την πολιτεία, οι οποίοι, τελικά, χρησιμοποιήθηκαν ως όχημα για παροχές και επιδοτήσεις προς τις επιχειρήσεις αυτές, χωρίς κανένα αντίκρισμα για τους εργαζόμενους, και σήμερα οι εργαζόμενοι χρησιμοποιούνται ως όμηροι σε νέα εκβιαστικά διλήμματα των επιχειρήσεων προς την πολιτεία. Είναι σκληρό, λοιπόν, το ερώτημα για τους εργαζόμενους σήμερα, αν δηλαδή σ’ ένα τέτοιο περιβάλλον μπορεί να δημιουργηθούν, και με αυτήν την πρόταση αυτού του νομοσχεδίου και του κανονισμού και των οδηγιών, νέες και μόνιμες θέσεις εργασίας, υψηλή παραγωγικότητα, που θα δημιουργήσει όμως και μεγαλύτερα εισοδήματα και καλύτερες συνθήκες εργασίας για τους Ευρωπαίους εργαζόμενους. 
     Δυστυχώς οι ασάφειες –όχι τυχαίες- που αφήνει ο κανονισμός και πολύ περισσότερο η οδηγία της ευρωπαϊκής επιτροπής, δημιουργούν βάσιμες υποψίες, αν όχι τη βεβαιότητα, ότι όλα είναι συνδεδεμένα με επιλογές και του Ευρωσυντάγματος και με την προσπάθεια που θέλει οι εργασιακές σχέσεις και οι παροχές στους εργαζόμενους στην Ευρωπαϊκή Ένωση να κρατηθούν στο κατώτερο δυνατό επίπεδο, όχι μόνο σ’ ένα επίπεδο των εργαζομένων των δέκα χωρών που ενσωματώνονται τώρα στην Ευρωπαϊκή Ένωση, αλλά να δημιουργήσουν και μία επόμενη φάση ισορροπίας, σε ακόμη, δηλαδή, κατώτερο επίπεδο, όπως προσδιορίζεται από τις εργασιακές σχέσεις στην Κίνα και στην Ινδία.
     Σωστά υπογραμμίζει μέλος της επιτροπής της Ο.Κ.Ε. ότι το ευρωπαϊκό κεφάλαιο φαίνεται ότι επέλεξε τον εύκολο δρόμο μεγιστοποίησης του κέρδους μέσω της μείωσης του κόστους εργασίας, αντί το δύσκολο δρόμο της αύξησης των επενδύσεων σε τομείς υψηλής τεχνολογίας και καινοτομίες, όπου τα υψηλότερα απόλυτα κέρδη των επιχειρήσεων θα συνδυάζονται και με αυξήσεις των εισοδημάτων των εργαζομένων. Άλλωστε σ’ αυτήν την κατεύθυνση του εύκολου κέρδους και της συμπίεσης των εργαζομένων έγινε ήδη η πρώτη απόπειρα για την καθιέρωση της οδηγίας Μπολκενστάιν. Κατατέθηκαν ήδη από το Σύνδεσμο Βιομηχάνων της βόρειας Ελλάδος οι προτάσεις περί ελεύθερης ζώνης διακίνησης των εργαζομένων στα σύνορα κ.ο.κ. 
     Πολλά, λοιπόν, τα αναπάντητα ερωτήματα και βάσιμος ο προβληματισμός  των εργαζομένων από τα κενά και τις ασάφειες της οδηγίας για την εφαρμογή του κανονισμού που θεσμοθετεί την Ευρωπαϊκή Εταιρεία. Δεν διευκρινίζεται ο ρόλος των εργαζομένων με διαπραγματεύσεις εργοδοτών-εργαζομένων κατά τη σύσταση της Ευρωπαϊκής Εταιρείας. Δεν διευκρινίζεται, δηλαδή, ποιο είναι το εύρος των διαπραγματεύσεων, τι δικαιούται να κάνει αυτή η ειδική διαπραγματευτική ομάδα. Μπορεί, παραδείγματος χάρη, να διαπραγματεύεται ζητήματα που έχουν ήδη λυθεί σε επίπεδο ευρωπαϊκής Γενικής Συλλογικής Σύμβασης Εργασίας και πώς θα προσδιορίσει αυτά τα θέματα το προεδρικό διάταγμα;
     Για το κείμενο που μας δόθηκε -με όλα αυτά τα ερωτήματα και τα άλλα που θα θέσω παρακάτω- δεν είναι δυνατόν σε αυτήν εδώ τώρα την επεξεργασία τη σύντομη να μπορούμε να έχουμε άποψη, πριν την τοποθέτησή μας επί της αρχής.  Πώς θα διασφαλίζονται οι όροι των συλλογικών συμβάσεων εργασίας; Θα αλλάζουν κατά την ειδική αυτή διαπραγμάτευση, όταν η συμμετοχή των εργαζομένων, των συνδικαλιστικών τους οργανώσεων, από τον κανονισμό και την οδηγία δεν προσδιορίζεται ότι είναι υποχρεωτική, αλλά ότι είναι δυνητική; Αν, δηλαδή, η οδηγία ήθελε να διασφαλίσει τους εργαζόμενους δεν έπρεπε να καταστήσει αυτήν τη συμμετοχή υποχρεωτική; 
     Το αμέσως εύλογο και κρίσιμο ερώτημα, το οποίο κατά κύριο λόγο αφορά και το προεδρικό διάταγμα, είναι το ποιος είναι ο ρόλος της εθνικής νομοθεσίας.
     Είναι αυτονόητο ότι ένα από τα κυρίαρχα κριτήρια μιας συνεργασίας δύο εταιρειών από δύο διαφορετικά κράτη – μέλη είναι κατά κύριο λόγο η ευνοϊκή κρατούσα νομοθεσία του ενός κράτους – μέλους. Τι θα κάνουν, λοιπόν, οι εργαζόμενοι; Θα προσαρμοστούν στις δυσμενέστερες συνθήκες της χώρας προέλευσης αυτής της εταιρείας; Το πιο εύλογο θα ήταν οι εργαζόμενοι να επιλέξουν τις καλύτερες συνθήκες. Αλλά βέβαια είναι δυνατόν να το διανοηθεί κανείς αυτό, αφού σε όλα τα κείμενα αυτά εδώ και ο κανονισμός και η οδηγία και το νομοσχέδιο το μόνο που κατά κύριο λόγο τους απασχολεί είναι η προστασία των επιχειρήσεων και η προστασία των μετόχων; Στο άρθρο 12 υπάρχει μόνο το θέμα προστασίας των μετόχων, δεν υπάρχει προστασία των εργαζομένων. Τι θα γίνει δηλαδή από εκεί και πέρα; Πώς θα διαμορφωθούν αυτές οι σχέσεις; Θα δημιουργήσουμε  δηλαδή μία κατάσταση στην Ευρώπη ευνοϊκή προς εκείνες τις ρυθμίσεις που θα υποβιβάζουν σε ακόμη κατώτερο επίπεδο τις εργασιακές σχέσεις και τα δικαιώματα των εργαζομένων; 
     Ήδη έχει δρομολογηθεί μια τέτοια ιστορία και βέβαια στη χώρα μας αυτό άρχισε με τις νομοθετικές ρυθμίσεις για το ωράριο των καταστημάτων, με το νόμο για την ελαστικοποίηση του ωραρίου και τη μείωση των υπερωριών. Θα ενθαρρύνουμε ακόμη περισσότερο αυτή την κατάσταση; Στην περίπτωση για παράδειγμα μεταφοράς της έδρας, όπως αναφέρεται στο άρθρο 6 του νομοσχεδίου, τι θα πρέπει να γίνει; Δεν θα πρέπει στο άρθρο 6 να υπάρχει η υποχρέωση να περιλαμβάνονται και όλες οι δυνατές συνέπειες που θα προκύψουν από αυτή τη μεταφορά για τους εργαζόμενους στις εταιρείες; Γιατί προβλέπονται μόνο τα δικαιώματα και οι συνέπειες για τους μετόχους των επιχειρήσεων; Βεβαίως, θα προβλέπονται και γι’ αυτούς, αλλά πρέπει να προβλεφθούν και οι συνέπειες για τους εργαζόμενους. 
     Τι θα διαπραγματεύονται, λοιπόν, στις ειδικές διαπραγματευτικές ομάδες που προβλέπονται από τον κανονισμό οι εκπρόσωποι των εργαζομένων; Εμείς έχουμε απορία ως προς αυτό. Στο άρθρο 12 του νομοσχεδίου η διαπραγμάτευση αφορά μόνο τους μετόχους. Θα διαπραγματευτούν τα θέματα των συλλογικών τους συμβάσεων; Θα τίθενται τελικά σε συζήτηση κεντρικά εργασιακά ζητήματα, όπως το ωράριο, τα θέματα των απολύσεων και γενικότερα εργασιακά δικαιώματα; Και τελικά η οδηγία αντί να διασφαλίζει τα εργασιακά δικαιώματα, θα παραπέμπει στην ευθύνη του κάθε κράτους – μέλους, μέσω του προεδρικού διατάγματος, πολύ βασικά θέματα τα οποία έχουν κατακτηθεί στην Ευρώπη; 
     Είναι σαφέστατο, λοιπόν, ότι κατά τις διαπραγματεύσεις και κατά την αποδοχή του κανονισμού και της οδηγίας, το 2001 το ΠΑ.ΣΟ.Κ. ως κυβέρνηση είχε σημαντικές ευθύνες και το κυριότερο είναι ότι δεν μας λέει σήμερα ούτε για το ιστορικό της όποιας δικής του τότε παρέμβασης, για το πού έπρεπε να πάει η όλη διαδικασία. Άλλο αν δεν πέτυχε να την πάει προς το καλύτερο για τους εργαζόμενους. Και βέβαια και τώρα δεν μιλάει για την ουσία των πραγμάτων. Ομιλεί για τους τύπους. 
     Θα συμφωνήσουμε ότι θα έπρεπε να είχαμε τουλάχιστον το σχέδιο του προεδρικού διατάγματος. Αλλά πρέπει να αποδεχθείτε, κύριοι συνάδελφοι του ΠΑ.ΣΟ.Κ., ότι μιλάμε επί της ουσίας και επί της ουσίας θα πρέπει να μας πείτε τις απόψεις σας για το πώς πρέπει να ενσωματώσει αυτή την κολοβή, τη λειψή οδηγία με όχι τυχαίες ασάφειες που κι εσείς επικυρώσατε το 2001 και τον κανονισμό του νομοσχεδίου αυτού. 
     Επομένως, απευθυνόμενη τώρα προς την Κυβέρνηση, θέλω να πω ότι δεν πρέπει να παίζουμε το παιχνίδι αυτό. Θα σας φέρω μετά, όπως είμαι υποχρεωμένη, το προεδρικό διάταγμα, όπως σας έφερα τώρα ένα σχέδιο. Απαντήστε μας, κύριε Υπουργέ, αυτή τη στιγμή: μέσω του νομοσχεδίου αυτού διασφαλίζονται τα θέματα των εργαζομένων; Όχι, παραπέμπονται στο προεδρικό διάταγμα. Μέσω του προεδρικού διατάγματος διασφαλίζονται οι συλλογικές τους συμβάσεις, διασφαλίζονται τα δικαιώματά τους; Εγώ δεν βλέπω αυτό το πράγμα να γίνεται. 
     Εσείς έχετε την πρόθεση μέσω του προεδρικού διατάγματος να το βελτιώσουμε, να δώσετε μία συνεδρίαση ακόμα να βελτιώσουμε το προεδρικό διάταγμα; Εμείς λέμε ότι αυτός ο κανονισμός και η οδηγία δύσκολα διορθώνονται. Παρόλα αυτά επιμένουμε ότι θα πρέπει να γίνει μια ουσιαστική προσπάθεια, ούτως ώστε στη χώρα μας να κρατηθούν κάποια θέματα των εργαζομένων. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη,
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ήδη οι εργαζόμενοι της χώρας έχουν κάνει τεράστιες θυσίες, προσδοκώντας να φθάσουν τα δικαιώματά τους σε εκείνα των εργαζομένων των δεκατεσσάρων άλλων κρατών-μελών της Ευρωπαϊκής Ένωσης.
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Ξηροτύρη!
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τώρα θα πάνε ακόμα παρακάτω; Δεν έχουμε μια ηθική υποχρέωση αυτό να το διασφαλίσουμε; Για τους λόγους αυτούς καταψηφίζω το νομοσχέδιο. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ. 
     Κυρίες και κύριοι συνάδελφοι, έχω την τιμή να σας ανακοινώσω ότι ο συνάδελφος Βουλευτής κ. Στέλιος Νικηφοράκης ζητεί άδεια ολιγοήμερης απουσίας του στο Στρασβούργο από τη Δευτέρα 24-10-2005 έως την Τετάρτη 26-10-2005 για να λάβει μέρος στην εκδήλωση του Ευρωπαϊκού Κοινοβουλίου. 
     Η Βουλή εγκρίνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
     Επίσης ο συνάδελφος Βουλευτής κ. Κίμων Κουλούρης ζητεί άδεια ολιγοήμερης απουσίας του στο εξωτερικό από τις 20-10-2005 έως στις 31-10-2005.
     Η Βουλή εγκρίνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
     Εισερχόμαστε τώρα στον κατάλογο των ομιλητών. Πρώτος ομιλητής είναι ο κ. Γεωργιάδης. 
     Ορίστε, κύριε συνάδελφε, έχετε το λόγο. 
     ΝΙΚΟΛΑΟΣ ΓΕΩΡΓΙΑΔΗΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι της Αντιπολίτευσης νομίζω ότι το ΠΑ.ΣΟ.Κ.  έχασε για άλλη μια φορά μια ευκαιρία. Θα μπορούσε τόσο στην Επιτροπή όσο και στην Ολομέλεια να έχει εξηγήσει τι ακριβώς είναι αυτό το οποίο θα ήθελε να έβλεπε σε ένα προεδρικό διάταγμα και το οποίο φοβάται ότι δεν θα δει. Συγκεκριμένα πράγματα. Θα μπορούσε δηλαδή –και είχε όλο το χρόνο- να κρίνει κατ’ αρχήν την οδηγία, την οποία ξέρει γιατί συμμετείχε ως κυβέρνηση στην ψήφισή της, να δει κατά πόσο η οδηγία όντως ικανοποιεί τα προσδοκώμενα και διασφαλίζει τα δικαιώματα των εργατών και των εργαζομένων στην Ελλάδα και δεύτερον να μας πει τι είναι αυτό το οποίο φοβάται ότι μπορεί να μην υπήρχε στο προεδρικό διάταγμα για να δούμε πλέον αν όντως αυτοί οι φόβοι ήταν βάσιμοι ή δεν ήταν. 
     Έχοντας διαβάσει την οδηγία πολύ προσεκτικά και έχοντας δει και το προεδρικό διάταγμα για το οποίο έγινε τόσος πολύς λόγος, πέντε άρθρα του προεδρικού διατάγματος είναι αυτά που αφορούν στο επίμαχο ζήτημα. Δεν υπάρχει καμιά αμφιβολία κατ’ εμένα ότι διασφαλίζονται πλήρως –και τονίζω το «πλήρως»- τα δικαιώματα των εργαζομένων. 
     Αυτό το οποίο έδειξε εδώ η Αντιπολίτευση είναι ότι πλέον δεν πιστεύει σε τίποτα από αυτά που η Κυβέρνηση λέει. Αυτό δεν νομίζω ότι είναι υγιές ούτε για το πολίτευμα ούτε για τον τρόπο με τον οποίο λειτουργεί η δημοκρατία μας. Δεύτερον, προφανώς δεν εμπιστεύεται το Συμβούλιο της Επικρατείας, θεωρώντας ότι υπάρχει περίπτωση το Συμβούλιο της Επικρατείας να δεχθεί και να υιοθετήσει ένα προεδρικό διάταγμα, το οποίο θα καταστρατηγούσε ενδεχομένως τα κεκτημένα δικαιώματα των εργαζομένων στην Ελλάδα. 
     Θεωρώ λοιπόν ότι είναι μια πολύ κακή στιγμή της Αντιπολίτευσης και ίσως μια πολύ κακή στιγμή του κοινοβουλευτισμού αυτά τα οποία διαδραματίστηκαν μέχρι στιγμής. Τώρα, τι μαθαίνουμε από αυτή την ιστορία, από την όλη ιστορία του κανονισμού και της οδηγίας; Μαθαίνουμε ότι πήρε σαράντα χρόνια στην Ευρωπαϊκή Ένωση να μπορέσει να φθάσει σε σημείο να νομοθετήσει και να δημιουργήσει τον κανονισμό και την οδηγία, που ευτυχώς έστω και με σαράντα χρόνια καθυστέρηση ερχόμαστε σήμερα εδώ να εντάξουμε στο δικό μας δίκαιο. 
     Πάρα πολλές φορές κατηγορούμε την Ευρωπαϊκή Ένωση και λέμε: «κοιτάξτε να δείτε πόσο αργούν οι Βρυξέλλες ή πόσο κακές είναι οι αποφάσεις», την ώρα που οι καθυστερήσεις και αυτά τα σαράντα χρόνια της καθυστέρησης δημιουργούνται από πολύ κακή συμπεριφορά, από αντιευρωπαϊκή –εάν θέλετε- συμπεριφορά των κρατών-μελών, τα οποία διέπονται από έναν –κατά την άποψή  μου- υπερβάλλοντα ζήλο που αγγίζει και τα όρια του κόμπλεξ, της συντήρησης, η οποία προέρχεται από μια ανασφάλεια, ένα προστατευτισμό, έναν εθνοκεντρισμό, ο οποίος σε μια ανοικτή οικονομία σαν και αυτή που ως Ευρωπαίοι πολίτες και ως Ευρωπαϊκή Ένωση προσπαθούμε να δημιουργήσουμε, έτσι ώστε να αυξήσουμε την ανταγωνιστικότητά μας, σε μια τέτοια οικονομία, τέτοιου είδους νοοτροπίες κομπλεξικές δεν έχουν θέση. 
     Η Ευρωπαϊκή Εταιρεία δεν κάνει τίποτα άλλο από το να δημιουργεί τις προϋποθέσεις μιας ανταγωνιστικής δραστηριοποίησης στα γεωγραφικά πλαίσια της Ευρωπαϊκής Ένωσης, ανταγωνιστικής –προς πού;- προς τις Ηνωμένες Πολιτείες ή προς την Άπω Ανατολή. 
     Κατ’ αρχάς, δεν δημιουργείται καμία εταιρεία. Βασική προϋπόθεση για να έχεις μία Ευρωπαϊκή Εταιρεία είναι να υπάρχουν τουλάχιστον δύο τέτοιες δομές σε τουλάχιστον δύο άλλες ευρωπαϊκές χώρες. Δεν φτιάχνεται κάτι καινούργιο. 
     Τι γινόταν μέχρι στιγμής; Κάποιος ο οποίος ήθελε να δραστηριοποιηθεί σε επίπεδο Ευρωπαϊκής Ένωσης ίδρυε μία θυγατρική εταιρεία εκεί που θεωρούσε ότι τον συνέφερε ή έμπαινε σε μία διαδικασία ενοχικών σχέσεων, που έφτανε καμιά φορά και στην εξαγορά μιας άλλης εταιρείας, για να μπορέσει να αποκτήσει τα πλεονεκτήματα της προστιθέμενης αξίας, των οικονομιών κλίμακος ή των οικονομιών φάσματος: απαραίτητες προϋποθέσεις, και κατά τις αρχές της Λισαβόνας, για να μπορέσουμε να γίνουμε, επιτέλους, ανταγωνιστικοί. 
     Αυτά διευκολύνει η οδηγία και ο κανονισμός. Και για όλα αυτά εγώ δεν άκουσα μια κουβέντα ούτε στην επιτροπή, ούτε και εδώ από την Αξιωματική Αντιπολίτευση. Αντίθετα ξανάκουσα κομπλεξικές αντιλήψεις, όπως: Να προσέξουμε μη τυχόν και φύγουν οι εταιρείας μας από εδώ, μη τυχόν και φτιαχτεί κάποιος κανονισμός και φύγουν οι εταιρείες από την Ελλάδα ή ακόμα χειρότερα μη τυχόν και έρθουν εδώ εταιρείες, οι οποίες θα εφαρμόσουν αντεργατικές διατάξεις και θα βλάψουν τα συμφέροντα των εργαζομένων. Κανείς δεν σκέφτηκε ότι μπορούν να έρθουν εταιρείες στην Ελλάδα και κανείς δεν σκέφτηκε ότι η Ελλάδα μπορεί να είναι πολύ πιο ανταγωνιστική σε σχέση με άλλους εταίρους. Δηλαδή, αντί να δούμε το ποτήρι μισογεμάτο, όπως θα οφείλαμε, καθόμαστε και μιζεριάζουμε και σκεφτόμαστε όλα τα δεινά με μία νοοτροπία, η οποία δεν νομίζω ότι προσιδιάζει στην Ελλάδα του 21ου αιώνα. Καθόμαστε απολογητικά να ψειρίζουμε κάθε διάταξη μη τυχόν και πέσει κάποιο τείχος προστατευτισμού, μη τυχόν και εκτεθούμε λιγάκι περισσότερο σε καινούργιες ιδέες ή στον ανταγωνισμό. 
     Επιτέλους, δημιουργείται μια ενιαία εταιρική ευρωπαϊκή ταυτότητα και επιτέλους, έστω και με καθυστέρηση, εταιρείες οι οποίες έχουν διεθνή δράση μέσα στα πλαίσια της Ευρωπαϊκής Ένωσης θα μπορέσουν να απαλλαγούν από το άγος μιας γραφειοκρατίας, μιας απίστευτης τυπολαγνείας και να μπορέσουν να γίνουν ανταγωνιστικές, όπως άλλωστε θα λειτουργούσε μια αντίστοιχη εταιρεία στον γεωγραφικό χώρο των Ηνωμένων Πολιτειών. 
     Επιτρέπονται διακρατικές συγχωνεύσεις. Σήμερα με τη δομή του εταιρικού δικαίου μια διακρατική συγχώνευση είναι αδύνατη, κατά την άποψή μου. 
     Επίσης, ευνοείται η κινητικότητα, η μετεγκατάσταση εταιρειών. Μετεγκατάσταση εταιρειών δεν υπήρχε περίπτωση να γίνει δίχως αυτόν τον κανονισμό και αυτή την οδηγία. Είναι πάρα πολύ σημαντικό και το ακούσαμε και στην επιτροπή και ξέρουμε ότι η Κυβέρνηση ήδη το ετοιμάζει, την αλλαγή, δηλαδή, του ν. 2190/1920. Είναι ένας νόμος, ο οποίος έχει σημαντικότατα κενά –γνωρίζουμε ποια είναι αυτά τα κενά- και είναι ένας νόμος, ο οποίος πράγματι πρέπει να αλλάξει για να μπορέσει να βελτιωθεί η εταιρική λειτουργία στην Ελλάδα.
     Επίσης, αυτό το οποίο πρέπει να αλλάξει είναι το πτωχευτικό δίκαιο, το οποίο έχει ρίζες ακόμη παλαιότερες, στον 19ο αιώνα και το οποίο σήμερα στην Ελλάδα είναι ένα αντικίνητρο στην επιχειρηματική δραστηριότητα. 
     Αυτό το οποίο βλέπουμε, κυρίες και κύριοι συνάδελφοι, είναι ότι κάθε φορά που έρχεται ένα νομοθέτημα, το οποίο άπτεται της πραγματικής οικονομίας εδώ σε αυτή την Αίθουσα συγκρούονται δύο βασικές σχολές σκέψεις. Από τη μία συγκρούεται η πρόοδος, η υλοποίηση των αναγκαίων μεταρρυθμίσεων για τη σύγχρονη Ελλάδα του 21ου αιώνα, ο εκσυγχρονισμός της οικονομίας, η εξωστρέφεια, το θάρρος και η εκδήλωση εμπιστοσύνης προς τους πολίτες και τους επιχειρηματίες και από την άλλη σε κάθε νομοθέτημα έχουμε μια εκδήλωση συντήρησης, μια έκφραση καχυποψίας, μια εσωστρέφεια και μια συνεχή κωλυσιεργία μη τυχόν και γίνει στην Ελλάδα κάτι, το οποίο θα διευκολύνει τον επιχειρηματία ή τις εταιρείες. Διότι υπάρχει μια δεύτερη αντίληψη, η οποία υποβόσκει σε αυτή τη μεριά της Αίθουσας, ότι συγκρούονται τάχα τα συμφέροντα των επιχειρήσεων και της επιχειρηματικότητας και των επιχειρηματιών με αυτά της εργασίας. Μια μαρξιστική αντίληψη, η οποία νομίζω ότι έχει καταρριφθεί σε όλες τις χώρες του δημοκρατικού κόσμου ...
     ΝΙΚΟΛΑΟΣ ΓΚΑΤΖΗΣ: Του καπιταλιστικού κόσμου πες. 
     ΝΙΚΟΛΑΟΣ ΓΕΩΡΓΙΑΔΗΣ: ... και η οποία εξακολουθεί να είναι ριζωμένη εδώ σε κομπλεξικά χαρακτηριστικά, τα οποία τα βλέπουμε να αναδύονται σε κάθε συζήτηση.
     Πρέπει να καταλάβουμε αυτή τη στιγμή ότι η Ελλάδα, η ευρωπαϊκή Ελλάδα δεν χρήζει καμίας προστασίας σαν και αυτή που τα λεγόμενά σας υποδηλώνουν. Δεν χρειάζεται η Ελλάδα προστασία. Η Ελλάδα χρειάζεται εξωστρέφεια. Η Ελλάδα χρειάζεται να δείξει εμπιστοσύνη στους πολίτες της και στους επιχειρηματίες. Η Ελλάδα θέλει επενδύσεις, η Ελλάδα σταματάει να είναι μίζερη και κλειστή. Και ακριβώς αυτή η νοοτροπία είναι που πρεσβεύει η Κυβέρνηση συστηματικά και μάλιστα με υπερβολική δημοκρατική ευαισθησία. 
     Επιτρέψτε μου να κλείσω, κύριε Πρόεδρε, με αυτήν τη φράση. Εγώ στην επιτροπή ζήτησα από τον Υπουργό να μην φέρει το προεδρικό διάταγμα εδώ πέρα στην Ολομέλεια, διότι θεωρώ –συμφωνώντας με τα λεγόμενα του κυρίου Πολύδωρα- ότι μια τέτοιου είδους πρακτική ανοίγει ένα κακό προηγούμενο για το μέλλον. Εγώ θεωρώ ότι οφείλουμε να πιστεύουμε την Κυβέρνηση, να έχουμε εμπιστοσύνη στους θεσμούς και να έχουμε εμπιστοσύνη στο Συμβούλιο της Επικρατείας. 
     Και πιστεύω ότι σ’ αυτό το χώρο πρέπει να γίνεται πολιτική συζήτηση ουσίας και όχι τυπική συζήτηση υπεκφυγής, ιδιαίτερα δε όταν αυτά τα οποία συγκρούονται είναι δύο βασικά οράματα, από τη μια μεριά το όραμα της εξωστρέφειας και της προόδου και από την άλλη μεριά το όραμα της συντήρησης και της μιζέριας.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γεωργιάδη.
     Ο κ. Κεγκέρογλου έχει το λόγο.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, η Κυβέρνηση μ’ αυτό το νομοσχέδιο προχώρησε σε μία ασυνήθιστη για τη Βουλή μεθόδευση. Αναφέρομαι κατ’ αρχήν στο διαδικαστικό, όπως φαίνεται, θέμα της παρουσίασης ένα λεπτό πριν αρχίσει η συζήτηση σ’ αυτήν την Αίθουσα του σχεδίου προεδρικού διατάγματος, που φέρει ημερομηνία του 2004.
     Το κόμπλεξ που ως χαρακτηρισμός αποδόθηκε στους συναδέλφους της Αντιπολίτευσης από τον μόλις κατελθόντα από το Βήμα συνάδελφο της Συμπολιτεύσεως, νομίζω ότι πρέπει να πάει σ’ αυτούς που κρατούν κρυφά από το Σώμα, από το Κοινοβούλιο, δημόσια έγγραφα που όμως έχουν στα χέρια τους συνδικαλιστικές οργανώσεις για να εκφράσουν απόψεις.
     ΝΙΚΟΛΑΟΣ ΓΕΩΡΓΙΑΔΗΣ: Τι δεν σας άρεσε, κύριε συνάδελφε;
     ΒΑΣΙΛΕΙΟΣ ΚΕΓΚΕΡΟΓΛΟΥ: Η δεύτερη παρατήρηση για την ασυνήθιστη, πράγματι, για την Αίθουσα συμπεριφορά της Κυβέρνησης είναι αυτά τα οποία είπε ο Υπουργός και ο κ. Πολύδωρας, ότι σήμερα ψηφίζουμε νόμο και δεν ψηφίζουμε το εκτελεστικό προεδρικό διάταγμα. 
     Μόνο που με τα λίγα ελληνικά που ξέρουμε και χωρίς να χρειάζεται να ξέρουμε νομικά, διαβάζουμε τις διατάξεις αυτού του κανονισμού που ψηφίζουμε σήμερα –μάλλον, θέτουμε σ’ εφαρμογή, γιατί δεν χρειάζεται την ψήφιση ο κανονισμός και ούτε τροποποιήσεις μπορούν να γίνουν σ’ αυτόν- ο οποίος αναφέρει συγκεκριμένα στο 19ο σημείο στο προοίμιό του ότι η οδηγία 2001/86/Ε.Κ της 8ης Οκτωβρίου 2001 για τη συμπλήρωση του καταστατικού της Ευρωπαϊκής Εταιρείας, όσον αφορά τον ρόλο των εργαζομένων και οι διατάξεις αυτές συνιστούν αναπόσπαστο συμπλήρωμα του παρόντος κανονισμού και εφαρμόζονται συντονισμένα.
     Σ’ ένα άλλο σημείο του Κανονισμού, στο άρθρο 43, στην παράγραφο 2, αναφέρει επίσης ότι το διοικητικό όργανο πρέπει να απαρτίζεται από τρία μέλη τουλάχιστον, εφόσον η συμμετοχή των εργαζομένων στην Ευρωπαϊκή Εταιρεία έχει οργανωθεί σύμφωνα με την οδηγία 2001/86/Ε.Κ.
     Επίσης, στο άρθρο 52 του Κανονισμού, στη δεύτερη παράγραφο, αναφέρει τις νομοθετικές διατάξεις του κράτους μέλους, όπου η Ευρωπαϊκή Εταιρεία έχει την καταστατική έδρα της, οι οποίες θεσπίστηκαν κατ’ εφαρμογή –«θεσπίστηκαν κατ’ εφαρμογή», λίγα ελληνικά χρειάζεται να ξέρουμε- της οδηγίας 2001/86 των Ευρωπαϊκών Κοινοτήτων.
     Θεωρεί ο κανονισμός δεδομένη την εναρμόνιση με την οδηγία. Έρχεται στο Ελληνικό Κοινοβούλιο η εφαρμογή αυτού του κανονισμού, ο αντίστοιχος νόμος, ενώ έπρεπε να έχει έρθει προηγούμενα η εφαρμογή της οδηγίας με προεδρικό διάταγμα. Και δεν χρειαζόταν πράγματι να έχει έρθει στη Βουλή, γιατί θα ήταν πια εναρμονισμένη η ελληνική νομοθεσία, όσον αφορά τη συγκεκριμένη οδηγία και στη συνέχεια θα ψηφίζαμε το νόμο.
     Όμως, να αναφερθώ και στο προεδρικό διάταγμα σ’ ένα μόνο σημείο, στο άρθρο 12, στη δεύτερη παράγραφο, όπου αναφέρει –ακούστε- ότι οι διατάξεις για τη συμμετοχή των εργαζομένων στα όργανα της εταιρείας που προβλέπονται από την ελληνική νομοθεσία, εκτός από τις διατάξεις του παρόντος προεδρικού διατάγματος, δεν εφαρμόζονται σε εταιρείες που ιδρύονται σύμφωνα με το νόμο τάδε του 2005, αυτόν που θα ψηφίσουμε και καλύπτονται από το παρόν προεδρικό διάταγμα.
     Μας ζητάει δηλαδή η Κυβέρνηση να ψηφίσουμε ένα νόμο με άγνωστες διατάξεις για την εφαρμογή που ο ίδιος ο νόμος κυρώνει και θέτει σ’ εφαρμογή έναν κανονισμό, ο οποίος προϋποθέτει την εφαρμογή και την ενσωμάτωση της οδηγίας στην ελληνική νομοθεσία.
     Νομίζω ότι αυτά δεν χρειάζονται νομικά, απλή λογική είναι και πρέπει έτσι να τα δούμε.
     Η Κυβέρνηση, κυρίες και κύριοι συνάδελφοι, δεκαεννέα μήνες τώρα χαρακτηρίζεται από μία γενικότερη έλλειψη στρατηγικής και σχεδίου. Παρ’ όλα αυτά, το Υπουργείο Ανάπτυξης έχει αναλάβει ορισμένες πρωτοβουλίες για το χώρο των επιχειρήσεων. 
     Οι πρωτοβουλίες, όμως, αυτές, παρά τον αριθμό και τα πολλά θέματα που άνοιξαν, δεν κατάφεραν να δώσουν κάτι καινούργιο, δεν ήταν αποτελεσματικές.
     Το νομοσχέδιο που συζητάμε σήμερα για τη δυνατότητα ίδρυσης της Eυρωπαϊκής Eταιρείας είναι μια ακόμα πρωτοβουλία για την επιχειρηματικότητα που με τις επιλογές που κάνει η Κυβέρνηση και τον τρόπο με τον οποίο φέρνει για νομοθέτηση το συγκεκριμένο θέμα, θα την καταστήσει και αυτήν αναποτελεσματική.
     Το γενικότερο οικονομικό περιβάλλον, το οποίο διαμόρφωσε η Κυβέρνηση με τις αντιφατικές και αναποτελεσματικές της πολιτικές, είναι αρνητικό. Ο ορισμός του 2005 ως έτος ανταγωνιστικότητας έχει μόνο επικοινωνιακή αξία για την Κυβέρνηση. Τα αποτελέσματα των επιλογών σας είναι όχι μόνο πενιχρά, αλλά πολλές φορές και αρνητικά. Αλλάξατε το φορολογικό νόμο, καταργήσατε το αφορολόγητο αποθεματικό, μειώσατε κατά 30% τη φορολογία, όχι των επιχειρήσεων, αλλά των επιχειρηματιών. Έτσι, αντί να γίνουν ανταγωνιστικότερες οι επιχειρήσεις, αυτές μετακομίζουν στο εξωτερικό. Αντί να ενισχυθούν οι επενδύσεις, έφθασαν στον πάτο, στο μηδέν και ωφελήθηκαν μόνο οι μεγαλοεπιχειρηματίες. Αντί να ενισχυθεί η απασχόληση, η πραγματική ανεργία αυξάνεται. 
     Το νομοσχέδιο για τα κίνητρα για το οποίο επαίρεσθε, ο νέος αναπτυξιακός νόμος, ήρθε με μεγάλη καθυστέρηση, αφού όμως είχατε αναστείλει την ισχύ του ισχύοντος νόμου, με αποτέλεσμα να ανασταλούν όλες οι επενδύσεις για ενάμισι χρόνο και μέχρι σήμερα, δεκαεννέα μήνες μετά, να μην έχουμε εκταμιεύσεις, να μην έχει εκταμιευθεί ούτε ένα ευρώ από τον αναπτυξιακό νόμο. Έχουν εγκριθεί οι επενδύσεις, έχουν ξεκινήσει να υλοποιούνται, αλλά δεν έχει εκταμιευθεί ούτε ένα ευρώ ακόμα.
     Φέρατε και το νομοσχέδιο για την απλοποίηση των διαδικασιών. Εδώ είναι η αναποτελεσματικότητα σε όλο της το μεγαλείο. Δεν κάνατε δεκτές τις προτάσεις που σας κάναμε, τις τροπολογίες που καταθέσαμε, τις παρατηρήσεις μας. 
     Ένα χρόνο μετά, κυρίες και κύριοι συνάδελφοι, ακόμα δεν έχουν εκδοθεί τα προεδρικά διατάγματα για την εφαρμογή του νόμου, ακόμα δεν έχουν εκδοθεί οι κοινές υπουργικές αποφάσεις και η γραφειοκρατία αυξήθηκε, αντί να μειωθεί. Και αυτό το γνωρίζουν καλύτερα από τον καθένα οι ίδιοι οι επιχειρηματίες που ταλαιπωρούνται καθημερινά.
     Έφερε και ψήφισε η Κυβέρνηση  το νομοσχέδιο για το διευρυμένο ωράριο και την απελευθέρωση ίδρυσης πολυκαταστημάτων. Προώθησε την ανακατανομή των μεριδίων αγοράς από τις μικρές και μεσαίες επιχειρήσεις προς τις μεγάλες. Με τον τρόπο που διαχειρίστηκε το επιχειρησιακό πρόγραμμα ανταγωνιστικότητας για τις μικρές εμπορικές επιχειρήσεις διέψευσε τις ελπίδες του εμπορικού κόσμου. Μικρός αριθμός επιχειρήσεων ανακοινώθηκε τις προηγούμενες ημέρες ότι εντάσσεται σε αυτό το πρόγραμμα. Φυσικά δεν ανακοινώθηκε η μοριοδότηση, όπως συνήθως κάνει η Κυβέρνηση σε όλα τα θέματα που κάνει κατάταξη και οι περισσότερες επιχειρήσεις έμειναν εκτός προγράμματος.
     Κυρίες και κύριοι συνάδελφοι, η Κυβέρνηση, με βάση τις παρατηρήσεις και τα θέματα που θέσαμε, τα οποία δεν είναι διαδικαστικά, είναι ουσιαστικά, θα πρέπει πραγματικά να ξαναδεί το θέμα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ολοκληρώνω, κύριε Πρόεδρε.
     Με το νομοσχέδιο αυτό έπρεπε να επιλυθούν όλα τα ζητήματα, εισάγοντας ουσιαστικές ρυθμίσεις και αξιοποιώντας όλες τις εξουσιοδοτικές δυνατότητες που παρέχει ο κανονισμός και η οδηγία. Το Ελληνικό Κοινοβούλιο διατηρεί ακέραιο το δικαίωμα για κάθε συμπληρωματική ρύθμιση του κανονισμού -και φυσικά της οδηγίας- που θα κριθεί απαραίτητη και δεν θα είναι σε αντίθεση με αυτές. Τα αντιθέτως υποστηριζόμενα από τον οποιοδήποτε υποβαθμίζουν το ρόλο του Κοινοβουλίου και σε κάθε περίπτωση δεν ανταποκρίνονται στην πραγματικότητα.
     Καλούμε την Κυβέρνηση, έστω την τελευταία ώρα, να δει πώς με τη διαδικασία που προτείνουμε θα γίνει αποτελεσματικότερη η εφαρμογή του συγκεκριμένου κανονισμού και της οδηγίας, διασφαλίζοντας και την ανταγωνιστικότητα την επιχειρήσεων και τα δικαιώματα των εργαζομένων. Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κεγκέρογλου.
     Ο κ. Αλιβιζάτος έχει το λόγο.
     ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Ευχαριστώ, κύριε Πρόεδρε.
     Να μου επιτρέψει ο κ. Κεγκέρογλου να του επισημάνω ότι δεν θα πρέπει να διαβάζει επιλεκτικά ό,τι τον συμφέρει. Ανεφέρθη στην παράγραφο 2 του άρθρου 12. Παρέλειψε, όμως, ο κ. Κεγκέρογλου να αναφερθεί στην παράγραφο 3 που ξεκινάει, λέγοντας ότι το παρόν προεδρικό διάταγμα δεν θίγει. Άρα, να μη διαβάζει κατ’ αυτόν τον τρόπο, να μην κάνει αυτού του είδους την ανάγνωση.
     ΒΑΣΙΛΕΙΟΣ ΚΕΓΚΕΡΟΓΛΟΥ: Διαβάστε τη β΄.
     ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Με συγχωρείτε, κύριε συνάδελφε, αλλά οφείλατε να αναφερθείτε και στο τρία.
     ΒΑΣΙΛΕΙΟΣ ΚΕΓΚΕΡΟΓΛΟΥ: Που αφορά τις θυγατρικές.
     ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Αυτό που κάνετε είναι φθηνή αντιπολίτευση, κύριε Κεγκέρογλου, χώρια που ασχολείται η Βουλή.
     ΒΑΣΙΛΕΙΟΣ ΚΕΓΚΕΡΟΓΛΟΥ: Ψεύδεσθε.
     ΠΡΟΕΔΡΕΥΩΝ (Σωτήρης Χατζηγάκης): Κύριε Κεγκέρογλου, καθίστε κάτω.
     ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Κανείς δεν σας διέκοψε, κύριε Κεγκέρογλου. Να προσέχετε τι λέτε και τι διαβάζετε.
     ΒΑΣΙΛΕΙΟΣ ΚΕΓΚΕΡΟΓΛΟΥ: Εσείς να προσέχετε τι διαβάζετε. Θα τα πούμε μετά.
     ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, συνεχίστε επί του νομοσχεδίου.
     ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Εγώ διαβάζω. Εσείς δεν διαβάζετε, γιατί δεν θέλετε να διαβάσετε.
     Κυρίες και κύριοι συνάδελφοι, η Κυβέρνηση φέρνει σήμερα προς ψήφιση στη Βουλή ένα νομοσχέδιο που φέρνει την Ελλάδα ακόμα πιο κοντά σε όσα ισχύουν στην Ευρωπαϊκή Ένωση. Εγώ, κύριοι συνάδελφοι, θα μιλήσω για την ουσία του νομοσχεδίου και όχι για το προεδρικό διάταγμα, στο οποίο αναλίσκεστε από την αρχή της συνεδρίασης. Είναι ένα σχέδιο που καθορίζει το πλαίσιο για τη σύσταση και λειτουργία στην Ελλάδα της Ευρωπαϊκής Εταιρείας. Είναι ένα ρυθμιστικό πλαίσιο που επιβάλλεται να δημιουργηθεί και στη χώρα μας, αφού η νέα οικονομική πραγματικότητα που διαμορφώνεται στη διευρυμένη οικονομική ζώνη υποχρεώνει τις ελληνικές επιχειρήσεις, προκειμένου να γίνουν πιο ανταγωνιστικές, να αναπτύξουν τις δραστηριότητές τους σε νέες αγορές, αλλά χωρίς να είναι υποχρεωμένες να υποστούν την ταλαιπωρία που συνεπάγεται η γραφειοκρατική προσαρμογή σε κανόνες και διαδικασίες που θα υπαγορεύουν τα διαφορετικά εθνικά δίκαια. Είναι ένα πλαίσιο που διευκολύνει την επιχειρηματικότητα. 
     Το σχέδιο νόμου, που σήμερα καλούμαστε να επικυρώσουμε, είναι αποτέλεσμα μακράς μελέτης και συνεργασίας των αρμοδίων υπηρεσιών του Υπουργείου Ανάπτυξης με τις υπηρεσίες της Ευρωπαϊκής Ένωσης, με ειδικούς επιστήμονες και καθηγητές πανεπιστημίου. Το σχέδιο αυτό δόθηκε σε δημόσια διαβούλευση και σήμερα καλούμαστε να το επικυρώσουμε και να το κάνουμε νόμο του κράτους.
     Σκοπός της ευρωπαϊκής ρύθμισης, με την οποία θεσμοθετείται η Ευρωπαϊκή Εταιρεία, είναι η δημιουργία μίας νέας εταιρικής μορφής, μίας μορφής που είναι απαραίτητη, προκειμένου να μπορέσουν οι επιχειρήσεις από διάφορα κράτη-μέλη να ενοποιήσουν το δυναμικό τους στο πλαίσιο της αναδιάρθρωσης των παραγωγικών δομών σε κοινοτικό επίπεδο. Για το λόγο αυτό η ευρωπαϊκή νομοθεσία επιτρέπει τη δημιουργία και τη διαχείριση εταιρείας ευρωπαϊκών διαστάσεων, της οποίας η επιχειρηματική δραστηριότητα δεν εμποδίζεται από την πολυμορφία και την περιορισμένη εφαρμογή του εθνικού εταιρικού δικαίου, καλύπτοντας πλέον την ανάγκη προσφυγής στην ίδρυση θυγατρικών εταιρειών υπαγομένων σε τόσα εθνικά δίκαια όσα και τα κράτη-μέλη της Ευρωπαϊκής Ένωσης. 
     Η ως άνω κοινοτική ρύθμιση απευθύνεται αποκλειστικά σε υφιστάμενες επιχειρήσεις, οι οποίες δραστηριοποιούνται ή επιθυμούν να δραστηριοποιηθούν σε συνεργασία με εταιρείες ή εταιρείες άλλων κρατών-μελών σε κοινοτική κλίμακα, μη περιοριζόμενες στην ικανοποίηση καθαρά τοπικών αναγκών.
     Το νομοθετικό πλαίσιο, στο οποίο καταλήξαμε, προέκυψε από την ανάγκη προσαρμογής στη συμφωνία που προχώρησαν τα κράτη-μέλη της Κοινότητας κατά τη Σύνοδο της Νίκαιας το 2000 επί της αρχής της εισαγωγής του θεσμού της Ευρωπαϊκής Εταιρείας στη βάση του άρθρου 308 της συνθήκης. Στη συνέχεια αυτής της συμφωνίας υιοθετήθηκε ο κανονισμός 2157/2001 του Συμβουλίου της 8ης Οκτωβρίου του ιδίου έτους για το καθεστώς που ρυθμίζει την Ευρωπαϊκή Εταιρεία, ο οποίος και τέθηκε σε ισχύ στις 8 Οκτωβρίου του 2004.
     Η Ευρωπαϊκή Εταιρεία είναι κεφαλαιουχική κατά μετοχές εταιρεία με ελάχιστο εταιρικό κεφάλαιο 120.000 ευρώ και έχει ίδιαν νομική προσωπικότητα. Σύμφωνα με τον παραπάνω κανονισμό, είναι δυνατή η σύσταση Ευρωπαϊκής Εταιρείας με συγχώνευση ήδη υφισταμένων εταιρειών με καταστατική έδρα και κεντρική διοίκηση στην Ευρωπαϊκή Ένωση, αρκεί δύο τουλάχιστον από αυτές να διέπονται από το δίκαιο διαφορετικών κρατών-μελών ή με δημιουργία από αυτές Ευρωπαϊκής Εταιρείας Χαρτοφυλακίου. 
     Επιπλέον, επιτρέπεται σε εταιρείες και άλλα νομικά πρόσωπα που ασκούν οικονομική δραστηριότητα και υπάγονται στο δίκαιο διαφορετικών κρατών-μελών να ιδρύσουν κοινές θυγατρικές εταιρείες.
     Τέλος μία ελληνική ανώνυμος εταιρεία έχει τη δυνατότητα να μετατραπεί σε ευρωπαϊκή εταιρεία, αν η εταιρεία αυτή έχει την καταστατική της έδρα και την κεντρική της διοίκηση εντός της κοινότητος και θυγατρική σε κράτος μέλος, διάφορο του κράτους της καταστατικής της έδρας.
     Ως προς το εφαρμοστέο δίκαιο, η Ευρωπαϊκή Εταιρεία θεωρείται ανώνυμος εταιρεία και η σύσταση και λειτουργία της διέπεται από το δίκαιο του κράτους-μέλους όπου και η καταστατική της έδρα. Επιτρέπεται η ελεύθερη μεταφορά της έδρας της Ευρωπαϊκής Εταιρείας σε άλλο κράτος-μέλος χωρίς αυτό να συνεπάγεται λύση της εταιρείας και δημιουργία νέου νομικού προσώπου. 
     Η Ευρωπαϊκή Εταιρεία διαθέτει ως προς την διοίκησή της, πρώτον γενική συνέλευση μετόχων και δεύτερον είτε ένα εποπτικό και διευθυντικό όργανο, ακολουθώντας το δυαδικό σύστημα είτε ένα διοικητικό όργανο, το μονιστικό σύστημα, ανάλογα με την επιλογή στο καταστατικό.
     Εδώ θα πρέπει να πω ότι δεν καταλαβαίνω γιατί ενόχλησε την Αξιωματική Αντιπολίτευση το δυαδικό και μονιστικό σύστημα.
     Τέλος, στο σχέδιο νόμου υπάρχει πρόβλεψη που διασφαλίζει ότι, η σύσταση μιας εταιρείας δεν επιφέρει την κατάργηση ή τη μείωση της κρατούσας τακτικής ως προς το ρόλο των εργαζομένων στα πλαίσια των εταιρειών που συμμετέχουν στη σύσταση μιας ευρωπαϊκής εταιρείας. Προς αυτήν την κατεύθυνση προβλέπονται ρυθμίσεις που καθορίζουν το ρόλο των εργαζομένων στη διαχείριση των υποθέσεων της Ευρωπαϊκής Εταιρείας, ιδίως δε, διαδικασίες διεθνικής ενημέρωσης και διαβούλευσης κατά τη σύσταση αυτή.
     Οι διατάξεις της ανωτέρω οδηγίας συγκροτούν πλαίσιο διευρυμένης προστασίας και ενδυναμωμένων εγγυήσεων για την άσκηση των δικαιωμάτων των εργαζομένων που έχουν σχέση με το ρόλο τους στις υποθέσεις των ευρωπαϊκών εταιρειών. Το πλαίσιο αυτό δεν θίγει τα υφιστάμενα δικαιώματα των εργαζομένων που προβλέπονται από την εθνική νομοθεσία ή τη διοικητική πρακτική ούτε τις διατάξεις ή τη διοικητική πρακτική που έχουν σχέση με τη συμμετοχή των εργαζομένων στα όργανα των θυγατρικών της Ευρωπαϊκής Εταιρείας. 
     Κυρίες και κύριοι συνάδελφοι, η σύσταση και λειτουργία της Ευρωπαϊκής Εταιρείας είναι ένα απαραίτητο βήμα εκσυγχρονισμού του πλαισίου που καθορίζει την επιχειρηματική δραστηριότητα και γι’ αυτόν το λόγο η υπερψήφισή του από το σύνολο του Κοινοβουλίου είναι μια αναγκαία πράξη που υπερβαίνει τις όποιες κομματικές σκοπιμότητες και αντιπαραθέσεις. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Πρωτόπαπας.
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, δεν ξέρω αν ορισμένα θέματα όπως λέει ο κ. Πολύδωρας, είναι για πρωτοετείς του Συνταγματικού Δικαίου, αλλά εκτιμώ ότι αν οι συνάδελφοι του κ. Πολύδωρα, Βουλευτές της Νέας Δημοκρατίας, ή μάλλον οι Υπουργοί της Νέας Δημοκρατίας ήξεραν Συνταγματικό Δίκαιο, δεν θα είχαν κάνει τη «μεγάλη πατάτα», η οποία ως γνωστό έγινε με το θέμα του βασικού μετόχου και η οποία εξέθεσε ανεπανόρθωτα τη χώρα. Είναι αυτό που καμιά φορά λέει ο κ. Γιακουμάτος, «στο σπίτι του κρεμασμένου δεν μιλάνε για σχοινί».
     ΦΙΛΙΠΠΟΣ ΤΣΑΛΙΔΗΣ: Ακριβώς επειδή ήξεραν Συνταγματικό Δίκαιο.
     ΧΡΗΣΤΟΣ ΠΡΩΤΟΠΑΠΑΣ: Αν όμως ξέραμε τα ελάχιστα πολιτικά ζητήματα θα διαβάζαμε το άρθρο 30, το οποίο φοβάμαι ότι ο κ. Πολύδωρας δεν έχει διαβάσει του νομοσχεδίου. Τι λέει το άρθρο 30; «Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και πάντως όχι πριν τη δημοσίευση του προεδρικού διατάγματος που αναφέρεται στην παράγραφο 5 του άρθρου 28». Έχουμε δηλαδή μια ιδιαίτερη κατάσταση νόμου υπό αναστολή. Και αν ακόμη ψηφιστεί σήμερα και αύριο -που λόγω της πλειοψηφίας όπως φαίνεται θα ψηφιστεί αυτός ο νόμος- ο νόμος δεν θα ισχύσει. Αναστέλλεται από την ίδια την ψήφισή του μέχρι να εκδοθεί το προεδρικό διάταγμα.
     Και ερωτώ. Γιατί τότε υπήρχε ανάγκη να φέρουμε πρώτα το νόμο και μετά το προεδρικό διάταγμα; Μπορούσε να είχε γίνει το προεδρικό διάταγμα, να είχαμε καταλήξει ήσυχα και ωραία και μετά να έλθει και ο νόμος να ψηφιστεί χωρίς να υπάρχουν έντονα προβλήματα.
     Έτσι γίνονται όμως μερικά λάθη και πρέπει να δούμε πώς σεβόμαστε τις κοινοβουλευτικές διαδικασίες, τελικά. Δεν είναι δυνατόν να μπαίνει μέσα ο κύριος Υπουργός και να λέει: «Καταθέτω τώρα το σχέδιο προεδρικού διατάγματος». Και δεν είναι αντίληψη αυτή, κύριοι συνάδελφοι, ότι, αν δεν ήθελε, δεν το έφερνε. 
     Και, κύριε Παπαθανασίου -απευθύνομαι σ’ εσάς- δεν είναι δυνατόν να λέτε: «Το έφερε, για να σας αποστομώσει». Ένα προεδρικό διάταγμα το οποίο ζητήσαμε όλα τα κόμματα δεν είναι δυνατόν να το φέρνετε, για να μας αποστομώσετε. Πρέπει να το φέρνετε, γιατί σέβεστε το Κοινοβούλιο. Πρέπει να το φέρνετε, γιατί σέβεστε τις κοινοβουλευτικές διαδικασίες. Αυτό είναι το σωστό. Όχι για να μας αποστομώσετε.
     (Χειροκροτήματα από την πτέρυγα του ΠΑ.ΣΟ.Κ)
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν έρχονται τα προεδρικά διατάγματα στο Κοινοβούλιο.
     ΧΡΗΣΤΟΣ ΠΡΩΤΟΠΑΠΑΣ: Έτσι δηλώσατε, κύριε Παπαθανασίου. Ας μην αντιδικήσουμε και σήμερα. Ακούστε τι σας λέω. Δεν πρόκειται να χάσετε.
     Δεύτερον, την ίδια τακτική ακολουθείτε σε όλα. Έτσι, έχουμε καταθέσει επανειλημμένα από τον θεματικό κύκλο παραγωγής και εμπορίου του ΠΑ.ΣΟ.Κ αίτηση να συγκληθεί η Επιτροπή Παραγωγής και Εμπορίου για το θέμα της ΔΕΗ. Πάλι περιφρονείτε τις κοινοβουλευτικές διαδικασίες. Σήμερα όμως παραιτείται ο κ. Μωυσής. Και παραιτείται ο κ. Μωυσής, επίλεκτο μέλος του διοικητικού συμβουλίου της ΔΕΗ, διότι διαφωνεί με τον κ. Παλαιοκρασσά. Πάλι κρίση στην εταιρεία. Πάλι κρίση στη ΔΕΗ. Και εδώ παρά τις τρεις φορές που έχουμε κάνει πρόσκληση αδιαφορείτε να συγκαλέσετε την Επιτροπή Παραγωγής και Εμπορίου. Αυτός είναι ο σεβασμός της Νέας Δημοκρατίας στις κοινοβουλευτικές διαδικασίες.
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Έρχεται το νομοσχέδιο.
     ΧΡΗΣΤΟΣ ΠΡΩΤΟΠΑΠΑΣ: Τι πάει να πει «έρχεται το νομοσχέδιο», κύριε Καραμπίνα; 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, συνεχίστε.
     ΧΡΗΣΤΟΣ ΠΡΩΤΟΠΑΠΑΣ: Εμείς θέλουμε να συζητήσουμε την κρίση που υπάρχει στη ΔΕΗ. Δεν βλέπετε ότι υπάρχει κρίση; Προέρχεστε από τη ΔΕΗ. Σήμερα παραιτήθηκε ο κ. Μωυσής. Είναι δυνατόν να παραιτούνται το ένα μετά το άλλο τα μέλη του διοικητικού συμβουλίου και να μην έχετε την ευαισθησία να ενημερώσετε την Κοινοβουλευτική Αντιπροσωπεία για το τι γίνεται εκεί μέσα; 
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρωτόπαπα…
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, όχι διακοπές.
     ΧΡΗΣΤΟΣ ΠΡΩΤΟΠΑΠΑΣ: Έρχομαι τώρα στα θέματα που αφορούν αυτό καθ’ αυτό το νομοσχέδιο. Θα αναφερθώ πολύ σύντομα σ’ ένα θέμα πολιτικής διαδικασίας και επίσης πολύ σύντομα σ’ ένα θέμα ουσίας, για να ξεκαθαρίσουμε τελικά μεταξύ μας ποιοι είναι οι πραγματικοί λόγοι που επιμένουμε. Διότι, αν δεν υπήρχαν πραγματικοί λόγοι, θα έλεγα και εγώ ο ίδιος ότι κακώς επιμένουμε. Και να το εξηγήσω γιατί επιμένουμε.
     Ας ξεκινήσουμε από τους πολιτικούς λόγους της διαδικασίας. Πήρα ένα προεδρικό διάταγμα. Του ρίξαμε μια ματιά. Κάποιοι από εμάς είμαστε πιο έμπειροι σ’ αυτά. Δεν μπορώ να σας πω αυτήν την στιγμή για ένα περίπλοκο κείμενο δεκαοκτώ σελίδων ότι δεν περιέχει δυο-τρία-τέσσερα αρνητικά ζητήματα. Δεν μπορώ να βάλω το χέρι μου στη φωτιά και δεν μπορεί να το βάλει και κανένας σας, αγαπητοί συνάδελφοι. Φοβάμαι ότι ούτε το Υπουργείο Ανάπτυξης μπορεί, γιατί το έχει κάνει το Υπουργείο Απασχόλησης, μ’ αυτήν την έννοια το λέω. 
     Τι το φέρνει; Γιατί δεν μας το έστελνε από χθες; Γιατί δεν μας το έστελνε τη Δευτέρα το πρωί ο κύριος Υπουργός; Για να μας αιφνιδιάσει; Για να παίξει μαζί μας; Για να παίξει με το Κοινοβούλιο; Να παίξει με το ΠΑ.ΣΟ.Κ, το ΚΚΕ και το Συνασπισμό; Είναι αυτή σοβαρή εμφάνιση μιας κυβέρνησης μέσα στο ναό της δημοκρατίας; Δεν μπορούμε αυτήν τη στιγμή να σας δώσουμε εξουσιοδότηση μ’ ένα τέτοιο προεδρικό διάταγμα.
     Και να σας πω και κάτι άλλο; Δημιουργείτε παρεμβάσεις και στον ίδιο τον κανονισμό; Προσθέτω το εξής νέο στοιχείο. Έχετε αλλοιώσει τον κανονισμό σε σχέση μ’ εκείνον της Ευρωπαϊκής Ένωσης. Έχετε άδικο, κύριε Υφυπουργέ, που λέτε ότι μεταφέρετε αυτούσιο τον κανονισμό. Δεν τον μεταφέρετε αυτούσιο. 
     Τον έχετε αλλοιώσει σε τρία ζητήματα. Τα διαβάζω. Το πρώτο αφορά την περίπτωση μεταφοράς της έδρας. Άρθρο 6 του νομοσχεδίου: Δεν αναφέρεται ότι στο σχέδιο μεταφοράς πρέπει να περιλαμβάνονται όλες οι δυνατές συνέπειες μεταφοράς όσον αφορά το ρόλο των εργαζομένων, όπως λέει το άρθρο 8, παράγραφος 2, εδάφιο γ΄ και παράγραφος 3 του ιδίου άρθρου του κανονισμού. Αλλοιώνετε τον κανονισμό στο θέμα αυτό.
     Δεύτερη αλλοίωση του κανονισμού είναι το άρθρο 20, παράγραφος 1, εδάφιο θ΄ του κανονισμού. Στο άρθρο 9 του νομοσχεδίου για την περίπτωση συγχώνευσης δεν αναφέρετε την ανάγκη κατάρτισης σχεδίου συγχώνευσης που να περιλαμβάνει πληροφορίες για τις διαδικασίες με τις οποίες καθορίζονται οι ρυθμίσεις για το ρόλο των εργαζομένων. Ενώ το λέει ο κανονισμός, δεν μεταφέρεται στο σχετικό σχέδιο νόμου.
     Και τρίτον, η μετατροπή ελληνικής Α.Ε. σε Ευρωπαϊκή Εταιρεία αναφέρεται επιγραμματικά στο άρθρο 19 του νομοσχεδίου. Δεν μνημονεύεται όμως ο ρόλος των εργαζομένων, όπως λέει το άρθρο 37 παράγραφος 4 του κανονισμού.
     Έχετε αλλοιώσει ή –ας χρησιμοποιήσω μια ηπιότερη έκφραση- δεν έχετε περάσει κατά γράμμα τον κανονισμό. Έχετε κάνει παρεμβάσεις σε τρία σημεία. 
     Είναι τελείως τυχαίο το ότι και στα τρία σημεία έχει αναφορές ο κανονισμός στο ρόλο των εργαζομένων; Να σας πω τι κάνετε; Όπου υπάρχει ο ρόλος των εργαζομένων «πέφτει τσεκούρι και το κόβουμε». Όπου υπάρχει ο ρόλος των εργαζομένων, με ρητή αναφορά στον κανονισμό «πέφτει τσεκούρι και κόβεται». Αυτή είναι η πραγματικότητα, γι’ αυτό δε σας έχουμε εμπιστοσύνη και ζητάμε το προεδρικό διάταγμα, γι’ αυτό γυρεύουμε να δούμε τι τελικά θέλετε να κάνετε. 
     Έρχομαι τώρα στο τι κίνδυνο έχει το προεδρικό διάταγμα. Θέλω να το ξέρουν και οι Βουλευτές της Νέας Δημοκρατίας αυτό. Ξέρετε πολύ καλά, κυρίες και κύριοι και της Νέας Δημοκρατίας και οι άλλοι συνάδελφοι, ότι έρχεται στην Ευρωπαϊκή Ένωση η περιβόητη οδηγία Μπολντενστάιν που συνδέεται άμεσα και με το θεσμό της Ευρωπαϊκής Εταιρείας. 
     Τι λέει αυτή η οδηγία; Ότι, επειδή δημιουργούνται διασυνοριακές, διακρατικές πια διαπραγματεύσεις σ’ ό,τι αφορά τους εργαζόμενους και τους εργοδότες, επειδή δημιουργούνται διευρωπαϊκές πια εταιρείες, γίνεται μία συζήτηση αν μία εταιρεία θα πρέπει να εφαρμόζει το δίκαιο της χώρας όπου δουλεύει ένα κομμάτι της, ένα παράρτημά της, ένα υποκατάστημά της ή μπορεί να μεταφέρει εργαζομένους από τη χώρα της έδρας οι οποίοι θα δουλεύουν με άλλο Εργατικό Δίκαιο. 
     Γνωρίζετε πολύ καλά ότι οι χώρες της ανατολικής Ευρώπης μετά την πτώση του καθεστώτος των σοβιετικών δημοκρατιών έχουν ένα πολύ ασθενές Εργατικό Δίκαιο. Επεκράτησαν κυβερνήσεις που αφαίρεσαν σε πολλές χώρες όλες τις κατακτήσεις που είχαν μέχρι τότε στον τομέα του Εργατικού Δικαίου. 
     ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Τώρα το είδατε αυτό;
     ΧΡΗΣΤΟΣ ΠΡΩΤΟΠΑΠΑΣ: Δεν ήμουν εγώ σ’ αυτά τα καθεστώτα, κύριε Καραμπίνα.
     Δεν έχουν, λοιπόν, προστασία οι εργαζόμενοι σ’ αυτά τα σημεία. 
     Τι μας λέει πρακτικά η οδηγία Μπολκενστάιν; Ότι θα μπορεί να έλθει ο Πολωνός ή ο Σλοβάκος ή αύριο ο Βούλγαρος να δουλέψει σε μία εταιρεία η οποία μόνο κατ’ όνομα είναι σλοβακική ή βουλγαρική, πρακτικά είναι άλλης χώρας, έχει την έδρα της μ’ αυτόν το θεσμό, το θεσμό της Ευρωπαϊκής Εταιρείας, στη Σλοβακία ή στη Βουλγαρία και το «υποκατάστημα» που δουλεύει στην Ελλάδα, το οποίο πιθανόν να είναι πολύ μεγαλύτερο από το «υποκατάστημα» που είναι στη Σλοβακία ή στη Βουλγαρία –να είναι εδώ η πραγματική εταιρεία δηλαδή- θα μπορεί να δουλέψει με Βούλγαρους οι οποίοι, ως γνωστό, παίρνουν μισθό 45.000 δραχμές το μήνα.
     Επειδή, λοιπόν, έρχονται τέτοιες αντιλήψεις στην Ευρωπαϊκή Ένωση, εμείς θέλουμε στην οδηγία αυτή να διασφαλιστεί μέχρι κεραίας, μέχρι τελευταίας γραμμής η δυνατότητα των εργαζομένων να διαπραγματεύονται και να κατοχυρώνουν τα δικαιώματά τους, γι’ αυτό δε σας έχουμε εμπιστοσύνη και γι’ αυτό ζητάμε το προεδρικό διάταγμα και γι’ αυτό επιμένουμε, γιατί βλέπουμε μακριά.
     Είναι, λοιπόν, σαφές –και κλείνω, κύριε Πρόεδρε- ότι αν δε δοθεί ο απαραίτητος χρόνος που ζήτησε ο Κοινοβουλευτικός μας Εκπρόσωπος, ο κ. Καστανίδης, προκειμένου να μελετηθεί το προεδρικό διάταγμα, να βεβαιωθούμε ότι δεν ανοίγει ο δρόμος για τέτοιες παρεμβάσεις και να έχουμε καθαρή τη συνείδησή μας όταν ψηφίζουμε τη μεταφορά αυτής της οδηγίας από την οποία σε τρία άρθρα αφαιρέθηκε ο ρόλος των εργαζομένων, δεν μπορούμε να ψηφίσουμε αυτό το νομοσχέδιο.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Πρωτόπαπα.
     Ο κ. Μπούγας έχει το λόγο.
     ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, ο κανονισμός 2157/2001 του Συμβουλίου της 8ης Οκτωβρίου 2001 περί του καταστατικού της Ευρωπαϊκής Εταιρείας και συμπληρωματικά το παρόν σχέδιο νόμου υλοποιούν μία ιδέα, η οποία ανάγεται στο έτος 1970, και ανταποκρίνονται στην ανάγκη των επιχειρήσεων με δραστηριότητα, η οποία υπερβαίνει την ικανοποίηση καθαρά τοπικών αναγκών, να αναδιοργανώσουν τις δραστηριότητές τους σε κοινοτικό επίπεδο. 
     Η ανάπτυξη της επιχειρηματικότητας στο περιβάλλον της εσωτερικής αγοράς, πέραν της κατάργησης των εμποδίων της ελεύθερης διακίνησης προϊόντων, κεφαλαίων, υπηρεσιών και εργαζομένων, προϋποθέτει τη λήψη θετικών μέτρων αναδιάρθρωσης και αναπροσανατολισμού των παραγωγικών δομών σε υπερεθνικό επίπεδο. Αυτόν το στόχο υπηρετεί η δημιουργία του θεσμικού πλαισίου για τη λειτουργία μιας υπερεθνικής Ευρωπαϊκής Εταιρείας. 
     Η Ευρωπαϊκή Εταιρεία επιτρέπει, μεταξύ των άλλων, και τα εξής, τη συγχώνευση ήδη υφιστάμενων εταιρειών σε διάφορα κράτη-μέλη, τη δημιουργία Εταιρείας Χαρτοφυλακίου, την ίδρυση κοινών θυγατρικών εταιρειών από εταιρείες και άλλα νομικά πρόσωπα, που ασκούν οικονομική δραστηριότητα και υπάγονται στο δίκαιο διαφορετικών κρατών-μελών, τη μετατροπή μιας ανώνυμης εταιρείας σε ευρωπαϊκή, χωρίς προηγούμενη λύση της, με τη συνδρομή των προϋποθέσεων που ορίζονται στο νόμο, τη συμμετοχή στη σύσταση μιας Ευρωπαϊκής Εταιρείας σε εταιρεία που δεν έχει κεντρική διοίκηση στην κοινότητα, εφόσον η εταιρεία έχει συσταθεί σύμφωνα με το δίκαιο κράτους-μέλους, στο οποίο έχει την καταστατική της έδρα, και διατηρεί πραγματικό και συνεχή δεσμό με την οικονομία του κράτους-μέλους.
     Ρυθμίζεται, επίσης, η μεταφορά της καταστατικής έδρας της εταιρείας σε άλλο κράτος – μέλος και λαμβάνεται πρόνοια για την προστασία των δικαιωμάτων της μειοψηφίας και των δικαιωμάτων των μισθωτών. 
     Με τη θεσμοθέτηση της ευρωπαϊκής εταιρείας, εθνικής προέλευσης νομικοί, φορολογικοί και άλλοι φραγμοί παρακάμπτονται και αντιμετωπίζονται τα γραφειοκρατικά εμπόδια της πολυμορφίας και της περιορισμένης εδαφικής εφαρμογής του εθνικού εταιρικού δικαίου. Διευκολύνεται η διακρατική ενδοκοινοτική επιχειρηματική δραστηριότητα και προάγεται η δημιουργία και η διαχείριση εταιρειών ευρωπαϊκών διαστάσεων, ενώ  ταυτόχρονα αυξάνεται η κινητικότητα κεφαλαίων, προϊόντων και υπηρεσιών στην εσωτερική αγορά, ευνοείται η ταχύτερη λήψη και  διεκπεραίωση επιχειρηματικών αποφάσεων στο πλαίσιο της εταιρικής διακυβέρνησης και υπηρετείται η ολοκλήρωση της ενιαίας εσωτερικής αγοράς. 
     Σύμφωνα με το συζητούμενο σχέδιο νόμου, η Ευρωπαϊκή Εταιρεία αποτελεί κεφαλαιουχική κατά μετοχές εταιρεία με ελάχιστο ύψος μετοχικού κεφαλαίου, μικρότερο από αυτό που απαιτείται για τη σύσταση εθνικών ανωνύμων εταιρειών, ποσού 120.000 ευρώ, για την ίδρυση δε και λειτουργία της, διέπεται απευθείας από τον Κανονισμό 2157, ο οποίος –και αυτό δεν τονίστηκε όσο έπρεπε να τονιστεί- είναι άμεσα εφαρμοστέος σε όλα τα τμήματά του και υποχρεωτικός για τα κράτη – μέλη, καθώς επίσης τα φυσικά και τα νομικά πρόσωπα. Και εδώ θα πρέπει να πω κάτι, το οποίο διέλαθε της προσοχής και του κ. Πρωτόπαπα, ότι δε θα χρειαζόταν καν αναφορά στα άρθρα 28 παρ. 5 και 30 για την εφαρμογή του νόμου μετά από τρίμηνο από την ενσωμάτωση της οδηγίας 2001/86. Διότι ως γνωστό, οι κανονισμοί του Κοινοτικού Δικαίου είναι άμεσα εφαρμοστέοι. Παρέλκει, λοιπόν,  η αναφορά των άρθρων 28, παράγραφος 5 και 30. Και αυτά να μην υπήρχαν, ο κανονισμός εφαρμόζεται άμεσα στο Εθνικό Δίκαιο επιβάλλοντας την ενσωμάτωση της οδηγίας. 
     Και έρχομαι τώρα σ’ αυτό για το οποίο έκανε πολύ λόγο η Αντιπολίτευση στο σύνολό της και αποτελεί και τον εμφανή λόγο για τον οποίο καταψηφίζει το παρόν σχέδιο νόμου.
     Ο λόγος τον οποίο επικαλέστηκε η Αντιπολίτευση και κυρίως το ΠΑ.ΣΟ.Κ., είναι η ανησυχία για το ενδεχόμενο περιορισμού των δικαιωμάτων των εργαζομένων μέσω του προεδρικού διατάγματος ενσωμάτωσης της οδηγίας 2001/86. 
     Η ανησυχία αυτή της Αντιπολίτευσης, κυρίες και κύριοι συνάδελφοι, είναι αδικαιολόγητη και όπως είπα πριν, προσχηματική. Το προεδρικό διάταγμα δε μεταβάλλει επ’ ουδενί το περιεχόμενο της Οδηγίας, το οποίο, όπως και τον κανονισμό, διαπραγματεύτηκε, όπως είναι γνωστό, η προηγούμενη κυβέρνηση. Το προεδρικό διάταγμα, το οποίο δόθηκε στην Εθνική Αντιπροσωπεία προ ολίγου, αποτελεί το εθνικό μέτρο εφαρμογής της Οδηγίας, με το οποίο αυτή μετεγγράφεται στο Εθνικό Δίκαιο. Η ευχέρεια που ανατίθεται από την κοινοτική έννομη τάξη δεν αφορά τον επιδιωκόμενο σκοπό, που είναι δεδομένος και δεσμευτικός, αλλά τα μέσα και τον τρόπο ενσωμάτωσης. Συνεπώς, ανησυχία, κυρίες και κύριοι συνάδελφοι του ΠΑ.ΣΟ.Κ., μπορεί να προκύπτει μόνο για το ενδεχόμενο κακής διαπραγμάτευσης από τις κυβερνήσεις σας του περιεχομένου της οδηγίας ή από την ίδια την εμπειρία σας, ως τότε κυβέρνηση, για την ενσωμάτωση των κοινοτικών κανόνων, όταν το ΠΑ.ΣΟ.Κ. προσπαθούσε να παρακάμψει, να αλλοιώσει και να χαλκεύσει επιταγές του κοινοτικού νομοθέτη, θίγοντας εργατικά δικαιώματα, τα οποία σήμερα κόπτεται ότι υπερασπίζεται. Χαρακτηριστικό παράδειγμα αποτελεί ο τρόπος που το ΠΑ.ΣΟ.Κ. ενσωμάτωσε την οδηγία 1999/70 του Συμβουλίου της 28ης Ιουνίου 1999, σχετικά με τη συμφωνία – πλαίσιο για την εργασία ορισμένου χρόνου, ακυρώνοντας στην ουσία τα δικαιώματα των εργαζομένων για τη μετατροπή των συμβάσεων εργασίας ορισμένου χρόνου σε αορίστου και υποθάλποντας καταχρηστικές πρακτικές ομηρίας των εργαζομένων στον ιδιωτικό και δημόσιο τομέα. Αυτά δείχνετε σήμερα, κυρίες και κύριοι συνάδελφοι του ΠΑ.ΣΟ.Κ., να τα λησμονείτε. Δικές σας πρακτικές είναι, με δικούς σας τρόπους και με τα δικά σας μέσα, ακυρώνονταν τα δικαιώματα των εργαζομένων.
     Σύμφωνα με την οδηγία, η οποία μας απασχολεί, κυρίες και κύριοι συνάδελφοι, δεν θίγονται τα δικαιώματα των εργαζομένων. 
     Άλλωστε, υπάρχει ρητή διατύπωση αυτής, σύμφωνα με την οποία η διασφάλιση των κεκτημένων δικαιωμάτων των εργαζομένων, όσον αφορά στο ρόλο τους στις αποφάσεις της εταιρείας, συνιστά θεμελιώδη αρχή και σαφή στόχο της οδηγίας. 
     Κυρίες και κύριοι συνάδελφοι, η θέσπιση της Ευρωπαϊκής Εταιρίας, συνδυαζόμενη με το φορολογικό νόμο, τον αναπτυξιακό νόμο και τον νόμο περί απλοποίησης της ίδρυσης και λειτουργίας βιομηχανικών και βιοτεχνικών εγκαταστάσεων, μπορεί να συμβάλλει ακόμα περισσότερο στην προσέλκυση επενδύσεων στη χώρα, καθώς διευκολύνει το πλαίσιο υποδοχής της δραστηριότητας κοινοτικών εταιριών, ενώ παράλληλα ευνοεί την εξωστρέφεια των ελληνικών επιχειρήσεων. 
     Είναι όμως σημαντικό, και πρέπει και με την ευκαιρία της παρούσας συζήτησης να τονίσουμε, ότι μέχρι τη διαμόρφωση ενιαίου δικαίου περί ανωνύμων εταιριών στην Ευρωπαϊκή Ένωση πρέπει, κύριε Υπουργέ, να αναμορφωθεί το ισχύον ελληνικό δίκαιο περί ανωνύμων εταιριών, που είναι ο ν. 2190/1920, διότι δεν ανταποκρίνεται στις σύγχρονες απαιτήσεις ταχύτερης και απλούστερης διαμόρφωσης εταιρικών σχημάτων. 
     Επίσης, είναι αναγκαία η επίσπευση του διαλόγου και της διαπραγμάτευσης για την έκδοση κανονισμού για τις μικρομεσαίες επιχειρήσεις, καθώς στην Ελλάδα το μεγαλύτερο μέρος της επιχειρηματικότητας ανάγεται σε αυτές. Η ενίσχυση και η προστασία τους με θεσμικά μέτρα αποτελεί προϋπόθεση για την επιβίωσή τους στις σύγχρονες συνθήκες ανταγωνισμού. 
     Με αυτές τις παρατηρήσεις υπερψηφίζω, κυρίες και κύριοι συνάδελφοι, το συζητούμενο σχέδιο νόμου. 
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Μπούγα. Το λόγο έχει ο συνάδελφος κ. Σγουρίδης. 
     ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, επειδή ακούστηκαν μέσα στην Αίθουσα τα περί άγνοιας νομικών κανόνων και αρχών, περί κομπλεξισμού, περί ανοιχτής Ελλάδας και εξωστρεφούς Ελλάδας που εκφράζεται από την Κυβέρνηση, ενώ το παλιό και τη συντήρηση την εκφράζει η Αντιπολίτευση, θα ήθελα να τονίσω ότι η αμετροέπεια δεν είναι καλό πράγμα. Οδηγεί, εκ των υστέρων, στο να κάνεις την ντροπή φιλότιμο. 
     Και τι σημαίνει αυτό; Να σας θυμίσω. Βασικός μέτοχος. Πόσο γρήγορα απεσύρθει και τα αφήσατε όλα ελεύθερα; Δεν ισχύει καν ούτε ο οριακός νόμος του Βαγγέλη Βενιζέλου. Από εκεί και πέρα δεν υπάρχει Ραδιοτηλεοπτικό Συμβούλιο να κάνει τον έλεγχο. Να σας θυμίσω κάτι άλλο; Τις προτάσεις Νίμιτς για τα Σκόπια; Τις ελληνοτουρκικές σχέσεις; Πώς απεμπολήσατε εύκολα το βέτο. 
     Αλλά ας επανέλθω στο νομοσχέδιο. Ας τα δούμε τα πράγματα νηφάλια. Περίπου στις αρχές του 1960 ξεκίνησε μια διαπραγμάτευση για να μπορέσει να δημιουργηθεί το πλαίσιο εκείνο για την Ευρωπαϊκή Εταιρεία. Ήταν ένα δύσκολο και φιλόδοξο σχέδιο γιατί προσπαθούσε να δώσει λύση στο ενιαίο της φορολογίας μιας Ευρωπαϊκής Εταιρείας και παράλληλα στο ενιαίο της συμμετοχής των εργαζομένων. Να μπορέσει να συνδυάσει, δηλαδή, τις αρχές που διέπουν κάθε κράτος μέλος για την συμμετοχή των εργαζομένων στις επιχειρήσεις. 
     Τελικά αυτό δεν έγινε κατορθωτό και μετά από σαράντα χρόνια φτάσαμε να αποδεχθούμε κάτι μικρότερο απ’ αυτό που προσδοκούσαμε στην αρχή φιλόδοξα, κάτι μικρότερης εμβέλειας. Και έχουμε τον κανονισμό 2157/2001. Κανονισμός που θα πρέπει να ενσωματωθεί στο Εθνικό Δίκαιο. Όμως εδώ θέλω να παρατηρήσω ότι αυτό το μικρότερης εμβέλειας είναι αποτέλεσμα του συμβιβασμού και βασίζεται στην αρχή του προς τα κάτω. Ισορροπίες προς τα κάτω, που ισχύει ως κανόνας στην Ευρωπαϊκή Ένωση. Όταν δεν μπορούμε να τα βρούμε ισορροπούμε προς τα κάτω. Συμβιβασμός προς τα κάτω, ανταγωνισμός προς τα κάτω. Εγώ δεν τη δέχομαι τόσο εύκολα αυτή την αρχή. Θεωρώ ότι θα πρέπει να επιχειρείται πάντα να υπάρχει το καλύτερο δυνατό αποτέλεσμα και όχι πάντα ισορροπία προς τα κάτω. 
     Βασίστηκε δε αυτός ο συμβιβασμός, αν θέλετε, προς τα κάτω και στην πρόταση της Επιτροπής Ντ’ Αβινιόν, όπου λέει -σχετικά με τη διαδικασία αναδημιουργούμενης Ευρωπαϊκής Εταιρείας διαπραγματεύσεων- και επικουρικά να συνταχθούν μετά διατάξεις, εφόσον οι εργαζόμενοι και η επιχείρηση, που γίνεται, δεν μπορούν να τα βρουν.
     Τέλος πάντων, έχουμε αυτόν τον κανονισμό για τη δυνατότητα σύστασης της Ευρωπαϊκής Εταιρείας, που ισχύει από τον Οκτώβριο του 2004. 
     Η όλη αυτή διαδρομή, που περιέγραψα, τι αποδεικνύει; Αποδεικνύει ότι η Ευρώπη ανάμεσα στα συμφέροντα του ελεύθερου εμπορίου, του κεφαλαίου, των λαών και των εργαζομένων γέρνει υπέρ της πρώτης κατάστασης. 
     Ποιο είναι το μοναδικό παράθυρο ελπίδας, αγαπητοί συνάδελφοι; Ότι σαράντα χρόνια δεν ήταν εύκολο να παρακαμφθεί και να παραβλεφθεί, αν θέλετε, η κοινή ευρωπαϊκή κληρονομιά. Ήταν πολύ δύσκολο. Γι’ αυτό εδώ και σαράντα χρόνια υπάρχουν διαπραγματεύσεις. 
     Το δεύτερο είναι ότι ενσωματώνεται στον κανονισμό, που είναι υποχρεωτικός προς εφαρμογή, η οδηγία 86/2001 των Ευρωπαϊκών Κοινοτήτων. Η οδηγία αυτή είναι υπέρ της προστασίας των δικαιωμάτων των εργαζομένων ως προς τη συμμετοχή τους μέσα στην Ευρωπαϊκή Εταιρεία.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ) 
     Αυτή, όμως, η μοναδική ελπίδα που δίνεται βασίζεται στο προεδρικό διάταγμα, που θα πρέπει να εκδοθεί για να έχει ισχύ ο νόμος, εσείς στη Βουλή δεν είχατε, την ευαισθησία να το προσκομίσετε. Δεν προσκομίσατε το προεδρικό διάταγμα, το οποίο λέτε ότι το είχατε έτοιμο, για να μπορέσουμε τουλάχιστον από απόψεως πολιτικής να εκφέρουμε την άποψή μας δηλαδή πού τα δικαιώματα της συμμετοχής των εργαζομένων το προεδρικό διάταγμα τα παραβλέπει ή πού δεν ταυτίζεται με την ευρωπαϊκή οδηγία. Και αποδεικνύεται εκ των υστέρων ότι το προεδρικό διάταγμα, το οποίο εσείς μας φέρνετε τώρα για να το μελετήσουμε μέσα σε μία ημέρα, έχει ελλείμματα. Η ευρωπαϊκή οδηγία 86 είναι σε πολλά σημεία πιο ισχυρή και ανώτερη του προεδρικού διατάγματος, που εσείς προσκομίζετε. 
     Εμείς έχουμε ξεκαθαρίσει ότι δεν είμαστε εναντίον της επιχειρηματικότητας, δεν είμαστε εναντίον της ανταγωνιστικότητας. Επιμένουμε, όμως, ότι αυτό δεν πρέπει να γίνει εις βάρος του πιο αδύνατου μέρους, που είναι οι εργαζόμενοι. Και για ένα ζήτημα, που θα μπορούσαμε εμείς να συμφωνήσουμε -γιατί τον κανονισμό αν θέλετε και την οδηγία τα διαπραγματεύτηκαν οι κυβερνήσεις του ΠΑΣΟΚ- καταφέρνετε, με τον τρόπο με τον οποίο φέρνετε και μεθοδεύετε τα πράγματα, να μας έχετε απέναντι για τη διαδικασία και όχι για την ουσία.
     Και διαβάζω εδώ –για του λόγου μου το αληθές- τις παρατηρήσεις που κάνει η Ομοσπονδία Βιομηχανικών Εργατοϋπαλληλικών Σωματείων, η Ο.Β.Ε.Σ., επί του νομοσχεδίου. Το κείμενο αυτό στην εισηγητική έκθεση λέει ότι η Ευρωπαϊκή Εταιρεία δεν μπορεί να συσταθεί χωρίς να διευκρινιστεί ο ρόλος των εργαζομένων με διαπραγματεύσεις εργοδοτών και εργαζομένων, και λόγω της μεγάλης σπουδαιότητας των δύο νομικών κειμένων, δηλαδή της οδηγίας και του κανονισμού, η κοινοτική οδηγία για το ρόλο των εργαζομένων, θα πρέπει να συνεπεξεργασθεί παράλληλα με το νομοσχέδιο για το Καταστατικό της Ευρωπαϊκής Εταιρείας, έτσι ώστε να υπάρχει μία ενιαία νομική αντιμετώπιση.
     Ενώ, λοιπόν, για το νομοσχέδιο έχει επιμέρους παρατηρήσεις για το Καταστατικό της Ευρωπαϊκής Εταιρείας, περνάει μετά σε επιμέρους παρατηρήσεις στο προεδρικό διάταγμα για το ρόλο των εργαζομένων. Είναι δυνατόν το προεδρικό διάταγμα να το έχετε δώσει σε φορείς και να μην το έχετε φέρει στη Βουλή; Είναι αυτή κοινοβουλευτική διαδικασία; 
     Εμείς ξεκαθαρίσαμε δια του Κοινοβουλευτικού μας Εκπροσώπου, ότι αυτό το θεωρούμε απαράδεκτο και ότι θα πρέπει να δώσετε τουλάχιστον μία ημέρα προθεσμία για να μελετηθούν τα κενά, που υπάρχουν στο προεδρικό διάταγμα, για να μπορέσουμε να εκφέρουμε την πολιτική μας άποψη. 
     Εσείς εμμένετε δια του Κοινοβουλευτικού σας Εκπροσώπου, του κ. Πολύδωρα, να συνεχιστεί η διαδικασία. Γι’ αυτό το λόγο κι εμείς καταψηφίζουμε το νομοσχέδιο επί της αρχής. Δώστε το δικαίωμα να μελετήσουμε το προεδρικό διάταγμα, να φέρουμε τις παρατηρήσεις για να είμαστε –γιατί όχι;- σε αυτή την προσπάθεια που κάνει η Ευρωπαϊκή Ένωση κι εμείς μαζί με εσάς.
     ΠΡΟΕΔΡΕΥΩΝ (Γεώργιος Σούρλας): Ο κ. Βεργίνης έχει το λόγο. 
     ΞΕΝΟΦΩΝ ΒΕΡΓΙΝΗΣ: Κύριε Πρόεδρε, συζητάμε ένα νομοσχέδιο το οποίο έρχεται στη σειρά των νομοσχεδίων που φέρνει το Υπουργείο Ανάπτυξης όχι μόνο για εναρμόνιση της εθνικής μας νομοθεσίας προς την κοινοτική, αλλά και για να λύσει σπουδαία ζητήματα τα οποία αφορούν και τη λειτουργία της αγοράς, αλλά κυρίως, αναπτυξιακούς σκοπούς που αφορούν τον ανταγωνισμό των επιχειρήσεων. 
     Συγκεκριμένα με τον κανονισμό 2157/2001 των Ευρωπαϊκών Κοινοτήτων περί του καταστατικού της ευρωπαϊκής εταιρείας, αλλά και με την οδηγία 2001/86 των Ευρωπαϊκών Κοινοτήτων για το ρόλο των εργαζομένων στην Ευρωπαϊκή Εταιρεία συμπληρώνουμε στην ουσία την προσαρμογή της λειτουργίας της ελληνικής αγοράς προς την κοινοτική. Ο λόγος είναι ότι οι τέσσερις ελευθερίες –κατά πολλούς τρεις- διακίνηση αγαθών, προσώπων, κεφαλαίων και υπηρεσιών δεν συντελούν κατά βάση στην ενότητα της αγοράς αν δεν υπάρχει και ενότητα νομική. Μ’ αυτήν την έννοια εννοώ ότι πράγματι, η βελτίωση της ανταγωνιστικότητας των ευρωπαϊκών επιχειρήσεων αν περιορίζεται από τις γραφειοκρατικές δυσκολίες που συναντούν στην ουσία δεν μπορούμε να μιλάμε για την ελευθερία διακίνησης προϊόντων και αγαθών, πόσο μάλλον για την ελευθερία διακίνησης κεφαλαίων. 
     Αρκεί να σας αναφέρω ότι σύμφωνα με την πρόσφατη αναφορά της Ευρωπαϊκής Επιτροπής, μία Ευρωπαϊκή Εταιρεία χρειάζεται ενενήντα ένα διαφορετικά διοικητικά και ρυθμιστικά εμπόδια εάν αποφασίσει να στήσει ένα υποκατάστημα σε μια άλλη χώρα της Ευρωπαϊκής Ένωσης. Επομένως, το αποτέλεσμα είναι ότι ο τομέας των υπηρεσιών αποτελεί κυρίως τα 2/3 του κοινοτικού ακαθάριστου εθνικού προϊόντος και μόλις το 1/5 του διασυνοριακού εμπορίου μεταξύ των κρατών-μελών της Ευρωπαϊκής Ένωσης. Φανταστείτε, λοιπόν, μόνο από αυτό, τη ζημιά που υφίσταται η ευρωπαϊκή οικονομία στο σύνολό της. Ρυθμοί ανάπτυξης, θέσεις απασχόλησης από πρακτικές που εμποδίζουν στην ουσία την εξωστρέφεια των εθνικών επιχειρήσεων. 
     Όσον αφορά τη χώρα μας, σύμφωνα με μία ανεξάρτητη μελέτη η οποία είναι στη διάθεση όλων των συναδέλφων και η οποία χρηματοδοτήθηκε από την Ευρωπαϊκή Επιτροπή «ECONOMICAL SYSTEM OF THE BARRIERS TO THE INTERNAL MARKET FOR SERVICES» η Ελλάδα θέτει συγκριτικά με τις άλλες χώρες πολύ περισσότερους φραγμούς στην εγκατάσταση ξένων επιχειρήσεων. Επιπλέον στην ίδια μελέτη αναφέρεται ότι η χώρα μας κατέχει όσον αφορά τα εμπόδια που βάζει κατά κλάδους τη δεύτερη θέση στις τηλεπικοινωνίες, την τρίτη θέση στις υπηρεσίες διανεμητικού χαρακτήρα, την τέταρτη θέση στα εμπόδια που τίθενται κυρίως στις οικονομικές υπηρεσίες και τη δέκατη θέση στα εμπόδια που θέτει στις λογιστικές υπηρεσίες. 
     Επομένως, επαναλαμβάνω θετικά σημεία που περιέχει αυτό το νομοσχέδιο είναι οι σημαντικές ωφέλειες που θα προκύψουν ειδικότερα για τη χώρα μας. Αναφέρεται ειδικότερα στην εισαγωγή κεφαλαιουχικού εξοπλισμού που ισοδυναμεί στην ουσία με επενδύσεις στην ελληνική οικονομία, με διεύρυνση των πεδίων επιχειρηματικής δραστηριότητας που θα δημιουργήσουν και θα βελτιώσουν τις συνθήκες απασχόλησης σε δυναμικούς κυρίως τομείς της ελληνικής οικονομίας. Επιπλέον έρχεται για να διευκολύνει την εισαγωγή σύγχρονων προοπτικών διοίκησης επιχειρήσεων, τη δημιουργία επιχειρηματικού κλίματος, το οποίο είναι πολύ σημαντικό στις μέρες μας και συνδυάζεται με μία εισαγωγή στην εφαρμογή προηγμένων μεθόδων τεχνολογίας και καινοτομιών. 
     Επομένως λοιπόν, η αξιοποίηση των ρυθμίσεων που προβλέπονται από το ν.3325/2005, που αφορά την ίδρυση βιομηχανικών και βιοτεχνικών εγκαταστάσεων, αλλά και του αναπτυξιακού νόμου, τον οποίον ψηφίσαμε τελευταία, όπως και του νόμου για τη σύμπραξη δημοσίου και ιδιωτικού τομέα, συμπληρώνεται το αναπτυξιακό και ανταγωνιστικό τρίπτυχο των επιχειρήσεων.
     Όλες αυτές οι ωφέλειες, κύριοι συνάδελφοι, θα οδηγήσουν στη δημιουργία πράγματι ευνοϊκότερου περιβάλλοντος για την εγκατάσταση επιχειρήσεων και την ανάπτυξη ποικίλων επιχειρηματικών δράσεων. Επιπλέον το νομοσχέδιο αυτό μπορεί πράγματι να έχει ορισμένες αρνητικές επιπτώσεις. Και οι αντίθετες αυτές απόψεις προς τα θετικά σημεία του νομοσχεδίου μπορεί να συνοψιστούν σ’ αυτό που λέγεται ότι ανοίγει η κερκόπορτα για την εφαρμογή της περιβόητης οδηγίας του Μπολκενστάιν -αναφέρθηκε από συναδέλφους- η οποία αναφέρεται στην απελευθέρωση των υπηρεσιών εντός των κρατών-μελών της Ευρωπαϊκής Ένωσης. Έτσι, το γεγονός ότι ο κανονισμός 2157/2001 δεν καλύπτει όλους τους τομείς της οικονομίας και κυρίως τους τομείς του δικαίου, όπως το φορολογικό δίκαιο, το δίκαιο του ανταγωνισμού και το πτωχευτικό δίκαιο, καθώς και άλλα μέλη του δικαίου -δεν ξεκαθαρίζονται πράγματι τα εργασιακά, για παράδειγμα, ζητήματα από την οδηγία 2001/86 των Ευρωπαϊκών Κοινοτήτων- οδηγεί πολλούς στη σκέψη ότι μπορεί να κυριαρχήσει η ασυδοσία και η εκμετάλλευση των εργαζομένων με δυσμενέστατα αποτελέσματα για τις εθνικές οικονομίες, κυρίως  όμως για τις επιχειρήσεις που επιδιώκουν την εγκατάστασή τους σε χώρες με μικρότερο κόστος εργασίας και με χαμηλότερες φορολογικές επιβαρύνσεις. Λέγεται λοιπόν ότι θα υπάρξουν σημαντικές μετακινήσεις πληθυσμών σε περιοχές με υψηλότερο ακαθάριστο εθνικό προϊόν και θα προκληθεί έτσι μία ανομοιόμορφη ανάπτυξη εντός των Ευρωπαϊκών Κοινοτήτων.
     Όλα αυτά μπορεί να έχουν μία σημασία. Αναμφισβήτητα πρέπει να ληφθούν υπ’ όψιν, κύριε Υπουργέ, και κατά την προετοιμασία εφαρμογής του σχετικού νομοσχεδίου στην πράξη και να ληφθούν παράλληλα και άλλα πρόσθετα μέτρα, προκειμένου να προστατευθούν οι λεγόμενες εθνικές επιχειρήσεις. Πρέπει όμως να υπογραμμίσω ότι ο τομέας των υπηρεσιών απασχολεί –και αυτό είναι δεδομένο- το 70% των εργαζομένων στην Ευρωπαϊκή Ένωση. Επιπλέον, όπως έχει επισημανθεί από πολλές σημαντικές και έγκυρες μελέτες, η αγορά υπηρεσιών παραμένει ακόμα κατακερματισμένη στην Ευρωπαϊκή Ένωση. Το αποτέλεσμα, λοιπόν, είναι ότι έχουμε μία ευρύτερη δημιουργία οικονομιών κλίμακας με φαινόμενα συγκέντρωσης και κυρίως ολοκλήρωσης με συνεπαγόμενα οφέλη για τον καταναλωτή. Επομένως –τουλάχιστον κατά την οδηγία, την οποίαν καλούμαστε να εφαρμόσουμε- θα δημιουργηθούν βραχυχρόνια εξακόσιες χιλιάδες νέες θέσεις εργασίας σε κοινοτικό επίπεδο. Θα αύξανε, επίσης, τις ξένες επενδύσεις κατά 34.000.000.000 ευρώ. Άρα η μακροχρόνια εκτίμηση είναι για δημιουργία τριάντα έξι εκατομμυρίων θέσεων εργασίας στον τομέα των υπηρεσιών.
     Αυτό, κυρίες και κύριοι συνάδελφοι, είναι πιθανό να συμβεί, όπως συνέβη και με την απελευθέρωση του διεθνούς εμπορίου. Σύμφωνα, επίσης, με μια μελέτη με τίτλο “Nederland borrow for economic policy analysis and Copenhagen economics”, μια αύξηση του βαθμού του διασυνοριακού εμπορίου κατά 35% συνεπάγεται αύξηση κοινοτικού ακαθάριστου προϊόντος 1% προς 3%, αύξηση μισθών κατά 0,5% και μείωση τιμών παροχής υπηρεσιών κατά 7%. 
     Τι σημαίνει αυτό, κύριοι συνάδελφοι; Ότι θα έχουμε τελικά μία συνολική αύξηση του ακαθάριστου εθνικού προϊόντος των δυτικοευρωπαϊκών χωρών - επομένως των χωρών της Ευρωπαϊκής Ένωσης- κατά 230.000.000.000 ευρώ. Έτσι, θα έχουμε μία σημαντική εξέλιξη. 
     Πρέπει να ληφθεί δε υπ’ όψιν –και τελειώνω, κύριε Πρόεδρε, σ’ ένα λεπτό- ότι στο Ηνωμένο Βασίλειο έγινε μια μελέτη όπου πραγματικά παρατηρήθηκε ότι ένα χρόνο μετά τη διεύρυνση με την είσοδο των κρατών-μελών των ανατολικών χωρών της Ευρώπης στην Ευρωπαϊκή Ένωση οι απαιτήσεις ήταν σημαντικά ελάχιστες. Πιο συγκεκριμένα: Από τις εκατόν εβδομήντα έξι χιλιάδες, που μπήκαν συνολικά στο Ηνωμένο Βασίλειο, μόλις χίλιες διακόσιες αιτήθηκαν οικονομικού βοηθήματος και μόνον οκτώ χιλιάδες εκατόν σαράντα οκτώ επιδόματος τέκνων. 
     Τι σημαίνουν όλα αυτά, κύριοι συνάδελφοι; Σημαίνουν ότι είναι απολύτως αναγκαίο να εφαρμοστεί το παρόν νομοσχέδιο ως προσαρμογή του Εθνικού Δικαίου προς το Κοινοτικό Δίκαιο.
     Με βάση αυτά, κύριοι συνάδελφοι, κύριε Υπουργέ, κύριε Πρόεδρε, θεωρώ ότι υπάρχουν θετικά σημεία, τα οποία υπερτερούν των αρνητικών σημείων, και μπορούν να περιοριστούν αυτά τα αρνητικά σημεία, εάν υπάρξει κατάλληλη προετοιμασία αποδοχής του σχετικού Κοινοτικού Πλαισίου Στήριξης.
     Για τους ανωτέρω λόγους, συστήνω και εισηγούμαι, κύριε Πρόεδρε, την υπερψήφιση του υπό ψήφιση νομοσχεδίου και θεωρώ ότι με αυτό το νομοσχέδιο ολοκληρώνεται μία σημαντική παράμετρος ευνοϊκής και ομαλής λειτουργίας της οικονομίας στην Ευρωπαϊκή Ένωση και ιδιαίτερα της ελληνικής αγοράς.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βεργίνη.
     Το λόγο έχει ο συνάδελφος ο κ. Πιπεργιάς.
     ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, έρχεται το παρόν νομοσχέδιο να υλοποιήσει ένα Κανονισμό. Αυτός ο Κανονισμός βέβαια δεν βγήκε έτσι τυχαία και γρήγορα. Απασχόλησε τα όργανα της Κοινότητας σαράντα ολόκληρα χρόνια. Έγιναν στην Ε.Ο.Κ. και μετέπειτα στην Ευρωπαϊκή Ένωση σαράντα χρόνια διαβουλεύσεις. Γιατί έγιναν άραγε; Προφανώς υπήρξαν ζητήματα πολλά, ήταν αναγκαίος ο διάλογος κι η κατάληξη του μακρόχρονου διαλόγου ήταν να βγουν δύο κείμενα. Τα κείμενα εκδόθηκαν την ίδια μέρα και δημοσιεύθηκαν επίσης την ίδια μέρα στην Εφημερίδα των Ευρωπαϊκών Κοινοτήτων. 
     Γιατί εκδόθηκαν άραγε την ίδια ημέρα με απόφαση της ίδιας συνεδρίασης του Συμβουλίου; Γιατί δημοσιεύθηκαν την ίδια ημέρα στην Εφημερίδα της Κυβέρνησης; Προφανώς γιατί είναι κείμενα αλληλένδετα. Το ένα παραπέμπει σε διατάξεις του άλλου. Είναι το ένα συμπληρωματικό του άλλου. Είναι κείμενα τα οποία άσχετα αν είναι το ένα οδηγία και το άλλο κανονισμός, αποτελούν στην ουσία το προϊόν αυτής της μακρόχρονης διαβούλευσης. 
     Εσείς τι κάνατε; Ήρθατε εδώ να διαχωρίσετε αυτά τα αλληλένδετα κείμενα. Φέρατε στην Επιτροπή το νομοσχέδιο και είπατε ότι θα δούμε για το προεδρικό διάταγμα, ενώ το είχατε πολύ πριν. Δεν είναι προϊόν της τελευταίας στιγμής. Το προεδρικό διάταγμα που μας διανείματε, έχει από πάνω τον τίτλο Π.Δ., αριθμός κενό, κάθετος 2004.
      Είχατε λοιπόν το προεδρικό διάταγμα από το 2004. Το είχατε επεξεργασμένο, έτοιμο και αρνηθήκατε να το καταθέσετε στην Επιτροπή. Το φέρνετε εδώ, τελευταία στιγμή, παρ’ ότι σας το ζητήσαμε από τότε, το είχαν οι εταίροι κ.λπ., να το βάλετε ένα λεπτό πριν τη συζήτηση. Αυτό το πράγμα είναι απαράδεκτο, όταν τα ίδια τα κείμενα έχουν αλληλουχία, είναι αλληλένδετα, είναι αλληλοεξαρτόμενα.
     Εγώ, κύριε Πολύδωρα, δεν πήγα ποτέ στη Νομική και δεν θέλω να κατατρίβομαι με νομικές έννοιες. Την ουσία ψάχνω να βρω.
     ΒΥΡΩΝ ΠΟΛΥΔΩΡΑΣ: Πείτε την.
     ΔΗΜΗΤΡΙΟΣ ΠΙΠΕΡΓΙΑΣ: Επί της ουσίας, λοιπόν, λέω ότι εσείς και η Κυβέρνηση που στηρίζετε, προκάλεσε. Αγνοήσατε τις διαδικασίες της κοινοβουλευτικής ευταξίας και προκαλέσατε. 
     Εγώ έχω την απλή λογική να θέλω και τα δύο κείμενα, εφόσον είναι αλληλένδετα, μπροστά μου για να τοποθετηθώ, για να συζητήσω, για να πω εάν συμφωνώ ή διαφωνώ, για να κάνω παρατήρηση, για να κάνω τροποποίηση. Πώς εσείς αρνείστε αυτήν τη διαδικασία; Πώς εσείς αρνείστε αυτό το λογικό δικαίωμα, το οποίο πρέπει να έχει ο κάθε Έλληνας Βουλευτής, πολύ περισσότερο, όταν, όπως ανέφεραν οι συνάδελφοί μου προηγούμενα, υπάρχουν διατάξεις του υπό κύρωση κανονισμού και συγκεκριμένα, όσες αναφέρονται στα δικαιώματα των εργαζομένων, που δεν μεταφέρονται στο νομικό κείμενο που ήρθε σαν σχέδιο νόμου. 
     Υπάρχουν τα παραδείγματα, όπως παραδείγματος χάρη στην περίπτωση της μεταφοράς έδρας της εταιρείας, όπου δεν υπάρχει η αντίστοιχη πρόβλεψη της παραγράφου 2 του άρθρου 8 και της παραγράφου 3 του ίδιου άρθρου του κανονισμού, όπως επίσης στην περίπτωση της συγχώνευσης, όπου δεν υπάρχει η αντίστοιχη πρόβλεψη για το ρόλο των εργαζομένων του άρθρου 20 παράγραφος 1 εδάφιο θ΄ του κανονισμού, όπως επίσης δεν αναφέρεται στο ρόλο των εργαζομένων αλλά αναφέρεται μόνο στη δημοσίευση της περίληψης του σχεδίου συγχώνευσης. Επίσης δεν μνημονεύεται ο ρόλος των εργαζομένων, όταν υπάρχει μετατροπή της ελληνικής ανώνυμης εταιρείας σε Ευρωπαϊκή Εταιρεία. 
     Ακόμη, δεν προβλέπονται ρυθμίσεις οι οποίες αναφέρονται στα άρθρα του κανονισμού σχετικά με το τι θα γίνει, εάν επιλέξει μια εταιρεία το δυαδικό σύστημα που δεν είναι συμβατό με τα ελληνικά ήθη, με αυτό δηλαδή που επικρατεί στην Ελλάδα. Έρχεται και το προεδρικό διάταγμα να καταργήσει ακόμη και τις όποιες ρυθμίσεις έχουν γίνει έξω και πέρα από τα καταστατικά των εταιρειών και που αφορά τη συμμετοχή των εργαζομένων, όπως αναφέρθηκε στο άρθρο 12 του σχεδίου του προεδρικού διατάγματος. Όλα αυτά είναι σοβαρότατα ζητήματα και θα έπρεπε να υπάρχει χρόνος συσχέτισης και τοποθέτησης. Δεν μας δίνετε αυτό το δικαίωμα, μας το αρνείστε. Μας το αρνείστε, μη αποδεχόμενοι την πρόταση που έκανε ο Κοινοβουλευτικός μας Εκπρόσωπος. 
     Μιλάτε επίσης για τις Ευρωπαϊκές Εταιρείες και ακούσαμε εδώ προηγουμένως το συνάδελφο, τον κύριο καθηγητή, για το πόσο θετικό θα ήταν αυτές οι εταιρείες να παίξουν σημαντικό ρόλο στην οικονομία. Πολύ αμφιβάλαμε βέβαια, με τις διαφορές που υπάρχουν στα φορολογικά συστήματα. Προφανώς το θέμα της φορολογίας της εταιρείας δεν περιμένουμε να καθοριστεί από την οδηγία Μπολκενστάιν, ισχύει από τώρα με τον κανονισμό και την οδηγία. Πολύ, λοιπόν, φοβόμαστε ότι το κίνητρο της φορολογίας είναι ένα πολύ μεγάλο κίνητρο να έχουμε διαρροή εδρών εταιρειών προς άλλες χώρες και εδώ βέβαια αυτό συνδέεται και με τα δημοσιονομικά ζητήματα, τα οποία είναι ανοικτά, ιδιαίτερα μετά την απογραφή. 
     Έχετε όμως ευθύνη και για τις όποιες εταιρείες θα μπορούσαν να παίξουν το ρόλο του εθνικού πρωταθλητή σε ευρύτερα ευρωπαϊκό επίπεδο. Παραδείγματος χάρη, τι γίνεται με την περίπτωση μιας εταιρείας που θα μπορούσε να παίξει αυτό το ρόλο του εθνικού πρωταθλητή στην Ευρώπη; Τι γίνεται με τη Δ.Ε.Η.; Η κρίση συνεχίζεται. Σήμερα τριάντα πέντε στελέχη της διεύθυνσης παραγωγής συσκέπτονταν για το πώς θα απαντήσουν στις κατηγορίες οι οποίες ανακοινώθηκαν από τη δικαιοσύνη μετά από κατάθεση του προέδρου της, του κ. Παλαιοκρασσά, και των συνεργατών του. 
     Αυτή είναι η κατάσταση που επικρατεί σήμερα στη Δ.Ε.Η.. Πώς να δουλέψει αυτή η εταιρεία, όταν όλα τα στελέχη της διεύθυνσης παραγωγής ασχολούνται με το πώς θα αντικρούσουν τις κατηγορίες του προέδρου, ο οποίος ως προς τα άλλα ανακοινώνει στο διοικητικό συμβούλιο ότι εμπιστεύεται το σύνολο των στελεχών της επιχείρησης, πώς να προχωρήσει η Δ.Ε.Η. όταν η κρίση συνεχίζεται και με δική σας ευθύνη βέβαια, όταν σήμερα παραιτείται ο κ. Μωυσής από τη διοίκηση της Δ.Ε.Η. και όταν είχε προηγηθεί λίγο προηγουμένως η παραίτηση του γενικού διευθυντή ανθρωπίνων πόρων; 
     Εσείς βέβαια, όπως αγνοήσατε το Κοινοβούλιο στο ζήτημα του προεδρικού διατάγματος, δεν έχετε την ευθιξία, παρ’ ότι σας καλέσαμε και σας προκαλέσαμε, να έρθετε να ενημερώσετε το Ελληνικό Κοινοβούλιο για την κατάσταση που επικρατεί, σ’ αυτήν τη μεγάλη επιχείρηση που θα μπορούσε να παίξει το ρόλο του εθνικού πρωταθλητή στην Ευρώπη, άρα να είναι μία εν δυνάμει ελληνική ευρωπαϊκή εταιρεία.
     Κύριε Πρόεδρε, δεν μπορούμε κάτω από αυτές τις συνθήκες να ψηφίσουμε το νομοσχέδιο, γιατί υπάρχουν και ουσιαστικές ελλείψεις αλλά και η σχετική διαδικασία που εισάγεται είναι απαράδεκτη για τα κοινοβουλευτικά ήθη.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πιπεργιά. 
     Το λόγο έχει η συνάδελφος κ. Κόρκα-Κώνστα Αθηνά.
     ΑΘΗΝΑ ΚΟΡΚΑ-ΚΩΝΣΤΑ: Ευχαριστώ πολύ, κύριε Πρόεδρε.
     Κύριοι συνάδελφοι, συζητούμε σήμερα το σχέδιο νόμου για τη σύσταση και λειτουργία της Ευρωπαϊκής Εταιρείας. Το παρόν σχέδιο νόμου συμβάλλει καταλυτικά ώστε η επιχειρηματική δραστηριότητα να συντείνει στη γενικότερη σύγκλιση προς την Ευρωπαϊκή Ένωση. 
     Η Κυβέρνηση ακολουθώντας και τη σημερινή οικονομική πραγματικότητα αλλά και τα νέα δεδομένα και τις αλματώδεις εξελίξεις που γίνονται στην Ευρωπαϊκή Ένωση, με αυτό το σχέδιο νόμου φέρνει ένα πλαίσιο ρυθμίσεων για τη σύσταση και τη λειτουργία της Ευρωπαϊκής Εταιρείας και με αυτόν τον τρόπο επιβεβαιώνει τη βούλησή της για την ανάπτυξη της ανταγωνιστικότητας των επιχειρήσεων.
     Παρά το γεγονός ότι οι ανάγκες των οικονομικών συναλλαγών απαίτησαν τη διεθνοποίηση των επιχειρηματικών δραστηριοτήτων πριν από την καθιέρωση της Ευρωπαϊκής Εταιρείας με άλλα μέσα βέβαια μη εταιρικής φύσεως, με τη θεσμοθέτηση πλέον της Ευρωπαϊκής Εταιρείας, παίρνει σάρκα και οστά αυτή η δυνατότητα να δημιουργηθεί μία εταιρική μορφή που οι επιχειρήσεις από διάφορα κράτη-μέλη να μπορούν να ενοποιήσουν το δυναμικό τους στο πλαίσιο της αναδιάρθρωσης των παραγωγικών δομών σ’ ένα πλέον κοινοτικό επίπεδο. Η ιδέα βέβαια της ίδρυσης της Ευρωπαϊκής Εταιρείας είναι εδώ και σαράντα πέντε περίπου χρόνια, από τη δεκαετία του ’60. Ένας τέτοιος θεσμός όμως δεν μπορούσε να εφαρμοστεί χωρίς να υπάρχει ένα ανάλογο κανονιστικό πλαίσιο. Και αυτό επιτεύχθηκε το 2000 στη Σύνοδο της Νίκαιας. Έτσι προσαρμόζουμε σήμερα στο δικό μας πλαίσιο την εισαγωγή της οδηγίας για τη σύσταση της Ευρωπαϊκής Εταιρείας.
     Ο σκοπός αυτού του σχεδίου νόμου είναι να δώσει τη δυνατότητα δημιουργίας και διαχείρισης εταιρείας ευρωπαϊκών διαστάσεων, της οποίας η επιχειρηματική δραστηριότητα δεν θα παρεμποδίζεται ούτε από πολυμορφία ούτε από περιορισμένη εφαρμογή εθνικού εταιρικού δικαίου. Καλύπτεται πλέον η ανάγκη προσφυγής στην ίδρυση θυγατρικών εταιρειών που υπάγονται σε τόσα εθνικά δίκαια όσα είναι και τα κράτη-μέλη της Ευρωπαϊκής Ένωσης. 
     Ως σήμερα κινούνταν οι εταιρείες στα πλαίσια μόνο πρακτικής συνεργασίας και συναλλαγής ενώ τώρα δίνεται πλέον η δυνατότητα ύπαρξης εταιρικής μορφής. 
     Επιπλέον, ανώνυμες εταιρείες αλλά και εταιρείες περιορισμένης ευθύνης που δραστηριοποιούνται στην Ευρωπαϊκή Ένωση ή έχουν τις έδρες τους σε διαφορετικά κράτη-μέλη ή έχουν υποκαταστήματα σε διαφορετικά κράτη-μέλη, μπορούν να συστήσουν την Ευρωπαϊκή Εταιρεία. Η ίδρυση μπορεί να γίνει από κάθε νομικό πρόσωπο δημοσίου και ιδιωτικού δικαίου. Βέβαια είναι απαραίτητη προϋπόθεση να καλύπτει η Ευρωπαϊκή Εταιρεία τουλάχιστον δυο κράτη-μέλη. 
     Επιτρέπεται η σύσταση με συγχώνευση ήδη υφισταμένων εταιρειών. Επιτρέπεται μία ανώνυμη εταιρεία να μετατραπεί σε Ευρωπαϊκή Εταιρεία αρκεί η έδρα και η διοίκησή της να βρίσκονται μέσα στην Κοινότητα. Έχει το χαρακτήρα ανώνυμης εταιρείας. Η έδρα της ορίζεται από το δικαιικό πλαίσιο που τη διέπει, ανάλογα δηλαδή πού έχει την έδρα της να διέπεται και από το δίκαιο του κράτους αυτού. Τα κύρια όργανα της Ευρωπαϊκής Εταιρείας είναι η γενική συνέλευση των μετόχων είτε ένα εποπτικό και διευθυντικό όργανο είτε ένα διοικητικό όργανο ανάλογα με την επιλογή στο καταστατικό. 
     Θα ήθελα να σταθώ, κύριοι συνάδελφοι, στο θέμα των εργαζομένων, που τόση συζήτηση γίνεται. 
     Θεωρώ ότι με το παρόν σχέδιο νόμου διασφαλίζονται και οι θέσεις των εργαζομένων και τα δικαιώματά τους, γιατί δεν συνεπάγεται απ’ αυτό ούτε κατάργηση ούτε μείωση του ρόλου των εργαζομένων στα πλαίσια των εταιρειών που συμμετέχουν στη σύσταση της Ευρωπαϊκής Εταιρείας. Υπάρχουν άλλωστε και οι σχετικές ρυθμίσεις που οριοθετούν το ρόλο και τα δικαιώματα των εργαζομένων. Επιπρόσθετα, κάθε φορά που συστήνεται Ευρωπαϊκή Εταιρεία υπάρχει η δυνατότητα διαπραγμάτευσης με τους εκπροσώπους των εργαζομένων ώστε να καθορίζεται η συμμετοχή τους στην εταιρεία τους. Αναφέρεται δε ότι δεν μπορεί να συσταθεί καμία Ευρωπαϊκή Εταιρεία εάν πρώτα δεν γίνει η επιλογή του τύπου συμμετοχής των εργαζομένων. 
     Άρα θα πω και θα ρωτήσω γιατί, οι κύριοι συνάδελφοι, ειδικά της Αξιωματικής Αντιπολίτευσης κόπτονται για το θέμα των εργαζομένων που διασφαλίζεται. 
     Θέλω να σταθώ σε μερικά πλεονεκτήματα της λειτουργίας της Ευρωπαϊκής Εταιρείας. Και είναι πρώτο και βασικότερο η κατάργηση αυτού του πολύπλοκου συστήματος θυγατρικών εταιρειών με κόστος σε χρήμα, σε χρόνο που επέβαλε η συμμόρφωση στους κανόνες και το νομικό πλαίσιο του καθενός κράτους-μέλους ξεχωριστά. Και δεύτερον, η μείωση του λειτουργικού κόστους των εταιρειών με την εγκατάσταση ενός ενιαίου συστήματος διοίκησης, που επιπλέον διασφαλίζει και την ευελιξία των κινήσεων και την αποτελεσματικότητα στη λήψη και την εκτέλεση των αποφάσεων. 
     Έχει μεγαλύτερες δυνατότητες προσαρμογής της επιχείρησης στα νέα δεδομένα και στις αλλαγές που συντελούνται στην αγορά κάθε χώρας. 
     Η ανταγωνιστικότητα, η δραστηριοποίηση εντός της Ευρωπαϊκής Ένωσης, η ανάπτυξη των ελληνικών εταιρειών αποτελούν βασικές πηγές αποτελεσμάτων από την ίδρυση της Ευρωπαϊκής Εταιρείας. Αυτά βοηθούνται, όπως είπα και πριν, με τη μείωση της γραφειοκρατίας, αλλά και του κόστους παράλληλα, αλλά και με την ύπαρξη ευελιξίας της επιχειρηματικής δράσης των εταιρειών με μια πιο αποτελεσματική και με μία ενιαία οργανωτική δομή. 
     Θεωρώ ότι η σύσταση της Ευρωπαϊκής Εταιρείας αποτελεί ένα παραπάνω εργαλείο, γι’ αυτήν την προσπάθεια που γίνεται, για την εξωστρέφεια της ελληνικής οικονομίας, αυτήν την προσπάθεια που κάνει η Κυβέρνηση της Νέας Δημοκρατίας. Γιατί επιτρέπει τη δημιουργία Ευρωπαϊκής Εταιρείας και με έδρα την Ελλάδα. Αποκτά έτσι η ελληνική οικονομία και ο ελληνικός επιχειρηματικός κόσμος την εξωστρέφεια, την ανταγωνιστικότητα, αποκτά την εμπιστοσύνη που απαιτείται και δικαιούται. 
     Κύριοι συνάδελφοι, κλείνοντας, θα σταθώ σε μερικά σημεία: Η χώρα μας δεν μπορεί να συμμετέχει στην ευρωπαϊκή ενοποίηση κατ’ επιλογή, να παίρνουμε δηλαδή, αυτά τα οποία θέλουμε και να αφήνουμε αυτά που δεν θέλουμε. Η ευρωπαϊκή ενοποίηση είναι μία ευρύτερη διαδικασία που διέπεται και από υποχρεώσεις, αλλά και από δικαιώματα. 
     Έγινε πάρα πολλή συζήτηση και αναλώθηκε πάρα πολύς χρόνος σχετικά με το προεδρικό διάταγμα, που κατηγορείται η Κυβέρνηση της Νέας Δημοκρατίας για κάτι που θα έπρεπε να είχε γίνει περισσότερο. Θεωρώ ότι το σχέδιο νόμου έρχεται κατ’ εφαρμογή του κανονισμού και το σχετικό προεδρικό διάταγμα γίνεται βάσει της σχετικής οδηγίας.
     Θέλω να σταθώ επίσης και σε μερικά άλλα σημεία που ειπώθηκαν από συναδέλφους από τη Μείζονα Αντιπολίτευση.
     Σχετικά με την απασχόληση. Η απασχόληση αυξήθηκε και η ανεργία άρχισε να μειώνεται, ενώ ειπώθηκε το ακριβώς αντίθετο προηγουμένως από συναδέλφους του ΠΑ.ΣΟ.Κ. και φαίνονται αυτά από τα στοιχεία του 2004 και τα στοιχεία του 2005. Αυτό σημαίνει ότι οι βάσεις που μπήκαν, αρχίζουν να αποδίδουν. Ο δε επενδυτικός αναπτυξιακός νόμος αρχίζει να λειτουργεί και αρχίζει να αποδίδει αποτελέσματα με 1,88 δισεκατομμύρια και αντίστοιχα προς επιχορήγηση με 1,33 δισεκατομμύρια μέχρι τον Οκτώβριο του 2005, χωρίς να έχει τελειώσει η χρονιά. 
     Αναφέρθηκε επίσης ότι δεν έχει σχέδιο και δεν έχει βούληση. Νομίζω ότι αυτό αφορά προηγούμενες κυβερνήσεις, γιατί ειδικότερα στο θέμα που συζητούμε σήμερα όλα γίνονται όπως πρέπει να γίνουν, γιατί η Κυβέρνηση του Κώστα του Καραμανλή εργάζεται και εργάζεται σκληρά για την ανάπτυξη της χώρας και για την εξέλιξη της χώρας μας και μέσα στο ευρωπαϊκό περιβάλλον, με σχέδιο, με στρατηγική και με ό,τι αφορά την ανταγωνιστικότητα της ελληνικής οικονομίας. Άλλες εποχές ήταν που η χώρα οπισθοδρομούσε, άλλες εποχές που είχε αρνητικούς δείκτες σε όλους τους συντελεστές και είχαμε αναχρονιστικές πολιτικές και έλλειψη σχεδιασμού.
     Θεωρώ ότι κινείται στη σωστή κατεύθυνση αυτό το νομοσχέδιο, το οποίο και υπερψηφίζω.
     Παρατήρησα δε από τους συναδέλφους της Μείζονος Αντιπολίτευσης να μη θέλουν να κάνουν καμία προσέγγιση σ’ αυτήν την περίπτωση.
     Σας ευχαριστώ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ο κ. Ανωμερίτης έχει το λόγο.
     ΓΕΩΡΓΙΟΣ ΑΝΩΜΕΡΙΤΗΣ: Ευχαριστώ, κύριε Πρόεδρε.
     Πολλές φορές και σε αρκετά νομοσχέδια έχουμε προσπαθήσει να δείξουμε το μέγιστο της συναίνεσής μας. Μάλιστα, αναλύοντας τις αποφάσεις που έχουμε πάρει σε νομοσχέδια, κατά τη συζήτηση επί της αρχής, έχω διαπιστώσει ότι το ΠΑ.ΣΟ.Κ. υπεύθυνα έχει ψηφίσει επί της αρχής πάρα πολλά νομοσχέδια, πράγμα που η Νέα Δημοκρατία στα τελευταία χρόνια δεν έκανε ποτέ, αφού έχει καταψηφίσει σχεδόν το σύνολο των νομοσχεδίων.
     Μπορούμε, λοιπόν, να πούμε ότι σ’ ένα νομοσχέδιο, σαν και αυτό που συζητάμε, που εκ της φύσεώς του θα έπρεπε να έχει επιδιωχθεί το μέγιστο της συναίνεσης, διαπιστώνουμε αντεγκλήσεις, βαρύτατους χαρακτηρισμούς για την Αντιπολίτευση, χαρακτηρισμούς που μπορούν εύκολα να αντιστραφούν με βάση την κοινή λογική, διότι σ’ ένα τέτοιο νομοσχέδιο, όταν υψώνονται οι τόνοι, κάποιοι άλλοι θέλουν να καλύψουν τον πανικό τους και τις δυσκολίες που περνάει η παράταξή τους. 
     Είναι γεγονός ότι μετά από πολλά χρόνια καταφέραμε να σχηματίσουμε κοινούς κανόνες για μία διακρατική εταιρεία, διότι περί αυτού πρόκειται, την Ευρωπαϊκή Εταιρεία. 
     Τα δύο κείμενα τα οποία συνιστούν το παρόν πλαίσιο πάνω στο οποίο συζητάμε είναι ο κανονισμός 2157/2001 και η οδηγία 86/ΕΚ/2001. Και τα δύο αυτά κείμενα εκδόθηκαν την ίδια στιγμή και με την ίδια λογική, θα μπορούσαν να ενσωματωθούν στο δικό μας δίκαιο ενιαία. 
     Εγώ δεν αντιλαμβάνομαι γιατί θα πρέπει ο κανονισμός να ενσωματωθεί στο δίκαιό μας με νόμο και η οδηγία με προεδρικό διάταγμα, όταν μάλιστα προσπαθούμε να κάνουμε αυτή την ενσωμάτωση τέσσερα χρόνια μετά την έκδοση της οδηγίας και φυσικά, ένα έτος μετά την ισχύ την οποία έχει στο δικό μας ευρωπαϊκό δίκαιο αυτός ο κανονισμός. 
     Συζητάμε, λοιπόν, αν θα ισχύσει τώρα ή σε τρεις μήνες που θα βγει ένα προεδρικό διάταγμα, για κάτι που ισχύει από πέρυσι. Θα μπορούσε, λοιπόν, η Κυβέρνηση –και εδώ ελέγχεται από εμάς, που τόσες φορές στο παρελθόν μάς κατηγορούσε γιατί φέρναμε σχέδια νόμου με προβλέψεις κοινών υπουργικών αποφάσεων και προεδρικών διαταγμάτων, αποδείχθηκε και σήμερα με την κατάθεση του προεδρικού διατάγματος- να έχει φέρει ένα ενιαίο νομικό κείμενο, το οποίο και θα ψηφίζαμε. 
     Ακούστηκαν πολλά για την ανταγωνιστικότητα και για την καχυποψία μας. Σαφώς υπάρχει καχυποψία και η καχυποψία βαρύνει τις συμπεριφορές των σημερινών Υπουργών της Κυβέρνησης που μονίμως μεταφράζουν τη βελτίωση της ανταγωνιστικότητας με περιορισμό των εργασιακών θεμάτων, λες και η ανταγωνιστικότητα δεν έχει σχέση με τη διοίκηση και τη διαχείριση, δεν έχει σχέση δηλαδή, με το management, με το marketing, με το κεφάλαιο, τις επενδυτικές πολιτικές και τις χρηματορροές. 
     Αυτή η αιτία και αυτό το κλίμα μας έχουν οδηγήσει μοιραία σε μία καχυποψία την οποία εκφράζουμε με την απαίτησή μας που έγκειται στο ότι αυτή η Κυβέρνηση θα έπρεπε να είχε φέρει σ’ ενιαίο κείμενο τον κανονισμό και την οδηγία. Τότε, δεν θα υπήρχε κανένα θέμα στην έκφραση της συναίνεσής μας.
     Πιστεύω ότι παρ’ όλα αυτά, αυτή η νέα μορφή εταιρείας που ψηφίζουμε δεν πρόκειται να επηρεάσει σημαντικά ούτε την ανταγωνιστικότητα, αλλά ούτε και τα υπόλοιπα θέματα τα οποία έχουν σχέση με την επιχειρηματική δραστηριότητα, άρα και με τις επενδύσεις και τις θέσεις εργασίας στην Ευρωπαϊκή Ένωση. 
     Και αυτό γιατί αυτές οι μορφές εταιρείας θα αναπτυχθούν μόνο σε πολυεθνικό και διακρατικό επίπεδο μέσα στην Ευρωπαϊκή Ένωση, μόνο μεταξύ πολύ μεγάλων επιχειρήσεων και όταν το 90% -για την Ελλάδα 96%- των επιχειρήσεων είναι μικρές και μεσαίες, ελάχιστες από αυτές θα ακολουθήσουν αυτούς τους κανόνες. 
     Πιστεύω, λοιπόν, ότι θα μπορούσαμε να τα είχαμε ξεπεράσει και να σταθούμε συναινετικά σε αυτό το πλαίσιο –και λυπάμαι που δεν γίνεται αυτό- γιατί δεν ακολουθήθηκε το απλό και το αυτονόητο, δηλαδή της ενιαίας νομοθετικής έκφρασης θεσμικά, σ’ ένα δηλαδή κείμενο και του κανονισμού και της οδηγίας.
     Θα ήθελα να κλείσω λέγοντας ότι πράγματι δεν είναι αυτό το κύριο ζήτημα που απασχολεί αυτήν τη στιγμή την ελληνική πολιτική, κοινωνική και οικονομική ζωή. Δε συμφωνώ με τους χαρακτηρισμούς ότι τυχόν διαφωνίες μας αναδεικνύουν τη μιζέρια της πολιτικής ζωής. Τη μιζέρια της πολιτικής ζωής την αναδεικνύουν οι ακραίες εκφράσεις σε ασήμαντα ζητήματα.
     Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ανωμερίτη.
     Κύριε Υπουργέ, θέλετε να κάνετε μία παρέμβαση; 
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, θα είμαι πάρα πολύ σύντομος και αυτό γιατί επί τρεις μέρες, που συζητούσαμε το νομοσχέδιο στην επιτροπή, επαναλαμβάνονταν συνεχώς τα ίδια θέματα –κυρίως διαδικαστικά- που ακούσαμε και σήμερα και για τα οποία νομίζω ότι τοποθετήθηκαν οι συνάδελφοι και ακούστηκαν οι απόψεις τους. 
     Είναι προφανές ότι δεν θα συμφωνήσω με την άποψη του κ. Πιπεργιά ότι προκαλεί η Κυβέρνηση με την αντιμετώπιση του θέματος. Θα έλεγα ότι μάλλον το αντίθετο συμβαίνει, όταν είναι σαφές ότι η Κυβέρνηση τηρεί τις πρέπουσες διαδικασίες για την ψήφιση του νόμου και θα τηρήσει και τις πρέπουσες διαδικασίες για να εγκριθεί το προεδρικό διάταγμα. Όλα τα υπόλοιπα είναι αυτά που προκαλούν. 
     Κύριε Ανωμερίτη, και εμένα με εκπλήσσει. Και εγώ θα ήθελα και πίστευα ότι θα έπρεπε να είναι ένα νομοσχέδιο που θα πήγαινε συναινετικά, όχι μόνο διότι αυτό απαιτεί η λογική, αλλά διότι είναι και κάτι που η δική σας κυβέρνηση είχε διαπραγματευτεί και έφτασε σε συμφωνία, στην οδηγία και στον κανονισμό. Εμείς μεταφέρουμε τον κανονισμό και πραγματικά με πολύ μεγάλη έκπληξη είδα αυτήν την αντίδραση.
     Επαναλαμβάνω τη θέση μου, ότι πιστεύω πως είναι μια δικαιολογία, πρώτον, για να διαφωνήσετε και, δεύτερον, για να δικαιολογηθούν όσα είχαν λεχθεί –αβάσιμοι φόβοι- κατά τη συζήτηση στην επιτροπή.
     Στα θέματα που έθεσε ο κ. Πρωτόπαπας συγκεκριμένα επί των άρθρων θα απαντήσουμε αύριο που θα γίνει η συζήτηση επί των άρθρων, για να μην επεκταθεί η συζήτηση. Εγώ απλώς θα ήθελα να κλείσω, λέγοντας ότι με το ότι καταψηφίζετε σήμερα   επί της αρχής το νομοσχέδιο, δείχνετε τη μετάλλαξή σας –θα μου επιτρέψετε να πω- στο διάστημα που έχετε γίνει Αντιπολίτευση και το γεγονός ότι δεν έχετε συνέπεια στις βασικές ευρωπαϊκές αρχές, καθόσον αντιστρατεύεστε την καθιέρωση και εφαρμογή κρίσιμων και θεμελιωδών ευρωπαϊκών θεσμών. Προφανώς σήμερα ξεκινάτε την αντιευρωπαϊκή σας πορεία. 
     Ευχαριστώ πολύ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας):  Δεν υπάρχει άλλος ομιλητής. 
     Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Ανάπτυξης: «Πλαίσιο Ρυθμίσεων για τη Σύσταση και τη Λειτουργία της Ευρωπαϊκής Εταιρείας». 
     Ερωτάται το Σώμα: Γίνεται δεκτό το νομοσχέδιο επί της αρχής; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του  Υπουργείου Ανάπτυξης: «Πλαίσιο Ρυθμίσεων για τη Σύσταση και τη Λειτουργία της Ευρωπαϊκής Εταιρείας» έγινε δεκτό επί της αρχής κατά πλειοψηφία.
     Κύριοι συνάδελφοι, έχουν διανεμηθεί τα Πρακτικά της Πέμπτης 6 Οκτωβρίου 2005, της Παρασκευής 7 Οκτωβρίου 2005 και της Δευτέρας 10 Οκτωβρίου 2005 και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της Πέμπτης 6 Οκτωβρίου 2005, της Παρασκευής 7 Οκτωβρίου 2005 και της Δευτέρας 10 Οκτωβρίου 2005 επικυρώθηκαν. 
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     Με τη συναίνεση του Σώματος και ώρα 21.56΄ λύεται η συνεδρίαση για αύριο ημέρα Τετάρτη 19 Οκτωβρίου 2005 και ώρα 10.30΄ με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης: «Πλαίσιο Ρυθμίσεων για τη Σύσταση και τη Λειτουργία της Ευρωπαϊκής Εταιρείας», σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                 ΟΙ ΓΡΑΜΜΑΤΕΙΣ
