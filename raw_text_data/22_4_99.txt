Π Ρ Α Κ Τ Ι Κ Α  Β Ο Υ Λ Η Σ

 

 

Β' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΙ'

Πέμπτη 22 Απριλίου 1999

 

 

Αθήνα, σήμερα στις 22 Απριλίου 1999, ημέρα Πέμπτη και ώρα 10.15' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 
(Ανακοινώνονται προς το Σώμα από τον κ. Νικόλαο Παπαφιλίππου, Βουλευτή Κοζάνης, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 
1) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία το Τεχνικό Επιμελητήριο Ελλάδας ζητεί να μην καταργηθεί το ΙΓΜΕ. 

2) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η Πανελλήνια Ιατρική Εταιρεία για την Προστασία του Περιβάλλοντος επισημαίνει τον περιβαλλοντικό κίνδυνο από τους βομβαρδισμούς στη Γιουγκοσλαβία. 

3) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΠΕΤΡΟΣ ΚΟΥΝΑΛΑΚΗΣ κατέθεσαν αναφορά με την οποία ο Σύνδεσμος Εργολάβων Ηλεκτρικών 'Εργων Αττικής ζητεί την ικανοποίηση αιτημάτων του. 

4) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΠΕΤΡΟΣ ΚΟΥΝΑΛΑΚΗΣ κατέθεσαν αναφορά με την οποία η Κοινότητα Πεντέλης καταγγέλλει τον Αστικό Οικοδομικό Συνεταιρισμό ΠΕ "Νέα Κωνσταντινούπολη" για τα ασφαλιστικά μέτρα στα έργα συντήρησης του δρόμου Πεντέλης - Νταού Πεντέλης. 

5) Ο Βουλευτής Αιτωλ/νίας ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Δήμος Μακρυνείας Αιτωλ/νίας ζητεί να συνεχίσει να λειτουργεί Κέντρο Εφημερίας στην περιοχή του. 

6) Ο Βουλευτής Αθηνών κ. ΔΗΜΗΤΡΙΟΣ ΤΣΟΒΟΛΑΣ κατέθεσε αναφορά με την οποία ο Δήμος Αλμυρού Μαγνησίας ζητεί την επαναλειτουργία του εργοστασίου σιδηροκραμάτων στην περιοχή του. 

7) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο κ. Παναγιώτης Παπαδόπουλος, δημοτικός σύμβουλος Αλυζίας Αιτωλ/νίας, ζητεί την προκήρυξη θέσης συμβολαιογράφου στο Ειρηνοδικείο Σολλίου Μύτικα Αιτωλ/νίας. 

8) Ο Βουλευτής Αθηνών κ. ΔΗΜΗΤΡΙΟΣ ΤΣΟΒΟΛΑΣ κατέθεσε αναφορά με την οποία ο Δήμος Μακρυνείας Αιτωλ/νίας ζητεί να συνεχίσει να λειτουργεί Κέντρο Εφημερίας στην περιοχή του. 

9) Ο Βουλευτής Αθηνών κ. ΔΗΜΗΤΡΙΟΣ ΤΣΟΒΟΛΑΣ κατέθεσε αναφορά με την οποία το Επιμελητήριο Μεσσηνίας ζητεί την υλοποίηση των έργων του Δεύτερου Κοινοτικού Πλαισίου Στήριξης στην Πελοπόννησο, όπως ο Εθνικός Δρόμος Τρίπολης - Καλαμάτας, τα έργα της Ιονίας Οδού, ο εκσυγχρονισμός του σιδηροδρόμου Πελοποννήσου. 

10) Ο Βουλευτής Αθηνών κ. ΔΗΜΗΤΡΙΟΣ ΤΣΟΒΟΛΑΣ κατέθεσε αναφορά με την οποία ο Φυσιολατρικός Σύλλογος Φίλων Λίμνης Μουριάς ζητεί τον επαναπλημμυρισμό της Λίμνης στον Πύργο Ηλείας. 

11) Ο Βουλευτής Αθηνών κ. ΔΗΜΗΤΡΙΟΣ ΤΣΟΒΟΛΑΣ κατέθεσε αναφορά με την οποία ο Δήμος Ασπροπύργου Αττικής ζητεί χρηματοδότηση για έργα ανάπτυξης καθώς και την ικανοποίηση κοινωνικών εκπαιδευτικών αιτημάτων των κατοίκων του. 

12) Ο Βουλευτής Αθηνών κ. ΔΗΜΗΤΡΙΟΣ ΤΣΟΒΟΛΑΣ κατέθεσε αναφορά με την οποία ο Δήμος Γομφών Τρικάλων ζητεί χρηματοδότηση για την κατασκευή κεντρικών περιφερειακών οδικών αξόνων για την ανάδειξη αρχαιολογικού χώρου καθώς και την αξιοποίηση χώρων φυσιολατρικού τουρισμού στην περιοχή του. 

13) Ο Βουλευτής Αθηνών κ. ΔΗΜΗΤΡΙΟΣ ΤΣΟΒΟΛΑΣ κατέθεσε αναφορά με την οποία η κυρία Ε.Τενεδίου, κτηνίατρος, υποβάλλει πρόταση για την υποχρεωτική υπηρεσία των αποφοίτων κτηνιάτρων γεωπόνων και ιχθυολόγων. 

14) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία το Εργατοϋπαλληλικό Κέντρο Μεσολογγίου ζητεί την τοποθέτηση ορθοπεδικού ιατρού στο ΙΚΑ Μεσολογγίου. 

15) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Δήμος Ινάχου Αιτωλ/νίας ζητεί την ίδρυση ΑΤΕ στην περιοχή του. 

16) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία οι κάτοικοι της Ορεινής Τριχωνίδας Αιτωλ/νίας διαμαρτύρονται για τις δενδροφυτεύσεις που καλύπτουν βοσκοτόπους στην περιοχή τους. 

17) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Σύλλογος Αναπήρων Ατόμων με Ειδικές Ανάγκες Αιτωλ/νίας ζητεί οικονομική ενίσχυση για τις κατασκηνώσεις των ΑΜΕΑ στη Ναύπακτο Αιτωλ/νίας. 

18) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο Δήμος Κεκροπίας Αιτωλ/νίας ζητεί χρηματοδότηση για αναπτυξιακά έργα στην περιοχή του. 

19) Ο Βουλευτής 'Αρτας κ. ΑΘΑΝΑΣΙΟΣ ΚΟΝΤΑΞΗΣ κατέθεσε αναφορά με την οποία ο Δήμος Κομποτίου 'Αρτας ζητεί την επίλυση του προβλήματος της υδροδότησής του. 

20) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Χρήστος Παναγιωτίδης, κάτοικος Δράμας, ζητεί τη διευθέτηση της συνταξιοδότησής του. 

21) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Αναστάσιος Παχατουρίδης, κάτοικος Δράμας, ζητεί τη διευθέτηση της συνταξιοδότησής του. 

22) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Μαρία Αλεξίου, κάτοικος Φωτολίβου Δράμας ζητεί τη διευθέτηση της συνταξιοδότησής της. 

23) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Μαρία Κραστανά, κάτοικος Ξηροποτάμου Δράμας, ζητεί τη διευθέτηση της συνταξιοδότησής της. 

24) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Αμοργού Κυκλάδων ζητεί οικονομική ενίσχυση της Β'βάθμιας εκπαίδευσης της περιφέρειας του Δήμου. 

25) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ κατέθεσε αναφορά με την οποία η Επιτροπή γονέων Ελλήνων φοιτητών των Πανεπιστημίων της Ομοσπονδιακής Δημοκρατίας της Νέας Γιουγκοσλαβίας ζητεί τη μετεγγραφή των ελλήνων φοιτητών στα αντίστοιχα ΑΕΙ και ΤΕΙ της Ελλάδας. 

26) Οι Βουλευτές κύριοι ΑΘΑΝΑΣΙΟΣ ΝΑΚΟΣ και ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσαν αναφορά με την οποία τα Κοινωφελή Ιδρύματα του Νομού Μαγνησίας ζητούν την απαλλαγή των ιδρυμάτων από τη φορολογία της ακίνητης περιουσίας. 

27) Ο Βουλευτής Εύβοιας κ. ΧΡΗΣΤΟΣ ΘΕΟΔΩΡΟΥ κατέθεσε αναφορά με την οποία ο Δήμος Μηλέων Ιστιαίας Εύβοιας ζητεί την επίλυση του προβλήματος τηλεπικοινωνίας στην περιοχή του. 

28) Ο Βουλευτής Εύβοιας κ. ΧΡΗΣΤΟΣ ΘΕΟΔΩΡΟΥ κατέθεσε αναφορά με την οποία ο Δήμος Ελυμνίων Εύβοιας ζητεί την αποκατάσταση του οδικού δικτύου στην περιοχή του. 

29) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Ζαγοράς Μαγνησίας ζητεί την έναρξη του έργου "Παράκαμψη Ζαγοράς". 

30) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι Κοινότητες Μηλέων και Κρυονερίου Ιστιαίας Εύβοιας ζητούν την επισκευή των τηλεφωνικών δικτύων της περιοχής τους. 

31) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία Φορείς Οξυλίθου Εύβοιας ζητούν να συνεχίσει η λειτουργία του ταχυδρομικού γραφείου Οξυλίθου Εύβοιας. 

32) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Κεντρικός Υπεραστικός Σταθμός Αθηνών - Λιοσίων ζητεί να ευρεθεί άμεσα χώρος μετεγκατάστασής του. 

33) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Καφηρέως - Αμυγδαλιάς Εύβοιας ζητεί την άμεση σύνταξη μελέτης για τη διάνοιξη και βελτίωση της επαρχιακής οδού Αντιά - Αμυγδαλιά - Σχίζαλι - Γεφύρι Καλλιανού Εύβοιας. 

34) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Σωματείο Ξυλεμπόρων Δράμας ζητεί τη στελέχωση των δασαρχείων Δράμας με επιστημονικό προσωπικό. 

35) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Ποντιακός Πολιτιστικός Σύλλογος Σιταγρών Δράμας ζητεί οικονομική ενίσχυση της πολιτιστικής του δραστηριότητας. 

36) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά σχετικά με τη δράση του Υπουργού κ. Ευάγγελου Γιαννόπουλου στην Αντίσταση, ζητεί δηλαδή την άρση αναγνώρισης της αντιστασιακής του δραστηριότητας. 

37) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Γραβιάς Φωκίδας ζητεί να μην κλείσει η βιομηχανία 3Ν (ΧΥΤΑΛ) στην περιοχή του. 

38) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Κατασκευαστική ΑΕ Θ.Βουλινός Θεσ/νίκης θεωρεί το ΕΘΕΚ αναρμόδιο για τη συζήτηση συμβιβασμού κατόπιν άσκησης προσφυγών κατά των κοινοποιηθέντων φύλλων ελέγχου και πράξεων φορολογίας εισοδήματος. 

39) Ο Βουλευτής Αθηνών κ. ΔΗΜΗΤΡΙΟΣ ΤΣΟΒΟΛΑΣ κατέθεσε αναφορά με την οποία ο Δήμος Αρακύνθου Αιτωλ/νίας ζητεί να γίνουν έργα υποδομής όπως αρδευτικά έργα, έργα οδικών κατασκευών, έργα υδροδότησης στην περιοχή του. 

40) Ο Γ' Αντιπρόεδρος της Βουλής και Βουλευτής Βοιωτίας κ. ΛΟΥΚΑΣ ΑΠΟΣΤΟΛΙΔΗΣ κατέθεσε αναφορά με την οποία η 'Ενωση Αστυνομικών Υπαλλήλων Βοιωτίας ζητεί την αύξηση της αστυνομικής δύναμης της Αστυνομικής Διεύθυνσης Βοιωτίας. 

41) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κύμης Εύβοιας ζητεί την αποπεράτωση των εργασιών στο λιμάνι του. 

42) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Πληττομένων Κλείτου Κοζάνης διαμαρτύρεται για τις αναγκαστικές απαλλοτριώσεις στην περιοχή του. 

43) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμος Νεαπόλεως Κοζάνης ζητεί τη διαγραφή χρεών στο λογιαριασμό ΠΑΚΥ. 

44) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμος Σερβίων Κοζάνης ζητεί να μην καταργηθεί το Γραφείο Α/βάθμιας Εκπαίδευσης Σερβίων. 

45) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμος Σερβίων Κοζάνης ζητεί η παραχώρηση του δημοτικού κτήματος ΑΒΚ 2 της πόλης Σερβίων για την ανέγερση Πνευματικού Κέντρου έναντι συμβολικού τιμήματος. 

46) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Βιβλιοθηκονόμων Δ.Μακεδονίας Πτυχιούχων ΤΕΙ υποβάλλει πρόταση για το καθεστώς λειτουργίας των σχολικών βιβλιοθηκών. 

47) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία η 'Ενωση Γεωργικών Συνεταιρισμών Κοζάνης Σερβίων διαμαρτύρεται για τις εκβιαστικές απαιτήσεις των εργολάβων από τους παραγωγούς Κοζάνης για την καταβολή υψηλών χρηματικών ποσών στις συμβάσεις μεταξύ των ιδιωτών, εργολάβων και της Νομαρχίας για τη σύνταξη των αιτήσεων του ολοκληρωμένου προγράμματος των επιδοτήσεων. 

48) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Σωματείο Εργαζομένων ΑΕΒΑΛ "Η Αλληλεγγύη" ζητεί νέα συνταξιοδοτική ρύθμιση. 

49) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία οι Αγροτικοί Συνεταιρισμοί Εορδαίας Κοζάνης διαμαρτύρονται για την επιβάρυνση των παραγωγών Κοζάνης με μεγάλα χρηματικά ποσά στις συμβάσεις μεταξύ ιδιώτη - εργολάβου και της Νομαρχίας για τις αιτήσεις επιδότησης. 

50) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Βιβλιοθηκονόμων Πτυχιούχων ΤΕΙ Κ. Δυτικής Μακεδονίας ζητεί την ικανοποίηση εργασιακών αιτημάτων του. 

51) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Εμπορικό και Βιομηχανικό Επιμελητήριο Κοζάνης ζητεί τη ρύθμιση των οφειλών των επιχειρήσεων Νομού Κοζάνης προς το ΕΤΕΜ. 

52) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Κεντρικός Υπεραστικός Σταθμός Αθηνών - Λιοσίων ζητεί την επίλυση του στεγαστικού του προβλήματος. 

53) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση ίδρυση αστυνομικού τμήματος στο Δήμο Αμαρυνθίων Εύβοιας. 

54) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο κ. Γ.Πόρρος, εκπρόσωπος αλιέων Αλιβερίου, ζητεί τη συνέχιση της λειτουργίας του Τελωνείου Αλιβερίου Εύβοιας. 

55) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ωρεών Εύβοιας ζητεί τη συνέχιση της λειτουργίας του Λιμεναρχείου Ωρεών. 

56) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κονιστρών Εύβοιας ζητεί οικονομική ενίσχυση για την επισκευή έργων αποχέτευσης κ.λπ. στην περιοχή του. 

57) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η 'Ενωση Τεχνικών ΔΕΗ ζητεί την άμεση στελέχωση του πολυϊατρείου Αλιβερίου Εύβοιας. 

58) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κύμης Εύβοιας ζητεί τη συνέχιση της λειτουργίας του ταχυδρομικού γραφείου Οξυλίθου Εύβοιας. 

59) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Μαρμαρίου Εύβοιας ζητεί να εφημερεύει ιατρός κατά τις αργίες στο Περιφερειακό Ιατρείο Μαρμαρίου. 

60) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ιστιαίας Εύβοιας ζητεί τη ρύθμιση των χρεών του προς τη ΔΟΥ Ιστιαίας. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 
1. Στην με αριθμό 3658/10-11-98 ερώτηση δόθηκε με το υπ'αριθμ. 5432B/2-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση 3658/10-11-98 που κατατέθηκε από το Βουλευτή κ. Σπύρο Σπύρου σχετικά με την πορεία της ΕΠΑ στην πόλη της Κέρκυρας, σας γνωρίζουμε ότι στα πλαίσια της ΕΠΑ έχουν εγκριθεί ειδικά για την πόλη της Κέρκυρας το Γενικό Πολεοδομικό Σχέδιο (Γ.Π.Σ.) και πέντε (5) Πολεοδομικές Μελέτες Επέκτασης (Π.Μ.Ε.) και προωθείται η έγκριση της Π.Μ.Ε. Μαντουκίου. Μετά το ν.2508/97, όπως ισχύει, οι Π.Μ.Ε. που έχουν ανατεθεί στα πλαίσια της ΕΠΑ από τη Δ/νση Πολεοδομίας της οικείας Νομαρχιακής Αυτοδιοίκησης και επιβλέπονται σε επίπεδο νομού, θα εγκριθούν από τη Γενική Γραμματεία Περιφέρειας Ιονίων Νήσων. 

Επί πλέον όπως μας ενημέρωσε η αρμόδια Νομαρχιακή Αυτοδιοίκηση Κέρκυρας, σε απάντηση της ενημέρωσης που ζητήσαμε: 

- Προωθήθηκε η αναθεώρηση του ισχύοντος σχεδίου πόλης Κέρκυρας. 

- Ολοκληρώθηκε στο μεγαλύτερο τμήμα της η Πράξη Εφαρμογής στο Κανόνι. 

- Τροποποιήθηκε η πολεοδομική μελέτη Παγκρατέικων και συνεχίζεται η εκπόνηση της μελέτης Πράξης Εφαρμογής. 

- Ολοκληρώθηκε η πολεοδομική μελέτη του Τμήματος Πλατυτέρας της γειτονιάς Καθολικών Καλογραιών και εκπονείται η Πράξη Εφαρμογής. 

- Ολοκληρώθηκε η πολεοδομική μελέτη Αγίου Σπυρίδωνα και βρίσκεται στο στάδιο της νόμιμης διαδικασίας. 

- Ολοκληρώθηκε η μελέτη Αναθεώρησης του Σχεδίου Πόλης γειτονιάς Κοτσέλα (Προγράμματα Ο.Ε.Κ.) και το τμήμα της επέκτασης βρίσκεται στο στάδιο της νόμιμης διαδικασίας. 

- Ολοκληρώθηκε η β φάση της μελέτης τροποποίησης του Γενικού Πολεοδομικού Σχεδίου. 

Ο Υπουργός 

ΚΩΝΣΤΑΝΤΙΝΟΣ ΛΑΛΙΩΤΗΣ" 

2. Στην με αριθμό 3649/10-11-98 ερώτηση δόθηκε με το υπ'αριθμ. 5430B/3-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην υπ'αριθμό 3649/10-11-98 ερώτηση που κατατέθηκε από τους Βουλευτές κυρίους Μήτσο Κωστόπουλο και Μπάμπη Αγγουράκη σας γνωρίζουμε τα εξής: 

Το Πρόγραμμα Απομάκρυνσης των Στρατοπέδων από τα αστικά κέντρα και μετεγκατάστασης τους σε νέες θέσεις, αναφέρεται στο σύνολο της Χώρας και στοχεύει πρωτίστως στην κάλυψη των σύγχρονων και μακροπρόθεσμων επιχειρησιακών αναγκών του ΥΕΘΑ για την Εθνική Ασφάλεια και 'Αμυνα και παράλληλα στη βελτίωση των περιβαλλοντικών συνθηκών, στην αναβάθμιση της ποιότητας ζωής και στην αποκατάσταση της συνέχειας και εύρρυθμης λειτουργίας του αστικού χώρου. 

Η διερεύνηση του θέματος της απομάκρυνσης γίνεται ανά στρατόπεδο ή ομάδα στρατοπέδων, ανάλογα με τις επιχειρησιακές ανάγκες του συνερωτώμενου Υπουργείου Εθνικής 'Αμυνας το οποίο θα σας ενημερώσει σχετικά. 

Ο Υπουργός 

ΚΩΝΣΤΑΝΤΙΝΟΣ ΛΑΛΙΩΤΗΣ" 

3. Στην με αριθμό 3632/10-11-98 ερώτηση δόθηκε με το υπ'αριθμ. 5428B/2-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην υπ' αριθμό 3632/10-11-98 ερώτηση που κατατέθηκε από το Βουλευτή κ. Γιάννη Κουράκη αναφορικά με τη διαδικασία χαρακτηρισμού και κατεδάφισης νέων αυθαιρέτων κατασκευών, σας γνωρίζουμε τα εξής: 

Το Π.Δ. 6/21-8-98 (ΦΕΚ 267/Α/98) αφορά στη διαδικασία χαρακτηρισμού και κατεδάφισης νέων αυθαιρέτων κατασκευών, τρόπο εκτίμησης της αξίας και καθορισμό του ύψους των προστίμων αυτών και έγινε, με στόχο την απλούστευση των σχετικών διαδικασιών για την αντιμετώπιση του προβλήματος της αυθαίρετης δόμησης και σκοπό την προστασία του περιβάλλοντος. 

Στο πλαίσιο αυτό η εκδίκαση των ενστάσεων, κατά του χαρακτηρισμού και κατά του προστίμου γίνεται από το ίδιο όργανο (την ίδια τετραμελή επιτροπή). 

Τέλος σας ενημερώνουμε ότι προωθείται η έκδοση εγκυκλίου με την οποία δίνονται περαιτέρω διευκρινήσεις και οδηγίες στις αρμόδιες για την εφαρμογή του υπ' όψη Π.Δ/γματος υπηρεσίες. 

Ο Υπουργός 

ΚΩΝΣΤΑΝΤΙΝΟΣ ΛΑΛΙΩΤΗΣ" 

4. Στην με αριθμό 3625/10-11-98 ερώτηση δόθηκε με το υπ'αριθμ. 140/3-12-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην υπ` αριθμ. 3625/10.11.1998 ερώτηση των Βουλευτών κυρίων Σταύρου Παναγιώτου και Μαρίας Μπόσκου, σας γνωρίζουμε τα εξής: 

Η αρμόδια 12η ΕΒΑ γνωρίζει τα προβλήματα που παρουσιάζουν οι αψιδωτές (θολωτές) γέφυρες στον παραπόταμο Στρυμώνα Κρουσοβίτη Ν. Σερρών καθώς και οι νερόμυλοι στην ίδια περιοχή. Πρόκειται για κτίσματα του περασμένου αιώνα με ενδιαφέρον για την νεώτερη ιστορία της περιοχής, βρίσκονται εκτός κατοικημένων περιοχών, δεν έχουν, όμως, χαρακτηρισθεί ως νεώτερα μνημεία από το ΥΠ.ΠΟ. Η δυνατότητα αυτά θα εξεταστεί κατά τις συνήθεις διαδικασίες που ακολουθούνται για παρόμοιες περιπτώσεις και οι εργασίες που θα κριθούν αναγκαίες, θα γίνουν. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

5. Στην με αριθμό 3788/13-11-98 ερώτηση δόθηκε με το υπ'αριθμ. 27/3-12-98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της ερώτησης 3788/13-11-98 του Βουλευτή κ. Ελευθερίου Ι. Παπανικολάου, σχετικά με την κυκλοφορία του ελεύθερου αλκοόλης ποτού με εμπορική ονομασία "Βοmba energia" θα θέλαμε να σας γνωρίσουμε τα εξής: 

1. Η Διεύθυνση Τροφίμων του Γενικού Χημείου του Κράτους, αφού έλαβε υπόψη της: 

α) Την απόφαση του Ανωτάτου Χημικού Συμβουλίου (Α.Χ.Σ.) 366/97, Φ.Ε.Κ. 597/Β/17.7.1997 και ιδιαίτερα την παράγραφο 2 του άρθρου 5 αυτής, σύμφωνα με την οποία: "οι αποφάσεις του ΑΧΣ, εκτός των αποφάσεων για νέα συστατικά τροφίμων και νέα τρόφιμα, έχουν την έννοια πράξης γενικού περιεχομένου και ισχύουν αυτόματα για ομοειδή προϊόντα". 

β) Την απόφαση του ΑΧΣ 83/98, ΦΕΚ 420/Β/6.5.1998 με την οποία εδόθη έγκριση κυκλοφορίας σε ομοειδές προς το υπό συζήτηση ελέυθερο αλκοόλης ποτό, εγνώρισε στον ενδιαφερόμενο εισαγωγέα του ποτού "Βοmba energia", με το υπ' αριθ. 3015793/2265/0027/ 25.8.1998, ότι μπορεί να κυκλοφορήσει το προϊόν του ελεύθερα στην αγορά χωρίς έγκριση από το Α.Χ.Σ., με ορισμένες όμως προϋποθέσεις που αφορούν την επισήμανση του, λόγω της υψηλότερης περιεκτικότητάς του σε καφεϊνη (250 mg/lt), από τα συνήθως καταναλισκόμενα τύπου cοla ποτά (150mg/lt). 

2. Τοιουτοτρόπως στην επισήμανση του προϊόντος θα πρέπει υποχρεωτικά να αναγράφεται προειδοποιητική φράση όπως π.χ. Να αποφεύγεται η κατανάλωση του προϊόντος από άτομα ευαίσθητα στην καφεϊνη" ούτως ώστε οι καταναλωτές που έχουν ευαισθησία στην ουσία αυτή να ενημερώνονται για το προϊόν που πιθανόν να αγοράσουν. 

Το μέτρο αυτό (της πρόσθετης επισήμανσης) αποτελεί την πλέον πρόσφορη ρύθμιση ούτως ώστε αφ' ενός μεν να επιτυγχάνεται ο επιδιωκόμενος επιθυμητός στόχος (προστασία της Δημόσιας Υγείας και του καταναλωτή), αφ' ετέρου δε να μην παρεμποδίζεται η ελεύθερη κυκλοφορία του προϊόντος στην εσωτερική αγορά, δεδομένου ότι ο εισαγωγέας ζήτησε την κυκλοφορία του ποτού με βάση το άρθρο 30 της συνθήκης. 

Σε ότι αφορά την παρουσίαση του ποτού (φιάλη ομοιάζουσα με οβίδα), σε συνδυασμό με την ονομασία του (Βοmba energia) αρμόδια Υπηρεσία να αποφανθεί είναι η Δ/νση Τεχνικού Ελέγχου της Γενικής Γραμματείας Καταναλωτή του Υπουργείου Ανάπτυξης. 

Ο Υφυπουργός 

ΓΕΩΡΓΙΟΣ ΔΡΥΣ" 

6. Στην με αριθμό 3725/11-11-98 ερώτηση δόθηκε με το υπ'αριθμ. 257/3-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της υπ'αριθμό 3725/11-11-98 ερώτησης που κατέθεσε στη Βουλή ο Βουλευτής κ. Βύρων Πολύδωρας αναφορικά με το πρόγραμμα συντήρησης έργων οδοποιίας και την αντιμετώπιση κακοτεχνιών, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/ΠΑΘΕ και της Δ/νσης Συντήρησης Οδικών 'Εργων (Δ3) τα εξής: 

1. - Για τα έργα του ΠΑΘΕ που τώρα κατασκευάζονται στα πλαίσια του Β'ΚΠΣ, η διαδικασία του εσωτερικού ελέγχου προβλέπει τρείς διαφορετικές βαθμίδες ποιοτικών ελέγχων από το εργοταξιακό εργαστήριο, από το περιφερειακό εργαστήριο και τον αρμόδιο σύμβουλο Διαχείρισης (Ρrοject Μanager) του ΠΑΘΕ. Για αυτά τα έργα προβλέπεται και εξωτερικός ποιοτικός έλεγχος από τον ΕΣΠΕΛ που είναι Σύμβουλος Ποιοτικού Ελέγχου για τα έργα του Β' ΚΠΣ και έχει σύμβαση με το ΥΠΕΘΟ. 

- Τα έργα κατασκευής του τμήματος Αθήνα - Κόρινθος που η εκτέλεσή τους άρχισε στα πλαίσια του 1ου Κοινοτικού Πλαισίου Στήριξης, δεν έχουν παραληφθεί ακόμα παρά το γεγονός ότι έγινε μια πρώτη προσπάθεια των αναδόχων για την αποκατάσταση της ομαλότητας, η οποία δεν κρίθηκε αποδεκτή από το ΥΠΕΧΩΔΕ. Στη συνέχεια κλήθηκαν οι ανάδοχοι να υποβάλουν ολοκληρωμένη πρόταση - μελέτη αποκατάστασης, η οποία έχει διαβιβαστεί στον Ρrοject Μanager του Βορείου ΠΑΘΕ για έλεγχο και αξιολόγηση. Στα πλαίσια αυτού του ελέγχου έγινε, σε συνεργασία Υπηρεσίας, Ρrοject Μanager, καθηγητών του ΕΜΠ και με χρήση ειδικού συγχρόνου προφιλομέτρου που προσκομίστηκε από το Danish Rοad Ιnsitute (DRΙ), πλήρης αποτύπωση της επιφάνειας του οδοστρώματος. Η επεξεργασία των στοιχείων γίνεται ήδη από τον Ρrοject Μanager του Βορείου ΠΑΘΕ και εκτιμάται ότι η μελέτη θα έχει ολοκληρωθεί μέχρι το τέλος του 1998, ώστε εντός του 1999 να ολοκληρωθούν οι εργασίες αποκατάστασης. 

- Τέλος επισημαίνεται ότι τόσο στα έργα που έχουν παραδοθεί σε κυκλοφορία όσο και στα κατασκευαζόμενα δεν έχει ακόμα κατασκευαστεί ο αντιολησθηρός τάπητας κυκλοφορίας. Με την προγραμματιζόμενη κατασκευή του αντιολισθηρού τάπητα θα βελτιωθούν σημαντικά τα επιφανειακά χαρακτηριστικά και θα μειωθεί η ολισθηρότητα του οδοστρώματος. 

2. Το ΥΠΕΧΩΔΕ βάσει του ν. 2503/97 "Περί Διοίκησης, Οργάνωσης, Στελέχωσης της Περιφέρειας, ρύθμιση θεμάτων για την τοπική αυτοδιοίκηση και άλλες διατάξεις" είναι αρμόδιο για την συντήρηση του Διευρωπαϊκού Δικτύου ενώ συμβάλλει και για την συντήρηση και του λοιπού Εθνικού Οδικού Δικτύου. 

Το λοιπό οδικό δίκτυο επαρχιακό και δημοτικό συντηρείται από πιστώσεις του Υπουργείου Εσωτερικών, Δημ. Διοίκησης και Αποκέντρωσης μέσω των αρμοδίων Τεχνικών Υπηρεσιών των Νομαρχιών και ΤΥΔΚ. 

Με βάση τις προτάσεις (προγράμματα) των περιφερειακών υπηρεσιών ΔΕΣΕ και των αρμοδίων Κεντρικών Υπηρεσιών, το Υπουργείο μας εγκρίνει σχετικές πιστώσεις για την συντήρηση μέσα στα πλαίσια των οικονομικών του δυνατοτήτων. Αναφορικά με τις τυχόν κακοτεχνίες εφαρμόζονται από τις αρμόδιες Περιφερειακές Υπηρεσίες τα προβλεπόμενα από τις διατάξεις του ν. 1418/84 περί Δημοσίων 'Εργων δηλαδή επιβολή κυρώσεων στον κατασκευαστή. 

Ο Υπουργός 

ΚΩΝΣΤΑΝΤΙΝΟΣ ΛΑΛΙΩΤΗΣ" 

7. Στην με αριθμό 3715/11-11-98 ερώτηση δόθηκε με το υπ'αριθμ. 5227/3-12-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης 3715/11-11-98 που κατατέθηκε στη Βουλή των Ελλήνων από τους Βουλευτές κυρίους Μ. Μπόσκου και Στ. Παναγιώτου σας γνωρίζουμε τα εξής: Ο ν. 22Ο6/94 που αφορά την ίδρυση, οργάνωση, λειτουργία και τον έλεγχο των καζίνων (ΦΕΚ 62/Α/94), προβλέπει την παραχώρηση αδειών λειτουργίας επιχειρήσεων Καζίνο σε σuγκεκριμένες περιοχές της χώρας. 

Σύμφωνα με το νόμο αυτό εκδόθηκε η υπ'αριθ. 2554/21/12/95 (ΦΕΚ 1Ο83/Β/29.12.95) απόφαση του Υπουργού Τουρισμού για παραχώρηση άδειας για την ίδρυση, λειτουργία και εκμετάλλευση Καζίνο στο Νομό Φλώρινας. 

Στη συνέχεια κατά την εκτέλεση των εργασιών για την αναδιαμόρφωση του υπάρχοντος Ξενοδοχείου ιδιοκτησίας του κ. Τόττη διαπιστώθηκαν από τις αρμόδιες Πολεοδομικές Υπηρεσίες, παραβάσεις της υπάρχουσας Πολεοδομικής Νομοθεσίας, για την τήρηση της οποίας τόσο ο ν. 22Ο6/94 όσο και η υπουργική Απόφαση περί προκηρύξεως του διαγωνισμού, καθιστούν υπεύθυνο τον κάτοχο της αδείας, δηλαδή στη συγκεκριμένη περίπτωση την Κοινοπραξία Καζίνο Φλώρινας. 

Για την αντιμετώπιση των παραβάσεων αυτών οι αρμόδιες uπηρεσίες του ΕΟΤ ακολούθησαν πιστά τις οδηγίες του ΥΠ.Ε.Χ.Ω.Δ.Ε. και της Πολεοδομίας Φλώρινας. Επιπροσθέτως η Επιτροπή Εποπτείας της λειτουργίας των Καζίνων σταμάτησε κάθε ενέργεια για την έναρξη λειτουργίας της επιχείρησης έως ότου Βεβαιωθεί ότι ο κάτοχος της αδείας έχει λάβει όλες τις απαραίτητες νόμιμες άδειες που απαιτούν οι Πολεοδομικές διατάξεις. 

Σχετικά με γενικότερη αναφορά στην ίδρυση ή μη Καζίνου στη Φλώρινα καθώς και για τις αντιδράσεις των. τοπικών φορέων οι οποίες αναφέρονται σας επισημαίνουμε τα παρακάτω: 

Κατά τη διαδικασία του διαγωνισμού, όλοι οι τοπικοί φορείς και συγκεκριμένα τόσο το Εργατοϋπαλληλικό Κέντρο του Νομού Φλώρινας, όσο και η Τοπική 'Ενωση Δήμων και Κοινοτήτων, εκπρόσωπος της οποίας είχε συμμετάσχει και στη συνεδρίαση της Επιτροπής κατά την οποία κατακυρώθηκε ο διαγωνισμός στην Κοινοπραξία Καζίνο Φλώρινας είχαν συνηγορήσει υπέρ της λειτουργίας του. Είναι αληθές ότι σήμερα πολλοί φορείς αντιτίθενται στη λειτουργία της επιχείρησης, γεγονός που έχει προβληματίσει το Υπουργείο μας. 

Το Υπουργείο μας προτίθεται να εξετάσει μαζί με τους τοπικούς φορείς την κατάσταση που έχει διαμορφωθεί. 

Η Υπουργός 

ΒΑΣΩ ΠΑΠΑΝΔΡΕΟΥ" 

8. Στην με αριθμό 3590/9-11-98 ερώτηση δόθηκε με το υπ' αριθμ. 24332/2-12-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης με αριθμό 3590/9-11-98, που κατέθεσε στη Βουλή ο Βουλευτής κ. Λεωνίδας Κουρής και αφορά στο μη συνυπολογισμό του κριτηρίου της εντοποιότητας κατά τη διαδικασία πρόσληψης τεχνικού προσωπικού με σχέση εργασίας ιδιωτικού δικαίου αορίστου χρόνου στον Α.Η.Σ. Λαυρίου (σχετική προκήρυξη ΦΕΚ 76/τεύχος Προκηρύξεων Α.Σ.Ε.Π./20-10-1998), σας πληροφορούμε τα εξής: 

Κατά τα οριζόμενα στις διατάξεις της παρ. 3 του άρθρου 1 του ν. 2527/1997 (ΦΕΚ 206/τ.Α/8-10-1997) οι δημόσιες επιχειρήσεις προσλαμβάνουν το μη διοικητικό προσωπικό (τεχνικό υπό ευρεία έννοια) βάσει των διατάξεων του κανονισμού τους. 

Στην προκειμένη περίπτωση δεν προβλέπεται από τον κανονισμό της Δ.Ε.Η. εντοπιότητα για την περιοχή Λαυρίου. 

Ο Υφυπουργός 

ΣΤ. ΜΠΕΝΟΣ" 

9. Στην με αριθμό 3722/11-11-98 ερώτηση δόθηκε με το υπ' αριθμ. 5226/3-12-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης 3722/11.11.98 που κατατέθηκε στη Βουλή των Ελλήνων από το Βουλευτή κ. Β. Πολύδωρα σας γνωρίζουμε ότι: 

Ο ΕΟΤ στο παρελθόν έχει στηρίξει μέσω του προγράμματος ανάδειξης και αποκατάστασης των παραδοσιακών οικισμών τα παραδοσιακά επαγγέλματα που εξαφανίζονται. Στην περίπτωση του παραδοσιακού οικισμού της Οίας στη Σαντορίνη, δημιουργήθηκε και εργαστήριο - πωλητήριο υφαντικής για την εκπαίδευση υφαντριών. 

Για την αποκατάσταση και των υπολοίπων παραδοσιακών οικισμών χρησιμοποιήθηκαν ντόπιοι κτίστες, λιθοξόοι κι αγοράστηκαν υλικά από ντόπιες υφάντριες. Το πρόγραμμα αυτό είχε πιλοτικό χαρακτήρα και λειτούργησε παραδειγματικά με αποτέλεσμα την αύξηση του ενδιαφέροντος για τους παραδοσιακούς οικισμούς. 

Η ίδια πολιτική έμμεσης στήριξης αυτών των επαγγελμάτων συνεχίζεται και μέσω του Αναπτυξιακού Νόμου 2601/98 "ενίσχυσης ιδιωτικών επενδύσεων για την οικονομική και περιφερειακή ανάπτυξη της χώρας και άλλες διατάξεις" όπου με υψηλό ποσοστό επιχορήγησης (40%), επιδοτούνται οι δαπάνες επισκευής αποκατάστασης και μετατροπής των παραδοσιακών ή διατηρητέων κτιρίων σε ξενοδοχειακές μονάδες, καθώς και οι δαπάνες διαμόρφωσης του περιβάλλοντος χώρου. 

Επίσης μέσω των κοινοτικών προγραμμάτων του αγροτοτουρισμού ΚΑΝ (ΕΕ) 950/97 "περί αγροτοτουριστικών - αγροβιοτεχνικών δραστηριοτήτων" καθώς και της κοινοτικής πρωτοβουλίας LEADER, φορέας υλοποίησης των οποίων είναι το Υπ. Γεωργίας, ενισχύονται μεταξύ άλλων τα κέντρα παραδοσιακών τεχνών και Βιοτεχνίας (εργαστήρια υφαντικής, βαφικής, μεταλλουργίας, αργυροχοϊας, κεραμικής, κατασκευής παραδοσιακών μουσικών οργάνων, αγιογραφίας, ξυλογλυπτικής κλπ.) καθώς και η αξιοποίηση και λειτουργία παραδοσιακών ελαιοτριβείων και νερόμυλων με σκοπό την ανάπτυξη, διδασκαλία και διάσωση της λαϊκής μας παράδοσης. 

Η Υπουργός 

ΒΑΣΩ ΠΑΠΑΝΔΡΕΟΥ" 

10. Στην με αριθμό 3734/12-11-98 ερώτηση δόθηκε με το υπ' αριθμ. 5263/3-12-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης 3734/12.11.98 που κατατέθηκε στη Βουλή των Ελλήνων από το Βουλευτή κ. Ηλ. Βεζδρεβάνη σας γνωρίζουμε ότι: 

α) Τα έργα καθαριότητας των ακτών εμπίπτουν στις αρμοδιότητες των φορέων της Τοπικής Αυτοδιοίκησης. 

β) Σε ό,τι αφορά στην τουριστική υποδομή στις συγκεκριμένες παραλίες, θα πρέπει και αυτή να αντιμετωπιστεί σε περιφερειακό επίπεδο, διότι στο Τομεακό Πρόγραμμα Τουρισμού του Υπουργείου μας, που χρηματοδοτείται από το Β' 

Κ.Π.Σ. δεν έχει ενταχθεί σχετική, ενιαία για τη χώρα δράση, και σύμφωνα με τις οδηγίες της Ευρωπαϊκής Επιτροπής, δεν εντάσσονται σ' αυτό μεμονωμένες επεμβάσεις. 

Η Υπουργός 

ΒΑΣΩ ΠΑΠΑΝΔΡΕΟΥ" 

11. Στην με αριθμό 3771/12-11-98 ερώτηση δόθηκε με το υπ' αριθμ. 2737/4-12-98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 3771/12-11-98 που κατέθεσε στη Βουλή ο Βουλευτής κ. Κων/νος Καραμηνάς σχετικά με τη μεταφορά του Αθηναϊκού Τύπου στη Σάμο σας διαβιβάζουμε το σχετικό έγγραφο με αρ. πρωτ. ΔΣ/2241/26.11.98 του Δ/ντος Συμβούλου της Ολυμπιακής Αεροπορίας. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

12. Στην με αριθμό 3527/225/6-11-98 ερώτηση/ΑΚΕ δόθηκε με το υπ' αριθμ. 2079461/30-11-98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην με αριθμό 3527/225/6-11-98 ερώτηση και Α.Κ.Ε. που κατέθεσε ο Βουλευτής κ. Αναστάσιος Καραμάριος αναφορικά με το τέλος εκσυγχρονισμού αεροδρομίων (σπατόσημο), σας επισυνάπτουμε σχετικό πίνακα που εμφανίζει: 

α) τα ποσά που έχουν κατατεθεί στους ειδικούς λογαριασμούς των αεροδρομίων Ρόδου, Καρπάθου και Κω μέχρι 31-8-98, 

β) τα ποσά που έχουν αναληφθεί από τους λογαριασμούς των ανωτέρω αεροδρομίων την ίδια ημερομηνία και 

γ) τα αδιάθετα υπόλοιπα που εμφανίζουν οι εν λόγω λογαριασμοί κατά την ανωτέρω ημερομηνία. 

Αναλυτικότερα στοιχεία σχετικά με τα έργα που έχουν χρηματοδοτηθεί, καθώς και για το στάδιο που βρίσκεται η εγκατάσταση των Radar στα αεροδρόμια Ρόδου και Κω, αρμόδιο να σας πληροφορήσει είναι το Υπουργείο Μεταφορών και Επικοινωνιών (Υ.Π.Α.) προς το οποίο κοινοποιείται το παρόν με φωτοαντίγραφο της ως άνω ερώτησης και Α.Κ.Ε. 

Τέλος, σας πληροφορούμε ότι στις Υπηρεσίες του Υπουργείου Οικονομικών δεν εκκρεμεί κανένα αίτημα των ανωτέρω αεροδρομίων προς χρηματοδότηση. 

Ο Υφυπουργός 

ΝΙΚ. ΧΡΙΣΤΟΔΟΥΛΑΚΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

13. Στην με αριθμό 3667/10-11-98 ερώτηση δόθηκε με το υπ' αριθμ. 117/2-12-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3667/10-11-1998 που κατέθεσε ο Βουλευτής κ. Ε. Αποστόλου, αναφορικά με καταγγελόμενα από αστυνομικό-πειθαρχική δίωξη αυτού, σας γνωρίζουμε ότι, λόγω χαρακτήρα και της φύσης της αποστολής της Ελληνικής Αστυνομίας, είμαστε ιδιαίτερα ευαίσθητοι στο θέμα της άψογης συμπεριφοράς του προσωπικού και της πιστής εκτέλεσης του καθήκοντός του και προκειμένου να διασφαλίσουμε πλήρως την Αστυνομία από φαινόμενα διαφθοράς και να προστατεύσουμε το κύρος και την αξιοπρέπεια της μεγίστης πλειοψηφίας των έντιμων αστυνομικών, είμαστε αποφασισμένοι για τη λήψη όλων των αναγκαίων μέτρων, ώστε να ελέγχεται με αυστηρότητα κάθε καταγγελία και κάθε παράνομη ή αντικανονική συμπεριφορά, ανεξάρτητα από το βαθμό και τη θέση που κατέχει αυτός στον οποίον αφορά. 

Για τα καταγγελλόμενα με την ανωτέρω ερώτηση, διατάχθηκε από την ηγεσία της Αστυνομίας την 2-9-1998 η διενέργεια υπηρεσιακής έρευνας, η οποία ανατέθηκε στον Επιθεωρητή Αστυνομίας Στερεάς Ελλάδας, προκειμένου να βεβαιωθούν επιλήψιμες πράξεις και παραλείψεις, τόσο σε βάρος των Αστυνομικών Διευθυντών, από τον Αρχιφύλακα ΜΑΚΡΗ Δημήτριο, όσο και σε βάρος του καταγγέλλοντος, σε περίπτωση που οι καταγγελίες του αποδειχθούν αβάσιμες. 

Η έρευνα αυτή περαιώθηκε και με βάση το πόρισμα αυτής λήφθηκαν τα αναγκαία πειθαρχικά μέτρα. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

14. Στην με αριθμό 3663/10-11-98 ερώτηση δόθηκε με το υπ' αριθμ. 143/3-12-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην με αριθμό 3663/10.11.1998 ερώτηση της Βουλευτού κ. 'Ελσας Παπαδημητρίου, σας γνωρίζουμε τα εξής: 

1. Στην Δ' ΕΠΚΑ υπηρετούν και ασχολούνται με τα θέματα του Νομού Αργολίδας από το μόνιμο προσωπικό της επτά αρχαιολόγοι, τρεις σχεδιαστές, ένας τοπογράφος μηχανικός και δεκαπέντε εργατοτεχνίτες. Ο αριθμός αυτός αυξάνεται με εποχικό προσωπικό σύμφωνα με το ετήσιο πρόγραμμα δράσης και κυρίως ως προς τους αρχαιολόγους και εργατοτεχνίτες. Κατά το 1997-98 ελαττώθηκε το μόνιμο προσωπικό της Εφορείας λόγω αποσπάσεων, συνταξιοδοτήσεων κλπ. από πέντε αρχαιολόγους και δύο εργατοτεχνίτες πάντοτε για το Νομό Αργολίδας. Η περαιτέρω στελέχωση της Υπηρεσίας θα εξεταστεί στο πλαίσιο του υπό επεξεργασία Οργανισμού του ΥΠ.ΠΟ. 

2. Ως προς τη χρηματοδότηση στην Δ' ΕΠΚΑ σημειώνεται ότι στο Πρόγραμμα Δράσης 1998 είχε εγκριθεί προϋπολογισμός 199.997.000 δρχ. και μέχρι σήμερα έχει δατεθεί το ποσό των 109.269.000 δρχ. Καθυστέρηση υπάρχει στη χρηματοδότηση από τις πιστώσεις του ΠΔΕ, από πλευράς ΥΠ.ΠΟ. έχουν γίνει όλες οι αναγκαίες ενέργειες και σύντομα ελπίζουμε να είναι δυνατή η αποκατάσταση των ρυθμών χρηματοδότησης. 

3. Η Δ' ΕΠΚΑ καταβάλλει προσπάθειες να μην ταλαιπωρούνται οι πολίτες με καθυστερήσεις οικοδομικών αδειών και καθόλου δεν απουσίασε από τον Νομό κυρίως δε από την επαρχία της Ερμιονίδας. Ειδικότερα: 

Από 1.1.98 μέχρι 25.11.98 επί 537 αιτήσεων οικοδομικών αδειών για την Αργολίδα πήραν τελική άδεια 286 πολίτες. Για όσα οικόπεδα βρίσκονται σε σημαντική από αρχαιολογικής άποψης θέση εκδόθηκαν 156 έγγραφα για δοκιμαστικές ανασκαφικές έρευνες εκ των οποίων πραγματοποιήθηκαν όλες εκτός από δύο. 

Από αυτές παραπέμφθηκαν για κανονική σωστική ανασκαφική έρευνα 10 συνολικά οικόπεδα ιδιωτών, τα οποία εντάχθηκαν στον κατάλογο σειράς ανασκαφών της Εφορείας. Παράλληλα, μέσα στο 1998, στην Αργολίδα έγιναν από μόνιμους αρχαιολόγους της Δ' ΕΠΚΑ 47 σωστικές ανασκαφές άλλες με χρηματοδότηση των ιδιοκτητών και άλλες με τα συνεργεία των μονίμων εργατών που διαθέτει. Παραπέμφθηκαν επίσης στο Τοπικό Συμβούλιο Μνημείων Ανατολικής Πελοποννήσου 35 από τις κατατεθείσες αιτήσεις πολιτών και εκδόθηκαν ακολούθως οι σχετικές Αποφάσεις. Επίσης κατατέθηκαν συνολικά 70 άδειες βαθιάς άροσης, καλλιέργειας ή διαμόρφωσης αγροτεμαχίων ιδιωτών της Αργολίδας και εκκρεμούν 23 αναπάντητες. 

Ειδικά για την Ερμιονίδα, για πρώτη φορά κατά το 1998 προσελήφθη εποχικός εργατοτεχνίτης από την περιοχή για να παρακολουθεί τις εκσκαφές και την διάνοιξη των πεδίλων μαζί με τον τοπικό μόνιμο φύλακα. Για την περιοχή της Ερμιονίδας σε σύνολο 112 αιτημάτων οικοδομικών αδειών χορηγήθηκαν 72 τελικές άδειες οικοδομών, έγιναν 6 δοκιμαστικές έρευνες και εκκρεμούν δύο σωστικές ανασκαφικές έρευνες σε δύο οικόπεδα της Ερμιονίδας. Παραμένουν για αυτοψία 30 αιτήματα ιδιωτών. Απεστάλησαν επτά καταγγελίες αυθαιρέτων προς την Αστυνομία και την Πολεοδομία και τέσσερις καταγγελίες στον Εισαγγελέα Πλημμελειοδικών Ναυπλίου. 'Εξι θέματα της περιοχής παραπέμφθηκαν στο ΤΣΜΑΠ και εκδόθηκαν οι ανάλογες αποφάσεις, ενώ τρία εστάλησαν στο ΚΑΣ και εκκρεμούν δύο. Χορηγήθηκαν, τέλος, άδειες για μεγάλα κοινωφελή έργα όπως το αποχετευτικό της Ερμιόνης και του ΟΤΕ Κινέττας Πετροθάλασσας τα οποία παρακολουθήσαμε και παράλληλα εκτελέσαμε τις απαιτούμενες σωστικές ανασκαφές. 

Διαδικασίες όπως εξέταση Ζωνών Προστασίας, κηρύξεις, διερεύνηση ανασκαφικών δεδομένων σε σύνολα οικιστικά, μεγάλες ανασκαφές κλπ. διεξάγονται κατά τους συνήθεις ρυθμούς και πάντως όχι με διαφορετικούς από ό,τι σε άλλες περιοχές της χώρας. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

15. Στην με αριθμό 3722/11-11-98 ερώτηση δόθηκε με το υπ' αριθμ. 146/3-12-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην υπ' αριθμ. 3722/11.11.1998 ερώτηση του Βουλευτή κ. Βύρωνα Πολύδωρα, σας γνωρίζουμε τα εξής: 

Στο πλαίσιο της προσπάθειας υλοποίησης ενός προγράμματος αναβίωσης των παραδοσιακών επαγγελμάτων και τεχνών, από το 1996 συγκροτήθηκε στο ΥΠ.ΠΟ. ομάδα εργασίας, που ερεύνησε και συγκέντρωσε στοιχεία για τα πλέον αξιοποιήσιμα προϊόντα της υπάρχουσας παραγωγής. Η ομάδα εργασίας κατέληξε σε συγκεκριμένες προτάσεις που αφορούν τέχνες και επαγγέλματα όπως κεραμική, υφαντική, λιθογλυπτική, καλαθοπλεκτική, παραγωγή μαστίχας Χίου και μελέτησε τις αντίστοιχες περιοχές όπου αυτά θα μπορούσαν να αναπτυχθούν. 

Οι προτάσεις αφορούσαν δύο στάδια: 

α) Καταγραφή και αξιολόγηση των παραδοσιακών επαγγελμάτων, ανάλυση των ποιοτικών τους χαρακτηριστικών, καθώς και προσδιορισμός των συνθηκών αναβίωσής τους. 

β) Προσδιορισμός των τεχνικών προϋποθέσεων της επιχειρηματικής αναβίωσης κατά επάγγελμα (ελάχιστη επένδυση κεφαλαίου, ύπαρξη τεχνιτών, τμήμα αγοράς, ενεργοποίηση τοπικού δυναμικού κλπ.). 

Η Διεύθυνση Λαϊκού Πολιτισμού του ΥΠ.ΠΟ., έχει ήδη επεξεργασθεί τα στοιχεία αυτά και θα εντάξει στον οικονομικό προγραμματισμό της για το 1999 σε συνεργασία και με άλλους αρμόδιους φορείς (ΕΟΜΜΕΧ, Εφορείες Νεωτέρων Μνημείων, Λαογραφικά Μουσεία) Ερευνητικό Πρόγραμμα καταγραφής Παραδοσιακών Επαγγελμάτων (ιδιαίτερα όσων τείνουν να εξαφανισθούν), εντοπισμού των τελευταίων τεχνιτών κλπ. 

Σημειώνεται, τέλος, ότι στο πλαίσιο των εκπαιδευτικών προγραμμάτων που υλοποιούνται από Λαογραφικά και Ιστορικά Μουσεία (Μουσείο Ελληνικής Λαϊκής Τέχνης, Μουσείο Μπενάκη, Ιστορικό Λαογραφικό Μουσείο Λάρισας κλπ.), και στο πλαίσιο του προγράμματος "ΜΕΛΙΝΑ" που απευθύνεται στους μαθητές της Α' βαθμίδας εκπαίδευσης, έχουν δημουργηθεί ειδικοί εκπαιδευτικοί φάκελοι που στοχεύουν στην γνωριμία των μαθητών με τις παραδοσιακές τέχνες και επαγγέλματα. Ενδεικτικά αναφέρονται οι εξής θεματικές ενότητες: "Η ξυλογλυπτική στα νεότερα Ελληνικά χρόνια", "Η Μικρασία και ελληνική παραδοσιακή ταπητουργία", " το μακρύ ταξίδι του μαστροαργαλιού από την Καππαδοκία", " Η τέχνη του ασημιού και του χρυσού στα νεότερα ελληνικά χρόνια" (Μουσείο Μπενάκη), "ένα εργαλείο που το λέγαν αργαλειό" (Μουσειοσκευή Μουσείου Ελληνικής Λαϊκής Τέχνης) κλπ. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

16. Στην με αριθμό 3782/12-11-98 ερώτηση δόθηκε με το υπ' αριθμ. 148/3-12-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην υπ' αριθμ. 3782/12.11.1998 ερώτηση της Βουλευτού κ. 'Ελσας Παπαδημητρίου, σας γνωρίζουμε τα εξής: 

Το Πελοποννησιακό Λαογραφικό 'Ιδρυμα, κατά την εικοσαετή και πλέον λειτουργία του, ανέπτυξε σημαντική, επιστημονική, εκπαιδευτική και ευρύτερα πολιτιστική δραστηριότητα με αποτέλεσμα να θεωρείται ένα από τα σημαντικότερα Ιδρύματα της χώρας. Το Λαογραφικό Μουσείου Ναυπλίου εκφράζοντας τις σύγχρονες μουσειολογικές αντιλήψεις αποτέλεσε πρότυπο τρόπου έκθεσης λαογραφικού υλικού. Πραγματοποιεί πολλά εκπαιδευτικά προγράμματα που απευθύνονται κυρίως σε σχολικές ομάδες. Είναι το μοναδικό Μουσείο της Ελλάδος που τιμήθηκε το 1981 με το Ευρωπαϊκό Βραβείο του Μουσείου της χρονιάς για την πολύπλευρη πολιτιστική πνευματική και κοινωνική του δράση, και από το 1995 συμμετέχει στο Πρόγραμμα ΜΕΛΙΝΑ. Η Διεύθυνση Λαϊκού Πολιτισμού συνεργάζεται στενά με το Πελλοπονησιακό Λαογραφικό 'Ιδρυμα για θέματα επιστημονικά, μουσειολογικά, μορφωτικών ανταλλαγών κλπ. 

Το 'Ιδρυμα επιχορηγείται από το ΥΠ.ΠΟ. επί σειρά ετών κατά προτεραιότητα (ενδεικτικά αναφέρεται: για το 1994, 52.000.000 δρχ., για το 1995 40.000.000 δρχ. από Π.Δ.Ε. για το 1996, 30.000.000 δρχ. από ΛΟΤΤΟ, για 1997, 30.000.000 δρχ. από Π.Δ.Ε.). Στο Πρόγραμμα Δράσης 1998 της Διεύθυνσης Λαϊκού Πολιτισμού συμπεριελήφθη η οικονομική ενίσχυσή του με προϋπολογισμό 25.000.000 δρχ. για την κάλυψη των λειτουργικών δαπανών, δαπανών επανέκθεσης, οργάνωσης εκπαιδευτικών προγραμμάτων κλπ. Ελπίζουμε ότι πολύ σύντομα θα είναι δυνατή η χρηματοδότηση. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

17. Στην με αριθμό 3813/13-11-98 ερώτηση δόθηκε με το υπ' αριθμ. 5468Β/3-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην υπ' αριθμ. 3813/13-11-98 ερώτηση που κατατέθηκε στις 13-11-98 από το Βουλευτή και Αντιπρόεδρο της Βουλής κ. Νικόλαο Κατσαρό, σχετικά με την μελέτη βελτίωσης και αξιοποίησης περιοχών εκβολών Πηνειού ποταμού Ν. Λάρισας, σας γνωρίζουμε τα εξής: 

Η ευρύτερη περιοχή εκβολών Πηνειού ποταμού Λάρισας έχει περιληφθεί στον επιστηνομικό κατάλογο των υποψηφίων περιοχών των οποίων θα εξετασθεί η καταλληλότητα για ένταξη στο Ευρωπαϊκό Οικολογικό Δίκτυο NATURA 2000 στο πλαίσιο της Οδηγίας 92/43 (κωδικός περιοχής GR 1420002). 

H αναφερόμενη στο θέμα μελέτη εκπονείται από την Κτηματική Εταιρεία του Δημοσίου (ΚΕΔ) και συμπαρακολουθείται από τη Δ/νση Περιβαλλοντικού Σχεδιασμού, Τμήμα Διαχείρισης Φυσικού Περιβάλλοντος του ΥΠΕΧΩΔΕ. 

'Ηδη έχει κατατεθεί το Α στάδιο της μελέτης αυτής και οι απόψεις της Δ/νσης Περιβαλλοντικού Σχεδιασμού επί του περιεχομένου της, που αφορά κυρίως ανάλυση, οριοθέτηση και καθεστώς προστασίας, θα αποσταλούν την Κ.Ε.Δ., μετά τη συμπλήρωση των κειμένων (του σταδίου αυτού) με τους προβλεπόμενους από τη Σύμβαση χάρτες. 

Στο Β στάδιο της μελέτης θα παρουσιασθούν αναλυτικά κυρίως οι προδιαγραφές σύνταξης μελετών και έργων εφαρμογής καθώς και μέτρων βελτίωσης - αξιοποίησης της περιοχής. 

Οι απόψεις των φορέων και οργανώσεων, καθώς και της τοπικής κοινωνίας, θα συνεκτιμηθούν στο πλαίσιο της ισχύουσας νομοθεσίας και συγκεκριμένα σύμφωνα με τις διατάξεις της 71961/3670/1-7-91 Απόφασης ΥΠΕΧΩΔΕ "Καθορισμός τρόπου ενημέρωσης του κοινού για το περιεχόμενο των σχεδίων Προεδρικών Διαταγμάτων του άρθρου 21 παρ. 1 και 2 του Ν. 1650/86 (Β. 541). 

Ο Υπουργός 

Κ. ΛΑΛΙΩΤΗΣ" 

18. Στην με αριθμό 3745/12-11-98 ερώτηση δόθηκε με το υπ' αριθμ. 5456Β/2-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθηαπάντηση: 

"Απαντώντας στην υπ' αριθμ. 3745/12-11-98 ερώτηση που κατατέθηκε στις 12-11-98 από το Βουλευτή και Αντιπρόεδρο της Βουλής κ. Νικόλαο Κατσαρό, σχετικά με τη Χρηματοδότηση της Κοινότητας Γόννων Ν. Λάρισας, σας γνωρίζουμε τα εξής: 

Το ΥΠΕΧΩΔΕ δια της Δ/νσεως Ειδικών 'Εργων Αναβάθμισης Περιοχών και μέσα στα πλαίσια των αρμοδιοτήτων του, έχει εκδόσει την υπ' αριθμ. οικ. 99645/5474/δ/22-9-97 απόφαση έγκρισης πίστωσης ποσού ύψους 5.000.000 δρχ. από πόρους του ΕΤΕΡΠΣ για το έργο: "Διαμορφώσεις - αναπλάσεις ελεύθερων κοινοχρήστων χώρων, πλατειών κλπ.", στην Κοινότητα Γόννων- Ν. Λάρισας". 

Η εκταμίευση γίνεται σταδιακά ανάλογα με το χρονοδιάγραμμα εξέλιξης των εκτελούμενων έργων και σε συνδυασμό με την εξασφάλιση των πόρων. 

Ο Υπουργός 

Κ. ΛΑΛΙΩΤΗΣ" 

19. Στην με αριθμό 3809/13.11.98 ερώτηση δόθηκε με το υπ'αριθμ. 20673/3.12.98 έγγραφο από τον Υπουργό Ανάπτυξης η ακόλουθη απάντηση: 

"Απαντώντας στην υπ' αριθμ.3809/13.11.98 ερώτηση που κατατέθηκε στη Βουλή των Ελλήνων από το Βουλευτή κ. Ι. Καλαμακίδη σας γνωρίζουμε τα εξής: 

1. Το Κλιμάκιο Μεταλλικών Κατασκευών Αλιβερίου προήλθε από τη μετεξέλιξη του πρώην Λιγνιτορυχείου Αλιβερίου, οι δραστηριότητες του οποίου έληξαν λόγω εξαντλήσεως του λιγνιτικού κοιτάσματος το έτος 1986, με σκοπό τότε αφενός την αξιοποίηση του προσωπικού και των μηχανολγοικών εγκαταστάσεων του παλαιού ορυχείου και αφετέρου την κάλυψη μέρους υπηρεσιακών αναγκών σε μεταλλικές κατασκευές των λοιπών ορυχείων και των δικτύων ηλεκτρικής διανομής. 

2. Η σημερινή σύνθεση του Κλιμακίου Μεταλλικών Κατασκευών είναι προσαρμοσμένη έτσι ώστε να καλύπτει την υπηρεσιακή ζήτησε σε μεταλλικες κατασκευές. 

3. Οι διαρθρωτικές βελτιώσεις τόσο του οργανογράμματος όσο και του αντικειμένου παραγωγής έχουν γίνει με γνώμονα την μείωση του κόστους έτσι ώστε να παράγονται προϊόντα ανταγωνιστικά. 

4. Τέλος σ' ότι αφορά το Ενιαίο Γραφείο Κινήσεως-Μεταφοράς εργατοτεχνικού προσωπικού και των τεσσάρων υπηρεσιακών μονάδων που εδρεύουν στην πόλη του Αλιβερίου, έχει προγραμματισθεί, μέρος των δρομολογίων να εκτελείται από οδηγούς της ΔΕΗ, χωρίς υπερωριακή απασχόληση τα δε υπόλοιπα δρομολόγια να ανατεθούν μετά από διαγωνισμούς σε τοπικούς ιδιώτες μεταφορείς. 

Η Υπουργός 

ΒΑΣΩ ΠΑΠΑΝΔΡΕΟΥ" 

20. Στην με αριθμό 3624/10.11.98 ερώτηση δόθηκε με το υπ'αριθμ. 20536/3.12.98 έγγραφο από τον Υπουργό Ανάπτυξης η ακόλουθη απάντηση: 

"Σε απάντηση της υπ' αριθμ.3624/10.11.98 ερώτησης που κατατέθηκε στη Βουλή των Ελλήνων από το Βουλευτή κ. Γιάννη Καλαμακίδη, σας γνωρίζουμε τα εξής: 

1. Η ηλεκτροδότηση του οικισμού Σώτειρα (της Κοινότητας Καλλιανού) Δήμου Μαρμαρίου έχει από παλαιότερα περιληφθεί στο Πρόγραμμα Εξηλεκτρισμού Υπαίθρου που εκτελείται με δαπάνες της ΔΕΗ. Η κατασκευή των αναγκαίων έργων δεν έχει καταστεί μέχρι σήμερα δυνατή λόγω έλλειψης δρόμου, προσπελάσιμου καθ'όλη τη διάρκεια του χρόνου από βαριά οχήματα. 

Μετά την πρόσφατη αποπεράτωση κατάλληλου δρόμου προσπέλασης, γνωστοποιήθηκαν στην τότε Κοινότητα Καλλιανού οι προϋποθέσεις, τα πολεοδομικά και λοιπά παραστατικά που πρέπει να κατατεθούν προκειμένου να πραγματοποιηθεί η ηλεκτροδότηση. 

Στις 9.11.98 τα εν λόγω παραστατικά κατατέθηκαν στην αρμόδια Υπηρεσία της ΔΕΗ στο Αλιβέρι και έχει ήδη αρχίσει η σύνταξη της οριστικής μελέτης η οποία προβλέπεται να ολοκληρωθεί εντός του έτους, εφόσον βεβαίως το επιτρέψουν οι καιρικές συνθήκες στην ορεινή αυτή περιοχή. 

Στη συνέχεια θα καταβληθεί κάθε προσπάθεια να πραγματοποιηθεί η ηλεκτροδρότηση το ταχύτερο δυνατό, σε συνδυασμό και με τις ήδη ανειλημμένες κατασκευαστικές υποχρεώσεις της Επιχείρησης. 

Η Υπουργός 

ΒΑΣΩ ΠΑΠΑΝΔΡΕΟΥ" 

21. Στην με αριθμό 3646/10.11.98 ερώτηση δόθηκε με το υπ'αριθμ. 38103/4.12.98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σχετικά με την υπ'αριθμ. 3646/10.11.98 ερώτηση του Βουλευτή κ. Κωστόπουλου και σύμφωνα με το αρ. 499/13587/18.11.98 έγγραφο του ΟΠΕ σας γνωρίζουμε τα ακόλουθα: 

1. Ο ΟΠΕ, μετά από αίτημα αριθμού μεμονωμένων επιχειρήσεων του Κλάδου εξοπλισμού αυτοκινήτων, συμπεριέλαβε το Εκθεσιακό Πρόγραμμα του 1997, για πρώτη φορά τη Διεθνή 'Έκθεση "ΕQUIP AUTO" του Παρισιού, που θεωρείται μία από τις σημαντικότερες Εκθέσεις στον τομέα του εξοπλισμού αυτοκινήτων και η οποία διοργανώνεται ανά διετία και εναλλάξ με τη Δ' Εκθεση "MESSE FRAN FURT AUTOMECHANICA". 

2. H συμμετοχή της χώρα μας το 1997, στην Εκθεση EQUIP AUTO, παρά την έγκαιρη ενημέρωση όλων των επιχειρήσεων του κλάδου υπήρξε αριθμητικά μικρή. 

3. Η παραπάνω περιορισμένη εκδήλωση ενδιαφέροντος για συμμετοχή των Ελληνικών Επιχειρήσεων στη σχετική έκθεση Εξοπλισμού Αυτοκινήτων του Παρισιού αποθάρρυνε τον ΟΠΕ να εντάξει στο Εκθεσιακό Πρόγραμμα του Οργανισμού 1998 την Δ' Εκθεση MESSE FRANKFURT ΑUTOMECHANICA. 

4. Ο ρόλος και η αποστολή του ΟΠΕ είναι η αύξηση των ελληνικών εξαγωγών κυρίως μέσω της υποβοήθησης των μικρομεσαίων επιχειρήσεων ώστε να αναπτύξουν εξαγωγική δραστηριότητα και εν γένει εξωστρέφεια. 

Για την υλοποίηση αυτού του στόχου ο Οργανισμός μεταξύ των άλλων δραστηριοτήτων του Προγράμματος Δράσης του για το 1997, περιέλαβε και τη διοργάνωση της συμμετοχής της Χώρας μας σε εξήντα Διεθνείς Κλαδικές Εκθέσεις, στις οποίες έλαβαν μέρος περίπου 1000 μικρομεσαίες επιχειρήσεις. 

Το συνολικό κόστος για την υλοποίηση του εν λόγω Εκθεσιακού Προγράμματος ανήλθε σε δύο δισ. δρχ. περίπου και μέσω αυτού προβλήθηκαν οι παρακάτω συναλλαγματοφόροι κλάδοι: 

ΤΡΟΦΙΜΩΝ 

ΠΟΤΩΝ 

ΟΙΚΟΔΟΜΙΚΩΝ ΥΛΙΚΩΝ 

ΕΙΔΩΝ ΕΝΔΥΣΗΣ 

ΕΠΙΠΛΟΥ 

ΤΕΧΝΟΛΟΓΙΚΟΥ ΕΞΟΠΛΙΣΜΟΥ 

ΚΑΤΑΝΑΛΩΤΙΚΩΝ ΠΡΟΙΟΝΤΩΝ 

ΥΠΕΡΓΟΛΑΒΙΩΝ 

Ας σημειωθεί ότι, σύμφωνα με τις δηλώσεις των ίδιων των εκθετών, οι πωλήσεις που πραγματοποιήθηκαν κατά τη διάρκει τωνω παραπάνω εκθέσεων, ανήλθαν περίπου στα επτά δισ. δρχ. ενώ εξίσου σημαντική ήταν η πληροφόρηση που αποκόμισαν οι Ελληνες Εκθέτες ως προς την εξέλιξη του κλάδου τους στην διεθνή αγορά, τις τάσεις του ανταγωνισμού και την ανάγκη βελτίωσης της δικής τους θέσης. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

Σημ. Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

22. Στις με αριθμούς 3777/12.11.98 και 3810/13.11.98 ερωτήσεις δόθηκε με το υπ'αριθμ. 38874/3.12.98 έγγραφο από τον Υφυπουργό Εθνικής Οικονομίας η ακόλουθη απάντηση: 
"Σε απάντηση των 3777/12.11.98 και 3810/13.11.98 αιτήσεων του Βουλευτή κ. Λ. Παπαγεωργόπουλου σας γνωρίζουμε ότι έχουν από έτους ξεκινήσει οι διαδικασίες κατάρτισηςτου Σχεδίου Περιφερειακής Ανάπτ0ξης (ΣΠΑ) 2000-2006 της χώρας μας. Η Διϋπουργική Ομάδα Σχεδιασμού, που συστήθηκε με απόφαση του Πρωθυπουργού, οριστικοποίησε τα επιμέρους στάδια και τις διαδικασίες για την κατάρτιση του νέου Σχεδίου Ανάπτυξης. Σύμφωνα με τη διαδικασία αυτή προβλέπεται ότι πριν από τη σύνταξη του αναλυτικού σχεδίου Περιφερειακής Ανάπτυξςη καταρτίζεται ένα συνοπτικό Σχέδιο που περιλαμβάνει κυρίως τις βασικές αναπτυξιακές προτεραιότητες, στους στόχους και τα μέσα πολιτικής, τα οποία τίθενται υπόψη της Κυβέρνησης προς έγκριση. 

Στο πλαίσιο της κατάρτισης του συνοπτικού Σχεδίου Ανάπτυξης ή ΔΟΣχ εξέδωσε αναλυτική εγκύκλιο, στην οποία αφενός περιγράφεται το νέο προγραμματικό πλαίσιο και αφετέρου περιλαμβάνονται εκτενή ερωτηματολόγια με αποδέκτες όχι μόνο τους φορείς ευθύνης των τομεακών και περιφερειακών προγραμμάτων αλλά και άλλους φορείς, που είχαν τη δυνατότητα να εκφράσουν τις θέσεις τους στο πλαίσιο του τομέα της ευθύνης τους. Στις απαντήσεις στα εν λόγω ερωτηματολόγια αποτυπώθηκε μια αξιολόγηση των παρεμβάσεων του τρέχοντος ΚΠΣ, εκτιμήσεις για τις νέες προκλήσεις που θα αντιμετωπίσουμε κατά την επόμενη προγραμματική περίοδο και προτάσεις στόχων και στρατηγικής. 

Με βάση τις απαντήσεις αυτές, ακολούθησε μια ευρεία διαδικασία διαβουλεύσεων στο πλαίσιο της οποίας οργανώθηκαν δώδεκα συσκέψεις κατά τομέα κυβερνητικής πολιτικής, επτά περιφερειακές συσκέψεις καλύπτοντας όλες τις Περιφέρειες της χώρας και τέσσερις ειδικές θεματικές που αφορούσαν στο νησιωτικό χώρο, στον ορεινό χώρο, στο ρόλο των αστικών κέντρων και στην Κοινωνία της Πληροφορίας. 

Τα συμπεράσματα της διαδικασίας αυτής αποτυπώνονται στο Συνοπτικό Σχέδιο Ανάπτυξης 2000-2006 το οποίο σήμερα βρίσκεται σε βάση τελικής έγκρισης από την Κυβέρνηση και στο οποίο περιλαμβάνονται οι βασικές προτεραιότητες και κατευθύνσεις ανάπτυξης τόσο για την ελληνική οικονομία στο σύνολό της, όσο και για τους βασικούς τομείς δραστηριότητας που επηρεάζουν την οικονομική ανάπτυξη και το στόχο της οικονομικής και κοινωνικής συνοχής. 

Με την έγκρισή του το συνοπτικό ΣΠΑ 2000-2006 θα αποτελέσει το πλαίσιο των οριστικών αναπτυξιακών επιλογών και προτεραιοτήτων για την κατάρτιση του αναλυτικού ΣΠΑ καθως και την κατάρτιση των Επιχειρησιακών Προγραμμάτων του νέου ΚΠΣ. Οι φορείς προγραμματισμού θα κληθούν να προβούν αφενός σε περαιτέρω ανάλυση και τεκμηρίωση των διαπιστώσεων και των κατευθύνσεων που θα προσδιορίζονται στο εγκεκριμένο σχέδιο και αφετέρου στην εξειδίκευση των γενικών στόχων σε ειδικούς καθώς και στην ιεράρχηση των στόχων αυτών. 'Ηδη η Διυπουργική ομάδα σχεδιασμού έχει πρόσφατα αποστείλει εημερωτική εγκύκλιο στους φορείς προγραμματισμού σχετικά με το περιεχόμενο τη διαδικασία του επόμενου σταδιου της κατάρτισης καθως και με τις ενέργειες στις οποίες οι φορείς πρέπει να προβούν άμεσα για τη σχετική οργανωτική και τεχνική τους προετοιμασία. 

Επισημαίνεται ότι το αναλυτικό Σχέδιο θα λάβει την οριστική του μορφή στα μέσα του 1999, αφού πραγματοποιηθούν οι διαβουλεύσεις με την ΟΚΕ και τους άλλους κοινωνικούς εταίρους και οριστικοποιηθούν οι πόροι καθώς και οι νέοι Κανονισμοί των Διαρθρωτικών Ταμείων της ΕΕ, η δε κατάρτιση των Επιχειρησιακών Προγραμμάτων αναμένεται να ξεκινήσει στις αρχές του 1999, ώστε έγκαιρα να ολοκληρωθούν και να υποβληθούν προς έγκριση στην ΕΕ εντός του Β' Εξαμήνου του 1999. 

Στο παρόν στάδιο κατάρτισης, όπως είναι κατανοητό, δεν μπορεί να γίνει αναφορά σε συγκερκιμένα έργα κάθε Περιφέρειας, τα οποία θα διευκρινιστούν στη φάση κατάρτισης των Επιχειρησιακών Προγραμμάτων του ΚΠΣ 2000-2006. 

Πάντως, με βάση τα στοιχεία που έχει στη διάθεσή της η Γραμματεία ΔΟΣχ και σχετίζονται με τον διμήκη και κάθετο άξονα της Εύβοιας σας γνωρίζουμε τα εξής: 

Σύμφωνα με την απάντηση της Περιφέρειας Στερεάς Ελλάδας στο ερωτηματολόγιο της δεύτερης εγκυκλίου του ΥΠΕΘΟ και συγκεκριμένα στο κεφάλαιο 6 παρ.2 "Νέες δράσεις και περιορισμένος αριθμός μεγάλων έργων", ο διαμήκης και οριζόντιος άξονας της Εύβοιας συγκαταλέγεται στα προτεινόμενα μεγάλα έργα. Αναφορά επίσης στους άξονες αυτούς έγινε και κατά τη διάρκεια της διαβούλευσης για την κατάρτιση του ΣΠΑ 2000-2004 για τις Περιφέρειες Θεσσαλίας-Στερεάς Ελλάδας, που πραγμτοποιήθηκε την 29.5.98 στη Λάρισα. 

Με την υπ' αριθμ. 56/98 απόφαση του Νομαρχιακού Συμβουλίου Ν. Ευβοίας εγκρίνονται οι δράσεις που προτείνονται για ένταξη στο Γ' ΚΠΣ, μεταξύ των οποίων περιλαμβάνονται οδικά τμήματα, τα οποία συνθέτουν οριζόντιο και διαμήκη άξονα της Εύβοιας. Τα έργα αυτά βρίσκονται στη φάση εκπόνησης των μελετών τους από το ΥΠΕΧΩΔΕ. 

Με το υπ' αριθμ. 4834/15.7.98 έγγραφό της η Περιφέρεια Στερεάς Ελλάδος μας γνωρίζει ότι οι οδικοί άξονες Βόρειας και Νότιας Εύβοιας αποτελούν για την περιφέρεια θεμα δεύτερης προτεραιότητας, προτείνει δε τη χρηματοδότηση της "Μελέτης Σκοπιμότητας οδικού άξονα Νομού Ευβοίας από Κάρυστο μεχρι τα πορθμεία Αιδηψού και Γλύφας", προϋπολογισμού 200 εκ. δρχ. 

Ο Υφυπουργός 

ΧΡΗΣΤΟΣ ΠΑΧΤΑΣ" 

23. Στην με αριθμό 3661/10-11-98 ερώτηση δόθηκε με το υπ'αριθμ. 40550/4-12-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της υπ' αριθμ. 3661/10-11-98 ερώτησης που κατατέθηκε στη Βουλή των Ελλήνων από το Βουλευτή κ. Γ. Κατσιμπάρδη και αναφέρεται στη δημοπράτηση του έργου "Ανατολική Παράκαμψη της Θήβας", Ν. Βοιωτίας, σας πληροφορούμε ότι: 

Η μελέτη της Ανατολικής Παράκαμψης Θήβας βρίσκεται στο στάδιο της Προέγκρισης Χωροθέτησης της χάραξης, ο φάκελος της οποίας κατατέθηκε στην Δ/νση Δημοσίων Εργων στις 4-11-98 και μετά τη συμπλήρωσή του θα προωθηθεί στη Δ/νση Χωροταξίας. 

Η δημοπράτηση της κατασκευής του έργου, που είναι ενταγμένο στο ΠΕΠ ΣΤερεάς Ελλάδας θα γίνει μετά την ολοκλήρωση της Τεχνικής Μελέτης. 

Ο Υφυπουργός 

Γ. ΦΛΩΡΙΔΗΣ" 

24. Στην με αριθμό 3616/10-11-98 ερώτηση δόθηκε με το υπ'αριθμ. 40546/4-12-98 έγγραφο από τον Υφυπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της υπ' αριθμό 3616/10-11-98 ερώτησης που κατατέθηκε στη Βουλή των Ελλήνων από το Βουλευτή κ. Η. Βεζδρεβάνη αναφορικά με τα Συμβούλια Περιοχής και τους Αναπτυξιακούς Συνδέσμους Ν. Θεσπρωτίας, σας στέλνουμε πίνακες έργων που εκτελέστηκαν ή εκτελούνται στα εν λόγω Σ.Π. και Α.Σ. με χρηματοδότηση από πιστώσεις ΣΑΝΑ/1, ΣΑΝΑ/2 και ΕΑΠΤΑ/2. 

Ο Υφυπουργός 

Γ. ΦΛΩΡΙΔΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

25. Στην με αριθμό 3725/11-11-98 ερώτηση δόθηκε με το υπ'αριθμ. 40547/4-12-98 έγγραφο από τον Υφυπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της υπ' αριθμ. 3725/11-11-98 ερώτησης που κατατέθηκε στη Βουλή των Ελλήνων από το Βουλευτή κ. Β. Πολύδωρα αναφορικά με συντήρηση του Επαρχιακού και Δημοτικού οδικού δικτύου της Χώρας, σας πληροφορούμε τα εξής: 

Οι τυχόν κακοτεχνίες σε τμήματα Επαρχιακών οδών ελέγχονται κατά την κατασκευή τους και οπωσδήποτε πριν την παραλαβή τους από τις αντίστοιχες Δ/νσεις Τεχν. Υπηρεσιών των Νομ/κών Αυτοδ/σεων. 

Επίσης ανάλογα με τα προβλήματα της κάθε οδού, κατ' έτος συντάσσεται πρόγραμμα συντήρησης επαρχιακών και δημοτικών οδών, αρμοδιότητας των εκάστοτε Ν.Α. και Δήμων. 

Ο Υφυπουργός 

Γ. ΦΛΩΡΙΔΗΣ" 

26. Στην με αριθμό 2431/18-9-98 ερώτηση δόθηκε με το υπ'αριθμ. 1464/30-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2431/18-9-98 των Βουλευτών κυρίων Ορ. Κολοζώφ και Απ. Τασούλα σχετικά με την μετατροπή του ΟΣΚ σε Α.Ε., σας γνωρίζουμε τα ακόλουθα: 

1) Αντικειμενικός στόχος της σχετικής απόφασης είναι η αύξηση της αποτελεσματικότητας του ΟΣΚ για την επίλυση των προβλημάτων της σχολικής στέγης σε συνδυασμό με τη θεώρηση των δαπανών που το Ελληνικό Δημόσιο εκταμιεύει για τις εκπαιδευτικές υποδομές ως δαπανών επενδυτικής χροιάς. 

2) Ο στόχος αυτός επιτυγχάνεται απολύτως αν συνδυαστεί και με μέτρα (ρυθμίσεις) που θα ασφαλίζουν την εργασιακή θέση και το σύνολο των δικαιωμάτων των εργαζομένων στον ΟΣΚ. Οι ως άνω προθέσεις διατυπώθηκαν συγκεκριμένα στο Π.Δ. το οποίο έτυχε σχετικών παρατηρήσεων από το Συμβούλιο της Επικρατείας (ΣτΕ). 

Οι παρατηρήσεις αυτές βρίσκονται σε στάδιο επεξεργασίας προκειμένου να βρεθούν οι αναγκαίοι τρόποι που θα εξυπηρετούν την αρχική Κυβερνητική απόφαση. 

Σε κάθε περίπτωση η βούληση της Κυβέρνησης να επιχειρήσει την συγκεκριμένη μετατροπή σε συνδυασμό με την πλήρη κάλυψη των εργαζομένων στον ΟΣΚ θα διατυπωθεί σαφέστατα στο αμέσως προσεχές χρονικό διάστημα, όπως έγινε ήδη και στο κρίσιμο σχέδιο Π.Δ. με γνώμονα της θέσης των εργαζομένων που υπηρετούν σήμερα στον ΟΣΚ. 

'Αλλωστε αυτό παραδέχεται και το Ε' Τμήμα ΣτΕ στο Πρακτικό επεξεργασίας του αρ. 536/1998 στο οποίο αναφέρεται επιλέξει ότι "η προβλεπόμενη στο άρθρο 38 του σχεδίου (π.δ.) μεταφορά του υπηρετούντος μονίμου προσωπικού του ΟΣΚ σε συνιστάμενες αντίστοιχες προσωποπαγείς θέσεις της υπό σύσταση ανώνυμης εταιρείας αποτελεί εκπλήρωση συνταγματικής επιβεβλημένης υποχρέωσης..." 

2) Ουδεμία απόφαση της Κυβέρνησης αφορά "εκδικητικές" μετακινήσεις προσωπικού στον Ο.Σ.Κ. 

Οι μετακινήσεις προσωπικού στον ΟΣΚ βρίσκονται σε πλήρη αρμονία με πάγια θέση του Συλλόγου των εργαζομένων στον ΟΣΚ για πλήρη αξιοποίηση του συνόλου του προσωπικού με βάση τα ουσιαστικά και τυπικά τους προσόντα χωρίς στεγανά και με στόχο ο κάθε εργαζόμενος να έρχεται περιοδικά σε επαφή και γνώση με το σύνολο του αντικειμένου του Οργανισμού. Οι πρόσφατες μετακινήσεις αφορούν κυρίως στην ενίσχυση της Διεύθυνσης Μελετών του ΟΣΚ καθώς και της Διεύθυνσης Προγραμματισμού η οποία αποτελεί πλέον νευραλγική Διεύθυνση ανάπτυξης του ΟΣΚ και αφορά κυρίως στελέχη - υπαλλήλους, οι οποίοι καλούνται να χρησιμοποιήσουν την γνώση και την πείρα τους για πιο παραγωγικούς σκοπούς. 

3) Δεν υπάρχει κανένα έργο που ανατέθηκε σε ιδιωτικές εταιρείες το οποίο θα μπορούσε να υλοποιηθεί από τους εργαζόμενους του ΟΣΚ στα πλαίσια του Οργανισμού. 

Για την εκπόνηση του Προγράμματος των σχολικών βιβλιοθηκών ζητήθηκε από τις Υπηρεσίες του ΟΣΚ η παροχή τεχνικής - επιστημονικής υποστήριξης του δικού τους έργου στον τομέα της ηλεκτρονικής επεξεργασίας στοιχείων του προγράμματος. 

Αυτό και έγινε με τους τρόπους και τις διαδικασίες που ο Νόμος ορίζει και μετά από τις σχετικές εγκρίσεις όλων των αρμοδίων οργάνων. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

27. Στην με αριθμό 3662/10-11-98 ερώτηση δόθηκε με το υπ'αριθμ. 40559/4-12-98 έγγραφο από τον Υφυπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της υπ' αριθμ. 3662/10-11-98 ερώτησης του Βουλευτή κ. Γ. Κατσιμπάρδη που αφορά έργα στην συνδετήρια οδό της ΠΕΟ Αθηνών Θεσσαλονίκης από τον κόμβο Μουρικίου με το Πυρί Θηβών και κατόπιν του (2) σχετικού σας πληροφορούμε ότι η Νομαρχιακή Αυτοδιοίκηση Βοιωτίας έχει διαπιστώσει την αναγκαιότητα άμεσης κατασκευής του έργου και έχει ζητηθεί ήδη από την Περιφέρεια η ένταξη και η χρηματοδότηση της μελέτης στο Σχέδιο Περιφερειακής Ανάπτυξης 2000-2006. 

Ο Υφυπουργός 

ΓΕΩΡΓΙΟΣ ΦΛΩΡΙΔΗΣ" 

28. Στην με αριθμό 3703/11-11-98 ερώτηση δόθηκε με το υπ'αριθμ. 1/6/1-12-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3703/11-11-98 που κατέθεσε ο Βουλευτής κ. Λ. Παπανικολάου, σχετικά με την αντιμετώπιση κρουσμάτων διαφθοράς στην Αστυνομία και μέτρα κατά της εγκληματικότητας, σας γνωρίζουμε ότι είμαστε ιδιαίτερα ευαίσθητοι στο θέμα της άψογης συμπεριφοράς του προσωπικού και της πιστής εκτέλεσης του καθήκοντός του και προκειμένου να διασφαλίσουμε πλήρως την Αστυνομία από φαινόμενα διαφθοράς και να προστατεύσουμε το κύρος και την αξιοπρέπεια της μεγίστης πλειοψηφίας των έντιμων αστυνομικών, λαμβάνουμε όλα τα αναγκαία μέτρα. 

Συγκεκριμένα με τις διατάξεις του νέου πειθαρχικού δικαίου (Π.Δ. 22/1996) καθιερώθηκε σύντμηση των προθεσμιών για την ταχύτερη λήψη απόφασης επί των Ε.Δ.Ε. που διενεργούνται για τη βεβαίωση παραπτωμάτων, τα οποία μαρτυρούν διαφθορά χαρακτήρα και την ταχύτερη παραπομπή και εκδίκασή τους από τα αρμόδια πειθαρχικά συμβούλια. 

Επίσης, με τον ν. 2622/98, παρέχεται η δυνατότητα στον Υπουργό Δημόσιας Τάξης, για σοβαρά παραπτώματα αστυνομικών, να αναθέτει τη διενέργεια Ενόρκων Διοικητικών Εξετάσεων στους κατά τόπους Εισαγγελείς Πλημμελειοδικών, προκειμένου, στις περιπτώσεις αυτές, να συλλέγεται το αποδεικτικό υλικό από υψηλού κύρους και αξιοπιστίας πρόσωπα, όπως οι Εισαγγελείς και όχι από υπηρεσιακούς παράγοντες, ώστε να υπάρχει πλήρης, αντικειμενική και σε βάθος εξέταση της υπόθεσης. 

Με τον ίδιο ως άνω νόμο, καθιερώθηκε και το "πόθεν έσχες" στους αστυνομικούς, ώστε, αφενός να υπάρχει απόλυτη διαφάνεια στην απόκτηση των περιουσιακών τους στοιχείων και αφετέρου να προστατεύεται το κύρος και η τιμή τους από ανεύθυνες φήμες. 

Πέραν αυτών όμως, προωθήσαμε άμεσα το νομοσχέδιο για τη σύσταση της Υπηρεσίας Εσωτερικών Υποθέσεων της Αστυνομίας, κατά το πρότυπο της Υπηρεσίας που λειτουργεί σε Αστυνομίες προηγμένων χωρών. Αποστολή της Υπηρεσίας αυτής θα είναι η διερεύνηση, εξιχνίαση και δίωξη εγκλημάτων αστυνομικών και το έργο της θα αποπτεύεται από εισαγγελικούς λειτουργούς. Ηδη, το νομοσχέδιο αυτό, μετά την επανυπογραφή του, προωθήθηκε στην Κεντρική Νομοπαρασκευαστική Επιτροπή. 

Σε ό,τι αφορά την πρόληψη της εγκληματικότητας, αποφασίσαμε τη λήψη πρόσθετων μέτρων, που βρίσκονται ήδη στο στάδιο της υλοποίησης. Συγκεκριμένα ξεκινήσαμε την εφαρμογή προγράμματος αστυνόμευσης των κεντρικών περιοχών του λεκανοπεδίου Αττικής, ιδιαίτερα των πλέον πολυσύχναστων και αυτών που παρουσιάζουν αυξημένη εγκληματικότητα, με τη διάθεση πεζών και εποχούμενων περιπολιών. 

Για την αποτελεσματικότητα του προγράμματος αυτού ενισχύθηκαν οι εποχούμενες περιπολίες κατά τις ώρες λειτουργίας των τραπεζών, δημόσιων Υπηρεσιών και καταστημάτων με 100 μοτοσυκλέτες και 50 περιπολικά αυτοκίνητα, για τις οποίες διατέθηκαν 250 αστυνομικοί. Επίσης, διατέθηκαν άλλοι 250 - 300 αστυνομικοί, οι οποίοι εκτελούν πεζές περιπολίες σε 24ωρη βάση στις προαναφερόμενες περιοχές (σταθμούς, πλατείες κ.λπ.). 

Το πρόγραμμα αυτό επεκτείνεται σταδιακά στη Θεσσαλονίκη και τις άλλες πόλεις της χώρας. 

Στην επίτευξη του ανωτέρω στόχου θα συμβάλουν η πληρέστερη στελέχωση των μαχίμων Υπηρεσιών, που θα επιτευχθεί τόσο με τη μετακίνηση προσωπικού που απασχολείται σε γραφεία, όσο και με την αποδέσμευση της Αστυνομίας από ξένα, προς την αποστολή της έργα, καθώς και η μελετώμενη αναδιοργάνωση των Υπηρεσιών σε κεντρικό και περιφερειακό επίπεδο, η οποία θα συνοδευτεί και με ανακατανομή των αστυνομικών δυνάμεων και μέσων, σύμφωνα με τις σημερινές ανάγκες και δεδομένα. Στα πλαίσια αυτά εντάσσεται και η ίδρυση Αρχηγείου της Ελληνικής Αστυνομίας. 

Επιπλέον, καθιερώνουμε σύστημα συνεχούς εκπαίδευσης και μετεκπαίδευσης όλων των αστυνομικών στις σύγχρονες μεθόδους δράσης, και προωθούμε με ταχείς ρυθμούς τον εκσυγχρονισμό της υλικοτεχνικής υποδομής του Σώματος, αξιοποιώντας το εξοπλιστικό πρόγραμμα της Αστυνομίας, ύψους 100 δις δραχμών, που έχει ξεκινήσει και ήδη υπάρχουν σημαντικές εγγραφές στον υπό ψήφιση προϋπολογισμό. 

Τέλος, το αίτημα για την παροχή στοιχείων αστυνομικών, ενεχομένων σε παράνομες πράξεις, σύμφωνα με το πόρισμα του εισαγγελέα κ. ΓΕΡΑΚΗ, στην παρούσα φάση, δεν είναι δυνατόν να ικανοποιηθεί, γιατί το πόρισμα αυτό δεν έχει περιέλθει ακόμη στις Υπηρεσίες του Υπουργείου μας. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

29. Στην με αριθμό 6758/11-2-99 ερώτηση δόθηκε με το υπ'αριθμ. 15/10/23-2-98 έγγραφο από τον Υπουργό Eξωτερικών η ακόλουθη απάντηση: 

"Σε απάντηση της ερώτησης 6758 από 11-2-99 του Βουλευτή κ. Χ. Παπαθανασίου, σας γνωρίζουμε τα εξής: 

Η Ελλάδα, ως χώρα - μέλος της Συμφωνίας Schengen, από την 7η Δεκεμβρίου 1997, δεν έχει το δικαίωμα χορήγησης θεωρήσεων εισόδου στους μεθοριακούς σταθμούς, εκτός από εντελώς εξαιρετικές περιπτώσεις (π.χ. όταν συντρέχουν ανθρωπιστικοί λόγοι κ.λπ.) Κατά συνέπεια, επάνοδος στο προηγούμενο καθεστώς θεωρήσεων δεν είναι εφικτό. 

Οι θεωρήσεις, επομένως, χορηγούνται μόνο από τα αντίστοιχα Γραφεία Συνδέσμου (δηλαδή Πρεσβείες) που ιδρύθηκαν βάσει της Ενδιάμεσης Συμφωνίας του 1995 στις δύο πρωτεύουσες. Το σημερινό επίπεδο των σχέσεων δεν επιτρέπει το άνοιγμα Προξενικών Αρχών, που θα μπορούσαν να χορηγούν θεωρήσεις, σε άλλες πόλεις. Η διπλωματική εκπροσώπηση θα αναβαθμιστεί όταν οι διμερείες μας σχέσεις ομαλοποιηθούν πλήρως, όταν δηλαδή επιτευχθεί συμφωνία γύρω από το όνομα της ΠΓΔΜ. 

Ως προς το καθεστώς θεωρήσεων για τους 'Ελληνες που επιθυμούν να επισκεφθούν την ΠΓΔΜ, σημειώνουμε ότι η τελευταία έχει κατ' επανάληψη υποσχεθεί ότι σύντομα πρόκειται να εφαρμόσει και για τους 'Ελληνες πολίτες αυτό που ισχύει για τους πολίτες των υπολοίπων χωρών της Ευρωπαϊκής Ενωσης, δηλαδή την κατάργηση των θεωρήσεων εισόδου. Αναμένουμε την υλοποίηση της υπόσχεσης αυτής. 

Ο Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

30. Στην με αριθμό 6845/15-2-99 ερώτηση δόθηκε με το υπ'αριθμ. 102308/0006B/3-3-99 έγγραφο από τον Υπουργό Εθνικής Oικονομικών και Οικονομικών η ακόλουθη απάντηση: 

"Απαντώντας στην υπ' αριθμ. 6845/15-2-99 ερώτηση του Βουλευτή κ. Εμ. Φραγκιαδουλάκη, σχετικά με τους λόγους της κατάργησης του Τελωνείου Τυμπακίου Κρήτης και την επαναλειτουργία ή μη αυτού, σας γνωρίζουμε τα ακόλουθα: 

Για την κατάργηση Τελωνείου Τυμπακίου, όπως και για την ενοποίηση ή κατάργηση και των άλλων τελωνειακών υπηρεσιών, λήφθηκαν υπόψη ο μικρός όγκος εργασιών τους και κυρίως η εποχιακή δραστηριότητά τους και παράλληλα η ανάγκη εξοικονόμησης προσωπικού για την ενίσχυση των συνοριακών Τελωνείων, της Οικονομικής Επιθεώρησης και του ΣΔΟΕ. 

Εξετάσθηκε επίσης αν τα Τελωνεία, στα οποία περιέρχονταν οι αρμοδιότητες των υπηρεσιών που καταργήθηκαν, έχουν τη δυνατότητα, με το έμπειρο προσωπικό και την κατάλληλη διάρθρωσή τους, να ανταποκριθούν στις νέες αυτές απαιτήσεις. 

Το Τελωνείο Τυμπακίου παρουσίαζε μικρό όγκο εργασιών και μια κατ' εξοχήν εποχιακή δραστηριότητα, αφού εισέπρατε πάνω από το μισό του συνόλου των εσόδων του, κατά την αποστακτική περίοδο, ενώ το Τελωνείο Ηρακλείου, στο οποίο περιήλθαν οι αρμοδιότητες αυτού, είναι μια από τις μεγαλύτερες τελωνειακές υπηρεσιακές μονάδες, με έμπειρο προσωπικό, που μπορεί να ανταποκριθεί στις ανάγκες ολόκληρου του Νομού. 

Το Τελωνείο Ηρακλείου άλλωστε εξυπηρετούσε την περιοχή και προ της λειτουργίας Τελωνείου στο Τυμπάκι και εξακολούθησε, καθ' όλο το διάστημα λειτουργίας του Τελωνείου Τυμπακίου, να εξυπηρετεί τη γειτονική περιοχή των Καλών Λιμένων. 

Για τους ανωτέρω λόγους καταργήθηκε το Τελωνείο Τυμπακίου και δεν έχει περιληφθεί η ανασύστασή του στο σχέδιο του νέου οργανισμού του Υπουργείου Οικονομικών. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ"). 

ΠΡΟΕΔΡΕΥΩ (Παναγιώτης Σγουρίδης): 'Εχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 23 Απριλίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2 και 3 Καν.Βουλής). 

1. Η με αριθμό 895/20.4.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεοδώρου Στάθη προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου να συμπεριλάβει στη νομοθετική ρύθμιση που προωθεί για τον διορισμό των Αναπληρωτών και τους καθηγητές Φυσικής Αγωγής, που εργάσθηκαν σε δημόσια σχολεία στα Τμήματα Αθλητικής Διευκόλυνσης. 

2. Η με αριθμό 897/20.4.99 επίκαιρη ερώτηση του Βουλευτή της Νέας Δημοκρατίας κ. Ιωάννη Παπαδημόπουλου προς τον Υπουργό Εθνικής Παιδείας και Θρησκευμάτων, σχετικά με δημοσίευμα της εφημερίδας "ΤΟ ΒΗΜΑ" αναφερόμενο στις δραστηριότητες Ελλήνων δασκάλων στη Γερμανία. 

3. Η με αριθμό 898/20.4.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Εθνικής 'Αμυνας, σχετικά με την άρνηση μελών του πληρώματος του αντιτορπιλικού ΘΕΜΙΣΤΟΚΛΗΣ να συμμετάσχουν σε διατεταγμένη αποστολή στην Αδριατική Θάλασσα κλπ. 

4. Η με αριθμό 907/21.4.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τους Υπουργούς Πολιτισμού, Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, σχετικά με την κατοχύρωση και το διαχωρισμό των επαγγελματικών δικαιωμάτων των αποφοίτων, των Τεχνολογικών Εκπαιδευτικών Ιδρυμάτων (Τ.Ε.Ι.), Ινστιτούτων Επαγγελματικής Κατάρτισης (Ι.Ε.Κ.) και Τεχνικών Επαγγελματικών Λυκείων (Τ.Ε.Λ.). 

5. Η με αριθμό 904/21.4.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εργασίας και Κοινωνικών Ασφαλίσεων, σχετικά με τη διάθεση κονδυλίων για την κοινωνική προστασία των ηλικιωμένων κλπ. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (άρθρο 130 παρ. 2 και 3 Καν.Βουλής). 

1. Η με αριθμό 901/20.4.99 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Εργασίας και Κοινωνικών Ασφαλίσεων, σχετικά με την περικοπή των συντάξεων χηρείας των γυναικών που εργάζονται ή συνταξιοδοτούνται εξ ιδίου δικαιώματος. 

2. Η με αριθμό 911/21.4.99 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετκά με τη λήψη μέτρων διάθεσης της παραγωγής σπαραγγιού κλπ. 

3. Η με αριθμό 910/21.4.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Γεωργίας, σχετικά με τη διαδικασία επιλογής φορέα παρέμβασης για τις αδιάθετες ποσότητες ρυζιού εσοδείας 1998 κλπ. 

4. Η με αριθμό 908/21.4.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τους Υπουργούς Περιβάλλοντος, Χωροταξίας και Δημοσίων 'Εργων, Υγείας και Πρόνοιας, σχετικά με τις περιβαλλοντικές επιπτώσεις από τις πολεμικές επιχειρήσεις στη Γιουγκοσλαβία κλπ. 

5. Η με αριθμό 903/21.4.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την ένταξη κατασκευής της Γέφυρας Τζαρή του Νομού 'Αρτας στο 3ο Κοινοτικό Πλαίσιο Στήριξης. 

Κύριοι συνάδελφοι, η κ. Μαριέττα Γιαννάκου ζητεί ολιγοήμερη άδεια απουσίας στο εξωτερικό. 

Εγκρίνει το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το Σώμα ενέκρινε τη ζητηθείσα άδεια. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 874/19.4.99 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τους Υπουργούς Περιβάλλοντος, Χωροταξίας και Δημοσίων 'Εργων, Εθνικής Οικονομίας, σχετικά με τον προγραμματισμό κατασκευής των διαμήκη και οριζόντιου οδικών αξόνων της Εύβοιας. 

Η επίκαιρη ερώτηση του κ. Παπαγεωργόπουλου είναι η ακόλουθη: 

"Σύμφωνα με την έκθεση-εισήγηση της Διϋπουργικής Ομάδας Σχεδιασμού (ΔΟΣΧ), η αξιολόγηση του εθνικού οδικού δικτύου που προτείνεται για υλοποίηση έως το 2006 αφορά τέσσερις κατηγορίες, με αντιστοιχία κατά κατηγορία προτεραιότητα κατασκευής και πιθανότητα υλοποίησης. 

'Οσον αφορά τους διαμήκη και οριζόντιο οδικούς άξονες της Εύβοιας, για την κατασκευή των οποίων η κυβέρνηση πολλάκις έχει δεσμευθεί από τη σχετική πρόταση, απουσιάζει το βασικό τμήμα Ψαχνά-Πολιτικά-Λίμνη και τα λοιπά προτεινόμενα έργα είναι τρίτης και τέταρτης προτεραιότητας με ό,τι αυτό συνεπάγεται. 

Για τους λόγους αυτούς ερωτώνται οι αρμόδιοι κύριοι Υπουργοί: 

να απαντήσουν χωρίς υπεκφυγές αν η Κυβέρνηση προτίθεται να υλοποιήσει τη δέσμευσή της για την κατασκευή των διαμήκη και οριζόντιου οδικών αξόνων της Εύβοιας". 

Ο Υφυπουργός Εθνικής Οικονομίας κ. Πάχτας έχει το λόγο για τρία λεπτά για να πρωτολογήσει. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε Πρόεδρε, έχω επανειλημμένα τονίσει ότι η αναγκαιότητα ολοκλήρωσης και ουσιαστικής αναβάθμισης του οριζόντιου και κάθετου άξονα της Εύβοιας, αναφέρεται με σαφήνεια στο συνοπτικό σχέδιο περιφερειακής ανάπτυξης 2000-2006 και στην κατεύθυνση αυτή θα διατεθούν σημαντικότατοι πόροι του περιφερειακού επιχειρησιακού προγράμματος, που θα συνταχθεί στα πλαίσια του τρίτου Κοινοτικού Πλαισίου Στήριξης. 

Βεβαίως, πέρα από το περιφερειακό επιχειρησιακό πρόγραμμα, ανάλογα με την ένταση και τις ενέργειες που χρηματοδοτούνται, θα χρηματοδοτηθεί πιθανόν και από το τομεακό πρόγραμμα του αρμόδιου Υπουργείου. Η οριστικοποίηση των αξόνων αυτών -αναφέρομαι στα τεχνικά και χωροταξικά χαρακτηριστικά των αξόνων- θα γίνει με τις μελέτες που ήδη εκπονούνται σήμερα από το καθ' ύλην αρμόδιο, το Υπουργείο ΠΕΧΩΔΕ, με την ευθύνη και την εποπτεία του οποίου θα συνταχθούν οι μελέτες και θα δημοπρατηθούν τα έργα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαγεωργόπουλος έχει το λόγο για δύο λεπτά, για να αναπτύξει την επίκαιρη ερώτησή του. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Είναι αλήθεια, κύριε Υπουργέ, ότι επανειλημμένως έχουμε βάλει το θέμα, αλλά επανειλημμένως η Κυβέρνηση δεν έχει δώσει απάντηση. Είναι ασαφείς, και ένα είδος χρησμού, οι απαντήσεις και γι' αυτό ζητάμε επιτέλους καθαρά λόγια. Αυτός είναι ο σκοπός που επανερχόμαστε. 

Θα αναφερθούμε σε γεγονότα δεδομένα και αναμφισβήτητα. 

Πρώτον, έργο εθνικού επιπέδου δεν υπήρξε για την Εύβοια στο πρώτο και δεύτερο Κοινοτικό Πλαίσιο Στήριξης. 

'Ενα δεύτερο γεγονός είναι ότι η διέλευση του διαμήκους οδικού άξονα του σημερινού, αν μπορεί κανείς να τον πει οδικό άξονα, απαιτεί έξι ώρες. Είναι μοναδικός σε όλην την επικράτεια. 'Οταν για να περάσεις τους τέσσερις νομούς της Κρήτης δεν κάνεις πάνω από δυόμισι, τρείς ώρες, για την Εύβοια χρειάζεσαι με γρήγορο αυτοκίνητο έξι ώρες. 

'Αρα, λοιπόν, την ώρα που άλλοι νομοί σχεδιάζουν -και καλά κάνουν- την παραπέρα ανάπτυξη, τον πολιτισμό, το περιβάλλον, σχεδιάζουν να στηρίξουν τον τουρισμό, εμείς αγωνιζόμαστε για τα βασικά και αυτονόητα, να έχουμε δρόμους να πορευόμαστε. Μπαίνοντας στο 2000 βλέπουμε ότι η τελευταία ελπίδα, που αποτελεί το τρίτο Κοινοτικό Πλαίσιο Στήριξης, δεν πραγματοποιείται, παρά τις επανειλημμένες δεσμεύσεις και υποσχέσεις, ακόμη και του ίδιου του Πρωθυπουργού. 

Οι κουβέντες της Κυβέρνησης, όπως είπαμε, είναι ασαφείς. Και στέκομαι στην πρόταση της διϋπουργικής ομάδας σχεδιασμού, που δημοσιεύθηκε στην "ΚΑΘΗΜΕΡΙΝΗ" την Κυριακή, από την οποία απουσιάζει η Εύβοια ουσιαστικά, απουσιάζει το βασικό τμήμα Ψαχνά-Πολιτικά-Λίμνη και τα άλλα έργα είναι τρίτης και τέταρτης προτεραιότητας με ό,τι αυτό συνεπάγεται. 

Εάν λάβουμε υπόψη από τα προηγούμενα, πρώτο και δεύτερο Κοινοτικό Πλαίσιο Στήριξης, από τα χίλια εκατόν εβδομήντα χιλιόμετρα υλοποιήθηκαν τα τριακόσια πενήντα έξι, αντιλαμβάνεσθε αν έχουν την παραμικρή ελπίδα να υλοποιηθούν έργα τρίτης και τέταρτης προτεραιότητας, όπως κατατάσσετε τα έργα της Εύβοιας. 

Παράλληλα το περιφερειακό πρόγραμμα είναι αδύνατο να υποστηρίξει αυτά τα έργα. 'Η θα ενταχθούν στο εθνικό σκέλος ή από κει και πέρα έχουμε κάθε λόγο να αμφισβητούμε την ειλικρίνεια των προθέσεων της Κυβέρνησης. 

Καθαρά λόγια, κύριε Υπουργέ. 'Εχει την πολιτική βούληση η Κυβέρνηση να υλοποιήσει τις δεσμεύσεις και υποσχέσεις απέναντι στον Ευβοϊκό λαό; Αν ναι, να μας το πει. Αν όχι, να αναλάβει τις ευθύνες. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο για δυο λεπτά να δευτερολογήσετε. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε συνάδελφε, εγώ πραγματικά δεν κατανοώ ούτε τον τόνο ούτε τον ήχο της φωνής, γιατί είναι η τέταρτη φορά που συνομιλούμε για το θέμα αυτό. 

Τα έχω πει και άλλες φορές. Τι κάνουμε σήμερα; Σήμερα κάνουμε το σχέδιο περιφερειακής ανάπτυξης για τη χώρα μας. Δηλαδή, το συνοπτικό ΣΠΑ, το συνοπτικό Σχέδιο Περιφερειακής Ανάπτυξης στο οποίο αναφερθήκατε, περιλαμβάνει τις κατευθυντήριες γραμμές, τους στόχους, τους άξονες, τις προτεραιότητες, δεν αναφέρεται σε συγκεκριμένα έργα. 

Θα ολοκληρώσουμε στο τέλος του καλοκαιριού το αναλυτικό Σχέδιο Περιφερειακής Ανάπτυξης για να το καταθέσουμε στην Ευρωπαϊκή 'Ενωση και να έχουμε την έγκρισή του, δηλαδή το τρίτο Κοινοτικό Πλαίσιο Στήριξης. 'Ολο αυτό όμως είναι το δεσμευτικό πλαίσιο στο οποίο κινούμαστε. Αναδεικνύει προτεραιότητες, στόχους και ιεραρχήσεις συγκεκριμένων ενεργειών, δεν αναφέρεται σε έργα. Μετά κατά τη διάρκεια του καλοκαιριού θα αρχίσουμε την υλοποίηση των επιμέρους επιχειρησιακών προγραμμάτων όπου εκεί θα εξειδικευθούν για την κάθε περιφέρεια και για το κάθε Υπουργείο αυτές οι προτεραιότητες και αυτοί οι στόχοι και αυτά δεν θα περιλαμβάνουν εξειδικευμένα έργα. Στη συνέχεια, εφόσον ολοκληρωθούν και εγκριθούν τα επιχειρησιακά προγράμματα θα ενταχθούν τα επιμέρους έργα που προετοιμάζει η κάθε περιφέρεια και το κάθε Υπουργείο. 

Αναφερθήκατε σε ένα δημοσίευμα της "ΚΑΘΗΜΕΡΙΝΗΣ" που έχει κάποιες προτεραιότητες κεντρικές, αλλά δεν αναφερόμαστε τώρα στο σχεδιασμό μας στα έργα. Τα επιμέρους έργα των κάθε νομών, των κάθε περιφερειών και του κάθε Υπουργείου θα έρθουν μετά την έγκριση του Κοινοτικού Πλαισίου Στήριξης και την έγκριση των επιμέρους επιχειρησιακών προγραμμάτων, είτε είναι περιφερειακού επιπέδου είτε είναι τομεακού επιπέδου και αναφέρθηκα σε αυτά στην πρωτομιλία μου. 

Σε κάθε περίπτωση όμως -το έχουμε πει πολλές φορές και το επαναλαμβάνω και σήμερα με απόλυτη σαφήνεια- είναι στις απόλυτες προτεραιότητες της Κυβέρνησής μας να ολοκληρωθεί ο άξονας ο διαμήκης και ο κάθετος στον οποίο αναφέρθηκα και κατά τη διάρκεια της πρωτομιλίας μου. 

Είναι η τέταρτη φορά, κύριε συνάδελφε, που το επαναλαμβάνω. Να ξέρετε ότι έχουμε μια απόλυτη ταύτιση στο θέμα αυτό. 'Ηδη υλοποιούνται οι μελέτες από πλευράς του αρμόδιου Υπουργείου, όπως είπα και προηγουμένως και νομίζω ότι δεν χρειάζεται ούτε τόνους να σηκώσουμε ούτε αν θέλετε αυτήν την αγωνία συνεχώς να αναδεικνύουμε. Ταυτιζόμαστε σ' αυτήν την αγωνία και ανησυχία και έγκαιρα όσο ποτέ άλλοτε, επιτέλους αυτή η Κυβέρνηση σχεδιάζει για το 2000-2006 και εντάσσει συγκεκριμένα έργα με χρηματοδότηση μελετών από τώρα, κάτι που δεν είχε γίνει ποτέ μέχρι τώρα στην πατρίδα μας και αυτό οφείλετε να το ομολογήσετε. 

ΠΡΟΕΔΡΕΥΩΝ (Παναγιώτης Σγουρίδης): Η τρίτη επίκαιρη ερώτηση με αριθμό 881/19.4.99 του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Ανάπτυξης, σχετικά με την πώληση των Ναυπηγείων Αυλίδας, τη διασφάλιση των θέσεων εργασίας κλπ. διαγράφεται λόγω κωλύματος του Υπουργού. 

Η τέταρτη επίκαιρη ερώτηση με αριθμό 877/19.4.99 του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη συντήρηση και βελτίωση του οδικού άξονα Κορωπίου-Βάρης διαγράφεται λόγω κωλύματος του Βουλευτή. 

Εισερχόμαστε στις επίκαιρες ερωτήσεις δεύτερου κύκλου: 

Πρώτη είναι η με αριθμό 880/19.4.99 επίκαιρη ερώτηση του Βουλευτή της Νέας Δημοκρατίας κ. Νικολάου Παπαφιλίππου προς τον Υπουργό Εθνικής Οικονομίας, σχετικά με την καθυστέρηση καταβολής της κρατικής επιχορήγησης στους σεισμοπλήκτους του Νομού Κοζάνης. 

Η επίκαιρη ερώτηση του κ. Παπαφιλίππου είναι η ακόλουθη: 

"Οι επιπτώσεις στην κοινωνική και οικονομική ζωή του Νομού Κοζάνης από τη μη ομαλή ροή των πιστώσεων κρατικής αρωγής προς τους σεισμόπληκτους είναι τεράστιες. 

Η χορήγηση της κρατικής βοήθειας είχε σταματήσει καθ' όλην τη διάρκεια του 1998 και ο Τομέας Αποκατάστασης Σεισμοπλήκτων (ΤΑΣ) Κοζάνης υπολειτουργούσε. 'Ετσι δημιουργήθηκαν σωρευτικές απαιτήσεις από τους δικαιούχους ύψους δυόμισι δισεκατομμυρίων δραχμών περίπου. 

Είχα επισημάνει με παλαιότερες αναφορές μου (Αριθ. Πρωτ. 146/7.10.98, Αριθ. Πρωτ. 1609/21.1.99 και Αριθ. Πρωτ. 2591/5.3.99) το μεγάλο πρόβλημα και την ασυνέπεια της Κυβέρνησης σχετικά με τις εξαγγελίες της για την αποκατάσταση πληγέντων από το μεγάλο σεισμό του 1995. 

Παρά τις έγγραφες διαβεβαιώσεις των αρμόδιων Υπουργών ότι από τις αρχές του 1999 θα καλυφθούν πλήρως οι υποχρεώσεις και θα λυθεί το πρόβλημα με την αποκατάσταση της ροής των πιστώσεων μέχρι σήμερα η Κυβέρνηση έστειλε μόνο τετρακόσια εκατομμύρια από το ποσό των δυόμισι δισεκατομμυρίων δραχμών. Είναι, λοιπόν, εμφανές ότι με το ποσό αυτό δεν καλύπτονται οι υποχρεώσεις που δημιούργησαν οι δικαιούχοι και το πρόβλημα συνεχίζει να υφίσταται. 

Σημειώνω ότι οι επιπτώσεις διαχέονται στην οικονομική δραστηριότητα πολλών επαγγελματιών και εμπόρων. Συνέπεια αυτών είναι ότι πολλές επιχειρήσεις κινδυνεύουν να κλείσουν επιτείνοντας έτσι το ήδη σοβαρό πρόβλημα της ανεργίας και της καθοδικής πορείας που εμφανίζει η οικονομία της περιοχής μας τα τελευταία χρόνια. 

Με βάση τα παραπάνω ερωτάται ο αρμόδιος κύριος Υπουργός: 

1. Πότε θα χορηγήσει το οφειλόμενο από το 1998 ποσό της κρατικής αρωγής προς τους σεισμόπληκτους του Νομού Κοζάνης; 

2. Θα αποκαταστήσει το 1999, όπως εξαγγέλθηκε, την κανονική ροή της κρατικής αρωγής;". 

Ο Υφυπουργός Εθνικής Οικονομίας κ. Πάχτας έχει το λόγο για τρία λεπτά να πρωτολογήσει. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε. 

Πρώτα θέλω να επισημάνω, αγαπητέ συνάδελφε, ότι όπως γνωρίζουμε όλοι υπάρχει μια πρωτόγνωρη παρέμβαση αποκατάστασης των ζημιών στην σεισμόπληκτη περιοχή της δυτικής Μακεδονίας και το πρόγραμμα αυτό και θα συνεχιστεί και θα ολοκληρωθεί. 

Παράλληλα με το πρόγραμμα αποκατάστασης των ζημιών, όπως γνωρίζετε, είναι σε εξέλιξη ένα γιγαντιαίο αναπτυξιακό πρόγραμμα οικονομικής και κοινωνικής ανασυγκρότησης και ανάπτυξης της περιοχής. 

Σε ό,τι αφορά το θέμα της αποκατάστασης των ζημιών πρέπει να αναφέρω ότι ήδη από την πλευρά της πολιτείας έχουν δαπανηθεί πάνω από εξήντα πέντε δισεκατομμύρια (65.000.000.000) δραχμές για το θέμα που αναφέρεσθε στην ερώτησή σας, κύριε συνάδελφε. Το θέμα το χειρίζεται το ΥΠΕΧΩΔΕ, δεν το χειρίζεται το Υπουργείο Εθνικής Οικονομίας, όμως ήδη το Υπουργείο Εθνικής Οικονομίας έχει εγκρίνει προς το ΥΠΕΧΩΔΕ εφτά δισεκατομμύρια (7.000.000.000) για το 1999 για να καλύψει τις άμεσες ανάγκες και των δυόμισι δισεκατομμυρίων (2.500.000.000) που ήταν το υπόλοιπο του 1998 αλλά και τις υποχρεώσεις της πολιτείας για το 1999. 

Πιστεύουμε ότι, ούτως ή άλλως όπως είπα και προηγουμένως, το πρόγραμμα αυτό θα συνεχιστεί και θα ολοκληρωθεί όπως έχει σχεδιαστεί από την Κυβέρνηση και τα συναρμόδια Υπουργεία και σε κάθε περίπτωση τα δυο αρμόδια Υπουργεία ΥΠΕΧΩΔΕ και ΥΠΕΘΟ είναι σε απόλυτη συνεργασία, έτσι ώστε να καλύψουμε το όποιο έλλειμμα θα συνεχιστεί να υπάρχει, αν υπάρχει μέσα στο 1999. 'Ομως οι ανάγκες του 1998 μπορούν ήδη να καλυφθούν από τις πιστώσεις που έχουν ήδη εγκριθεί αυτήν τη στιγμή. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαφιλίππου έχει το λόγο για δυο λεπτά να αναπτύξει την επίκαιρη ερώτησή του. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Υπουργέ, εδώ υπάρχει μια μεγάλη ασυνέπεια της Κυβέρνησης και μια αναξιοπιστία σημαντικών διαστάσεων, όσον αφορά τις αλλεπάλληλες υποσχέσεις και εξαγγελίες της Κυβέρνησης. Καθ' όλο το 1998 δεν ήρθε δραχμή στο Νομό Κοζάνης, αλλά και στους άλλους νομούς της δυτικής Μακεδονίας, όπως είναι ο Νομός Γρεβενών, που επίσης επλήγη, αλλά και οι άλλοι όμοροι Νομοί της Καστοριάς και της Φλώρινας. 

Οι διαμαρτυρίες ήταν έντονες και βεβαίως διαταράχθηκε όλη η ισορροπία της οικονομίας της περιοχής λόγω του ότι ο καθένας που υπέβαλε τα χαρτιά του για να πάρει ένα δάνειο και ξεκινούσε, λοιπόν, να κατασκευάζει, από κει και πέρα ανέπτυσσε ορισμένες υποχρεώσεις στην αγορά με την πιθανότητα εντός ολίγου χρονικού διαστήματος να πάρουν την αρωγή. Πέρασε ενάμιση χρόνος και αυτή η δωρεάν κρατική αρωγή δεν ήρθε. 

Εγώ θα σας αναφέρω μόνο τι μου λέει ο Υπουργός κ. Βερελής και γι' αυτό το λόγο έχω αποτανθεί προς εσάς, στο Υπουργείο Εθνικής Οικονομίας. 

Απαντά με την ίδια φράση στις 29 Ιανουαρίου και 30 Μαρτίου: "Με το νέο έτος έχει αποκατασταθεί πλήρως ο ρυθμός χορήγησης κρατικής βοήθειας στους σεισμόπληκτους του Νομού Κοζάνης". Η ίδια φράση επαναλαμβάνεται στην επόμενη απάντηση. Το ίδιο είχε γίνει και στο τέλος του 1998. Αντιλαμβάνεσθε, λοιπόν, ποιο είναι το μέγεθος της αξιοπιστίας. 

Θα ήθελα όμως να επισημάνω και κάτι άλλο. Για μένα σκόπιμη ήταν αυτή η διαδικασία που αναστείλατε τις λειτουργίες πλέον των ΤΑΣ, των Τομέων Αποκατάστασης Σεισμοπλήκτων, προκειμένου να στοιβάζονται όλοι οι φάκελοι όλων των σεισμόπληκτων, κανείς να μην εξετάζει τους φακέλους αυτούς, και κατά συνέπεια να αναστέλλεται όλη η διαδικασία. Πιστεύω ότι ήταν σκοπιμότητα και του Υπουργείου σας, διότι δεν είχατε τα χρήματα. 

Πάνω σ'αυτό, ζητώ μια απάντηση, κύριε Υπουργέ, διότι με όλα αυτά που έχετε εξαγγείλει, έχετε χάσει κάθε έννοια αξιοπιστίας. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Πάχτας έχει το λόγο για δυο λεπτά για να δευτερολογήσει. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε συνάδελφε, νομίζω ότι κακώς υποβαθμίζετε αυτήν την προσπάθεια που είναι σε εξέλιξη στην περιοχή σας. Νομίζω ότι ποτέ άλλοτε μια κυβέρνηση, η πολιτεία, δεν στάθηκε αρωγός με τέτοια ευαισθησία και σε τέτοιο βαθμό σε μια σεισμόπληκτη περιοχή. 

Επαναλαμβάνω ότι ειλικρινά πιστεύω ότι αυτή η παρέμβαση είναι μια πρωτόγνωρη παρέμβαση, που δεν έχει να κάνει απλά με κάποιες απομονωμένες δράσεις αποκατάστασης ζημιών, αλλά έχει να κάνει παράλληλα μ'ένα ολοκληρωμένο πρόγραμμα ανασυγκρότησης της περιοχής, με ένα ολοκληρωμένο πρόγραμμα αναπτυξιακής παρέμβασης, πέρα από τα προγράμματα που είναι ήδη σε εξέλιξη είτε από τα περιφερειακά προγράμματα είτε από τα προγράμματα των υπουργείων για την οικονομική υποστήριξη της περιοχής. 

Θα έλεγα, λοιπόν, ότι η όποια προσπάθεια από την πλευρά σας να υποβαθμίζετε αυτήν τη γιγαντιαία προσπάθεια, νομίζω ότι δεν τιμά κανέναν ούτε στο Κοινοβούλιο, αλλα νομίζω ότι δεν έχει να κάνει και με την εικόνα η οποία επικρατεί στην περιοχή. 

Επαναλαμβάνω ότι έχουν δοθεί δεκάδες δισεκατομμύρια δραχμές στην περιοχή γι'αυτές τις ενέργειες. Είπα και προηγουμένως ότι ήδη εγκρίναμε επτά δισεκατομμύρια (7.000.000.000) δρχ. πρόσφατα προς το ΥΠΕΧΩΔΕ, ακριβώς για να καλύψει αυτές τις ανάγκες και να καλύψει, αν θέλετε και ένα μέρος από το έλλειμμα που είχαμε το 1998, γιατί όπως γνωρίζετε -και το έχω πει και άλλη φορά- υπήρξε προς το τέλος του 1998 μια περικοπή του προγράμματος δημοσίων επενδύσεων για λόγους που έχω εξηγήσει και άλλη φορά στην Αίθουσα αυτή. 

Αυτή, λοιπόν, τη διαφορά μπορούμε να την καλύψουμε. Είπα και προηγουμένως ότι σε συνεργασία τα δύο Υπουργεία θα κάνουν ό,τι είναι δυνατόν για να μην υπάρχουν άλλες καθυστερήσεις. Αλλά η όποια στιγμιαία καθυστέρηση, νομίζω ότι δεν μπορεί να υποβαθμίσει αυτήν τη γιγαντιαία προσπάθεια και νομίζω ότι πρέπει όλοι από κοινού να συμβάλουμε, ώστε να επενδύεται κοινωνικά και οικονομικά αυτή η μεγάλη προσπάθεια που έγινε από την Κυβέρνηση. 

Σε κάθε βαθμό θα είμαστε σε επικοινωνία, αν θέλετε, για να σας δώσουμε περισσότερες λεπτομέρειες, αν πράγματι και μετά απ'αυτήν την παρέμβασή μας υπάρχουν ακόμα κενά και ελλείμματα. 

Νομίζω όμως ότι μπορούμε να έχουμε και μια ιδιαίτερη συνάντηση μετά από ένα δυο μήνες, ώστε αν πράγματι υπάρχουν κωλύματα να επανέλθουμε. 

ΝΙΚΟΛΑΟΣ ΠΑΠΑΦΙΛΙΠΠΟΥ: Μην ξεχνάτε πάντως ότι ήταν πρωτόγνωρες και τεράστιες οι ζημιές που έγιναν στην περιοχή. 'Οχι μόνο πρωτόγνωρος ο τρόπος, αλλά πρωτόγνωρες και οι ζημιές. 

ΠΡΟΕΔΡΕΥΩΝ (Παναγιώτης Σγουρίδης): Θα προηγηθεί η με αριθμό 876/19-4-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις προθέσεις του Υπουργείου για την επέκταση του Μετρό προς Νίκαια - Κερατσίνι κλπ. 

Η επίκαιρη ερώτηση του κ. Αράπη είναι η ακόλουθη: 

"Το ενδεχόμενο επέκτασης του Μετρό προς τη Νίκαια, έχει δει το φως της δημοσιότητας, με αφορμή την ανάληψη των Ολυμπιακών Αγώνων και με δεδομένη την ανέγερση του Σπιτιού της 'Αρσης Βαρών εκεί. Επίσης ήδη έχει αναγγελθεί η αξιοποίηση της περιοχής Λιπάσματα Δραπετσώνας και η μερική χρήση της για ανέγερση Ολυμπιακών αθλητικών εγκαταστάσεων. 

Από την άλλη, είναι πολύ προβληματική η συγκοινωνιακή εξυπηρέτηση των περιοχών Νίκαια, Κορυδαλλός, Κερατσίνι, Δραπετσώνα, Πέραμα, που ο πληθυσμός τους ξεπερνά τις 400.000 συνολικά και συνεπώς είναι άξιες λόγου οι απόψεις που διατυπώνονται για επέκταση του Μετρό προς τη Νίκαια και το Κερατσίνι. 

Ερωτάται ο κύριος Υπουργός: 

1. Αληθεύει ότι σχεδιάζεται η επέκταση του Μετρό προς τη Νίκαια και αν ναι, σε ποιά φάση βρίσκεται ο σχεδιασμός του εγχειρήματος αυτού σήμερα; 

2. Υπάρχει πολιτική βούληση για περαιτέρω επέκταση προς το Κερατσίνι και αν ναι, πώς εκφράζεται αυτή η βούληση;". 

Ο Υπουργός Περιβάλλοντος, Χωροταξίας και Δημοσίων 'Εργων κ. Λαλιώτης έχει το λόγο για τρία λεπτά για να πρωτολογήσει. 

Εξάλλου είναι η περιοχή του, η εκλογική του περιφέρεια και νομίζω ότι θα τα ικανοποιήσει όλα αυτά. 

Ορίστε, κύριε Λαλιώτη, έχετε το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ο κ. Αράπης με την ερώτησή του περιγράφει ένα υπαρκτό πρόβλημα και ένα υπαρκτό αίτημα μιας πολυπληθούς περιοχής των δήμων της Β' Πειραιώς. 

Είναι γεγονός ότι η περιοχή εκείνη ήταν μια περιοχή υποβαθμισμένη, χωρίς υποδομές και χωρίς προβλέψεις και σχεδιασμούς. Τα τελευταία χρόνια γίνονται πάρα πολλά σημαντικά έργα υποδομής και έργα για την αναβάθμιση της ποιότητας ζωής και προστασίας του περιβάλλοντος, αλλά και έργα που δίνουν ώθηση στην παραγωγική ανασυγκρότηση και στην κοινωνική συνοχή της περιοχής, αν και είναι μια περιοχή που έχει έντονα προβλήματα, με αιχμή το πρόβλημα της ανεργίας. 

Στο ερώτημα το οποίο θέτει ο κύριος συνάδελφος, μπορούμε να πούμε ότι υπάρχει και σχεδιασμός και πολιτική βούληση. Είναι γεγονός ότι ολοκληρώθηκε τους τελευταίους μήνες η μελέτη ανάπτυξης του Μετρό που έχει εκπονήσει το ΥΠΕΧΩΔΕ και η "ΑΤΤΙΚΟ ΜΕΤΡΟ", όπου προβλέπει την επέκταση της γραμμής 3 από το Μοναστηράκι στο Αιγάλεω και από το Αιγάλεω προς την Αγία Βαρβάρα και τέλος να φτάνει σε δύο σημαντικές περιοχές, σε δύο σημαντικούς δήμους που αναφέρει και ο κύριος συνάδελφος, τη Νίκαια και τον Κορυδαλλό. 

Θεωρούμε ότι είναι μια σημαντική προτεραιότητα η επέκταση αυτή της γραμμής από το Μοναστηράκι στο Αιγάλεω και κατ'επέκταση από το Αιγάλεω προς την Αγία Βαρβάρα, τη Νίκαια και τον Κορυδαλλό, γιατί οι περιοχές είναι πολυπληθείς, γιατί οι υποδομές δεν είναι τόσο σύγχρονες, σε ό,τι αφορά το μεταφορικό σύστημα και η σύνδεσή τους με το Μετρό θα είναι μια λυτρωτική λύση. 

Τι έχει γίνει μέχρι τώρα για την επέκταση αυτή από το Μοναστηράκι, από το Φρέαρ Ασωμάτων προς το Αιγάλεω. 'Εχουν γίνει όλες οι προκαταρκτικές μελέτες, έχουν ξεκινήσει οι γεωτεχνικές εργασίες και εκτελούνται οι αρχαιολογικές εργασίες και οι αρχαιολογικές ανασκαφές. 

Πιστεύουμε ότι αυτή η γραμμή είναι απόλυτη προτεραιότητα και είναι ενσωματωμένη στις προτάσεις ζωτικής προτεραιότητας για την επέκταση του Μετρό, για να ενταχθεί στο τρίτο Κοινοτικό Πλαίσιο Στήριξης. Αυτό είναι ένα σημαντικό βήμα για να μπορούμε να γνωρίζουμε, πώς και πότε θα επεκταθεί προς τους άλλους δύο δήμους του Πειραιά δηλαδή το Δήμο Κορυδαλλού και Νίκαιας. 

Σχετικά με την αναφορά που κάνει ο κύριος συνάδελφος για τους άλλους δήμους της περιοχής, το Δήμο Κερατσινίου, Δραπετσώνας και Περάματος έχει μελετηθεί η επέκταση στα πλαίσια της ολοκληρωμένης μελέτης για την Αττική που έκανε το "ΑΤΤΙΚΟ ΜΕΤΡΟ" και το Υπουργείο Περιβάλλοντος, Χωροταξίας και Δημοσίων 'Εργων και προτείνεται να εξυπηρετηθούν με επίγεια σιδηροδρομική γραμμή, με γραμμή τραμ που θα συνδέει το σταθμό του Πειραιά με το Κερατσίνι, τη Δραπετσώνα και το Πέραμα και έτσι θα μπορεί να υπάρχει διασύνδεση των τριών αυτών δήμων με τη γραμμή του ΗΣΑΠ και κατ'επέκταση με τη γραμμή του Μετρό. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αράπη, έχετε το λόγο. Νομίζω ότι πρέπει να ικανοποιηθήκατε από την απάντηση του κυρίου Υπουργού. 

ΙΩΑΝΝΗΣ ΑΡΑΠΗΣ: Κύριε Υπουργέ, είναι γνωστό πόσο φορτισμένο είναι σήμερα το κέντρο της Αθήνας. Είναι γνωστό ότι όλα σχεδόν τα δάση της Αττικής χάνονται. Η Αττική μετατρέπεται σε σεληνιακό τοπίο. Η ρύπανση έχει φθάσει στο απροχώρητο. 

Πρέπει, κύριε Υπουργέ, να ληφθούν σοβαρά μέτρα για τα τέσσερα εκατομμύρια κατοίκων που υπάρχουν σήμερα στην Αττική. Αν δεν λύσουμε το συγκοινωνιακό που είναι και το βασικότερο, δεν μπορούν να λυθούν τα προβλήματα. 

Το Μετρό θα λύσει πολλά προβλήματα. Η επέκταση του Μετρό, όπως είπατε από Αιγάλεω, Αγία Βαρβάρα, Κορυδαλλό και Νίκαια, εγώ νομίζω ότι θα πρέπει να φθάσει μέχρι το Κερατσίνι, γιατί και εν όψει των Ολυμπιακών Αγώνων με το πρόγραμμα που παίρνει η Νίκαια και η Δραπετσώνα, μπορεί να λυθεί ένα μεγάλο πρόβλημα της συγκοινωνίας. 

Επίσης στη Σαλαμίνα περνούν κάθε καλοκαίρι τετρακόσιες χιλιάδες άνθρωποι. Πρέπει να μη μπαίνουν τα αυτοκίνητα μέσα στο κέντρο και όντως θέλει πολιτική βούληση, γιατί είπατε ότι υπάρχει πολιτική βούληση. Εγώ θα έλεγα ότι πρέπει να προχωρήσετε στο τρίτο πακέτο στήριξης για να περάσει το Μετρό -όχι στα σχέδια- να προχωρήσει και να φθάσει μέχρι το Κερατσίνι, διότι θα λύσετε πολλά προβλήματα έτσι. Ξέρετε πόσο υποβαθμισμένη είναι η περιοχή, ξέρετε πόσο μολυσμένη είναι η περιοχή, άρα πρέπει να ανακουφίσουμε αυτούς τους κατοίκους. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο Υπουργός κ. Λαλιώτης έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Από την αρχή είπα ότι η ευρύτερη περιοχή του Πειραιά με τους δήμους της Β' Πειραιώς ήταν μια υποβαθμισμένη περιοχή. Πιστεύω, όμως, ότι τα τελευταία χρόνια και το επαναλαμβάνω, δίνοντας μεγαλύτερη έμφαση, γίνονται σημαντικά έργα και σημαντικές παρεμβάσεις που αλλάζουν το πρόσωπο όλων των δήμων της περιοχής. Αυτή είναι μια αναμφισβήτητη αλήθεια, υποθέτω ότι συμφωνεί ο κ. Αράπης, όπως και οι άλλοι συνάδελφοι. 'Ηταν και είναι ένα αίτημα αυτή η πολυπληθής περιοχή να συνδεθεί με τις γραμμές της "ΑΤΤΙΚΟ ΜΕΤΡΟ" ή με τις γραμμές του ΗΣΑΠ. Πιστεύω ότι μέσα από τη μελέτη που έχουμε κάνει, αξιολογούμε τις προτεραιότητες και έτσι επεκτείνουμε αυτές τις γραμμές. Είναι πολύ σημαντικό ότι επεκτείνεται η γραμμή 3 της εταιρείας "ΑΤΤΙΚΟ ΜΕΤΡΟ" από το Μοναστηράκι προς Αιγάλεω. Αν δεν γίνει αυτό το τμήμα που είναι περίπου τέσσερεις χιλιάδες πεντακόσια χιλιόμετρα, δεν μπορεί να φθάσει προφανώς στην Αγία Βαρβάρα, στον Κορυδαλλό και στη Νίκαια. Αυτή η γραμμή αποτελεί απόλυτη προτεραιότητα και γι' αυτό πρέπει να γίνει. Από τη στιγμή που θα γίνει, αποτελεί φυσική προέκταση των επιλογών και των προτεραιοτήτων μας η σύνδεση με αυτήν τη γραμμή των δυο δήμων που αριθμούν περίπου διακόσιες χιλιάδες κατοίκους, το δήμο της Β' Πειραιά, Κορυδαλλού και Νίκαια. Αυτή είναι η απάντησή μου. 

Τώρα για τους άλλους δήμους, το Κερατσίνι, το Πέραμα, τη Δραπετσώνα, έχουμε κάνει τη μελέτη, η οποία έχει και κατατεθεί και παραδοθεί και έχει προβλεφθεί και αναδειχθεί και σε διάφορα συνέδρια και ημερίδες και στον διάλογό μας με την Τοπική Αυτοδιοίκηση. Θεωρούμε ότι η σύνδεση με το ΗΣΑΠ από τον Πειραιά πρέπει να γίνει επιφανειακή γραμμή με Τραμ και έτσι ολοκληρώνεται η σύνδεση όλων των σημαντικών δήμων του Πειραιά με τις γραμμές τις υπάρχουσες του ΗΣΑΠ ή με αυτές που θα λειτουργήσουν από την "ΑΤΤΙΚΟ ΜΕΤΡΟ". Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην με αριθμό 887/19.4.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικόλαου Γκατζή προς τον Υπουργό Εθνικής 'Αμυνας, σχετικά με τις προθέσεις της Κυβέρνησης να παραχωρήσει αεροδρόμια για τις ανάγκες των πολεμικών επιχειρήσεων στη Γιουγκοσλαβία κλπ. 

Η επίκαιρη ερώτηση του κ. Γκατζή είναι η ακόλουθη: 

"Σύμφωνα με πληροφορίες που είδαν το φως της δημοσιότητας, το ΝΑΤΟ πιέζει να διατεθούν αεροδρόμια της χώρας μας για τις ανάγκες των πολεμικών επιχειρήσεων και των βομβαρδισμών εναντίον του Γιουγκοσλαβικού λαού. Γίνεται λόγος για τα αεροδρόμια της Λάρισας, της Πρέβεζας και άλλα. 

Σύμφωνα με τις πληροφορίες του Τύπου, ως εναλλακτική "λύση" εξετάζεται η άφιξη του αμερικανικού αεροπλανοφόρου ΑΙΖΕΝΧΑΟΥΕΡ και η αγκυροβόλησή του στον Θερμαϊκό Κόλπο. Από το αεροπλανοφόρο θα εξορμούν εξήντα αμερικανικά μαχητικά αεροπλάνα, τα οποία θα κατευθύνονται -μέσω της περιοχής του Αξιού ποταμού- στη νότια Γιουγκοσλαβία για να πραγματοποιήσουν το καταστροφικό τους έργο. 

Ερωτάται ο κύριος Υπουργός: 

Είναι διατεθειμένη η ελληνική Κυβέρνηση να διαθέσει για τις ανάγκες των πολεμικών επιχειρήσεων και των βομβαρδισμών που πραγματοποιεί το ΝΑΤΟ στη Γιουγκοσλαβία, τα αεροδρόμια της Λάρισας, της Πρέβεζας (ή ποια άλλα;). 

Πώς θα αντιδράσει η ελληνική Κυβέρνηση στην αγκυροβόληση του αεροπλανοφόρου "ΑΙΖΕΝΧΑΟΥΕΡ" στο Θερμαϊκό Κόλπο ή κοντά σε άλλες ελληνικές ακτές και αν είναι διατεθειμένη να επιτρέψει τη διέλευση των αμερικανονατοϊκών αεροσκαφών που θα εξορμούν από το πλοίο μέσα από τον εθνικό εναέριο χώρο, προκειμένου να υποστηρίξουν ή να πάρουν μέρος στις πολεμικές επιχειρήσεις και στους βομβαρδισμούς που πραγματοποιούν οι ΗΠΑ, το ΝΑΤΟ και η Ευρωπαϊκή 'Ενωση εναντίον του Γιουγκοσλαβικού λαού". 

Ο Υφυπουργός κ. Αποστολάκης έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, είναι βέβαια η πολλοστή φορά που απαντούμε στα θέματα που αφορούν την κρίση στο Κόσοβο και τις διευκολύνσεις που παρέχει η ελληνική Κυβέρνηση, στις δυνάμεις που έχουν εμπλακεί, στις δυνάμεις του ΝΑΤΟ. 

Θα τονίσω και πάλι τις ελληνικές θέσεις πάνω στο θέμα, οι οποίες έχουν διατυπωθεί, πιστεύω ξεκάθαρα, τόσο από τον κύριο Πρωθυπουργό όσο και από τους Υπουργούς 'Αμυνας και Εξωτερικών και ακόμη τις πρωτοβουλίες και τις προτάσεις που έχουν αναπτύξει η Ελληνική Κυβέρνηση στα πλαίσια της τελευταίας άτυπης συνόδου της Ευρωπαϊκής 'Ενωσης, τη διαβαλκανική συνάντηση των Υπουργών Εξωτερικών και τη συνάντηση του 'Ελληνα Πρωθυπουργού με τον Γενικό Γραμματέα του ΟΗΕ τον κ. Ανάν. 

Από την αρχή της κρίσης η ελληνική Κυβέρνηση κατέστησε σαφές ότι η μόνη βιώσιμη λύση για την κρίση στην περιοχή είναι η πολιτική με τη συμφωνία και των δυο μερών και μόνο τα πολιτικά και διπλωματικά μέσα μπορούν να βοηθήσουν να σταματήσει η σύγκρουση αυτή. Αυτή η συμφωνία αφορά οπωσδήποτε το σεβασμό των ανθρωπίνων δικαιωμάτων των μειονοτήτων, όπως και το σεβασμό των σημερινών συνόρων, με χορήγηση μιας αυτονομίας στο Κοσσυφοπέδιο, αλλά πάντοτε μέσα στα σύνορα της υφιστάμενης Γιουγκοσλαβίας. 

Στα πλαίσια αυτά διαμηνύσαμε με ιδιαίτερα σαφή και κατηγορηματικό τρόπο στους συμμάχους μας στο ΝΑΤΟ ότι δεν θα συμμετάσχουμε με χερσαίες ή με αεροπορικές δυνάμεις σε στρατιωτικές επιχειρήσεις στην περιοχή, δοθέντος μάλιστα ότι η Ελλάδα, ως χώρα Βαλκανική και γειτονική της Ομοσπονδιακής Δημοκρατίας της Γιουγκοσλαβίας, δεν μπορεί και δεν πρέπει να εμπλακεί σε κανενός είδους πολεμική σύρραξη, αλλά και ότι θα παραμείνουμε συνεπείς στις συμβατικές μας υποχρεώσεις, τις οποίες έχουμε προς την Ατλαντική Συμμαχία και όλους τους διεθνείς οργανισμούς. 

Τέλος τονίσαμε ότι η παγίωση της ειρήνης στην περιοχή, αποτελεί κυρίαρχη επιδίωξή μας και γι' αυτό θα συμμετάσχουμε με δυνάμεις ειρηνευτικής φύσεως. Και αυτό γίνεται στην παροχή ανθρωπιστικής βοήθειας και στην περίθαλψη των προσφύγων. 

Επιπλέον θα πρέπει να τονίσω τις προσπάθειες που έχει κάνει η Ελλάδα, η μόνη ίσως χώρα που έχει καταθέσει προτάσεις προς όλους τους οργανισμούς. 

Ακόμη να θυμίσω ότι στη χθεσινή απόφαση για τον οικονομικό αποκλεισμό και το εμπάργκο στο πετρέλαιο, μόνο η Ιταλία και η Ελλάδα επρόβαλαν αντιρρήσεις. Απεχώρησε η Ιταλία και τελευταία έμεινε η Ελλάδα και ξέρουμε ότι είτε συμφωνήσουμε είτε όχι η απόφαση θα ληφθεί. 

ΠΡΟΕΔΡΕΥΩΝ (Παναγιώτης Σγουρίδης): Αυτό πώς το είπατε; Θα ληφθεί η απόφαση, συμφωνήσουμε δεν συμφωνήσουμε; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Βεβαίως. 

ΠΡΟΕΔΡΕΥΩΝ (Παναγιώτης Σγουρίδης): Αφού πρέπει να είναι ομοφωνία. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): 'Οχι, ειδική πλειοψηφία, δεν είναι κατά ομοφωνία και ούτως ή άλλως γι' αυτό απεχώρησε και η Ιταλία και εμείς θα το σκεφθούμε πάρα πολύ. 

Να θυμίσω ότι είμαστε η μόνη χώρα, που είμαστε δεκτή και από τις δυο πλευρές. 'Εχουμε ένα ισχυρότατο διπλωματικό κεφάλαιο, το οποίο δεν πρέπει να χάσουμε. Και δεν πρέπει να μείνουμε εκτός των εξελίξεων της περιοχής, δεν μπορούμε να απομονωθούμε. Είμαστε η δεύτερη χώρα στην παροχή βοήθειας και στις δυο πλευρές. Γινόμαστε εξ ίσου δεκτοί και στο Κόσοβο και στη Σερβία. Εξ ίσου δεκτοί και στη συμμαχία και στην άλλη παράταξη. Αυτή είναι μια θέση, την οποία με πολλή προσοχή, με σοφία, με εξαιρετικό αίσθημα ισορροπίας διατήρησε η ελληνική Κυβέρνηση και νομίζω ότι εκθειάζεται από πάρα πολλές πλευρές. Οι προσπάθειες απομονωτισμού της χώρας μας, μόνο σε ζημία θα αποβούν. Πιστεύω ότι θα πρέπει να συνεχίσουμε με τον ίδιο τρόπο, ούτως ώστε να βοηθήσουμε όσο μπορούμε να τελειώσει αυτή η κρίση, η οποία βέβαια επηρεάζει όλες τις χώρες, διασαλεύει την ειρήνη και τη σταθερότητα στην περιοχή και μόνο κακά επιφυλάσσει για όλες τις χώρες της περιοχής και ευρύτερα στην ανατολική Μεσόγειο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Θα ήθελα να πω στον κύριο Υπουργό ότι αυτές οι φωνές απομονωτισμού, όπως λέει, δεν είναι φωνές απομονωτισμού, κύριε Πρόεδρε. Είναι φωνές αγωνίες, φωνές πατριωτισμού, δημοκρατίας, αλληλεγγύης στο σέρβικο λαό, είναι φωνές ειρήνης. Είναι φωνές που σας λένε να φύγετε από το ΝΑΤΟ. Το 98%. Είναι φωνές που σας λένε ότι τώρα πρέπει πραγματικά η Ελλάδα να φανεί πραγματική φίλη του γιουγκοσλάβικου λαού και όχι να συμμετέχει, να υπογράφει, για να βομβαρδίζονται νοσοκομεία, σχολεία, παιδικές χαρές, εργοστάσια κλπ. 

Είτε το θέλουμε είτε δεν το θέλουμε, κύριε Υπουργέ, με τις δύο βάρκες που πατάτε, οι βόμβες που πέφτουν γράφουν ελληνική κυβέρνηση. Ευτυχώς δεν θα λένε ελληνικός λαός. Με αυτό το στίγμα θα μείνει η Κυβέρνηση και μετά μάλιστα το στίγμα του Οτσαλάν. 

Θα ήθελα να πω, κύριε Πρόεδρε, ότι είναι γνωστή η συμμετοχή και οι διευκολύνσεις που παρέχει η ελληνική Κυβέρνηση σήμερα στο ΝΑΤΟ, σ' αυτόν το βρώμικο πραγματικά πόλεμο που συντελείται στη γειτονική χώρα. Παρά τη γενική κατακραυγή, η ελληνική Κυβέρνηση εμπλέκεται ακόμα βαθύτερα και περισσότερο μέσα σ' αυτόν τον πόλεμο της γενοκτονίας που γίνεται στην Γιουγκοσλαβία, πολλαπλασιάζοντας τις διευκολύνσεις του ΝΑΤΟ και μετατρέποντας την ελληνική επικράτεια ουσιαστικά σε ορμητήρια αυτών των δολοφονικών επιθέσεων. 

Κύριε Υπουργε, εκτός από αυτά που σας αναφέρουμε στην ερώτηση και που δεν απαντήσατε, μιλάτε για συμβατικές υποχρεώσεις, αλλά από πού απορρέουν; Σε έναν πόλεμο ακήρυχτο, παράνομο, εγκληματικό, φασιστικό, πώς συμμετέχετε; Ποιος σας δίνει αυτό το δικαίωμα; Ούτε το Σύνταγμα που επικαλέσθηκε ο κύριος Υπουργός Εθνικής 'Αμυνας, στο άρθρο 28 οι παράγραφοι 2 και 3 δεν λένε τέτοιο πράγμα, λένε μόνο με απόφαση του νόμου. 

Πέρα όμως από εκεί γράφεται πάλι στον Τύπο, χωρίς να το διαψεύσετε, και φαίνεται ότι η πρόθεσή σας είναι να ενισχύσετε αυτήν την κατεύθυνση και έχετε υπογράψει αυτές τις συμφωνίες, να χρησιμοποιηθούν σε μία άσκηση της ταχείας δύναμης αντίδρασης του ΝΑΤΟ που θα γίνει στην περιοχή του Κόσοβο με συμμετοχή της δεύτερης μεραρχίας. Τι δίνετε εδώ; Πέντε λιμάνια, Βόλου, Λιτοχώρου, Θεσσαλονίκης, Αμφίπολης, Ελευθερές, όπως και τα αεροδρόμια Μίκρας, Ελευθερούπολης, Λάρισας. Τι γίνεται μ' αυτήν την υπόθεση; Θα μεταφερθούν σ' αυτήν την πρόβα τζενεράλε -και το ξέρουμε όλοι ότι είναι πρόβα τζενεράλε και το ξέρουμε, όπως λέει και η εφημερίδα- εκτός απο την αποβίβαση που θα γίνει στη χώρα μας και στη γείτονα χώρα; Πόσο θα εμπλακείτε ακόμα, κύριε Υπουργε; Γιατί δεν ικανοποιείτε τα αιτήματα του ελληνικού λαού; Τίνος κυβέρνηση είσθε; Του ελληνικού λαού ή της συμβατικής αυτής παράνομης υποχρέωσης των Αμερικανών και του ΝΑΤΟ; 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, προφανώς ο κύριος συνάδελφος παρακολουθεί μιάς πλευράς μόνο και τον Τύπο και τις αντιδράσεις. Και να σας αναφέρω δύο μεγάλες εφημερίδες, οι οποίες γράφουν ότι ο ελληνικός λαός με το αίσθημά του είναι υπέρ των Σέρβων, διότι βομβαρδίζονται άδικα. 'Ομως στηρίζουν τις επιλογές της ελληνικής Κυβέρνησης. 

Να πω ότι εμείς δεν έχουμε εμπλακεί σε κανενός είδους επιχείρηση, συμμετέχουμε μόνο στην παροχή ανθρωπιστικής βοήθειας, θα το επαναλάβω. Παρέχουμε διευκολύνσεις για τη διακίνηση δυνάμεων, οι οποίες είναι δεκτές και από τις χώρες υποδοχής για την παρακολούθηση της ειρήνης μετά την επίτευξη κάποιας συμφωνίας, που όλοι ευχόμαστε και όλοι ελπίζουμε ότι θα γίνει. Οι κραυγές αγωνίας είναι από όλους μας. Η αγωνία είναι σε όλους τους 'Ελληνες εξίσου και στην Κυβέρνηση. Αλλά θα πρέπει να σκεφθούμε ποιες θα είναι επιπτώσεις για τα ελληνικά συμφέροντα. Τι θα γίνει όταν θα τελειώσει αυτή η κρίση. Ποια θα είναι η θέση της χώρας μας στην περιοχή αυτή και πόσο ρόλο μπορούμε να παίξουμε, που μπορούμε να τον παίξουμε. 

Και αυτό που λέτε εσείς με το ευφυολόγημα ότι πατάμε σε δύο βάρκες, είναι ένα πραγματικό ευφυολόγημα που είναι η αρνητική πλευρά της δυνατότητας που έχουμε να παίξουμε ρόλο και στις δύο κατευθύνσεις. Και τον παίζουμε αυτόν το ρόλο. Απόδειξη είναι ότι γινόμαστε δεκτοί και από τις δύο παρατάξεις και έτσι μπορούμε να παίξουμε ένα ρόλο και για την ειρήνευση. Η ειρήνευση δεν θα επέλθει με τον απομονωτισμό και με το να πάρουμε τη μία θέση. Η ειρήνευση θα επέλθει όταν μπορέσουμε και μεσολαβήσουμε μεταξύ των δύο πλευρών και προτείνουμε λύσεις και υποστηρίξουμε λύσεις. 

Ο ελληνικός λαός στηρίζει τις επιλογές της Κυβέρνησης. Δεν έχουμε εμπλακεί. 'Εχουμε εμπλακεί μόνο στο θέμα της παροχής ανθρωπιστικής βοήθειας. 

'Οσον αφορά το ειδικότερο θέμα -για να πω και αυτό- το αεροπλανοφόρο, κατεθύνεται προς την ανατολική Μεσόγειο. Δεν έχει ζητηθεί από την ελληνική Κυβέρνηση να έλθει στην περιοχή των ελληνικών χωρικών υδάτων, ούτε να περάσουν αεροπλάνα τα οποία θα χρησιμοποιήσουν για τις επιθέσεις στην απέναντι πλευρά. Εάν μας ζητηθεί -δεν μας έχει ζητηθεί- τότε η Κυβέρνηση με πολλή προσοχή, με αίσθημα ευθύνης και με την προοπτική του καλύτερου αποτελέσματος για τα ελληνικά συμφέροντα θα πάρει αποφάσεις. 

ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 882/19.10.99 επίκαιρη ερώτηση του Βουλευτή του Συνασπισμού της Αριστεράς και της Προόδου, κ. Ιωάννη Δραγασάκη, προς τους Υπουργούς Εξωτερικών, Ανάπτυξης σχετικά με τη λήψη μέτρων ανάκλησης της απόφασης που εντάσσει το βόρειο Ιόνιο σε εμπόλεμη ζώνη. 

Η επίκαιρη ερώτηση έχει ως εξής: 

"Σύμφωνα με δημοσιεύματα του Τύπου ("ΑΥΓΗ" 16.4.99) με απόφαση του Προέδρου Κλίντον, ένα τμήμα της ελληνικής επικράτειας (βόρειο Ιόνιο) εντάσσεται στην εμπόλεμη ζώνη. Η μονομερής αυτή ενέργεια, ουσιαστικά, δημιουργεί μια κατάσταση ντε φάκτο εμπλοκής της χώρας μας και περαιτέρω έκθεσής της στους κινδύνους του πολέμου. 

Ερωτώνται οι κύριοι Υπουργοί: 

Αν και πώς προτίθεται να αντιδράσει η κυβέρνηση, ώστε να ανακληθεί το ως άνω διάταγμα του προέδρου Κλίντον. 

Πώς αντιμετωπίζει τις αρνητικές συνέπειές του που ήδη έχουν εκδηλωθεί για τον τουρισμό της Κέρκυρας, της Χαλκιδικής, αλλά και της χώρας γενικότερα." 

Ο κύριος Υπουργός έχει το λόγο. 

ΓΙΑΝΝΟΣ ΚΡΑΝΙΔΙΩΤΗΣ (Αναπληρωτής Υπουργός Εξωτερικών): Κύριοι Βουλευτές, δεν υπάρχει καμία αμφιβολία ότι η τροπή που έχουν πάρει οι εξελίξεις στη Γιουγκοσλαβία μας ανησυχεί. Η κρίση αυτή φαίνεται ότι θα συνεχισθεί για καιρό γι' αυτό και θα πρέπει να μάθουμε να ζούμε με την κρίση αυτή και να είμαστε προετοιμασμένοι να την αντιμετωπίσουμε. 

Οι στρατιωτικές επιχειρήσεις έχουν δημιουργήσει πράγματι προς βορράν κάποια προβλήματα στο εμπόριο, στις οδικές και αεροπορικές μεταφορές. Η ελληνική Κυβέρνηση έχει εκφράσει τις θέσεις της. Δεν πρόκειται να εμπλακούμε σε στρατιωτικές επιχειρήσεις και καταβάλλουμε κάθε προσπάθεια για την άρση του αδιεξόδου, που έχει προκύψει από τους βομβαρδισμούς και την επιχείρηση εθνοκάθαρσης στο Κόσοβο. Προς το σκοπό αυτό έχουμε αναλάβει μία διεθνή εκστρατεία, προβάλλοντας ένα ελληνικό σχέδιο για την ειρήνη, μια συνολική πρόταση της Ελλάδας για την εξεύρεση πολιτικής λύσης στο πρόβλημα, την αντιμετώπιση του ανθρωπιστικού ζητήματος από τα προσφυγικά κύματα και σε μακροπρόθεσμη βάση βεβαίως την ανασυγκρότηση της ευρύτερης περιοχής. 

Η κατάσταση επιβάλλει να διατηρήσουμε την ψυχραιμία μας. Να μην προσφεύγουμε σε υπερβολές, ενσπείροντας σύγχυση και πανικό. Η Ελλάδα, ας μην το ξεχνάμε, δίπλα σ' αυτήν την ταραγμένη και εύφλεκτη περιοχή, παραμένει και είναι πόλος σταθερότητας, ειρήνης και ασφάλειας. Η ελληνική Κυβέρνηση με λεπτούς χειρισμούς και την ισορροπημένη, νομίζω, πολιτική, που έχει ακολουθήσει μέχρι στιγμής στην κρίση, παραμένει έξω από το πρόβλημα και δεν πρόκειται να εμπλακούμε σε περιπέτειες. Θα συνεχίσουμε αυτήν την πολιτική και θα καταβάλουμε κάθε προσπάθεια, ώστε η παράταση της κρίσης να μην επιφέρει αρνητικές επιπτώσεις στη χώρα μας. 

'Οπως είναι γνωστό -για να έρθω και στα συγκεκριμένα ερωτήματα- στις 16 του μηνός κάλεσα τον αμερικανό πρέσβη, προκειμένου να μας δοθούν εξηγήσεις και διευκρινίσεις για το σχετικό εκτελεστικό διάταγμα της αμερικανικής κυβέρνησης. Παράλληλα, έδωσα οδηγίες στην πρεσβεία μας στην Ουάσιγκτον να παρέμβει για τον ίδιο λόγο στην αμερικανική κυβέρνηση. Να σημειώσω εδώ ότι αυτό το διοικητικό διάταγμα δεν αφορά βεβαίως χώρο της ελληνικής επικράτειας. 

Από τις ενέργειές μας αυτές λάβαμε τη διαβεβαίωση ότι το εν λόγω προεδρικό διάταγμα είναι καθαρά εσωτερικού τυπικού χαρακτήρα, μια καθαρά εσωτερική υπόθεση των Αμερικανών που δεν παράγει διεθνείς έννομες συνέπειες και αφορά αποκλειστικά στη φορολογική απαλλαγή των ανδρών των αμερικανικών ενόπλων δυνάμεων, στην περιοχή που περιλαμβάνει το διάταγμα βορείως του 39ου παράλληλου. Δεν έχει καμιά σχέση ούτε επιφέρει οποιαδήποτε αλλαγή της προηγούμενης νομικής κατάστασης, όσον αφορά τη ναυσιπλοϊα, τους ναύλους, τις ναυτασφάλειες κλπ. 

'Οσον αφορά το δεύτερο σκέλος της ερώτησης, επιθυμώ να αναφέρω στο Σώμα τα εξής: Από τα στοιχεία που διαθέτει το Υπουργείο Ανάπτυξης και ο ΕΟΤ, δεν προβλέπεται να υπάρξουν σοβαρές επιπτώσεις στον τουρισμό. Πάντως όχι εξ αυτού του λόγου. Ειδικότερα από την ενημέρωση που έχω από το αρμόδιο Υπουργείο, προκύπτει το εξής: 'Εχει εκπονηθεί σχέδιο για την αντιμετώπιση της κατάστασης. Προς το παρόν και με βάση τα στοιχεία που καθημερινά συλλέγουμε από τα γραφεία του ΕΟΤ στο εξωτερικό, τα μηνύματα για την πορεία της τουριστικής περιόδου του 1999, εξακολουθούν να παραμένουν ενθαρρυντικά. 

Eίναι γεγονός βεβαίως ότι ορισμένες αγορές, λόγω των ειδικών χαρακτηριστικών τους σε περιόδους κρίσεων, εμφανίζουν πτώση στο σύνολο της κίνησής τους προς όλους τους προορισμούς. 'Οπως π.χ. η αγορά από τις Ηνωμένες Πολιτείες, όπου υπάρχει αυτήν τη στιγμή πτώση γύρω στο 50%. Αλλά οι Αμερικανοί τουρίστες αποτελούν μόνο το 2,27% της δικής μας αγοράς. 

Εύχομαι και ελπίζω ότι οι επιπτώσεις θα είναι ήπιες. Βεβαίως παρακολουθούμε τα ζητήματα, έχουμε τις ανησυχίες μας και θα αντιμετωπίσουμε όλα τα θέματα με τον καλύτερο τρόπο για τα ελληνικά συμφέροντα. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Δραγασάκη, έχετε δύο λεπτά για να αναπτύξετε την ερώτησή σας. 

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, η απάντηση του κυρίου Υπουργού μάλλον ανησυχίες μας προκαλεί, παρ' όλο που εγώ θέλω να χαιρετίσω την ειλικρίνεια της διαπίστωσής τους ότι ενδεχομένως ο πόλεμος αυτός θα τραβήξει σε μάκρος. Αλλά δεν πρέπει να συνηθίσουμε την ιδέα να ζούμε τον πόλεμο. Αντίθετα, πρέπει να δούμε την πολιτική μας και τις αντιδράσεις μας πώς θα ενταθούν και την αποτροπή του πολέμου. 

Κύριε Υπουργέ, κι εμείς τις πρώτες ημέρες κι εγώ προσωπικά, όταν με ρωτούσαν στα ραδιόφωνα, προσπαθούσα να καθησυχάσω τον κόσμο ότι, εν πάση περιπτώσει, οι επιπτώσεις δεν θα είναι σοβαρές. Και δεν ήταν μέχρι πριν από μία εβδομάδα, δέκα ημέρες. 

Νομίζω τα πράγματα έχουν αλλάξει και πρέπει να μιλήσουμε με τη γλώσσα της ειλικρίνειας και να πούμε ότι πρώτον -τουλάχιστον όπως τα βλέπουμε εμείς- υπάρχει μία διαδικασία διά της διολισθήσεως εμπλοκής της Ελλάδας. Το διάταγμα Κλίντον είναι απλά ένα δείγμα προς αυτήν την κατεύθυνση. Το ότι είναι για εσωτερική χρήση έχει τυπική αξία, διότι αυτό το διάταγμα το βλέπουν οι τουριστικοί και οι ναυτιλιακοί πράκτορες, έχει τις συνέπειές του και λειτουργεί. 'Ομως, εκείνο το οποίο θέλω με έμφαση να πω είναι ότι οι συνέπειες είναι ορατές και στα θέματα του περιβάλλοντος και στα θέματα του τουρισμού. Για τη Χαλκιδική, την Κέρκυρα, αλλά και ευρύτερα, παρά τις θετικές προοπτικές που είχαμε φέτος να έχουμε μια πολύ καλή τουριστική χρονιά, η πληροφόρηση η δική μας είναι ότι αυτήν τη στιγμή πλήττεται ο τουρισμός, οι μεταφορές, οι εξαγωγές και οι επενδύσεις. 

Θα ήθελα να θέσω, κύριε Υπουργέ, το ερώτημα. Ακούμε διάφορα για σχέδια Μάρσαλ, όταν τελειώσει ο πόλεμος. Εδώ έχουμε πόλεμο, έχουμε καταστροφές. Δεν θα υπάρξουν αποζημιώσεις γι' αυτές τις καταστροφές; Από πού θα προέλθουν αυτές οι αποζημιώσεις; Προς τα πού οι διάφοροι φορείς θα υποβάλουν τα αιτήματά τους; Και δεν είναι μόνο ελληνικό θέμα, αλλά αφορά όλες τις χώρες, τη Βουλγαρία, τη Ρουμανία. Από την καταστροφή των γεφυρών και μόνο του Δούναβη, έχουν παγώσει οι μεταφορές, έχει παγώσει η οικονομική δραστηριότητα. Ο ΟΤΕ έχει κάνει επενδύσεις στη Γιουγκοσλαβία. Εδώ μιλάμε για εντελώς συγκεκριμένα πράγματα. Ο ΟΤΕ από πού θα ζητήσει αποζημίωση για την καταστροφή που έχει υποστεί η επένδυσή του; 

Για όλα, λοιπόν, αυτά τα θέματα, νομίζω ότι πρέπει να αναπροσαρμοστούμε στα δεδομένα. Δεν είμαστε στην πρώτη φάση της επιχείρησης, όπου η Κυβέρνηση έλεγε "υπογράφω", "συμμετέχω, αλλά δεν συμμετέχω", "θα ήθελα κάτι άλλο", "προσπαθώ" κλπ. Εδώ έχουμε μια νέα πραγματικότητα και κάθε μέρα που περνάει μεγαλώνει η αντίθεση ανάμεσα στα λόγια και τις πράξεις της Κυβέρνησης. 

Ακριβώς γι' αυτό εμείς θέτουμε με έμφαση τα θέματα αυτά και θα επανέλθουμε. Κατανοώ ότι ο κύριος Υπουργός ενδεχομένως -ως προερχόμενος από το Υπουργείο Εξωτερικών- ίσως δεν είναι σήμερα σε θέση να μας απαντήσει σε όλα τα θέματα, αλλά θα ήθελα έστω τις πρώτες σκέψεις της Κυβέρνησης σε ό,τι αφορά αυτήν την πτυχή του προβλήματος, τις οικονομικές επιπτώσεις και την αντιμετώπισή τους. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΓΙΑΝΝΟΣ ΚΡΑΝΙΔΙΩΤΗΣ (Αναπληρωτής Υπουργός Εξωτερικών): Νομίζω ότι μπορώ να απαντήσω σε όλες τις ερωτήσεις και αυτό έχω επιχειρήσει. Δεν θέλησα να ωραιοποιήσω τα πράγματα. Αντίθετα, υπογράμμισα και τις δικές μας ανησυχίες και το ενδεχόμενο βεβαίως αυτή η κρίση να συνεχισθεί για κάποιο χρονικό διάστημα. Αλλά εκείνο, για το οποίο θέλω να διαβεβαιώσω το Σώμα και όλους τους 'Ελληνες είναι ότι η Κυβέρνηση έχει πάρει και παίρνει όλα τα απαραίτητα μέτρα, για να αντιμετωπίσει τη δύσκολη αυτή κατάσταση. 

'Οσον αφορά τις ενέργειες που κάνουμε στο εξωτερικό, συμφωνώ με τον κ. Δραγασάκη. Πράγματι υπάρχει θέμα αποζημιώσεων, υπάρχει θέμα αντιμετώπισης των ζημιών, οι οποίες προκύπτουν κι εμείς το έχουμε θέσει και στα πλαίσια της Ευρωπαϊκής 'Ενωσης και ευρύτερα ότι κάποια στιγμή μετά το πέρας των εχθροπραξιών, μετά το τέλος της κρίσης, θα πρέπει σοβαρά να καθίσουμε να αντιμετωπίσουμε το πρόβλημα της ανασυγκρότησης της περιοχής, της αποζημίωσης των επιχειρήσεων και των ζημιών που έχουν προκληθεί. Προς την κατεύθυνση αυτή η Ελλάδα έχει αναλάβει πρωτοβουλία, έχει καλέσει δύο διασκέψεις, μία διαβαλκανική και μία ευρύτερη, με συμμετοχή διεθνών οργανισμών, ακριβώς για να δούμε την ημέρα μετά την κρίση, κάτι το οποίο έχει μεγάλη σημασία για τη χώρα μας, διότι πιστεύουμε ότι η Ελλάδα μπορεί να είναι ένας αξιόπιστος εταίρος, ο οποίος μπορεί να παίξει ένα ρόλο δημιουργικό, στην περίοδο, η οποία θα ακολουθήσει την κρίση. 

Ταυτόχρονα εργαζόμαστε σκληρά, ώστε αυτή η κρίση να τελειώσει. Εκπονούμε σχέδια, κινούμεθα δραστήρια στο διπλωματικό επίπεδο, υποστηρίζουμε τις πρωτοβουλίες που αυτήν τη στιγμή αναλαμβάνονται από κάποιους εταίρους μας. Αναφέρομαι συγκεκριμένα στην πρωτοβουλία της Γερμανίας, την οποία επιδιώκει να συμπληρώσει το ελληνικό σχέδιο, έτσι ώστε να προωθηθεί το συντομότερο δυνατόν η διακοπή των βομβαρδισμών και να ξεκινήσει μία διαπραγμάτευση, για μία πολιτική λύση στο πρόβλημα. 

Τελειώνω, κύριε Πρόεδρε, λέγοντας ότι, έχοντας υπόψη μας αυτά τα ζητήματα, θα πρέπει να είμαστε έτοιμοι πάντοτε να αντιμετωπίζουμε συστηματικά αυτές τις καταστάσεις, αλλά να μη συμβάλουμε -και αυτό είναι μία έκκληση που θέλω να κάνω- στη δημιουργία κλίματος απαισιοδοξίας, που διαδίδεται στη συνέχεια και στο εξωτερικό και προκαλεί αβάσιμες ανησυχίες, μεγεθύνοντας το όποιο πρόβλημα και παράγει βεβαίως πρόσθετες αρνητικές συνέπειες. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στη συζήτηση των επικαίρων ερωτήσεων πρώτου κύκλου. 

Δεύτερη είναι η με αριθμό 886/19.4.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Υγείας και Πρόνοιας, Ανάπτυξης, σχετικά με τη δημιουργία ραδιενεργού και τοξικού νέφους από τους βομβαρδισμούς στη Γιουγκοσλαβία, τους κινδύνους για τη χώρα μας κλπ. 

Η επίκαιρη ερώτηση σε περίληψη έχει ως εξής: 

"Ο θάνατος και η καταστροφή που προκαλούν οι πολεμικές επιχειρήσεις και οι βομβαρδισμοί των ΗΠΑ, του ΝΑΤΟ και της Ευρωπαϊκής 'Ενωσης σε βάρος του γιουγκοσλαβικού λαού και της υλικοτεχνικής και παραγωγικής υποδομής της χώρας του, έχει σαν αναπόφευκτο συμπλήρωμα τους τεράστιους κινδύνους στον τομέα της υγείας, της οικολογίας και του πολιτισμού. Λόγου χάρη, ανεκτίμητα μνημεία του πολιτισμού βομβαρδίζονται και καταστρέφονται, ενώ οι βόμβες εμποδίζουν ακόμα και τα αποδημητικά πουλιά να πραγματοποιήσουν τις μετακινήσεις τους. 

Ωστόσο, μια σειρά κίνδυνοι δεν περιορίζονται μόνο στο εσωτερικό της Γιουγκοσλαβίας, αλλά επεκτείνονται σε ολόκληρα τα Βαλκάνια και στη χώρα μας. Σε κάθε έκρηξη βόμβας ή πυραύλου απελευθερώνεται ραδιενέργεια. Τεράστιες είναι οι ποσότητες τοξικών αερίων και σωματιδίων που προκαλούν οι βομβαρδισμοί χημικών εργοστασίων, εργοστασίων λιπασμάτων, διυλιστηρίων, δεξαμενών καυσίμων κλπ. 

Η δημιουργία ραδιενεργού και τοξικού νέφους, η αύξηση του κινδύνου καρκινοπαθειών, η δημιουργία του φαινομένου του θερμοκηπίου, η όξινη βροχή, οι σοβαρές παρενέργειες στην τροφική αλυσίδα κλπ., είναι μερικές μόνο από τις ενδεχόμενες συνέπειες της "ανθρωπιστικής" δράσης των ιμπεριαλιστών στα Βαλκάνια. 

Ερωτώνται οι κύριοι Υπουργοί, εάν η Κυβέρνηση αναγνωρίζει ότι υπάρχουν αυτοί οι κίνδυνοι και ποια μέτρα πρόκειται να πάρει και πότε για την αντιμετώπισή τους". 

Ο Υφυπουργός Υγείας και Πρόνοιας έχει το λόγο για τρία λεπτά, να πρωτολογήσει. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, θα είμαι σύντομος. Είχα την ευκαιρία και χθες, σε απάντηση ίδιας ερώτησης συναδέλφου άλλου κόμματος, να αναφερθώ στο θέμα. 

Κύριε συνάδελφε, η Κυβέρνηση παρακολουθεί το θέμα των περιβαλλοντικών επιπτώσεων από τους βομβαρδισμούς στο Κόσοβο από τις πρώτες κιόλας ημέρες της δραστηριότητας αυτής του ΝΑΤΟ στα Βαλκάνια. 

Πρέπει να σας πω ότι από τα στοιχεία που υποβάλλουν καθημερινά και η Eλληνική Επιτροπή Ατομικής Ενέργειας, αλλά και το Εργαστήριο Ελέγχου Περιβάλλοντος του Αριστοτελείου Πανεπιστημίου Θεσσαλονίκης, που διευθύνεται από τον καθηγητή κ. Κουεμτζή -αλλά και άλλοι επιστήμονες- δεν φαίνεται να έχει επηρεαστεί η ατμόσφαιρα, το νερό ή το έδαφος στην Ελλάδα από τοξικούς ή ραδιενεργούς ρύπους. Οι μετρήσεις δίνουν στοιχεία που δεν διαφέρουν από εκείνα που υπήρχαν πριν από τον πόλεμο. Το Εργαστήριο Ελέγχου Περιβάλλοντος Αριστοτελείου Πανεπιστημίου Θεσσαλονίκης, από το 1977 με ειδικό πρόγραμμα κάνει αυτές τις μετρήσεις που παίρνει από είκοσι πέντε σημεία της βόρειας Ελλάδας. 

Δεν υπήρχαν μέχρι πρόσφατα μετρήσεις για τις διοξίνες. Η Ελλάδα δεν είχε τέτοιο πρόβλημα. Είναι και γι'αυτόν το ρύπο, όμως, καθησυχαστικοί οι ειδικοί. Αυτό έγινε και προχθές στην τελευταία σύσκεψη στο Υπουργείο Περιβάλλοντος. Αναφέρονται οι ειδικοί στην απόσταση, στις καιρικές συνθήκες και παρά τα όσα διαβάζουμε στον Τύπο και ακούμε στα άλλα Μέσα Μαζικής Ενημέρωσης από ανακοινώσεις άλλων ειδικών ότι οι διοξίνες που εκλύονται στους βομβαρδισμούς, επειδή αναπτύσσονται μεγάλες θερμοκρασίες, μετά τους χίλιους διακόσιους βαθμούς καταστρέφονται. Αυτές είναι οι απόψεις των ειδικών και δεν είναι οι δικές μας προσωπικές απόψεις ή οι απόψεις των υπηρεσιακών παραγόντων του Υπουργείου και των αρμοδίων διευθύνσεων. 

Δεν υπήρξε συνεπώς μέχρι τώρα κανένα ανησυχητικό στοιχείο, για να επιβάλει τη λήψη μέτρων ή την παροχή οδηγιών. Οι ανησυχίες από όπου εκδηλώνονται είναι δικαιολογημένες. Το ενδεχόμενο των περιβαλλοντικών επιπτώσεων ή ακόμα και της οικολογικής καταστροφής από τις εξελίξεις είναι υπαρκτό. Δεν μπορεί όμως κανείς να κάνει κάτι, να πάρει μέτρα γι' αυτό. Παρακολουθούμε τα γεγονότα. Βρισκόμαστε σε διαρκή ετοιμότητα τα συναρμόδια Υπουργεία, σε συνεχή συνεργασία με τους ειδικούς και τα εργαστήρια, σε συνεχή επαφή με τα αρμόδια Υπουργεία Υγείας των γειτονικών χωρών -των Σκοπίων, της Βουλγαρίας- και τη γιουγκοσλαβική πλευρά, για να μας αναφέρει τους στόχους και το είδος των εγκαταστάσεων που επλήγησαν. Αλλά μέχρι τώρα, επαναλαμβάνω -και αυτή είναι η πραγματική διάσταση- δεν υπάρχουν στοιχεία που να μας κάνουν να ανησυχούμε. Ανησυχούμε στο μέτρο που όλοι ανησυχούν στα Βαλκάνια, από το γεγονός ότι ο πόλεμος συνεχίζεται, οι βομβαρδισμοί συνεχίζονται και συνεπώς μπορεί να υπάρξουν περιβαλλοντικές επιπτώσεις. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παναγιώτου έχει το λόγο για δύο λεπτά. 

ΣΤΑΥΡΟΣ ΠΑΝΑΓΙΩΤΟΥ: Κύριε Υπουργέ, ίσως οι ανθρωπιστικοί βομβαρδισμοί των ΗΠΑ, του ΝΑΤΟ, της Ευρωπαϊκής 'Ενωσης, που συνεχίζονται επί έναν ολόκληρο μήνα να μην πετυχαίνουν έναν από τους βασικούς τους στόχους, δηλαδή την αλλαγή των συνόρων στα Βαλκάνια, το ίδιο όμως δεν συμβαίνει και με τους ρύπους και τη μόλυνση, που δεν γνωρίζουν σύνορα και επεκτείνονται έξω από τα όρια της Γιουγκοσλαβίας σε όλες τις χώρες της Βαλκανικής. 

'Οσο για το επιχείρημά σας ότι δεν πρέπει να ανησυχούμε για τους κινδύνους, παρακολουθούμε στον Τύπο ότι τόσο το ΑΠΘ όσο και το Δημοκρίτειο Πανεπιστήμιο της Θράκης, που ανέλαβαν την ευθύνη των μετρήσεων, δεν είναι σε θέση να γνωρίζουν αν οι διοξίνες έχουν μεταφερθεί στη χώρα μας, μιας και είναι γνωστό ότι δεν έχουμε τη δυνατότητα να κάνουμε τέτοιες μετρήσεις. 

Οι απόψεις των ειδικών για τις διοξίνες δεν είναι μόνο ότι καταστρέφονται στους χίλιους διακόσιους βαθμούς, αλλά είναι ακόμη ότι είναι άκρως τοξικές και καρκινογόνες στέρεες ουσίες, που δημιουργούνται από τους βομβαρδισμούς των χημικών εργοστασίων της Γιουγκοσλαβίας και αποτελούν το μεγαλύτερο κίνδυνο που μπορεί να αντιμετωπίσει και η χώρα μας μεταξύ των άλλων χωρών των Βαλκανίων. Οι ουσίες όμως αυτές, όπως και όλες οι τοξικές, δεν μπορούν να αντιμετωπιστούν με κανέναν τρόπο, ενώ οι επιπτώσεις τους στη δημόσια υγεία και το περιβάλλον θα είναι τραγικές. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

'Ενα λεπτό, κύριε Πρόεδρε, όπως δώσατε και στον κύριο Υφυπουργό και στους άλλους συναδέλφους. 

ΠΡΟΕΔΡΕΥΩΝ (Παναγιώτης Σγουρίδης): Καλώς. Συνεχίστε, κύριε Παναγιώτου. Μόνο να μας πείτε, γιατί δεν στρέφεστε και εναντίον των συναδέλφων Κομμουνιστών της Ιταλίας και εναντίον των Πρασίνων, που δεν αλυσοδένονται πάνω στα βομβαρδιστικά αεροπλάνα, μόνο αλυσοδένονται στις δεξαμενές στο Λάτση ή στο Βαρδινογιάννη. 

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, εάν διαβάσετε το "ΡΙΖΟΣΠΑΣΤΗ", θα έχετε διαβάσει την αυστηρή κριτική... 

ΠΡΟΕΔΡΕΥΩΝ (Παναγιώτης Σγουρίδης): Ξέχασα, δεν διάβασα την εφημερίδα σας! 

ΣΤΑΥΡΟΣ ΠΑΝΑΓΙΩΤΟΥ: Για μας είναι ζήτημα αρχής και για ένα τόσο σοβαρό πρόβλημα δεν χαριζόμαστε σε κανέναν απολύτως! 

Είναι γνωστό, λόγω της καταστροφής των βιομηχανικών εγκαταστάσεων, με έμφαση των χημικών μονάδων, ότι εκκρίνονται τεράστιες ποσότητες αμμωνίας, διοξινών, ουρανίων και άλλων υψηλά τοξικών ενώσεων.'Ολοι αυτοί οι ρύποι με το βρόχινο νερό καταλήγουν πρώτα στα ποτάμια και τις λίμνες και κατ'επέκταση μέσω στης χλωρίδας και στην τροφική αλυσίδα. Ο χρόνος είναι τόσο λίγος. Εκείνο που θα σας προτείναμε, κύριε Υφυπουργέ, είναι αντί να έρχεστε εδώ και να προσπαθείτε να πείσετε την κοινή γνώμη ότι δεν υπάρχει κίνδυνος, να πάρετε μια πρωτοβουλία, να φέρετε ένα ψήφισμα στη Βουλή, το οποίο θέλω να πιστεύω ότι θα γινόταν ομόφωνα αποδεκτό, με το οποίο θα αναλαμβάναμε νέα εκστρατεία για τη διαφώτιση της κοινής γνώμης για τους κινδύνους που προκαλούνται στο περιβάλλον, τόσο της Γιουγκοσλαβίας, όσο και ολόκληρης της Βαλκανικής Χερσονήσου. 

Τέλος, εάν είναι τόσο καλές αυτές οι ανθρωπιστικές βόμβες, τότε οι υπερπόντιοι προστάτες μας καλό θα ήταν να τις ρίχνουν στα δικά τους εδάφη και όχι στη δική μας περιοχή. 

ΠΡΟΕΔΡΕΥΩΝ (Παναγιώτης Σγουρίδης): Μόνο που ψηφίσματα η Βουλή δεν εκδίδει σύμφωνα με τον Κανονισμό. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Αυτό είναι δική σας αρμοδιότητα να το τονίσετε, κύριε Πρόεδρε. 

Εγώ, πάντως, πρέπει να πω στον κύριο συνάδελφο ότι δεν πιστεύω να άκουσε από χείλη κυβερνητικού εκπροσώπου ή Υπουργού ότι οι βόμβες είναι καλές. Γιατί έτσι κατέληξε στην παρέμβασή του. 

Κύριε συνάδελφε, έχουμε δικαίωμα σε αυτήν την Αίθουσα όλοι να εκφράζουμε τις ανησυχίες μας -αυτό έκανα και εγώ πριν από λίγο- για τις περιβαλλοντικές επιπτώσεις που μπορεί να έχουν οι βομβαρδισμοί στα Βαλκάνια και στις γειτονικές προς την εμπόλεμη περιοχή χώρες. 'Εχω την εντύπωση ότι δεν μπορούμε να κάνουμε αναλύσεις ως ειδικοί για τις χημικές ουσίες, τον τρόπο που αυτές μεταδίδονται, το πώς φτάνουν σε μια περιοχή, σε ποιες θερμοκρασίες καταστρέφονται κλπ. Αυτά είναι θέματα των ειδικών. Θα παρακολουθείτε αυτές τις μέρες ότι και μεταξύ αυτών υπάρχουν διαφορετικές απόψεις. Εν πάση περιπτώσει, εμείς έχουμε υποχρέωση ως Κυβέρνηση να έχουμε συνεχή ενημέρωση για τους στόχους που πλήττονται και το είδος των στόχων, για τις συνθήκες που επικρατούν και συνεπώς για την πιθανότητα να μεταφερθούν ρύποι, για το είδος των ρύπων που εκλύονται και ποιες είναι οι ποσότητες αυτών στη χώρα μας. 

Αυτά τα στοιχεία τα έχουμε, σε συνεργασία με τα επιστημονικά εργαστήρια που υπάρχουν στη χώρα μας, στα οποία εξελίσσονται ερευνητικά προγράμματα μετρήσεων, και στα οποία έχουμε εμπιστοσύνη. Δεν θέλουμε να καθησυχάσουμε κανέναν. Να ενημερώσουμε θέλουμε για τις πραγματικές διαστάσεις του προβλήματος μέχρι τώρα. Κανείς δεν μπορεί να αποκλείσει το ενδεχόμενο να συμβούν στο περιβάλλον σημαντικές μεταβολές μέχρι αν θέλετε και οικολογική καταστροφή. Αλλά αυτό είναι άλλο ζήτημα. 

Εν όψει, λοιπόν, και αυτού του ενδεχομένου, και η Κυβέρνηση είναι εναντίον των βομβαρδισμών και ζητεί πολιτική λύση του προβλήματος. Σε όλες της δε τις πρωτοβουλίες που αναλαμβάνει διεθνώς μεταξύ των άλλων επιχειρημάτων, υπάρχει και αυτό το επιχείρημα. Το επιχείρημα μιας ενδεχόμενης δηλαδή οικολογικής καταστροφής. Θεωρώ ότι χειριζόμαστε το θέμα ως Κυβέρνηση υπεύθυνα και με ψυχραιμία και δεν παραπληροφορούμε κανέναν. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συνθήκης Συνεννόησης και Συνεργασίας μεταξύ της Ελληνικής Δημοκρατίας και της Γεωργίας". 

Αυτή η σύμβαση υπερψηφίστηκε από τα υπόλοιπα κόμματα, αλλά είχε επιφυλάξεις το Κομμουνιστικό Κόμμα Ελλάδας. Γι' αυτό και θα πάρει το λόγο αυτός που ορίστηκε ως Κοινοβουλευτικός Εκπρόσωπος από τον κ. Ορέστη Κολοζώφ και είναι ο Απόστολος Τασούλας. 

Ορίστε, κύριε Τασούλα, έχετε το λόγο για πέντε λεπτά για να εκφράσετε τις επιφυλάξεις σας. 

ΑΠΟΣΤΟΛΟΣ ΤΑΣΟΥΛΑΣ: Είχαμε επιφυλάξεις στις 17 Μάρτη που συζητιόντουσαν αυτά τα πράγματα. Τώρα βέβαια δεν έχουμε επιφυλάξεις. Τώρα έχουμε άρνηση μέχρι τα μπούνια. Δεν ξέρω γιατί δεν έχουν οι άλλοι άρνηση πλέον. Τι να κάνουμε δηλαδή; Τι σόι συμφωνία με τη Γεωργία που να εμπλέκεται και να περάσουμε τους στόχους, τις αξίες της Ευρωπαϊκής 'Ενωσης; Τι θέλετε δηλαδή; Να παρασύρουμε τη Γεωργία στο εμπάργκο πετρελαιοειδών που ψησίσαμε χθες; Να τους παρασύρουμε ή να τους καλέσουμε να έρθουν μαζί μας για τους βομβαρδισμούς που έχουμε στα Βαλκάνια; 

Νομίζουμε ότι όχι μόνο εμείς, αλλά όλα τα κόμματα θα έπρεπε να πάρουν αρνητική θέση, όπως μπαίνει το θέμα. Γιατί το να αναπτύξει συνεργασία με τη Γεωργία η Ελλάδα δεν θα είχαμε καμία αντίρρηση. Εδώ δεν πρόκειται όμως γι' αυτό το πράγμα. Σε όλα τα άρθρα βλέπουμε όλην την πολιτική της Ευρωπαϊκής 'Ενωσης, η οποία μπορεί να μη γινόταν κατανοητή μέχρι τις 24 Μάρτη από όλους, τώρα όμως γίνεται κατανοητή, τέτοια που είναι, από πολλούς. Και αυτή η πολιτική δεν είναι άλλη από μια απάνθρωπη πολιτική. 

Δεν ξέρω τι γνώμη σχηματίζεται, κύριε Πρόεδρε, στην Αίθουσα της Βουλής για τον κ. Μπλερ, για τον Νταλέμα, που θέλατε σχόλιο προηγουμένως. Να σας το κάνω εγώ άμα θέλετε. Για ποιον ανθρωπισμό της Ευρώπης, για ποιον πολιτισμό της Ευρώπης, για ποιους σκοπούς της Ευρώπης; Αν είναι κάτι που πρέπει να κάνει η ανθρωπότητα είναι να αντιπαλέψει με όλες της τις δυνάμεις αυτούς τους στόχους της Ευρωπαϊκής 'Ενωσης, των Αμερικάνων, των ΝΑΤΟϊκών, των ιμπεριαλιστών. Η χώρα μας δεν πρέπει να συμμετέχει. Για ποιες αξίες να συζητήσουμε; Συζητάγαμε χθες για τη μαύρη επέτειο και σας έλεγα για τις τρεις συλλήψεις επειδή έγραψαν οι Κνίτες "έξω το ΝΑΤΟ". Χθες είχαμε και άλλη σύλληψη. Δεν μπορούμε να συμφωνήσουμε σε καμία περίπτωση με τέτοιου είδους συμφωνίες που εμπλέκουν τους σκοπούς και τους στόχους τέτοιων σχηματισμών, όπως είναι η Ευρωπαϊκή 'Ενωση, όπως είναι το ΝΑΤΟ, όπως είναι οι Αμερικάνοι και είναι όλοι μαζί αυτοί, μην έχετε καμία αμφιβολία. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Εξωτερικών κ. Νιώτης έχει το λόγο για πέντε λεπτά να απαντήσει επί των αντιρρήσεων του Κομμουνιστικού Κόμματος Ελλάδος. 

ΓΡΗΓΟΡΙΟΣ ΝΙΩΤΗΣ (Υφυπουργός Εξωτερικών): Πραγματικά με εκπλήσσει η επιφύλαξη και τελικά η αντίρρηση την οποία καταθέτει σήμερα ενώπιον της Ολομέλειας το ΚΚΕ σε ό,τι αφορά την κύρωση της Συνθήκης Συνεννόησης και Συνεργασίας μεταξύ της Ελληνικής Δημοκρατίας και της Γεωργίας. Είναι μία θεμελιώδης συμφωνία, ένα πλαίσιο ανάμεσα στις δύο χώρες που κατέστη αναγκαίο ιδιαιτέρως όταν μετά τη διάλυση της τέως Σοβιετικής Ενώσεως ήταν πραγματικά προτεραιότητά μας να επαναδιατυπώσουμε τα πλαίσια αρχών φιλίας και συνεργασίας με τα κράτη τα οποία εν τω μεταξύ ανεδείχθησαν. 

Δεν κατανοώ το γιατί επ' ευκαιρία μιας τέτοιας συμβατικής δεσμεύσεως γενικής ενός πλαισίου ο συνάδελφος και γενικότερα το ΚΚΕ βρίσκουν τον κατάλληλο κατ' αυτούς χώρο για να εκφράσουν τη διαφωνία τους για τη σχέση της Ελλάδος με την Ευρωπαϊκή 'Ενωση. Ως προς αυτό, κύριε συνάδελφε, το ζήτημα έχει τεθεί ενώπιον του ελληνικού λαού επανειλημμένως. 

ΑΠΟΣΤΟΛΟΣ ΤΑΣΟΥΛΑΣ: Δεν τέθηκε. 

ΓΡΗΓΟΡΙΟΣ ΝΙΩΤΗΣ (Υφυπουργός Εξωτερικών): Σας παρακαλώ, κύριε συνάδελφε. Μην αμφισβητείτε τις βασικές αρχές της δημοκρατίας μας. 'Οταν ψηφίζει τα κόμματα ο ελληνικός λαός, γνωρίζει τις αρχές τους και τις θέσεις τους σε σχέση με ένα στραγητικό κεφαλαιώδες ζήτημα, όπως είναι η σχέση Ελλάδος Ευρωπαϊκής Ενώσεως. Εάν έχετε τις αντιρρήσεις σας μπορείτε να τις έχετε... 

ΑΠΟΣΤΟΛΟΣ ΤΑΣΟΥΛΑΣ: Ξέρετε τι συμπέρασμα βγαίνει από αυτό; 

ΓΡΗΓΟΡΙΟΣ ΝΙΩΤΗΣ (Υφυπουργός Εξωτερικών): Σας παρακαλώ, κύριε συνάδελφε, να ολοκληρώσω τη σκέψη μου. 

Είναι φανερό ότι για λόγους εντυπώσεων μπορεί να προβάλετε αυτές τις αντιρρήσεις ή τελικά να έχετε μια στάση καταψηφίσεως. 

ΑΠΟΣΤΟΛΟΣ ΤΑΣΟΥΛΑΣ: Δεν είναι για λόγους εντυπώσεων. 

ΓΡΗΓΟΡΙΟΣ ΝΙΩΤΗΣ (Υφυπουργός Εξωτερικών): 'Ομως εν προκειμένω, αν έρχεστε να πείτε εδώ σε αυτήν την Αίθουσα ότι η Ελλάδα κακώς είναι με την Ευρωπαϊκή 'Ενωση, νομίζω ότι είναι υπερβολή. Πρώτον, διότι όπως σας είπα το 95% του ελληνικού λαού τάσσεται υπέρ της Ευρωπαϊκής 'Ενωσης και εν πάση περιπτώσει δεν είναι δόκιμο σε αυτήν την Αίθουσα κατά αυτόν τον τρόπο να τίθενται τόσο σοβαρά θέματα επ' ευκαιρία μιας τυπικής συμβάσεως. Εάν θέλετε μπορείτε να προκαλέσετε μία συζήτηση επ' αυτού του μεγάλου στρατηγικού θέματος και ας έρθετε εδώ να εκφράσετε και πάλι τις απόψεις σας. Εάν πάλι μας εγκαλείτε, γιατί η Γεωργία αναζητά διαύλους και μάλιστα δι' ημών προς την Ευρωπαϊκή 'Ενωση, δεν καταλαβαίνω. Είναι σε θέση η ελληνική πλευρά ή οποιοδήποτε κόμμα από την Ελλάδα να διδάξει τη Γεωργία, μία αυτόνομη δημοκρατία, για το τι επιθυμεί να κάνει και εκείνη και ο κυρίαρχος λαός της; 

Πρέπει, λοιπόν, να μάθετε ότι και η Γεωργία και όλα τα κράτη της τέως Σοβιετικής 'Ενωσης επιθυμούν διακαώς να ανοίξουν διαύλους προς την Ευρωπαϊκή 'Ενωση. Και εμείς αυτό το διακριτό ρόλο που έχουμε, γιατί είμαστε η μόνη χώρα με την οποία συνδέονται και που έχει τη βούληση να τους οργανώσει αυτές τις σχέσεις, δεν μπορούμε να τον καταθέσουμε ή να αφορίσουμε ένα τέτοιο χαρτί που διαθέτει η ελληνική διπλωματία. Είναι φανερό, λοιπόν, ότι υπάρχουν ορισμένες διατάξεις που ενθαρρύνουν είτε την επιβεβαίωση αρχών που έχουν διατυπωθεί εντός του ευρωπαϊκού πλαισίου είτε βεβαίως αρχών που συνδέονται με το χάρτη των Ηνωμένων Εθνών ή τις δεσμεύσεις μας από το Ελσίνκι. Περί αυτού πρόκειται. 

Τώρα, βεβαίως, εδώ έχουμε να κάνουμε με μία περίεργη τακτική την οποία και πάλι οφείλω να τη σεβαστώ ως εκδήλωση εκ μέρους ενός κόμματος του ελληνικού Κοινοβουλίου, αλλά οφείλω να πω και να καλέσω τα υπόλοιπα κόμματα του ελληνικού Κοινοβουλίου να συνυπογράψουν και να επικυρώσουν αυτήν τη Συνθήκη, η οποία προωθεί τη συνεννόηση, τη συνεργασία και τη φιλία ανάμεσα στην Ελλάδα και τη Γεωργία και βεβαίως τη διατυπώνει σε ένα συγκεκριμένο πλαίσιο αρχών και δεσμεύσεων απολύτως αποδεκτών από εμάς. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση σύμφωνα με το άρθρο 108 επί της αρχής, των άρθρων και του συνόλου του σχεδίου νόμου του Υπουργείου Εξωτερικών: "Κύρωση της Συνθήκης Συνεννόησης και Συνεργασίας μεταξύ της Ελληνικής Δημοκρατίας και της Γεωργίας". 

Ερωτάται το Σώμα: Γίνεται δεκτό το νομοσχέδιο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Εξωτερικών: "Κύρωση της Συνθήκης Συνεννόησης και Συνεργασίας μεταξύ της Ελληνικής Δημοκρατίας και της Γεωργίας" έγινε δεκτό κατά πλειοψηφία, σε μόνη συζήτηση επί της αρχής, των άρθρων και του συνόλου και έχει ως εξής: 


Σελίδα 6036 μέχρι και Σελίδα 6045
είναι σε PDF

ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα εξουσιοδότηση. 

Εισερχόμαστε στη συνέχιση της συζήτησης επί των άρθρων και του συνόλου του σχεδίου νόμου του Υπουργείου Υγείας και Πρόνοιας "Ανάπτυξη και εκσυγχρονισμός των Υπηρεσιών ψυχικής υγείας και άλλες διατάξεις". 

'Εχουν συζητηθεί τα άρθρα 1 έως 12. Μένουν τα άρθρα 13 έως 22 και το ακροτελεύτιο και οι πέντε τροπολογίες που έχει υποβάλει ο κύριος Υπουργός και οι δεκατρείς τροπολογίες των συναδέλφων Βουλευτών. 

Συμφωνείτε κύριοι συνάδελφοι, να συζητήσουμε τα άρθρα 13 μέχρι 22 σε μία ενότητα; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς, τα άρθρα 13 μέχρι 22 θα συζητηθούν σε μία ενότητα. 

Ορίστε, κύριε Υπουργέ, έχετε το λόγο για να κάνετε κάποιες διορθώσεις. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Να διαβάσω, κύριε Πρόεδρε, τις διορθώσεις επ' αυτών των άρθρων: 

Στο άρθρο 13, στην παράγραφο 3 το ρήμα "βαρύνουν" τίθεται στον ενικό "βαρύνει". 

Επίσης, στο άρθρο 13 προστίθεται παράγραφος 7 ως εξής: "Οι Μονάδες Ψυχικής Υγείας των Νοσοκομείων του ν.δ. 2592/1953 και του ν.1397/1983, τα Πανεπιστημιακά Ψυχιατρικά Νοσοκομεία, τα Πανεπιστημιακά Ινστιτούτα Ψυχικής Υγιεινής και οι Πανεπιστημιακές Μονάδες που έχουν ως αντικείμενο την Ψυχική Υγεία, μπορούν να επιχορηγούνται από τον τακτικό προϋπολογισμό του Υπουργείου Υγείας και Πρόνοιας για την ανάπτυξη ερευνών και μελετών του τομέα της Ψυχικής Υγείας. 

Με απόφαση του Υπουργού Υγείας και Πρόνοιας καθορίζονται οι όροι και οι προϋποθέσεις και κάθε λεπτομέρεια που αφορά την εφαρμογή της παραγράφου αυτής". 

Αναδιατυπώνεται το άρθρο 14, για να γίνει εννοιολογικά σαφέστερο, ως εξής: 

"Με απόφαση του Υπουργού Υγείας και Πρόνοιας, η οποία εκδίδεται εντός οκταμήνου από της δημοσιεύσεως του παρόντος νόμου, καθορίζονται οι προϋποθέσεις έγκρισης οργανωμένων προγραμμάτων αποκατάστασης, στα οποία προβλέπεται και χορήγηση χρηματικού ποσού σε βάρος του προϋπολογισμού του προγράμματος είτε ως θεραπευτικού κινήτρου για άτομα με ψυχικές διαταραχές, που έχουν μακρά παραμονή για νοσηλεία σε μονάδες ψυχικής υγείας είτε ως κινήτρου επανένταξης για άτομα που διαμένουν στην κοινότητα." 

Στο άρθρο 15, στην παράγραφο 1, πριν από τις τελευταίες λέξεις της παραγράφου "των Τομέων Ψυχικής Υγείας" τίθενται οι λέξεις "των ν.π.δ.δ. και ν.π.ι.δ. του ευρύτερου δημόσιου και του ιδιωτικού τομέα". 

Στο άρθρο 17, στην παράγραφο 2, στο εδάφιο 2, στην τρίτη σειρά, μετά τις λέξεις "του παρόντος νόμου" προστίθεται η λέξη "δύναται". 

Στην παράγραφο 2, στο εδάφιο 2, στην πέμπτη σειρά, μετά τις λέξεις "Υγείας και Πρόνοιας" προστίθεται η λέξη "να". 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα ήθελα να κατατεθούν για τα Πρακτικά αυτές οι διορθώσεις και επίσης να βγουν φωτοαντίγραφα και να μοιραστούν στους συναδέλφους Βουλευτές. 

(Στο σημείο αυτό ο Υφυπουργός Υγείας και Πρόνοιας κ. Φαρμάκης καταθέτει για τα Πρακτικά τις προαναφερθείσες διορθώσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.) 

Κύριοι συνάδελφοι, ο Βουλευτής Α' Πειραιώς κ. Γεώργιος Καλός ζητεί ολιγοήμερη άδεια απουσίας στο εξωτερικό. 

Εγκρίνει το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το Σώμα ενέκρινε τη ζητηθείσα άδεια. 

Επίσης, θα ήθελα να σας ανακοινώσω ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα τέσσερις μαθητές και δύο συνοδοί από το 6ο Δημοτικό Σχολείο Καισαριανής Αθηνών. 

Η Βουλή τους καλωσορίζει. 

(Χειροκροτήματα από όλες τις πτέρυγες) 

Ο κ. Παπαδάτος έχει το λόγο για δέκα λεπτά. 

ΙΩΑΝΝΗΣ ΠΑΠΑΔΑΤΟΣ: Κύριε Πρόεδρε, τα συγκεκριμένα άρθρα εξειδικεύουν τη βασική φιλοσοφία του νομοσχεδίου για την πρωτοβάθμια φροντίδα των ατόμων με ψυχικές διαταραχές και επίσης υπάρχουν μεταβατικές διατάξεις, που αφορούν ιδρύματα του ευρύτερου δημόσιου τομέα, έτσι που να υπάρχει μία πιο ουσιαστική και συνολική διασύνδεση με τις υπηρεσίες. 

Πιο αναλυτικά, στο άρθρο 13 διατυπώνονται οι αρχές που διέπουν την οικονομική λειτουργία, τους πόρους αυτών των μονάδων. Είναι ιδιαίτερα σημαντικό ότι από τη μια μεριά καθορίζεται ειδικό νοσήλιο για νέες δομές και νέα προγράμματα, πέρα από τα κλασικά των νοσοκομείων και των κλινικών, διότι όλες αυτές οι εναλλακτικές δομές θα πρέπει να αντιμετωπιστούν με έναν υπεύθυνο τρόπο και θα πρέπει να καθορίζονται και τα νοσήλια. 

'Αρα όλες αυτές οι δομές, όπως είναι οι ξενώνες, τα οικοτροφεία, θα έχουν συγκεκριμένες αμοιβές σε επίπεδο νοσηλείας. Συχνά αυτά τα νοσήλια τα δίνουν οι ασφαλιστικοί φορείς. Στις περιπτώσεις που υπάρχουν άποροι, αδύνατα οικονομικά άτομα, τότε τα χρήματα χορηγούνται από τον προϋπολογισμό του Υπουργείου Υγείας και Πρόνοιας. 

Επομένως για πρώτη φορά οποιοδήποτε άτομο με ψυχικά προβλήματα, με ψυχικές διαταραχές, έχει την πλήρη κάλυψη του κράτους, κάτι που δεν συνέβαινε μέχρι σήμερα και γι' αυτό είναι άδικες και οι τοποθετήσεις των κομμάτων της Αντιπολίτευσης, που θεωρούν ότι υπάρχει ένα πρόβλημα οικονομικής βοήθειας γι' αυτά τα άτομα στο παρόν νομοσχέδιο. Το αντίθετο συμβαίνει. 

Ο Υφυπουργός κ. Φαρμάκης έκανε κάποιες ουσιαστικές προσθήκες, θα έλεγα, στο άρθρο 13. 'Εκανε μία καινούρια προσθήκη, που διατύπωσε σαν παράγραφο 7, για τις μονάδες νοσοκομείων, πανεπιστημιακών, για το Τ.Ε.Ψ.Υ. Πιστεύω ότι θα πρέπει να προστεθεί και το Κέντρο Ψυχικής Υγιεινής, το οποίο δεν είναι ένα ίδρυμα απλά θεραπευτικό. Εντάσσεται στη λειτουργία και στην ιδρυτική του πράξη το να κάνει έρευνα. 'Ετσι ήταν η ιδρυτική του πράξη, όταν αυτό ιδρύθηκε. Μπορεί, λοιπόν, να προστεθεί και το Κέντρο Ψυχικής Υγιεινής. 'Ετσι κι αλλιώς αυτό θα εγκριθεί από το Υπουργείο Υγείας και Πρόνοιας κατά πρόγραμμα. 

Στο άρθρο 14 μπαίνει ένα ουσιαστικό στοιχείο κινήτρων επανένταξης και για τις ειδικές υπηρεσίες, αλλά παραλλήλως και για τα συγκεκριμένα άτομα, για να μπορούν να παρακολουθούν το πρόγραμμα, αλλά παράλληλα να το συνεχίζουν. 

Οι καινούριες διατυπώσεις που πάλι έγιναν, νομίζω ότι είναι ουσιαστικές. Απλώς για να αποφύγουμε πιθανές παρερμηνείες, εκεί που λέει "για άτομα με ψυχικές διαταραχές", να πούμε "και σε άτομα" ή "σε άτομα", γιατί υπάρχει ο φόβος αυτά τα κίνητρα να δοθούν ως χρήματα στις μονάδες και όχι στα συγκεκριμένα άτομα. Εδώ θα πρέπει να εξατομικευθεί και το κίνητρο. Θα πρέπει να είναι προσωπικό και ατομικό. Μόνο έτσι λειτουργεί. Το άλλο είναι ένα άλλου είδους κίνητρο. 

Στο άρθρο 15 μπαίνει η λογική ότι όλοι ανήκουν στον τομέα ψυχικής υγείας, στη μονάδα ψυχικής υγείας, ανεξαρτήτως της νομικής υφής -δημοσίου δικαίου ή ιδιωτικού δικαίου- και νομίζω ότι είναι πάρα πολύ σωστό, έτσι όπως διατυπώνεται. 

Στο άρθρο 16, μπαίνουν οι διαδικασίες και οι όροι, που υπάρχουν σε όλα τα κράτη, για την ακούσια νοσηλεία. Στην Ιταλία απαιτείται συμμετοχή και δικαστικού και της τοπικής αυτοδιοίκησης και γιατρού. Θα μπορούσε και εδώ να διατυπωθεί αυτό. Δεν ξέρω αν είμαστε έτοιμοι. Μελλοντικά όμως, εφόσον θα διατυπωθούν οι προϋποθέσεις, μπορούν να μπουν τέτοιοι όροι χορήγησης εντολής για αναγκαστική νοσηλεία, για εγκλεισμό στην ουσία. 

Επίσης είναι ιδιαίτερα σημαντικό και θα έπρεπε να το χαιρετίσει τουλάχιστον η πλευρά της Νέας Δημοκρατίας, το ότι οι ιδιωτικές κλινικές δεν θεωρούνται ότι είναι έξω από το σύστημα, αλλά διασυνδέονται ουσιαστικά, γιατί τα θέματα υγείας και ψυχικής υγείας ιδιαίτερα ανήκουν σε όλους, δηλαδή, και στους ιδιώτες και στο δημόσιο. Η συμμετοχή των ιδιωτικών κλινικών στο σχεδιασμό, είναι ένα ουσιαστικό βήμα και μία ουσιαστική προσέγγιση, από αυτές που μέχρι τώρα υπήρχαν, σε μία αντίληψη αμιγώς δημοσίου στο ΕΣΥ. 

Στο άρθρο 17, στην παράγραφο 1, στο εδάφιο 1, υπάρχει η πρόνοια να ενταχθούν αυτές οι υπηρεσίες, γενικότερα οι φορείς του κανονισμού 815, που έχουν αποκτήσει μία ικανή εμπειρία. Και θα πρέπει πραγματικά να τις χρησιμοποιήσει κανείς με την καλή έννοια στον ευρύτερο σχεδιασμό. Εντός δύο μηνών θα πρέπει να το δηλώσουν και εφ' όσον είναι τουλάχιστον για δύο έτη ή περισσότερα. 

Εδώ πιθανόν θα υπάρξει ένα μικρό πρόβλημα για πιθανές υπηρεσίες ή φορείς, που δεν θέλουν να συνεχίσουν. Εκεί θα μπορούσε το Υπουργείο να δει με ποιους όρους, άτομα που έχουν δουλέψει εκεί, μπορούν να συνεχίσουν να δουλεύουν σε άλλους φορείς, εφόσον βεβαίως έχουν δουλέψει δύο ή τρία χρόνια και έχουν τις αναγκαίες προϋποθέσεις. Πρέπει να υπάρχει ένας αυστηρός τρόπος επιλογής σε επίπεδο προσόντων. 

Ενώ όμως για τις υπηρεσίες και τους φορείς του 815 μπαίνει η επιθυμία τους απλά να συνεχίσουν, για να ενταχθούν, στην παράγραφο 2 για το Κέντρο Ψυχικής Υγιεινής, είναι λίγο πιο σύνθετη η προσέγγιση. Πιστεύω ότι το ιδεώδες θα ήταν να παραμείνουμε στην πρώτη παράγραφο, που λέει "με απόφαση του Υπουργού Υγείας και Πρόνοιας, το Κέντρο Ψυχικής Υγιεινής εντάσσεται στις λειτουργίες, μια και έχει λειτουργήσει πρωτοποριακά". 

Αν αυτό για αντικειμενικούς λόγους δεν μπορεί να γίνει, νομίζω ότι οι προτάσεις που έκανε ο αρμόδιος Υφυπουργός είναι ικανοποιητικές. 

Στο άρθρο 18 υπάρχουν οι προσεγγίσεις, οι προτάσεις για το πώς μπορούν να συμμετέχουν άτομα που εκφράζουν ορισμένους φορείς στον Πανελλήνιο Σύλλογο Φαρμακαποθηκαρίων. 

Το άρθρο 19 είναι ένα άρθρο με πολλές παραμέτρους που θέλει μια λεπτή μεταχείριση. Εδώ λέει ότι η χορήγηση ουσιών για υποκατάσταση της εξάρτησης -από εξαρτησιακές ουσίες κυρίως ηρωίνης- και των ανταγωνιστικών ουσιών -είναι δυο η αλοξόνη και η νατροξόνη- απαγορεύεται να χρησιμοποιηθούν ως ουσίες υποκατάστασης και επιτρέπεται μόνο στις δημόσιες υπηρεσίες του ΟΚΑΝΑ. 'Ετσι κι αλλιώς αυτές οι ουσίες χρησιμοποιούνται για παθολογικά περιστατικά. 

Δεν ξέρω αν θα μπορούσε να βρεθεί μια διατύπωση που να έλεγε ότι αυτές οι ουσίες μπορούν να χρησιμοποιηθούν σε εξειδικευμένες συγκροτημένες μονάδες για διάγνωση και αντιμετώπιση οξέων φάσεων και όχι ως μόνιμων ουσιών αποκατάστασης. 

Αντιλαμβανόμαστε εδώ βεβαίως ότι υπάρχει ένα πρόβλημα, το πώς κανείς χρησιμοποιεί αυτές τις ουσίες και πιθανόν να υπάρχει μια εκμετάλλευση των ατόμων που έχουν την εξάρτηση από ναρκωτικές ουσίες. 

'Ισως αν βρεθεί η σωστή διατύπωση -ότι το ΟΚΑΝΑ δίνει άδεια σε ειδικές συγκροτημένες μονάδες ή υπηρεσίες- θα είμαστε πιο σωστοί στην προσέγγιση. 

Στο άρθρο 20 και στο άρθρο 21 υπάρχουν προσεγγίσεις για το πώς θα ενταχθούν ορισμένα ιδρύματα, το "ΠΙΚΠΑ", ο "ΕΟΠ", το "Κέντρο Βρεφών η ΜΗΤΕΡΑ", το "Νοσοκομείο Φυματιώντων" του Νομού Ηρακλείου στον ευρύτερο δημόσιο τομέα και υπάρχει πρόνοια και για τους εργαζόμενους. 

Θα ήθελα να κάνω μια πολύ μικρή παρατήρηση που αφορά όλο το νομοσχέδιο, αλλά και κάποιο άρθρο. Καλό είναι εκεί που μιλάμε για ψυχικά ασθενείς να μην υπάρχει η λέξη "ασθενείς" και να λέμε άτομα με ψυχικές διαταραχές γιατί μπαίνει η έννοια της ετικέτας του ασθενούς που δεν στέκει επιστημονικά και κοινωνικά. 'Αρα, η έννοια του ατόμου με ψυχικές διαταραχές είναι πιο σωστή, γιατί είναι σε μια φάση της ζωής του και μπορεί μετά να μην το έχει. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καραγκούνης έχει το λόγο. 

ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, δεν θα αναφερθώ στα άρθρα 13, 14, 15 και 16 γιατί καλύπτομαι με τη χθεσινή μου τοποθέτηση. Νομίζω ότι έχουν την ίδια φιλοσοφία και δεν χρειάζεται να επαναλάβω τα ίδια. 

Θέλω να κάνω μόνο μια παρατήρηση στο άρθρο 16 γιατί ο κύριος συνάδελφος της Πλειοψηφίας ανέφερε ότι επιτέλους δίνεται η δυνατότητα τα οξέα περιστατικά να τα νοσηλεύουν και ιδιωτικές κλινικές. 

Αν νομίζετε ότι με το να δίνουμε μόνο την οξεία νοσηλεία στην ιδιωτική πρωτοβουλία -η οποία έχει τέσσερις χιλιάδες τριακόσια κρεβάτια, μπορώ να πω τα μισά κρεβάτια απ' ό,τι έχει το δημόσιο- δεν είναι αρκετό. Γιατί πραγματικώς υπάρχει η δυνατότητα να καλύψει κάτι περισσότερο, σας λέω ότι αυτό δεν είναι μεγάλη παραχώρηση. Απλούστατα με αυτόν τον τρόπο και με την τοποθέτησή σας αποκαλύψατε τη δογματική σας θέση, ότι εσείς βλέπετε μόνο το δημόσιο και δεν βλέπετε ανταγωνιστικά το όλο σύστημα για να λειτουργεί σωστά. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Σας έχω ξαναπεί και πάλι ότι, όταν το δημόσιο είναι άρρωστο, είναι και ο ιδιωτικός τομέας άρρωστος. Αυτό όμως, δεν θέλετε να το καταλάβετε. Δεν θα σταθώ όμως, άλλο σε αυτά. 

Θα σας πω κάτι για το άρθρο 17. Αφού καταργήσατε το Κέντρο Ψυχικής Υγιεινής -το οποίο είχε πράγματι μεγάλο έργο και στοχεύετε σε φαντάσματα- νομίζω ότι είναι θετικό το ότι διατηρείτε τη δυνατότητα να μπορεί να παραμένει το ιατρικό προσωπικό, γιατί ίσως αυτός ήταν ο στόχος σας. 

'Ερχομαι τώρα στο άρθρο 18, στις άλλες διατάξεις. Νομίζω, κύριε Υπουργέ, ότι αν θέλατε πράγματι να φέρετε θέματα συντεχνικά ή εν πάση περιπτώσει του κλάδου των φαρμακοποιών στη Βουλή, είχατε πολύ σπουδαιότερα πράγματα να φέρετε. Θα μπορούσατε να ασχοληθείτε με τις συλλογικές συμβάσεις. Είναι ένα θέμα, το οποίο καρκινοβατεί ... 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δεν έχει νόημα. 

ΑΝΔΡΕΑΣ ΚΑΡΑΓΚΟΥΝΗΣ: Πώς δεν έχει νόημα. 'Εχει πολύ μεγάλο νόημα. Θα μπορούσα να σας πω για τις συλλογικές συμβάσεις, οι οποίες ... 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δεν εχει σχέση με τα άρθρα του νομοσχεδίου. Αυτό είναι ένα αίτημα. 

ΑΝΔΡΕΑΣ ΚΑΡΑΓΚΟΥΝΗΣ: Είναι ένα αίτημα, αλλά δεν το φέρνετε όμως το αίτημα αυτό. Και δεν εξηγείτε γιατί δεν το φέρνετε. Απλώς θέλω να επισημάνω τη σοβαρότητα του αιτήματος για το οποίο εσείς αδιαφορείτε, που θα εξυγιάνει το κύκλωμα των φαρμάκων, τη διακίνηση των φαρμάκων και θα δώσει τη δυνατότητα στους φορείς να πάρουν την ευθύνη επάνω τους, να υπάρξει ίσως και μια αυτοκάθαρση από τους ιδίους για τους κακούς επαγγελματίες. Θα μπορούσε βεβαίως να λειτουργήσει το σύστημα, να πληρώνονται και αυτοί στο χρόνο που πρέπει να πληρώνονται και να υπάρχει κι ένας διανεμητικός λογαριασμός διακίνησης όλων αυτών των οικονομικών απαιτήσεων. Αυτό όμως δεν το κάνετε. 'Οπως θα μπορούσε να έχουν τη δυνατότητα να διαχειριστούν την περιουσία τους. Ούτε και αυτό το κάνετε. Λοιπόν, με βασικά κλαδικά θέματα δεν ασχοληθήκατε ούτε ασχολείσθε. 

Βεβαίως, υπάρχει και ένα άλλο άρθρο το οποίο αφορά, όπως είπε και ο κύριος συνάδελφος, τους ανταγωνιστές των ναρκωτικών. Εδώ πρέπει να το ξεκαθαρίσουμε και επιστημονικά. 'Αλλο τα υποκατάστατα, άλλο οι ανταγωνιστές. Οι ανταγωνιστές, όταν χρησιμοποιούνται και στην παθολογία δεν μπορεί να εμπίπτουν στην ίδια κατηγορία. Σαφώς θα πρέπει να αποφύγουμε την εμπορία στο κύκλωμα, το οποίο καμιά φορά παίρνει και τη μορφή που όλοι γνωρίζουμε και γι' αυτό έγινε ο ΟΚΑΝΑ, αλλά ο ΟΚΑΝΑ δεν έγινε για να γίνει ΔΕΚΟ. Ο ΟΚΑΝΑ έγινε για να ελέγξει την ιστορία των ναρκωτικών. 

Εν πάση περιπτώσει, κάποτε θα πρέπει να ασχοληθούμε και με την αξιολόγηση του έργου του ΟΚΑΝΑ, αν και το έχουμε φέρει το θέμα στη Βουλή, αλλά συνεχώς νομίζω ότι προστίθενται προβλήματα. 

'Αλλωστε, όπως ξέρετε, υπάρχει και απόφαση του ΕΟΦ σχετικά, η οποία λέει ότι με συνταγογραφούμενη φυλασσόμενη συνταγή μπορεί κανείς να κάνει χρήση ουσιών, αλλά θα πρέπει να βρεθεί και ένας τρόπος πρακτικός να μπορούμε πράγματι να χρησιμοποιούμε ουσίες πάντα υπό έναν έλεγχο και όχι για την εμπορία για να μη δίνουμε τη δυνατότητα να διαμαρτύρονται άνθρωποι με επιστημονικό τρόπο. Εμείς είμαστε Βουλή και πρέπει να προσέχουμε και τα επιστημονικά θέματα. 

Για το άρθρο 20 θέλω να πω ότι, αφού όλοι αυτοί οι άνθρωποι είναι στον "αέρα", καταργήθηκαν οι υπηρεσίες τους και κάνατε έναν οργανισμό ο οποίος ακόμα δεν λειτούργησε και δεν ξέρω αν θα λειτουργήσει -θα τα πούμε όμως αυτά σε μια επερχόμενη επερώτηση- τουλάχιστον ας κρατήσουν όλοι αυτοί οι άνθρωποι μαζί με τις υποχρέωσεις τους και τα προνόμια . 

ΠΡΟΕΔΡΕΥΩΝ (Λουκάς Αποστολίδης): Ο κ. Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, το άρθρο 13 υποτίθεται ότι λύνει τα προβλήματα χρηματοδότησης που είναι αναγκαία για να στηριχθεί αυτός ο νόμος και μιλάει για τα νοσήλια. 

Εδώ τι να πούμε; Να πούμε ότι με νοσήλια από ανθρώπους που δύσκολα θα είναι ασφαλισμένοι, θα διασφαλίσετε τη λειτουργία του συστήματος παροχής υπηρεσιών στους ανθρώπους που έχουν ανάγκη; 

Δεύτερον, τι περιμένετε; Να μαζέψετε νοσήλια και μετά να φτιάξετε τις μονάδες; Πώς θα τις φτιάξετε; Πόρους δεν έχετε, άρα τίποτε δεν θα φτιάξετε. 

Τρίτον, εδώ εισάγεται μια άποψη σχετικά με τα νοσήλια, η οποία πολύ θα ταλαιπωρήσει τα χρηματοκιβώτια και τους κρατικού κορβανά, αλλά και των ανθρώπων που τα πληρώνουν από τη τσέπη τους. Ακούστε. Λέτε για νοσήλια εκτός νοσοκομείου, τα οποία δεν προσδιορίζετε τι είναι αυτά, για πόσο χρόνο, πώς θα καθορίζονται κλπ. Και δεν εννοώ το ύψος μόνο. 

Ο καθένας θα τρέχει να αρπάζει ό,τι μπορέσει να αρπάξει, μέσω αυτών των νοσηλίων. Εκείνα που τελικά θα πληρώσουν αυτήν την υπόθεση θα είναι τα ταμεία τα οποία θα τα ξεζουμίσετε. 

Στο άρθρο 15 μιλάτε για τις εργασιακές σχέσεις και νομοθετείτε για άλλη μία φορά έτσι, ώστε να κάνετε τους εργαζόμενους ό,τι θέλετε, να τους χρησιμοποιείτε με πλήρη απασχόληση, με μερική απασχόληση, με περισσότερη απασχόληση, με λιγότερη απασχόληση. Είναι γνωστά αυτά τα πράγματα. 

Στο άρθρο 19 αναφέρεστε στη χορήγηση ανταγωνιστικών ουσιών. 'Ετσι όμως όπως αναφέρετε τα πράγματα, τα μπερδεύετε. Λέτε για χορήγηση ουσιών, για υποκατάσταση της εξάρτησης. Δεν σας ξεφεύγει αυτό το πράγμα, θέλετε και το κάνετε. Και επειδή έχουμε μία ιστορία με τον ΟΚΑΝΑ δεν του έχουμε και πάρα πολλή εμπιστοσύνη. 

Εσείς μιλούσατε για τη θεραπεία εξαρτημένων ατόμων με τη μεθαδόνη. Θα το θυμάστε. Τώρα έχετε καταλήξει ότι θα έχετε δύο μονάδες για θεραπεία και δύο για υποκατάσταση. Αυτά κάνετε και φυσικά εσείς διορίζετε στον ΟΚΑΝΑ και ό,τι τους πείτε αυτό θα κάνουν. Καλύτερα θα ήταν να λύσετε τα προβλήματα των διακοσίων εργαζομένων του ΟΚΑΝΑ, οι οποίοι εργάζονται σε πολύ άσχημες συνθήκες με πολύ μικρές αμοιβές και φυσικά ήλθαν και σε σας, όπως και σε μας για να αντιμετωπίσουν τα προβλήματά τους οι άνθρωποι. 

Στο άρθρο 20, ενώ φαίνεται ότι τάχα λύνετε μια σειρά από προβλήματα, αφήνετε κατηγορίες εργαζομένων που δεν τους λύνετε τα προβλήματα. Μάλιστα, όταν επισκέφθηκαν οι εργαζόμενοι τον κ. Παπαδήμα -δεν είναι εδώ ο κ. Παπαδήμας να το ακούσει- τους έκανε το παράπονο ότι το Κομμουνιστικό Κόμμα μιλάει γενικά στη Βουλή και όχι για το πώς θα λυθούν τα προβλήματα. 

Θα πρέπει να του πούμε για να μην το ξαναπεί αυτό ότι όλοι οι εργαζόμενοι σε αυτά τα πρώην ιδρύματα και στο Ι.Β.Σ.Α., που τον επισκέφθηκαν, θα πρέπει να έχουν τη δυνατότητα επιλογής των σχέσεων εργασίας, να έχουν τη δυνατότητα αναγνώρισης όλης της υπηρεσίας που είχε αναγνωριστεί από το ίδρυμα και ακόμα να ισχύσει ο νόμος 2122, σχετικά με τις αποζημιώσεις. 

Πέστε επομένως τα χαιρετίσματα στον Υπουργό κ. Παπαδήμα ότι έτσι είναι τα πράγματα και αν θέλει, ας ξαναπεί αυτό στους εργαζόμενους. Το καλύτερο που έχει να κάνει είναι να τους λύσει το πρόβλημα. 

Με την ευκαιρία αυτή, θα ήθελα να σας πω ότι τέτοια προβλήματα εργαζομένων, όπως στον ΟΚΑΝΑ, δημιουργείται στους εργαζόμενους γενικά. Μπορεί να μη συνδέονται απόλυτα, αλλά αυτό είναι ένα σοβαρό ζήτημα. Προσλαμβάνετε ανθρώπους όπως τους είκοσι έξι στο Αγία 'Ολγα, μετά τους καλείτε να απολυθούν, τους διώχνετε από τη δουλειά μετά από πέντε χρόνια και δημιουργείτε εσείς τα τεράστια προβλήματα με δικές σας ευθύνες. Πρέπει, λοιπόν, να τους τα λύνετε και εν προκειμένω, μια και αναφέρθηκα σε αυτό, δημιουργώντας προσωποπαγείς θέσεις και μη αδικώντας φυσικά τους άλλους που οφείλατε να έχετε προσλάβει τότε. Αλλά κάνετε λοβιτούρες και δεν προσλάβατε αυτούς που έπρεπε. Προσλάβατε άλλους, δημιουργήσατε υποχρεώσεις και τώρα πληρώνουν και οι μεν και οι δε. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξαναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα τρεις μαθητές και οκτώ συνοδοί - δάσκαλοι από το Στεφανοδίκειο Δημοτικό Σχολείο Μαγνησίας. 

Καλωσορίζουμε τη νεολαία της Μαγνησίας στο Εθνικό Κοινοβούλιο. 

(Χειροκροτήματα απ'όλες τις πτέρυγες) 

Ο κ. Αράπης έχει το λόγο. 

ΙΩΑΝΝΗΣ ΑΡΑΠΗΣ: Κυρίες και κύριοι συνάδελφοι, στο άρθρο 13, ανασταλτικός παράγοντας στην επιχειρούμενη ψυχιατρική μεταρρύθμιση είναι η έλλειψη πολιτικής και διάθεσης εθνικών πόρων. Το πρόβλημα επιδεινώνεται καθ'ότι το 30% αυτών που πηγαίνουν στα ψυχιατρεία δεν έχουν πόρους. Εκεί πρέπει να υπάρξει ενίσχυση. Υπάρχουν βέβαια και οι άλλοι που είναι ασφαλισμένοι στα ταμεία. Το λέω, γιατί σε ομιλία του ο Υπουργός μας είπε ότι όλοι αυτοί είναι ασφαλισμένοι. Σ'αυτούς που δεν είναι ασφαλισμένοι πουθενά, πρέπει να γίνει επιχορήγηση από το κράτος, ώστε να υπάρχουν πόροι. 

Στο άρθρο 15 το νομοσχέδιο επιτρέπει μετακινήσεις στο προσωπικό και αναφέρεται και σε άλλες διατάξεις. Εδώ δεν πρέπει να θιχτούν τα εργασιακά δικαιώματα. Θέλει προσοχή σε αυτό το σημείο. 

Προχωρώ στο περιβόητο άρθρο 19. Αυτό το άρθρο πού κολλάει εδώ; Αυτό είναι ένα άρθρο για τα ναρκωτικά. Θα έπρεπε να πάρει η πολιτεία ειδική θέση για τα ναρκωτικά. Κάθε μέρα έχουμε θύματα, δύο τρεις ανθρώπους τους βρίσκουμε στην Ομόνοια πεθαμένους. Με αυτό το άρθρο δεν κάνατε τίποτα. 

Ο ΟΚΑΝΑ είναι ένας οργανισμός ιδιωτικού δικαίου. Είχε ορισμένες αρμοδιότητες - όχι να δίνει συνταγές και φάρμακα- σαν συμβουλευτικό αποκλειστικά όργανο προς την πολιτεία, προς το Υπουργείο. 'Ετσι γράφει το καταστατικό του. 

Εσείς, με το άρθρο αυτό κάνετε τον ΟΚΑΝΑ συμβουλευτικό και εποπτικό όργανο και όχι θεραπευτικό, ώστε να κανονίζει αγωγές, ακόμα και μεθόδους από παλιά. Επιτρέπεται τώρα να υιοθετούνται αυτές οι μέθοδοι από τον ΟΚΑΝΑ; 

Γι'αυτό σας λέω ότι θέλει ειδική νομοθετική ρύθμιση το πώς θα λυθεί το πρόβλημα των ναρκωτικών. 'Αλλωστε, στην περσινή τοποθέτηση ο Υπουργός Δικαιοσύνης είχε πει "θα σας κλείσω". Γιατί το είχε πει ο κύριος Υπουργός; 'Αρα κάτι δεν πάγαινε καλά σε αυτόν τον Οργανισμό . 

Με αυτόν τον τρόπο ο ΟΚΑΝΑ προσπαθεί να γίνει ο ελεγκτής και ο ελεγχόμενος. Μάλλον κάποια προγράμματα θέλει να πάρει ο ΟΚΑΝΑ και γι'αυτό γίνεται όλη αυτή η μετατροπή, με την προσπάθεια να περάσει ο ΟΚΑΝΑ αυτήν την αλλαγή. 

Παράλληλα εμποδίζετε κάθε δήμο, Νομαρχιακή Αυτοδιοίκηση να αναλαμβάνει ορισμένα προγράμματα. Ακόμα και την Αρχιεπισκοπή εμποδίζετε. Θα κατευθύνεται δια μέσω ΟΚΑΝΑ όλη η διαδικασία. Μάλιστα γράφτηκε στον Τύπο "ας τολμήσει ο παπάς να κάνει ένα δικό του πρόγραμμα". Αυτά ήταν βέλη εναντίον της Αρχιεπισκοπής. 

Επίσης, ενώ οι γιατροί είχαν δικαιώματα να γράφουν ορισμένα κατασταλτικά φάρμακα, τώρα πρέπει να περνούν όλα από τον ΟΚΑΝΑ. Αν ένας γιατρός βρει έναν ναρκομανή στο δρόμο δεν θα μπορεί να κάνει ούτε την παραμικρή παρέμβαση. Πρέπει να τον πάρει το Α' Βοηθειών ή να τον αφήσει να πεθάνει. 

Κάνει, λοιπόν, τα πάντα, διαχειρίζεται τα πάντα, χωρίς να αναφέρεται και να λογοδοτεί πουθενά, ως υποχρεούται από το καταστατικό του. Με την αλλαγή αυτή θα ρυθμίζει όλες τις διαδικασίες. Τώρα διεκδικεί και την αποκλειστικότητα και μοναδικότητα ακόμα και από τους άλλους φορείς. 

Πρέπει να το προσέξουμε ειδικώς αυτό το άρθρο. Πρέπει να γίνει κάποια μετατροπή. Ο εισηγητής της Πλειοψηφίας ανέφερε στο άρθρο αυτό μια μετατροπή, ώστε να υπάρχουν και σε άλλους φορείς δικαιώματα και να γίνεται οποιαδήποτε παρέμβαση. 

Πάμε στο άρθρο 20. Εγώ στην πρώτη παράγραφο, εκεί που λέει :"Ο συνολικός χρόνος υπηρεσίας, που έχει διανυθεί στο νομικό πρόσωπο από το οποίο προέρχεται ο υπάλληλος, θεωρείται ως πραγματική υπηρεσία για θέματα υπηρεσιακής του κατάστασης" θα έκανα την εξής συμπλήρωση: "Ο συνολικός χρόνος υπηρεσίας που έχει διανυθεί στο νομικό ή αναγνωρισθεί από αυτό από το οποίο προέρχεται ο υπάλληλος, θεωρείται ως πραγματική υπηρεσία για θέματα υπηρεσιακής και βαθμολογικής εξέλιξης, καθώς και για τον υπολογισμό της αποζημίωσης στις περιπτώσεις που προβλέπεται από το νόμο". Εδώ φαίνεται ότι πάει να χάσει τις προϋποθέσεις αυτές. Πρέπει να μπει αυτή η συμπλήρωση. 

Επίσης, μια άλλη παρέμβαση στη παράγραφο 2, εκεί που λέει: "Οι διατάξεις της παραγράφου 3 του άρθρου 7 ...". Να μπει και 5, όπως ήταν πριν σ' αυτό το άρθρο. 

Πάμε στο άρθρο 21. Εμείς προτείνουμε να μειωθούν σε τρία τα πρόσωπα επιστημονικού κύρους και να προστεθεί: "Εκπρόσωπος των εργαζομένων", να είναι και ένας εκπρόσωπος των εργαζομένων. 

Θέματα εργαζομένων στην ψυχική υγεία. Στα ψυχιατρεία είναι νομοθετημένο από το ν.1193 το επίδομα χρονίων παθήσεων 40% επί του βασικού μισθού που αρνούνται να χορηγούν οι επίτροποι. Βλέπουμε εδώ πολλούς εργαζόμενους να φθάνουν στα δικαστήρια, να ξοδεύουν πολλά λεφτά και να πλουτίζουν οι δικηγόροι. 

Επειδή το επίδομα αυτό είναι υψηλό, μπορεί να τροποποιηθεί ο ν.1193 και να χορηγηθεί δραχμικό επίδομα δέκα χιλιάδες (10.000) δραχμές. 

Εμείς, όλα αυτά τα άρθρα τα καταψηφίζουμε. 

ΠΡΟΕΔΡΕΥΩΝ (Λουκάς Αποστολίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε. 

'Αρθρο 13. Πιστεύουμε ότι είναι ένα ουσιαστικό άρθρο στο νομοσχέδιο, κύριε Υπουργέ, αλλά στερείται περιεχομένου και το περιεχόμενο αυτήν τη στιγμή και σ' αυτήν τη φάση είναι τα χρήματα. Πιστεύω ότι εδώ έχετε κρατήσει πάλι για τον εαυτό σας τη μεγάλη απόφαση, ότι όλα αυτά που θα γίνουν στο άρθρο 13 και σε όλο το νομοσχέδιο, θα είναι υπουργικές αποφάσεις. 

Γνωρίζουμε στη χώρα μας ποια είναι η πορεία των υπουργικών αποφάσεων και πολλές αφορές αυτές οι υπουργικές αποφάσεις, δεν εκδίδονται ποτέ. 

Εμείς πιστεύουμε, ότι οι πόροι των μονάδων ψυχικής υγείας δημόσιας αντίληψης δεν μπορούν να έχουν διαφορετικό υπολογισμό από τους πόρους που προβλέπονται για τα δημόσια νοσοκομεία και τα κέντρα υγείας. Και εδώ, κύριε Υπουργέ, όπως είπαμε και τονίσαμε χθες, έχετε αποφασίσει να βάλετε στο περιθώριο την ψυχική υγεία και να την απομακρύνετε από τον εθνικό σχεδιασμό της υγείας στη χώρα μας. 

Σε κάθε περίπτωση ο προσδιορισμός του νοσηλίου ή των εξόδων της φιλοξενούσας οικογένειας, θα πρέπει να βαρύνει τα ασφαλιστικά ταμεία, όπως συμβαίνει και σε άλλη περίπτωση, όπου ο ασθενής δεν έχει και ξέρουμε πολύ καλά ότι σε αυτές τις κατηγορίες υπάρχουν ασθενείς που ούτε έχουν εργασθεί ούτε έχουν ασφαλιστικά ταμεία. Τι γίνεται σε αυτήν την περίπτωση; Το ίδιο ισχύει και για τις μονάδες ψυχικής υγείας του ιδιωτικού μη κερδοσκοπικού τομέα που υποχρεούται από το δημόσιο. 

Στο άρθρο 14 η διάταξη αυτή ανατρέπει τη λογική των μονάδων θεραπευτικής αποκατάστασης που δημιουργήθηκαν σε εφαρμογή του 815/84 ευρωπαϊκού κανονισμού, τόσο ως προς το σκοπό, όσο και ως προς την οικονομική βοήθεια των πασχόντων από ψυχικές διαταραχές. Με τον τρόπο που διατυπώνεται η διάταξη υπονοούνται και άλλες δομές, πέραν αυτών που θεσμοθετούνται. Βέβαια αυτό, δεν μπορούμε να το δούμε. 

Η οικονομική αρωγή προς τους πάσχοντες είναι πραγματικό κίνητρο που βοηθά το αίσθημα ασφάλειας, αυτοσυντήρησης και ικανοποίησης των αναγκών με ίδιους πόρους. Υπάρχουν μάλιστα πολλές περιπτώσεις προγραμμάτων κοινωνικής επανένταξης που αξιοποίησαν τα βοηθήματα αυτά με παραδειγματικό τρόπο, προς όφελος των ασθενών που μπορούμε και εμείς να αξιοποιήσουμε. Στο άρθρο 14 δεν υπάρχει αυτή η αντίληψη. 

Πάμε στο άρθρο 16. Υπάρχει ένα θέμα εδώ, κύριε Υπουργέ, που για εμάς είναι πάρα πολύ σημαντικό. Πιστεύουμε ότι ο τρόπος με τον οποίο έχει γίνει το άρθρο 16 καταργεί τα Κέντρα Ψυχικής Υγείας. Εμείς, λοιπόν, πιστεύουμε ότι η κατάργηση των Κέντρων Ψυχικής Υγείας, έτσι όπως περιγράφεται στο άρθρο και όπως εμείς καταλαβαίνουμε, θα δημιουργήσει ένα σοβαρό πρόβλημα και ένα σοβαρό κενό στη ψυχιατρική υγεία στη χώρα μας. Εμείς θα σας προτείνουμε να μην τα καταργήσετε, απλώς να τα ενισχύσετε. 

Πιστεύουμε ότι τα Κέντρα Ψυχικής Υγιεινής σήμερα που είναι μονάδες ιδιωτικού δικαίου πρέπει να θεσμοθετηθούν, ως μονάδες ψυχικής υγείας ΝΠΔΔ στον τομέα της πρόσληψης της πρωτοβάθμιας επανένταξης ψυχικά πασχόντων και ειδικών ομάδων του πληθυσμού. 

Το Υπουργείο Υγείας και Πρόνοιας χρηματοδοτεί με τακτική επιχορήγηση. Θεωρούμε, ότι με υπουργική απόφαση και σε διάστημα έξι μηνών από την ψήφιση του παρόντος νόμου, θα μπορούσε η παρούσα διάταξη να μετατρέψει τα Κέντρα Ψυχικής Υγείας από ιδιωτικού δικαίου σε δημοσίου δικαίου, χωρίς να επέρχεται μεταβολή στις θέσεις εργασίας. 

Θεωρούμε, λοιπόν, ότι αυτό το νομοσχέδιο υποκρύπτει κινδύνους για τα Κέντρα Ψυχικής Υγιεινής. 

Κύριε Υφυπουργέ, στο άρθρο 19, εμείς για κάθε κίνηση που γίνεται για τα θέματα των ναρκωτικών και είναι σωστή θα μας βρείτε σύμφωνους. 'Ομως πρέπει να επισημάνουμε, ότι αυτές οι κινήσεις είναι και αποσπασματικές και δεν εντάσσονται σε ένα σχεδιασμό. Εμείς εδώ σας έχουμε καταθέσει μια τροπολογία, γιατί πιστεύουμε ότι η πολιτική της Κυβέρνησης πάνω στο θέμα των ναρκωτικών είναι μια πολιτική καταστολής που οδηγεί στο θάνατο αρκετά νέα παιδιά και δεν δημιουργεί υποδομές για να αντιμετωπίσει επί της ουσίας το θέμα των ναρκωτικών. Και αυτή εδώ η πρόταση που κάνετε δίδει μεν κάποιες δυνατότητες στον ΟΚΑΝΑ, από εκεί και πέρα, όμως, δεν δίνει τη δυνατότητα ούτε εντάσσει το πρόβλημα των ναρκωτικών, γιατί είναι ένα σοβαρό κοινωνικό πρόβλημα στο θέμα του συνολικότερου σχεδιασμού της υγείας. 

Εμείς, κύριε Υφυπουργέ, πιστεύουμε και προτείνουμε σε εσάς -και κάποια στιγμή θα πρέπει να το ακούσετε- τη δημιουργία προγραμμάτων απεξάρτησης από δημόσια νοσηλευτικά ιδρύματα. Θα έχει σημαντικά οφέλη, ως προς την αποκέντρωση της θεραπείας των τοξικομανών των ασθενών και των αλκοολικών. 

Χθες διαβάζαμε στην εφημερίδα "ΤΟ ΒΗΜΑ" συγκεκριμένα μια έκθεση καταπέλτη για το τι υποβόσκει στη χώρα μας, πόσο δηλαδή μεγάλος είναι ο αριθμός των αλκοολικών και πόσο μεγάλος -και το ξέρετε καλύτερα από εμένα- είναι ο αριθμός των ανθρώπων που είναι εξαρτημένοι από ουσίες. 

Πιστεύουμε, λοιπόν, κύριε Υπουργέ, ότι θα μπορούσατε να κάνετε το μεγάλο βήμα, να δημιουργήσετε προγράμματα απεξάρτησης στα δημόσια νοσηλευτικά ιδρύματα. Θα είναι ένα βήμα σημαντικό. Βέβαια στην αρμοδιότητά σας, δεν είναι να σταματήσει η καταστολή, αλλά πιστεύουμε ότι με αυτό το βήμα θα αλλάξει η Κυβέρνηση λογική. Θα ξανασκεφθεί και θα βάλει στο τραπέζι τω διαπραγματεύσεων, αν θέλετε και της συζήτησης, ότι η καταστολή των ναρκωτικών δημιουργεί ένα τεράστιο θέμα. Είναι τεράστιο πολιτικό θέμα και δεν βοηθάει. 

Πηγαίνουμε, κύριε Υπουργέ, στο άρθρο 20. 'Εχουμε να σας κάνουμε μία πρόταση που κάνουν και οι εργαζόμενοι στο 'Ιδρυμα Βρεφονηπιακών Σταθμών.'Εχει γίνει κάποια πρόταση, αλλά έχετε ξεχάσει κάποια πράγματα, τα οποία προτείνουμε και παρακαλούμε πολύ να τα λάβετε υπόψη σας, αν θέλετε -δεν έχουν κόστος αυτά- για να πούμε ότι μέσα σε αυτό το Κοινοβούλιο υπάρχουν και κάποιες δυνατότητες πολιτικής συνεννόησης. 

Στο άρθρο 20, λοιπόν, εμείς προτείνουμε: "Ο συνολικός χρόνος υπηρεσίας που έχει διανυθεί στο νομικό πρόσωπο ή αναγνωρισθεί από αυτό από το οποίο προέρχεται ο υπάλληλος θεωρείται ως πραγματική υπηρεσία για θέματα υπηρεσιακής και βαθμολογικής εξέλιξης, καθώς και για τον υπολογισμό της αποζημίωσης στις περιπτώσεις που προβλέπεται από το νόμο." και στο τέλος προσθέτουμε: "'Οπως οι διατάξεις της παραγράφου 3 και της παραγράφου 5 του άρθρου 7." 

Θέλω να σας πω, κύριε Υπουργέ, ότι αυτό είναι ένα κεκτημένο δικαίωμα των εργαζομένων. Βέβαια η πολιτική της Κυβέρνησης τα στερεί αυτά τα δικαιώματα. Σίγουρα, όμως, οι εργαζόμενοι θα δικαιωθούν στα δικαστήρια. Καλό θα είναι, λοιπόν, για να μην κάνουν αγώνες δικαστικούς κλπ. να το κάνετε αποδεκτό. Δεν νομίζω ότι είναι πάρα πολύ σημαντικό, θα προχωρήσουν τα πράγματα θετικά. 

Πάμε στο άρθρο 21. Κύριε Υπουργέ, πρέπει να παρατηρήσουμε κάτι στην Κυβέρνηση. Η Κυβέρνηση πιέζει και αφαιρεί το λόγο και από τους εργαζόμενους και από τους κοινωνικούς φορείς. Θα είμαι λίγο αιχμηρή, γιατί ενώ είναι ένα νομοσχέδιο, τα κυρίαρχα άρθρα του οποίου βασίζονται στα δικαιώματα των ασθενών, έρχεσθε ας πούμε στο άρθρο 21 που θα μπορούσε να υπάρχει μια ευθυγράμμιση με την αντίληψη και τη φιλοσοφία του νομοσχεδίου και τι λέτε; 

Λέτε ότι θα υπάρχει ένας εκπρόσωπος του Υπουργείου Υγείας και Πρόνοιας, ένας εκπρόσωπος της Ιεράς Αρχιεπισκοπής Κρήτης, τέσσερα πρόσωπα με επιστημονικό κύρος κλπ. Εμείς δεν θα αντιδράσουμε γι'αυτούς που υπάρχουν και καλά κάνουν και υπάρχουν. 'Ομως, γιατί δεν βάζετε έναν εργαζόμενο και έναν εκπρόσωπο των ασθενών; Θα υλοποιήσουμε αυτό το νομοσχέδιο που σήμερα εμείς ψηφίζουμε εδώ. Κάντε το βήμα. Δικές σας αναγγελίες είναι, άρα δικές σας πολιτικές που θα υπηρετούν το πλαίσιο αυτό. 

Εμείς με αυτές τις προτάσεις που κάνουμε που είναι προτάσεις που μπορεί να υλοποιηθούν, και δεν είναι ακραίες, δεν μπορούμε να ψηφίσουμε αυτά τα άρθρα, αλλά πιστεύω ότι μπορείτε να κάνετε ένα βήμα για πολιτική συνεννόηση μέσα σ'αυτήν την Αίθουσα. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, δέχεσθε να δώσω το λόγο στον κ. Τσαφούλια για δύο λεπτά, γιατί έχει επιτροπή και αμέσως μετά, όπως έχετε εγγραφεί, θα δώσω το λόγο στους άλλους συναδέλφους; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Ο κ.Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Οι πόροι των μονάδων ψυχικής υγείας, είναι τελείως απροσδιόριστοι. Δεν είναι δυνατόν απ'αυτό να συγκεκριμενοποιείται τίποτα. Δεν υπάρχει ορισμένο πλαίσιο λειτουργίας ανταποκρίσεως και αντικρύσματος σ'αυτήν την περίπτωση. 

'Οσον αφορά τη μετακίνηση του προσωπικού των μονάδων ψυχικής υγείας, πρέπει οπωσδήποτε να κατοχυρώνονται τα δικαιώματά τους, ώστε να μην υπάρξει αδικία. Τα κίνητρα επανένταξης, καλύτερα να μην τα αναφέρατε. Δηλαδή, τι θα τους δώσετε; Τίποτα. Στην ευχή και το έλεος. Δεν υπάρχει ορισμός. 'Η θα τους δώσετε ή θα τους αποκαταστήσετε. Τι είναι εκείνο που θα δοθεί; Δηλαδή αυτό που δίνει η πρόνοια δεκαπέντε χιλιάδες δραχμές; 

'Οσον αφορά το άρθρο 19 δεν μας βρίσκει σύμφωνους διότι εδώ μπαίνουν μέσα ιδιωτικές εταιρείες και συμφέροντα και το ΟΚΑΝΑ λειτουργεί και συνεργάζεται με ιδιωτικά συμφέροντα και ως εκ τούτου το πώς θα δώσει τα ναρκωτικά το ΟΚΑΝΑ, να αφαιρεθεί. Δεν είναι δουλειά αυτή. 'Η πολεμάμε τα ναρκωτικά ή δεν τα πολεμάμε. Υπάρχει ηθική διάβρωση στη λειτουργία και του ΟΚΑΝΑ και ως εκ τούτου, δεν αποδέχομαι αυτήν τη διάταξη. 

'Οσον αφορά το άρθρο 20 για το συνολικό χρόνο υπηρεσίας, πρέπει να καθορίσετε και για βαθμό και για λεφτά και για αποζημίωση. 'Οταν λέτε υπηρεσιακή κατάσταση, δεν ορίζετε ούτε βαθμό ούτε λεφτά. 

ΠΡΟΕΔΡΕΥΩΝ (Λουκάς Αποστολίδης): Ο κ. Μπεντενιώτης έχει το λόγο. 

ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, οι αναδιατυπώσεις που έκανε ο κύριος Υπουργός στα άρθρα 13, 14, 15 και 17, πραγματικά ικανοποιούν ορισμένες από τις παρατηρήσεις που έχουν γίνει και στη Διαρκή Επιτροπή. Θέλω να σταθώ σε μια από τις αναδιατυπώσεις που αφορά το άρθρο 17. 

Θα ήθελα εδώ να σταθώ ειδικότερα στη συμβολή και στην ξεχωριστή λειτουργία και ποιότητα παροχής υπηρεσιών του Κέντρου Ψυχικής Υγιεινής. Βεβαίως, η αναδιατύπωση που επιχειρείται ικανοποιεί κατά ένα μέρος την προοπτική της λειτουργίας του και της ανάπτυξής του. 'Ομως θα ήθελα να συνταχθώ περισσότερο με την εισήγηση και την πρόταση του εισηγητή της Πλειοψηφίας ο οποίος με την παρατήρηση της αναδιατύπωσης, δίνει καλύτερη προοπτική ανάπτυξης, έτσι ώστε η δυνατότητα που δίνουμε στο Κέντρο Ψυχικής Υγιεινής να είναι ακόμη μεγαλύτερη και να του δώσουμε την ευκαιρία να συμβάλει ουσιαστικότερα στην παροχή υπηρεσιών ψυχικής υγείας. Σας ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ.Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, τις απόψεις του κόμματός μας τις είπαμε και χθες και προχθές, τις επανέλαβε και σήμερα ο εισηγητής μας κ. Καραγκούνης. 

Εγώ, κύριε Υπουργέ, δυο τρία απλά πράγματα θα ήθελα να σας πω. Στο άρθρο 13 στην παράγραφο 3 λέτε "με απόφαση των Υπουργών Οικονομικών, Υγείας και Πρόνοιας, παρέχεται οικονομική ενίσχυση". Αυτό το αόριστο είναι από μια δραχμή έως όποιο νούμερο θέλει καθένας. Κάπως αυτό να προσδιοριστεί, να ξέρουμε στην Εθνική Αντιπροσωπεία τι ψηφίζουμε. Ποια οικονομική ενίσχυση; 

Μια δεύτερη παρατήρηση είναι ότι στην τροποποίηση που κάνετε στο άρθρο 15, λέτε για τα Νομικά Πρόσωπα Δημοσίου Δικαίου και Νομικά Πρόσωπα Ιδιωτικού Δικαίου, νομίζω ότι περιττεύει νομοτεχνικά η φράση "του ευρύτερου δημόσιου και ιδιωτικού τομέα". Αφού είναι Νομικά Πρόσωπα Δημοσίου ή Ιδιωτικού Δικαίου, περιττεύει. Για να έχουμε κάποια νομοτεχνική διάρθρωση του νομοσχεδίου. 

Μια ακόμη παρατήρηση. Στο άρθρο 16 λέτε, κύριε Υπουργέ, "με απόφαση του Υπουργού Υγείας και Πρόνοιας, καθορίζονται οι όροι και οι προϋποθέσεις που πρέπει να πληρούν οι ιδιωτικές κλινικές" κλπ. Πολύ σωστά. Κάποιος πρέπει να καθορίσει τους όρους και τις προϋποθέσεις. Εγώ θα ήθελα να είναι στο κείμενο του νόμου, για να τελειώνουμε μ'αυτές τις υποθέσεις, ούτως ώστε να μη βρίσκεστε και σεις και όποιος βρεθεί στη θέση σας σε δύσκολη θέση να δέχεται όρους, ίσως και εκβιασμούς. Πάνω σ'αυτό θα ήθελα να τονίσω κάτι που δεν θέλω να πιστέψω ότι προέρχεται από την ιδεολογική σας αντίθεση προς τον ιδιωτικό τομέα, αλλά ότι σας διέφυγε. Σε όλα τα άρθρα όπου απαιτούνται υπουργικές αποφάσεις, καθορίζεται χρόνο. Στο άρθρο 13 λέτε "με κοινή απόφαση η οποία εκδίδεται μέσα σε τρεις μήνες". Στο άρθρο 14 "με απόφαση του Υπουργού Υγείας η οποία εγκρίνεται εντός οκταμήνου". Στο άρθρο 16 λέτε "με απόφαση του Υπουργού Υγείας και Πρόνοιας καθορίζονται οι όροι και οι προϋποθέσεις που πρέπει να πληρούν οι ιδιωτικές κλινικές προκειμένου να..." χωρίς να ορίζετε πότε. 

Θέλω να πιστεύω ότι δεν προέρχεται από την ιδεολογική σας αντίθεση προς τον ιδιωτικό τομέα και ότι προέρχεται από κάποια παράλειψη των συνεργατών σας. 

Μια γενικότερη παρατήρηση, κύριε Υπουργέ. Το είπε και χθες ο αγαπητός συνάδελφος εκ Λαρίσης ο κ. Παπαδημόπουλος, το έχω πει σε άλλο νομοσχέδιο, το επαναλαμβάνω και σήμερα ότι όσες διατάξεις σας έρχονται από άλλα Υπουργεία, είναι διατάξεις που έχουν το χαρακτηρισμό του αδέσποτου. Και μάλιστα, όπως και άλλη φορά έχω πει, έτσι και εδώ συμβαίνει, όλα τα άρθρα αυτά είναι "αβάφτιστα". 'Αρθρα 18, 19, 20, 21, 22, όλα είναι "αβάφτιστα", ενώ τα άλλα είναι βαφτισμένα, έχουν τίτλο. Βάλτε, κύριε Υπουργέ, έναν τίτλο για τη νομοτεχνική σωστή εμφάνιση του νομοσχεδίου μας. Διότι σας έχω πει και άλλη φορά και είχε συναινέσει και ο Προεδρεύων και χαίρομαι που είναι και αυτήν τη στιγμή εδώ, ότι τον τελευταίο καιρό κάποια νομοσχέδια δεν έχουν τη νομοτεχνική διάρθρωση την οποία επιβάλλεται να έχουν όταν βγαίνουν από την Εθνική Αντιπροσωπεία. 

Παρακαλώ, λοιπόν, έως το τέλος του νομοσχεδίου, "βαφτίστε" τα. Δεν χρειάζεται νονός μπορείτε να το κάνετε μόνος σας. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαδημόπουλος έχει το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, στο άρθρο 13, έχω τη γνώμη ότι η παράγραφος 2 πρέπει να τύχει καλύτερης διατύπωσης ή να αποσαφηνισθεί πληρέστερα. Διότι όταν λέμε ότι παρέχεται ειδικό νοσήλιο στην οικογένεια που φιλοξενεί το άτομο, τι εννοούμε; 'Οτι όσο καιρό ένα άτομο θα είναι ψυχασθενής, θα λαμβάνει από το κράτος κάποια επιχορήγηση ικανή, δηλαδή, να στηρίξει την οικογένεια στις αυξημένες δαπάνες που έχει να αντιμετωπίσει εξ αιτίας της πάθησης ενός μέλους της ή θα χορηγείται ένα εφάπαξ βοήθημα; Κάτι εδώ πρέπει να γίνει και η διάταξη να αποσαφηνιστεί. 

Η διάταξη 3 του αυτού άρθρου είναι σωστή μπορεί να πει κανείς, διότι πράγματι υπάρχουν και άτομα στην κοινωνία που είναι ανασφάλιστα ή οικονομικώς αδύνατα και πρέπει να καλυφθούν οι δαπάνες νοσηλείας αυτών των ατόμων. Μόνο που πρέπει και εδώ η διάταξη αυτή να είναι πιο σαφής και να λέει ότι καλύπτεται το σύνολο της δαπάνης αυτών των ατόμων. Αλλιώς δεν ξέρω αν βγει μια απόφαση και καλύψει ένα μέρος, ποιος θα καλύψει το άλλο μέρος της δαπάνης; Γιατί φοβούμαστε να πούμε εδώ όποια δαπάνη προκύψει για τη νοσηλεία αυτού του ατόμου να καλυφθεί από το δημόσιο, όπως γίνεται και στην παράγραφο 4 η οποία είναι σωστά διατυπωμένη ότι όπου υπάρχουν μονάδες σε νοσοκομεία οι δαπάνες αυτές θα βαρύνουν τους προϋπολογισμούς του νοσοκομείου. 'Ετσι, κάποια αντίστοιχη διατύπωση πρέπει να υπάρχει και στις προηγούμενες παραγράφους. 

Στο άρθρο 14 καθιερώνουμε κίνητρα επανένταξης. Τι μορφή θα έχει αυτή η χορήγηση; Θα είναι, όπως παραδείγματος χάρη λέμε σε ένα νέο αγρότη, ότι πάρε αυτά τα χρήματα να κάνεις στάβλο, να αγοράσεις ζώα κλπ. ή του λέμε ότι όσο είσαι ασθενής, θα παίρνεις ένα βοήθημα γι' αυτήν την πάθησή σου, να αντεπεξέλθεις των δαπανών που αντιμετωπίζεις; Και εδώ το πρόγραμμα αυτό, το οποίο θα είναι μιας συγκεκριμένης χρονικής εφαρμογής, δεν φαίνεται ότι μπορεί να καλύπτει για όσο χρόνο η μακρά πάθηση του ατόμου διαρκεί. 

Τέλος, επανέρχομαι στην παρατήρηση που έκανα χθες το βράδυ στη δεύτερη ενότητα. 

Κύριε Υφυπουργέ, δεν ξέρω τι κάνετε με τους συνεργάτες σας, αλλά επιμένω ότι το κεφάλαιο ΣΤ' πρέπει να προηγηθεί του κεφαλαίου Ε', γιατί έχει διατάξεις οι οποίες είναι ουσιαστικού περιεχομένου και οιδιατάξεις αυτές έχουν ισχύ αόριστο όσο και οι άλλες διατάξεις των δεκαπέντε άρθρων, ενώ οι μεταβατικές διατάξεις του κεφαλαίου Ε' είναι μόνο για μια χρονική στιγμή ώσπου να γίνει μετάβαση από το ένα στάδιο στο άλλο. Και είναι καλό σε όλα τα νομοσχέδια οι μεταβατικές διατάξεις να είναι ακροτελεύτιες διατάξεις και να μην είναι νωρίτερα από την παράθεση άλλων διατάξεων που έχουν, όπως είπα ουσιαστικό περιεχόμενο. 

Κύριε Υφυπουργέ, θα κάνω μια παρατήρηση η οποία έχει σκοπό να καταστήσει την εμφάνιση του νομοσχεδίου από νομοτεχνικής πλευράς αρτιότερη και τελειότερη. 

Είδα από την παρατήρησή μου που έκανα χθες το βράδυ ότι οι διατάξεις 18, 19, 20 και 21 δεν αναφέρονται σε ένα θέμα, ώστε να μπορούμε εύκολα να βρούμε έναν τίτλο, αλλά αναφέρονται σε πολλά θέματα. Γι' αυτό, η γνώμη μου είναι ότι πρέπει αντί να πείτε "άλλες διατάξεις", να πείτε "καταργούμενες και συμπληρούμενες διατάξεις" καινα καταργήσετε και το νούμερο 18 και το 19 και το 20 και το 21. Παρ' ότι είμαι εναντίον των μακροσκελών άρθρων, εδώ όμως, επειδή δεν μπορεί στην κάθε διάταξη να βρεθί δόκιμος νόμικός όρος, θα πρέπει να στεγαστούν όλες αυτές οι ρυθμίσεις κάτω από το αυτό άρθρο, το άρθρο 18, λέγοντας καθαρά "καταργούμενες και συμπληρούμενες διατάξεις" και τα άρθρα να πάρουν μορφή παραγραφων, αλλιώς θα υπάρχει πάρα πολύ μεγάλη δυσκολία να βρεθεί δόκιμος νομικός όρος που να καλύπτει τις ρυθμίσεις που στεγάζονται σ' αυτό το άρθρο. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Ευχαριστώ, κύριε Πρόεδρε. 'Αργησα να έλθω λόγω επιτροπής. 

Αυτή η ομάδα των άρθρων καλύπτει, αποκαλύπτει και εκφράζει το ευρύτερο πνεύμα του νομοσχεδίου για την ευαισθησία που οφείλουμε απέναντι στη μεγάλη αυτή κατηγορία των ανθρώπων που πάσχουν από ψυχολογικές διαταραχές. Ακόμα, εκφράζει και ένα ευρύτερο πνεύμα ανθρώπινης ευθύνης στο προσωπικό με σχέσεις εργασίας ιδιωτικού δικαίου, που εγκρίνεται για πρόσληψη, μονιμοποιείται και διατηρεί και από πλευράς χρόνου και από πλευράς βαθμολογίου το προγενέστερο καθεστώς, το καθεστώς, δηλαδή, της προγενέστερης θέσης. 

Ειδικότερα, αναφέρονται στα άρθρα 13, 14, 17 και οι ειδικοί πόροι που καθιερώνονται για την υλοποίηση της λειτουργίας του νομοσχεδίου, της λειτουργίας των μονάδων ψυχικής υγείας με την καθιέρωση ειδικών νοσηλίων, με την καθιέρωση ποσοστού που δίδεται από το ειδικό νοσήλιο στις φιλοξενούμενες οικογένειες, με την καθιέρωση ότι οι λειτουργικές δαπάνες καλύπτουν τους προϋπολογισμούς των αντίστοιχων νοσοκομείων. Προβλέπεται, δηλαδή, η οικονομική κάλυψη των δραστηριοτήτων και των λειτουργιών των μονάδων ψυχικής υγείας από οιανδήποτε μορφή. 

Στο άρθρο 14 καθορίζονται ειδικά κίνητρα, κίνητρα επανένταξης, κίνητρα που αποτελούν την προώθηση της ιδέας με τη μορφή του θεραπευτικού κινήτρου, των οργανωμένων προγραμμάτωνκαι την καταβολή αντίστοιχου ποσού που θα προωθήσει την επανένταξη του πάσχοντος στο βίο υγείας. 

Το άρθρο 16 καθορίζει τους όρους και τις προϋποθέσεις. Δεν νομίζω ότι χρειάζεται να μπει η διάρκεια. 'Οπου δεν καθορίζεται η διάρκεια από της δημοσιεύσεως, ισχύει από της ισχύος του νόμου. Και επειδή ο καθορισμός αυτών των όρων και των προϋποθέσεων για τις ιδιωτικές κλινικές δεν είναι πρωτογενής, αυτές λειτουργούν μέσα σε ένα πλαίσιο, δεν χρειάζεται ειδικότερος όρος για να προσαρμοστούν στις λειτουργίες που πιθανώς από τώρα ασκούν. Νομίζω, ότι δεν χρειάζεται καθορισμός χρόνου από της δημοσιεύσεως του συζητουμένου νομοσχεδίου, που αύριο θα είναι νόμος του κράτους. 

Το άρθρο 17, καθορίζει τις διαδικασίες πάλι, να δηλώσουν ή να μη δηλώσουν να δεχθούν τουλάχιστον για μια διετία να συνεχίσουν να παρέχουν υπηρεσίες ψυχικής υγείας. Προβλέπει με μία ανθρώπινη ευαισθησία για τα κέντρα υγεία που καταργούνται, να διατηρούμε και με το καθεστώς ακόμα των προσωποπαγών θέσεων, που είναι μια ευρύτερη επιείκια και αντίληψη στην ανθρώπινη πλευρά. 

Για τις τελικές διατάξεις και εγώ, κύριε Υφυπουργέ, θα ήθελα να πω ότι διευκολύνει τη χρήση του νόμου η ύπαρξη των τίτλων στα άρθρα του νομοσχεδίου. Ψηφίζω τα άρθρα του νομοσχεδίου. 

ΠΡΟΕΔΡΕΥΩΝ (Λουκάς Αποστολίδης): Ο κ. Σούρλας έχει το λόγο. 

ΓΕΩΡΓΙΟΣ ΣΟΥΡΛΑΣ: Θέλω να επανέλθω σε μια παρατήρηση που έκανα χθες σχετικά με την κατάργηση των άρθρων του νόμου 2071. Μου είπατε ότι όσα δεν αναφέρονται, δεν καταργούνται. Αυτό μου είπατε. Αυτό φυσικά δεν προκύπτει από πουθενά. Δεν αναφέρεται αυτό πουθενά. 

Επικαλούμαι το άρθρο 16 για ακούσια νοσηλεία, που συμπεριλαμβάνεται στο σχέδιο νόμου που προτείνεται. Και λέει, ότι με απόφαση του Υπουργού Υγείας καθορίζονται οι όροι και οι προϋποθέσεις που πρέπει να τηρούν οι ιδιωτικές κλινικές κ.λπ. 

'Οσον αφορά το άρθρο 95, του ν. 2071, για την ακούσια νοσηλεία, ισχύει και εκείνο; Και τα δυο; Με τους τίτλους αυτούς; 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Υπάρχει καμία σύγκρουση ανάμεσα στα δύο; 

ΓΕΩΡΓΙΟΣ ΣΟΥΡΛΑΣ: Βεβαίως υπάρχει. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Αν άλλα πράγματα ρυθμίζει, ισχύει ασφαλώς. 

ΓΕΩΡΓΙΟΣ ΣΟΥΡΛΑΣ: Να το ξεκαθαρίσετε τώρα, αν είστε έτοιμος ή αργότερα, ποια άρθρα παραμένουν, αν ισχύει από το κεφάλαιο ΣΤ' του ν. 2071 μια ενότητα που περιλαμβάνει από το 91 μέχρι το 101, αν θυμάμαι καλά. 

Nα το ξεκαθαρίσετε αυτό, γιατί αν ψηφιστεί ο νόμος, θα έχουμε προβλήματα. Οι παρατηρήσεις μου γίνονται για να μην επαναλαμβάνουμε νομοθετικές εργασίες, οι οποίες δεν προσφέρουν σημαντική πρόοδο στην προσπάθεια της ψυχιατρικής μεταρρύθμισης. 

Πείτε μας, λοιπόν, τι ισχύει και τι όχι, για να διευκολυνθεί αργότερα η όποια κυβέρνηση στην υλοποίηση του νόμου. 

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Υγείας και Πρόνοιας έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κυρίες και κύριοι συνάδελφοι, έγιναν πολλές παρατηρήσεις και προτάσεις επ' αυτής της ενότητας των άρθρων και ειδικές, αλλά και γενικότερες που ακούσαμε και χθες και στην επί της αρχής συζήτηση. 'Ηταν κριτική επί των εξουσιοδοτικών διατάξεων, σύμφωνα με τις οποίες πρόκειται να εκδοθούν για την εφαρμογή του νόμου κοινές υπουργικές αποφάσεις ή αποφάσεις του Υπουργού Υγείας και Πρόνοιας, με τις οποίες διαφωνείτε. 'Εχω αντιληφθεί ότι αμφισβητούνται οι προθέσεις της Κυβερνήσεως για το πότε και για το εάν εκδοθούν αυτές οι αποφάσεις για την εφαρμογή του νόμου και τι θα προβλέπουν. 

Η απάντηση είναι απλή. Σε όλα τα νομοσχέδια υπάρχουν διατάξεις εξουσιοδοτικές για την έκδοση υπουργικών αποφάσεων. Δεν μπορούν όλα όσα να προβλέπονται στα νομοσχέδια. Θα ήταν πάρα πολύ μεγάλα. Αυτή είναι μία γενική παρατήρηση. 

Βεβαίως, αν σταθούμε στο επίπεδο της αμφισβήτησης των προθέσεων, τότε δεν έχω τι να σας αντιπαραθέσω, παρά να σας πω μόνο ότι πολιτική μας βούληση είναι, αυτό το νομοσχέδιο που έρχεται στη Βουλή και που θεωρούμε πολύ σημαντικό, να εφαρμοστεί. 

Συνεπώς κι εκεί όπου προβλέπονται προθεσμίες -είναι και αυτές ενδεικτικές- αλλά και εκεί που δεν προβλέπονται, είμαστε σχεδόν έτοιμοι -η αρμόδια διεύθυνση έχει τα σχέδια των αποφάσεων- να μπορέσουμε το ταχύτερο δυνατό να εφαρμόσουμε το νομοσχέδιο που θα αλλάξει τα πράγματα στο χώρο της ψυχικής υγείας στη χώρα μας. 

Σήμερα ακούσαμε και πάλι πολλά για τους πόρους που απαιτούνται για την εφαρμογή αυτών των διατάξεων. Επανήλθαν πολλοί συνάδελφοι στην επισήμανση ότι από την έκθεση του Γενικού Λογιστηρίου, δεν προβλέπεται η σχετική δαπάνη. Αναφέρεται εκεί ότι θα προκληθούν απροσδιόριστες δαπάνες. 'Οταν αυτό αναφέρεται σε μία ειδική έκθεση και έχει την υπογραφή του Υπουργού Οικονομικών, σημαίνει ότι όποιες δαπάνες προκύψουν, που δεν μπορούν σήμερα να προσδιοριστούν, θα καλυφθούν. Αυτό σημαίνει. Αλλιώς δεν θα έβαζε την υπογραφή του ο Υπουργός Οικονομικών. 

Απλά δεν μπορεί από σήμερα -επειδή δεν είναι γνωστός ο αριθμός των μονάδων που θα αναπτυχθούν, το προσωπικό τους, ο χρόνος κατά τον οποίο αυτές θα αναπτυχθούν- να προσδιορισθεί η συγκεκριμένη δαπάνη για να αναγραφεί στην ειδική έκθεση. 'Ομως η υπογραφή του Υπουργού και το γεγονός ότι αναφέρεται πως το ύψος δεν μπορεί να προσδιοριστεί σημαίνει ότι όποιο είναι αυτό το ύψος, θα καλυφθεί. Αυτή είναι η απάντηση. 

Στο άρθρο 13 έγινε συζήτηση για τις δαπάνες ασθενών που δεν είναι ασφαλισμένοι, όπως είπε ο κ. Τασούλας και άλλοι συνάδελφοι. Μα, και για τους ψυχικά άρρωστους, που είναι οικονομικά αδύνατοι και ανασφάλιστοι, γίνεται ό,τι για όλους τους ασθενείς, τους πάσχοντες και από κοινή νόσο, σ' αυτήν τη χώρα. Είναι σαφές ότι για τον ασφαλισμένο τη δαπάνη πληρώνει ο ασφαλιστικός οργανισμός και ότι για τον ανασφάλιστο και οικονομικά αδύνατο πληρώνει ο κρατικός προϋπολογισμός. Αυτό γίνεται για όλους τους ασθενείς, για όλες τις ανάγκες νοσηλείας τους και περίθαλψης. Το ίδιο γίνεται και για τους ψυχικά άρρωστους. 

Ειδικότερα για την προσθήκη της παραγράφου 7 στο άρθρο 13, ο κ. Παπαδάτος ζήτησε να προστεθεί στις μονάδες που θα έχουν το δικαίωμα να αναλαμβάνουν προγράμματα για έρευνες, μελέτες κλπ. και το Κέντρο Ψυχικής Υγιεινής. Βεβαίως να περιληφθεί και συνεπώς, εκεί που λέμε "οι πανεπιστημιακές κλινικές", να προστεθεί "καθώς και το Κέντρο Ψυχικής Υγιεινής, που έχουν ως αντικείμενο..." κλπ. Καμία αντίρρηση σ' αυτό. 

Στο άρθρο 14 έγινε μία πρόταση που δεν κατάλαβα ακριβώς. 

Κύριε Παπαδάτο, κάτι είπατε, αλλά δεν γνωρίζω τι έχετε σημειώσει ως παρατήρηση στο άρθρο 14. 

ΙΩΑΝΝΗΣ ΠΑΠΑΔΑΤΟΣ: 'Οπως ήταν στο πρώτο κείμενο, είπατε βεβαίως εσείς κάποια πράγματα ... 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): 'Εκανα μία αναδιατύπωση, για να καταστεί σαφέστερο ότι δίνουμε θεραπευτικό επίδομα σ' αυτούς που νοσηλεύονται, αλλά και επίδομα σ' αυτούς που ζουν στην κοινότητα, που είναι εκτός. 

ΙΩΑΝΝΗΣ ΠΑΠΑΔΑΤΟΣ: Προφανώς κάποια χρήματα θα τα πάρει η αρμόδια υπηρεσία, αλλά πρέπει να τονισθεί "για τα ίδια τα άτομα", όπως ήταν στην πρώτη διατύπωση του προϋπολογισμού του προγράμματος για άτομα με ψυχικές διαταραχές. Το "για" δεν ήταν με σαφήνεια ότι πάει γι' αυτούς, αλλά "σε" άτομα. Υπάρχει φόβος να πάρουν τα χρήματα οι μονάδες και να μην τα πάρουν τα ίδια τα φυσικά πρόσωπα. 

Αναφέρομαι στην τελευταία σειρά, εκεί που λέει "είτε ως κινήτρου επανένταξης σε βάρος του προϋπολογισμού του προγράμματος για άτομα με ψυχικές διαταραχές". 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Να το ξεκαθαρίσουμε, παρακαλώ. Διαβάζετε το νομοσχέδιο ή την αναδιατύπωση; 

ΙΩΑΝΝΗΣ ΠΑΠΑΔΑΤΟΣ: Την αναδιατύπωση δεν την έχω. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Ε, τότε δεν μπορούμε να συνεννοηθούμε, κύριε Παπαδάτο, λυπούμαι. Δεν έχετε την αναδιατύπωση που έχει διανεμηθεί και δεν συζητούμε επί του ιδίου κειμένου. 

Πάντως, νομίζω ότι είναι καλυμμένο. Δεν υπάρχει πρόβλημα με την αναδιατύπωση. 

Το άρθρο 15 αφορά τη μετακίνηση του προσωπικού. Εδώ δεν έχουν γίνει σημαντικές παρατηρήσεις. 

Στο άρθρο 16, για την ακούσια νοσηλεία, υπήρξαν παρατηρήσεις. Κάποιοι μίλησαν για τις ιδεολογικές θέσεις μας που επιβάλλουν τη μη αναγραφή συγκεκριμένης προθεσμίας έκδοσης της υπουργικής απόφασης. Δεν υπάρχει τέτοιο θέμα. Μπορεί να χρειαστεί κάποιος χρόνος, που δεν μπορεί συγκεκριμένα να οριστεί, διότι πρέπει να δει κανείς τις ιδιωτικές κλινικές και ποιες απ' αυτές το επιθυμούν κιόλας. Αυτό θα είναι αίτημα από την πλευρά των ιδιωτικών κλινικών, αλλά μπορεί να μην είναι αίτημα όλων. 

Βέβαια υπήρξε η παρατήρηση του κ. Σούρλα σε σχέση με την αντίστοιχη διάταξη του ν. 2071. Πρέπει να επαναλάβω ότι εάν αφορά θέματα που δεν ρυθμίζονται διαφορετικά με αυτήν τη διάταξη, είναι σε ισχύ και εκείνη και αυτή η διάταξη, όπως είναι σε ισχύ συνολικά τα άρθρα 94, 95, 96, 97, 98, 99 και 100 του ν. 2071. Οι διατάξεις αυτές αφορούν θέματα με τα οποία -εκτός του άρθρου 95- δεν ασχολείται το συγκεκριμένο νομοσχέδιο που συζητούμε. 

ΓΕΩΡΓΙΟΣ ΣΟΥΡΛΑΣ: Σε ποια διάταξη αναφέρεται; 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Συνήθως στα νομοσχέδια δεν αναφερόμαστε στις διατάξεις που δεν θίγουμε. Αναφερόμαστε στις διατάξεις που τροποποιούνται ή στις καταργούμενες. Λοιπόν επαναλαμβάνω ότι, επειδή για τα αντικείμενα, υποτροπή ασθένειας, διακοπή, διάρκεια, λήξη ακούσιας νοσηλείας -άρθρο 99- συνθήκες νοσηλείας -άρθρο 98- δεν υπάρχουν αντίστοιχα κεφάλαια αυτού του νομοσχεδίου, ισχύουν οι διατάξεις του ν. 2071 του δικού σας νομοσχεδίου. 

ΓΕΩΡΓΙΟΣ ΣΟΥΡΛΑΣ: Μπορείτε να μας πείτε, από το κεφάλαιο "Ψυχική Υγεία" ποια καταργούνται; 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): 'Οχι αυτήν την ώρα δεν είμαι έτοιμος να κάνω τόσο λεπτομερειακή συζήτηση, κύριε Σούρλα, αλλά να συνεχίσω ... 

ΓΕΩΡΓΙΟΣ ΣΟΥΡΛΑΣ: 'Οχι, κύριε Υπουργέ, δεν είναι θέμα λεπτομερειακής συζήτησης. 

ΠΡΟΕΔΡΕΥΩΝ (Λουκάς Αποστολίδης): Θα παρακαλέσω και εγώ να μη διακόπτετε, κύριε Σούρλα. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας):... προσθέτοντας ότι ό,τι δεν διαφοροποιείται σε νόμο που υπάρχει, εξακολουθεί να ισχύει. Αυτό μόνο μπορώ να έχω ως απάντηση, σας παρακαλώ πολύ καλόπιστα και εγώ όπως και εσείς υποψιάζομαι. 

ΓΕΩΡΓΙΟΣ ΣΟΥΡΛΑΣ: Να διευκολύνω τη συζήτηση. 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, δεν διευκολύνετε. 

ΓΕΩΡΓΙΟΣ ΣΟΥΡΛΑΣ: Κύριε Πρόεδρε, είναι και δική σας δουλειά, δεν είναι μόνο δική μας αυτή. Πρέπει να αναφέρει μέσα ποια άρθρα καταργούνται. 

ΠΡΟΕΔΡΕΥΩΝ (Λουκάς Αποστολίδης): 'Οχι, κατ' ανάγκη, κύριε Σούρλα. Σε όλα τα νομοθετήματα τα άρθρα τα οποία δεν καταργούνται, ρητά ισχύουν. 

ΓΕΩΡΓΙΟΣ ΣΟΥΡΛΑΣ: Πείτε μας εσείς ποια καταργούνται. Δεν υπάρχει μέσα τέτοια διάταξη. Τέλος πάντων, καλά, θα τα βρείτε μπροστά σας. 

ΠΡΟΕΔΡΕΥΩΝ (Λουκάς Αποστολίδης): Επιτρέψτε μου, κύριε Υπουργέ. 

Κύριε Σούρλα, νομοθετικά -και αυτό γίνεται σε όλα τα νομοσχέδια, δεν είναι πρωτόγνωρο αυτό που γίνεται εδώ- υπάρχει περίπτωση στο καινούριο νομοσχέδιο να υπάρχει ρητή κατάργηση άρθρων ενός συγκεκριμένου νόμου ή να αναφέρεται ποια άρθρα ενδεχομένως συνεχίζουν να ισχύουν. Στην προκειμένη περίπτωση όσα από αυτά τα άρθρα αλλάζουν, αλλάζουν, όσα δεν αλλάζουν, δεν υπάρχει κάποια γενική διάταξη που λέει ότι τα άρθρα δεν ισχύουν. 'Αρα δεν είναι ανάγκη νομικοτεχνικά οπωσδήποτε να υπάρχει ρητή αναφορά στα άρθρα. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, να συνεχίσω με την άδειά σας. 

Το άρθρο 17 είναι οι μεταβατικές διατάξεις. Εδώ, εκτός από τις διορθώσεις που κάναμε, που βελτίωσαν θεωρώ σημαντικά τουλάχιστον όσα έχουν σχέση με το Κέντρο Ψυχικής Υγιεινής, δεν μπορούμε να κάνουμε δεκτές άλλες προτάσεις. 

Στο άρθρο 18 υπάρχουν δύο θέματα. Ο κ. Καραγκούνης με την ευκαιρία επεξέτεινε την παρέμβασή του σε αιτήματα, που δεν αποτελούν όμως θέμα του παρόντος νομοσχεδίου, των φαρμακοποιών και σε εκκρεμότητες που μελετούν τα συναρμόδια Υπουργεία- το Υπουργείο Υγείας και το Υπουργείο Κοινωνικών Ασφαλίσεων-και είναι σε γνώση του Πανελλήνιου Συλλόγου Φαρμακοποιών αυτό. Εδώ, τακτοποιείται το θέμα των επιμελητών Γ'. Των χωρίς ειδικότητα, δηλαδή, υπηρετούντων επιμελητών στο σύστημα ώστε να έχουν τη δυνατότητα που έχουν και οι γιατροί των περιφερειακών ιατρείων, να μπορούν μετά πέντε χρόνια υπηρεσίας και με μία εκπαίδευση διετή, να γίνονται γενικοί ιατροί. Δίδεται επίσης η δυνατότητα σε μετόχους εταιρειών φαρμακαποθηκών που δεν είναι φαρμακοποιοί, να μπορούν να συμμετέχουν στον Πανελλήνιο Σύλλογο Φαρμακαποθηκαρίων να εκλέγουν και να εκλέγονται. 

Υπήρξε μεγάλη συζήτηση και πολλά σχόλια στο άρθρο 19, που αναφέρεται στον τρόπο χορήγησης υποκαταστάτων και ανταγωνιστικών ουσιών των ναρκωτικών. Νομίζω ότι κάποιοι συνάδελφοι ηθελημένα ή όχι -υποψιάζομαι όχι, δεν υπάρχει κανένας λόγος γι' αυτό το θέμα να υπάρχει πολιτική αντιπαράθεση-αλλοίωσαν το νόημα της διάταξης. Τι συμβαίνει σήμερα; Υπάρχουν ιδιωτικές κλινικές που χορηγούν ναλτρεξόνη ως θεραπεία κατά της εξάρτησης. Η ναλτρεξόνη όμως, ουσία ανταγωνιστική, κατά τη νομοθεσία μας και τον ΕΟΦ είναι ναρκωτικό και την μεταχειριζόμαστε ως ναρκωτικό που προκαλεί μάλιστα και εξάρτηση. Λέμε, λοιπόν, ότι αφού είναι έτσι, πρέπει να χορηγείται από ειδικές μονάδες και μόνο και όταν πρόκειται να χορηγηθεί και από άλλους -και δεν απαγορεύεται σε προγράμματα που λέτε ότι μπορεί να αναπτύξει η Τοπική Αυτοδιοίκηση, κάποιοι αναφέρθηκαν και στην Αρχιεπισκοπή - και ιδιωτικές κλινικές να υπάρχει η σχετική άδεια από το Υπουργείο μετά από γνώμη του ΟΚΑΝΑ. Αυτό δεν είναι κακό. 

Βεβαίως υπάρχουν, όπως γνωρίζω, και διαφορετικές απόψεις για το αν πρέπει να χορηγείται η ναλτρεξόνη ως θεραπεία και από ποιους. Είναι γνωστό και αυτό, μας απασχόλησε πολύ, αλλά τελικά καταλήξαμε σ' αυτήν τη διάταξη. Να μεταχειρισθούμε και αυτήν την ανταγωνιστική ουσία, όπως το υποκατάστατο, δηλαδή, τη μεθαδόνη. Να χορηγείται από ειδικές μονάδες και μόνο, γιατί όπως γνωρίζετε και τη μεθαδόνη δεν μπορεί να χορηγήσει όποιος θέλει. Επαναλαμβάνω ότι η νομοθεσία μας και ο ΕΟΦ μεταχειρίζεται τη συγκεκριμένη ουσία ως ναρκωτικό που προκαλεί εξάρτηση. 

Το άρθρο 20 είναι γεμάτο από ευεργετικές διατάξεις που αναφέρονται σε θέματα υπηρεσιακής κατάστασης, προαγωγών κλπ. του προσωπικού της Πρόνοιας και δεν μπορούμε βέβαια να δεχθούμε πέραν αυτών άλλες προτάσεις των συναδέλφων. Είναι πολύ σημαντικές αυτές οι βελτιώσεις. Διευκολύνουν την προαγωγή και την κατάληψη θέσεων προϊσταμένων και για εκείνους που επέλεξαν να είναι σε θέση ιδιωτικού δικαίου και έχουν καταταγεί σε κάποιον οργανισμό αλλά διευκολύνουν και το πλεονάζον προσωπικό που πάει σε άλλους φορείς ευρύτερα του δημόσιου τομέα, ώστε και εκεί να μπορούν να κρίνονται και να προάγονται. 

Οι διατάξεις, θεωρούμε, είναι σημαντικές και ικανοποιούν τους ενδιαφερομένους. Εσείς προτείνετε κάτι παραπάνω που να αφορά την αποζημίωσή τους. Λυπούμαι, αλλά δεν είναι δυνατόν αυτήν την ώρα -είναι αντικείμενο που έχει συζητηθεί στον τομέα της πρόνοιας και με τους εργαζόμενους- να το κάνω δεκτό. 

Δεν έχω να προσθέσω τίποτε περισσότερο, κύριε Πρόεδρε. Νομίζω ότι με αυτές τις αποδοχές που έκανα, μπορούμε να προχωρήσουμε στην ψήφιση των άρθρων, εάν δεν υπάρχουν και άλλες παρατηρήσεις. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα μαθητές και τέσσερις συνοδοί -δάσκαλοι από το Δημοτικό Σχολείο 'Ανω και Κάτω Αλισού Αχαϊας. 

Τους καλωσορίζουμε στο Κοινοβούλιο! 

(Χειροκροτήματα από όλες τις πτέρυγες) 

Θέλει κανείς συνάδελφος να κάνει κάποια παρατήρηση; 

ΣΤΥΛΙΑΝΗ ΑΛΦΙΕΡΗ: Μάλιστα, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ορίστε, κυρία Αλφιέρη, έχετε το λόγο. 

ΣΤΥΛΙΑΝΗ ΑΛΦΙΕΡΗ: Κύριε Υπουργέ, στο άρθρο 20 ήταν συγκεκριμένη η πρόταση που ήταν για τους παιδικούς σταθμούς. Και δεν έχετε συμπεριλάβει στην τροπολογία σας το χρόνο υπηρεσίας που έχει διανυθεί στο νομικό πρόσωπο ή αναγνωρισθεί από αυτό και από το οποίο προέρχεται ο υπάλληλος να θεωρείται ως πραγματική υπηρεσία. Θα θεωρείται πραγματική υπηρεσία για θέματα υπηρεσιακής και βαθμολογικής εξέλιξης και ορθώς και για τον υπολογισμό της αποζημίωσης στις περιπτώσεις που προβλέπεται από το νόμο; Για την αποζημίωση μας απαντήσατε, αλλά μιλάμε για το χρόνο υπηρεσίας, γιατί φεύγουν από ένα νομικό πρόσωπο και πάνε σε ένα άλλο και άρα είναι εκτεθειμένοι. Τι θα κάνετε γι' αυτό; Ο χρόνος υπηρεσίας λαμβάνεται υπόψη; Αυτό θέλω να μου απαντήσετε. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Η όποια προϋπηρεσία μπορούσε να αναγνωρισθεί στο νομικό πρόσωπο που υπηρετούσε μέχρι σήμερα, έχει αναγνωρισθεί. Αν μου λέτε ότι υπήρχε προϋπηρεσία στον ιδιωτικό τομέα, που μπορεί να αναγνώρισε, και πρέπει να μεταφερθεί στο δημόσιο, αυτό δεν μπορεί να γίνει. Δεν μπορώ να το κάνω δεκτό αυτό που λέτε. 

ΠΡΟΕΔΡΕΥΩΝ (Λουκάς Αποστολίδης): Ασφαλώς, αυτό είναι γενικότερο θέμα. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Εάν, δηλαδή, έχει αναγνωρίσει στο φορέα που υπηρετεί προϋπηρεσία που αφορούσε τον ιδιωτικό τομέα και από αύριο ο υπάλληλος, ο συγκεκριμένος ο εργαζόμενος, πάει σε ένα δημόσιο φορέα, δεν μπορεί να "το μεταφέρει". 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαδάτος έχει το λόγο. 

ΙΩΑΝΝΗΣ ΠΑΠΑΔΑΤΟΣ: Οι αναγκαίες διευκρινίσεις που δόθηκαν από τον κ. Φαρμάκη είναι σωστές και λύνουν πράγματι ορισμένα ζητήματα. Θα έλεγα μόνο αν θα μπορούσε να γίνει, γιατί βεβαίως νομοθετούμε το σήμερα, αλλά πρέπει να προβλέπουμε πιθανόν και το μέλλον και το τι μπορεί να συμβεί στο άρθρο 17 στην παρ. 2 στο δεύτερο σημείο, το εξής. Εκεί που λέμε "σε τομείς ψυχικής υγείας στους οποίους λειτουργούν ή αναπτύσσονται ..." αν η λέξη "αναπτύσσονται" αφαιρεθεί, νομίζω ότι θα είμαστε πιο ουσιαστικοί και συμφωνούμε μαζί σας. Αυτό το "αναπτύσσονται" είναι ένα δυνητικό προς το μέλλον που δεν ξέρει κανείς πώς θα εξελιχθεί. 

Αυτή η λέξη "αναπτύσσονται" αν αφαιρεθεί νομίζω ότι είμαστε εντάξει. 

ΠΡΟΕΔΡΕΥΩΝ (Λουκάς Αποστολίδης): Παρ'όλο ότι μιλάμε για ανάπτυξη, κύριε συνάδελφε, εσείς λέτε να φύγει η λεξη "αναπτύσσονται"! 

ΙΩΑΝΝΗΣ ΠΑΠΑΔΑΤΟΣ: Στη σωστή πλευρά όμως. 

ΠΡΟΕΔΡΕΥΩΝ (Λουκάς Αποστολίδης): 'Ισως είναι μια εξαίρεση αυτή που επιβεβαιώνει τον κανόνα. 

Κύριε Υπουργέ, θέλετε να κάνετε κάποιο σχόλιο επ'αυτού; 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Νομίζω ότι μπορούμε να το δεχθούμε, κύριε Πρόεδρε. Υποτίθεται ότι για να λειτουργήσουν αναπτύσσονται. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση επί της ενότητος των άρθρων 13 έως 22 και θα προχωρήσουμε στην ψήφιση αυτών. 

Ερωτάται το Σώμα: Γίνεται δεκτό το άρθρο 13, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 13 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 14 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 14 έγινε δεκτό, κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 15, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 15 έγινε δεκτό κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 16 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 16 έγινε δεκτό, κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 17, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 17, έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό, το άρθρο 18; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 18 έγινε δεκτό, κατά πλειοψηφία. 

Ερωτάται το Σώμα: Γίνεται δεκτό το άρθρο 19 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 19 έγινε δεκτό, κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 20 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 20 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 21 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 21 έγινε δεκτό, κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 22 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 22 έγινε δεκτό, κατά πλειοψηφία, ως έχει. 

Ολοκληρώθηκε η συζήτηση επί των άρθρων. 

Ο συνάδελφος κ. Ηλίας Βεζδρεβάνης ζητά ολιγοήμερη άδεια απουσίας του στο εξωτερικό. Εγκρίνει η Βουλή; 

ΟΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς η Βουλή ενέκρινε. 

Εισερχόμαστε στη συζήτηση των τροπολογιών. 'Εχουν κατατεθεί πέντε τροπολογίες του κυρίου Υπουργού και η πρότασή μου είναι να συζητηθούν από κοινού δίνοντας τον αναγκαίο χρόνο στους συναδέλφους που θέλουν να πάρουν το λόγο. 

Οι πέντε τροπολογίες του κυρίου Υπουργού είναι οι εξής: Η 2581/117, η 2592/126, η 2593/127, η 2594/128, η 2605/134. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, έχω και εγώ κάποια τροπολογία. 

ΠΡΟΕΔΡΕΥΩΝ (Λουκάς Αποστολίδης): Αυτές θα τις συζητήσουμε στη συνέχεια, κυρία Αλφιέρη. 

Ορίστε, κύριε Υπουργέ, έχετε το λόγο επί των τροπολογιών που ανέφερα προηγουμένως. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Οι τροπολογίες έχουν κατατεθεί έγκαιρα και έχουν διανεμηθεί. Οι συνάδελφοι τις γνωρίζουν. 

Εγώ ήθελα μόνο στη με γενικό αριθμό 2592 και ειδικό 126 να κάνω κάποιες διορθώσεις στη δεύτερη παράγραφο, διότι δυστυχώς παρά το ότι αυτά που θα πω αναφέρονται στην εισηγητική έκθεση δεν έχουν περιληφθεί στην προτεινόμενη διάταξη. 

Διαβάζω, λοιπόν, την παράγραφο 2 αυτής της τροπολογίας: "Η προκήρυξη για την πρόσληψη ιατρικού και νοσηλευτικού προσωπικού τεχνολόγων ιατρικών εργαστηρίων κλπ." -είχε απαλειφθεί το "ιατρικού", ενώ αναφέρεται στην εισηγητική έκθεση και συνεχίζει: "Κέντρα Υγείας και το ΕΚΑΒ γίνεται μέσα στο ίδιο έτος κατά το οποίο η θέση κενώθηκε". Προσθέτουμε "για οποιοδήποτε λόγο πλην της μετάταξης" -αυτή είναι η προσθήκη- "με απόφαση του διοικητικού συμβουλίου του νομικού προσώπου δημοσίου δικαίου μετά από έγκριση του Υπουργού Υγείας και Πρόνοιας". Και προσθέτουμε στη συνέχεια για να κλείσει το εδάφιο "χωρίς να απαιτείται πράξη Υπουργικού Συμβουλίου (Π.Υ.Σ.)". 

Επίσης αμέσως μετά από αυτό το εδάφιο να προστεθεί εδάφιο 2 στο οποίο αναφέρεται ο τρόπος πρόσληψης του ιατρικού προσωπικού που προσθέσαμε. Το εδάφιο αυτό έχει ως εξής: "Η πρόσληψη του ιατρικού προσωπικού γίνεται με βάση το νόμο 1397/93 όπως τροποποιήθηκε και ισχύει". 

Και συνεχίζουμε με το υπάρχον ως τρίτο πλέον εδάφιο όπου αντικαθίσταται η λέξη "ανωτέρω" με τη λέξη "λοιπού". Και γίνεται: "Η πρόσληψη του λοιπού προσωπικού διενεργείται κλπ. 

ΠΡΟΕΔΡΕΥΩΝ (Λουκάς Αποστολίδης): Ποιος συνάδελφος επιθυμεί να πάρει το λόγο; 

ΣΤΥΛΙΑΝΗ ΑΛΦΙΕΡΗ: Εγώ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ορίστε, κυρία Αλφιέρη, έχετε το λόγο. 

ΓΕΩΡΓΙΟΣ ΣΟΥΡΛΑΣ: 'Οχι όλες μαζί οι τροπολογίες, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Η συζήτηση γίνεται και επί των πέντε τροπολογιών. Αυτό γίνεται συνήθως. 'Εχετε χρόνο, κύριε Σούρλα, δέκα λεπτά, ένα τέταρτο, μισή ώρα, να σας αφήσω να μιλήσετε για όλες μαζί. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Μία, μία κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Τι "μία μία" ; Σας λέω ότι σας δίνω όσο χρόνο θέλετε να μιλήσετε. Θέλετε να μιλήσετε μία ώρα ο καθένας; 

ΓΕΩΡΓΙΟΣ ΣΟΥΡΛΑΣ: Αν έχουμε χρόνο δεν μας πειράζει, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ορίστε, κυρία Αλφιέρη, έχετε το λόγο. 

ΣΤΥΛΙΑΝΗ ΑΛΦΙΕΡΗ: Να ξεκινήσω από την τροπολογία που εμείς δεν θα στηρίξουμε, κύριε Υφυπουργέ, και είναι η τροπολογία για τον ΕΟΦ. 

Θεωρούμε ότι είναι σοβαρό λάθος της Κυβέρνησης να διορίζει σε ένα διοικητικό συμβούλιο του ΕΟΦ, ένα διοικητικό συμβούλιο και να βγάζει από τη μέση τους κοινωνικούς φορείς. Θεωρούμε, κύριε Υφυπουργέ, ότι οι κοινωνικοί φορείς έχουν το ρόλο του κοινωνικού ελέγχου. Ο ΕΟΦ είναι ένας χώρος που διακινούνται πολλά τμήματα. Εμείς, λοιπόν, θα διαφωνήσουμε με τον τρόπο που εσείς το φέρνετε. Εξαφανίζετε το Φαρμακευτικό Σύλλογο την 'Ενωση Χημικών και τον Ιατρικό Σύλλογο. 

Με αυτή, λοιπόν, την τροπολογία που μας έχετε καταθέσει εδώ δεν συμφωνούμε. Πιστεύουμε ότι πρέπει να επανέλθουν οι κοινωνικοί φορείς γιατί οι κοινωνικοί φορείς εγγυώνται τον κοινωνικό έλεγχο. Πιστεύω ότι το διοικητικό συμβούλιο από μόνο του είναι ένα διοικητικό συμβούλιο που θα διορίζεται από την Κυβέρνηση και χάνουμε τη δυνατότητα του κοινωνικού ελέγχου. 

Θα θέλαμε μια απάντηση από εσάς. Ζητάμε την επαναφορά των κοινωνικών εταίρων και καταψηφίζουμε εφόσον εσείς εμμένετε στην εξάλειψη και την εξαφάνιση των κοινωνικών φορέων. 

Πρέπει, κύριε Υφυπουργέ, να πούμε ότι σε μια εποχή που ζούμε σήμερα και που μπαίνει ζήτημα διαφάνειας οι κοινωνικοί φορείς δεν πρέπει να καταργούνται. Πρέπει να συμφωνήσουμε σε αυτό τουλάχιστον στο Ελληνικό Κοινοβούλιο. 

'Ενα άλλο θέμα είναι για την τροπολογία 2592/126. Πιστεύουμε ότι αυτή η τροπολογία, κύριε Υφυπουργέ, είναι σε θετική κατεύθυνση. Στο παρελθόν το είχαμε υποστηρίξει και κατ'επανάληψη είχαμε ζητήσει την ανάγκη αποκέντρωσης του συστήματος στις προσλήψεις ιατρικού και νοσηλευτικού προσωπικού στα νοσοκομεία και με βάση τη θέσπιση των οργανισμών και σύμφωνα με τις διαδικασίες του 2190 όπως τροποποιήθηκε με το 2527/97. Κατ'επανάληψη είχαμε πεί ότι πρέπει να υπάρξουν ρυθμίσεις τέτοιες που να δίνουν τη δυνατότητα ενίσχυσης των κλάδων των νοσοκομειακών. 'Ετσι η 2592/126 ψηφίζεται από το Συνασπισμό. 

Είναι η τροπολογία με γενικό αριθμό 2593 και ειδικό 127. Θα μιλήσω για το σύνολο της τροπολογίας. 

Πρώτα απ' όλα, θέλω να σας πω, κύριε Υφυπουργέ, ότι ψηφίζεται αυτή η τροπολογία από το Συνασπισμό. Είχαμε επισημάνει ότι με την ψήφιση του νέου μισθολογίου, όχι μόνο δεν θα επερχόταν αύξηση των αποδοχών, αλλά θα επερχόταν μείωσή τους. 

Σήμερα, η τροπολογία αυτή παραδέχεται το πρόβλημα, ότι υπάρχει ανισότητα στις αμοιβές των γιατρών, ιδιαίτερα εκείνων που υπηρετούν σε νοσοκομεία στην περιφέρεια και στα κέντρα υγείας. Αν η Κυβέρνηση -και φαίνεται ότι αρχίζει να μπαίνει στο μυαλό της- θέλει πραγματικά να στηρίξει την αποκέντρωση του Ε.Σ.Υ., θα έπρεπε να δώσει ουσιαστικά κίνητρα αμοιβής στους εργαζόμενους. 

Επίσης, εδώ αποκαθίσταται μία σειρά από προβλήματα και ιδιαίτερα εύρυθμης λειτουργίας στη μονάδα σωματικής απεξάρτησης "18 'ΑΝΩ", που λειτουργεί στο Δαφνί. Είναι μία υπόθεση που ο Συνασπισμός τη στηρίζει εδώ και τρία χρόνια και χαίρομαι που η Κυβέρνηση έκανε δεκτό το αίτημα και το φέρνει σαν τροπολογία. Ο Συνασπισμός ψηφίζει αυτήν την τροπολογία. 

Για την τροπολογία με γενικό αριθμό 2581 και ειδικό 117, θα ήθελα να πω ότι είναι μία τροπολογία που στο ν. 2646/98, ο Συνασπισμός είχε καταθέσει τη διαφωνία του για τους καταργούμενους φορείς. Είχαμε επισημάνει τα προβλήματα που θα δημιουργούσε το νέο καθεστώς στη λειτουργία τους, αφού δεν είχε ληφθεί πρόνοια για τη χρηματοδότηση του συστήματος κοινωνικής φροντίδας. Κάναμε αυτές τις επισημάνσεις για το νέο καθεστώς λειτουργίας, γιατί οι διαλυόμενοι φορείς είναι πλέον ένα γεγονός και αυτό είναι ένα άλλο θέμα, το οποίο δυστυχώς η Κυβέρνηση δεν το έλαβε υπόψη της. 

Πιστεύουμε ότι με την παρούσα τροπολογία ρυθμίζονται σημαντικά προβλήματα των εργαζομένων. Παραμένει όμως το πρόβλημα της συρρίκνωσης των υπηρεσιών και της διάλυσης του κράτους-πρόνοιας μέσα από την κατάργηση, συγχώνευση και μεταφορά αρμοδιοτήτων σημαντικών φορέων και υπηρεσιών των παραπάνω φορέων. Εμείς ψηφίζουμε αυτήν την τροπολογία όσον αφορά τους εργαζόμενους και τα δικαιώματά τους. Για τα υπόλοιπα βέβαια, η διαφωνία μας μένει στα γενικότερα πλαίσια. Αυτό δεν διορθώνεται με την παρούσα τροπολογία. 

Υπάρχει και άλλη μία τροπολογία, η τροπολογία με γενικό αριθμό 2605 και ειδικό 134, που ρυθμίζει θέματα νοσηλείας στο εξωτερικό του Οίκου του Ναύτου. 

Εμείς, κύριε Υπουργέ, θα την ψηφίσουμε και αυτή, όμως πρέπει να σας πούμε για τον τρόπο που την αντιμετωπίζατε, με υπουργική απόφαση, ότι καλό θα ήταν να μοριοποιηθούν όλα αυτά και να ξέρει ποιος μπορεί να πάει στο εξωτερικό και ποιος δεν μπορεί να πάει. Οι υπουργικές αποφάσεις ενέχονται και έχουν λίγο και ρουσφετολογικό χαρακτήρα. 

Τέλος πάντων, εμείς θα το ψηφίσουμε και αυτό και σαν Συνασπισμός θέλουμε να σας πούμε για άλλη μια φορά, ότι όταν γίνεται μία πολύ σωστή δουλειά από τη μεριά του Υπουργείου, δεν δειλιάζουμε να ψηφίσουμε ορισμένα πράγματα. Καλό θα ήταν η Κυβέρνηση και το Υπουργείο, τις προτάσεις που είναι σωστές και βελτιώνουν τη λειτουργία κάποιων πραγμάτων και συστημάτων στη χώρα μας, να τις κάνουν αποδεκτές. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Μας πήγατε μονότερμα, κυρία Αλφιέρη, τέσσερα-ένα. 

ΣΤΥΛΙΑΝΗ ΑΛΦΙΕΡΗ: Για να μη λέτε για το Συνασπισμό... 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, ευχαριστώ τη συνάδελφο κ. Αλφιέρη για τα καλά της λόγια. Και εμείς λαμβάνουμε υπόψη όσα εκείνη λέει, αλλά δεν μπορούμε να τα λαμβάνουμε υπόψη όλα. Τρέχουμε δυστυχώς. 

'Οταν μίλησα για τις τροπολογίες, δεν αναφέρθηκα σε μία αναδιατύπωση που έχω δώσει να διανεμηθεί ήδη, που δεν αλλάζει τίποτε μεν, αλλά γίνεται πιο σαφής η διάταξη που αναφέρεται στον Ε.Ο.Φ. Δεν αλλάζει το περιεχόμενο, αλλά υπάρχει αυτή η αναδιατύπωση, της με γενικό αριθμό 2594 και ειδικό 128 κατατεθείσης τροπολογίας, η οποία είναι η εξής: 

"Οι παράγραφοι 1 και 2 του άρθρου 5 του ν. 1316/1983

(ΦΕΚ Α'3) όπως αντικαταστάθηκαν με το άρθρο 2 του ν. 1965/1991 (ΦΕΚ Α'146), αντικαθίστανται ως ακολούθως: 

"1. Ο Ε.Ο.Φ. διοικείται από 9μελές Διοικητικό Συμβούλιο που αποτελείται από τον Πρόεδρο, τον αντιπρόεδρο και 7 μέλη. Ως μέλη του Δ.Σ. ορίζονται με απόφαση του Υπουργού Υγείας και Πρόνοιας φαρμακοποιοί, γιατροί, οδοντίατροι, κτηνίατροι, χημικοί, οικονομολόγοι και ειδικοί στην πληροφορική, με ειδικές γνώσεις και εμπειρία στο αντικείμενο του Ε.Ο.Φ., ένας Διευθυντής Ελεγκτικού Συνεδρίου και ένας πάρεδρος Νομικού Συμβουλίου του Κράτους. 

2. Ως Πρόεδρος και αντιπρόεδρος του Δ.Σ. του Ε.Ο.Φ. ορίζονται με απόφαση του Υπουργικού Συμβουλίου, μετά από πρόταση του Υπουργού Υγείας και Πρόνοιας, πρόσωπα που έχουν γνώση οργάνωσης και διοίκησης. Ο Πρόεδρος και αντιπρόεδρος έχουν πλήρη και αποκλειστική απασχόληση. 

Με την απόφαση διορισμού του Προέδρου και αντιπροέδρου του Ε.Ο.Φ. καθορίζονται οι αμοιβές τους". 

2. Η παράγραφος 3 του άρθρου 2 του ν. 1965/1991, που προστέθηκε με το άρθρο 36 του ν. 2161/1993 (ΦΕΚ Α' 119) καταργείται. 

3. Η θητεία των μελών του υφιστάμενου κατά δημοσίευση του παρόντος νόμου Δ.Σ. του Ε.Ο.Φ. λήγει από το διορισμό του νέου Δ.Σ., με βάση την παράγραφο 1 του παρόντος άρθρου". 

(Στο σημείο αυτό ο Υφυπουργός κ. Φαρμάκης καταθέτει για τα Πρακτικά την προαναφερθείσα αναδιατύπωση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Επαναλαμβάνω ότι δεν αλλάζει τίποτε από την προηγούμενη τροπολογία. Είναι το κείμενο σαφέστερο νομοτεχνικά. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Μα, κύριε Υπουργέ... 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Και εκεί το ίδιο είναι, αλλιώς τη βάζουμε σε παράγραφο. 

ΣΤΥΛΙΑΝΗ ΑΛΦΙΕΡΗ: Γιατί βγάζετε τους κοινωνικούς φορείς από τη μέση; 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δεν απαντώ στο σχόλιό σας. Θα απαντήσω συνολικά. Τώρα προτείνω μία αναδιατύπωση, που έπρεπε να την έχω κάνει, πριν μιλήσετε. 

ΣΤΥΛΙΑΝΗ ΑΛΦΙΕΡΗ: Εντάξει, αλλά θα ήθελα να μου απαντήσετε σε αυτό. 

ΠΡΟΕΔΡΕΥΩΝ (Λουκάς Αποστολίδης): Ο κ. Καραγκούνης έχει το λόγο. 

ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, κατ'αρχάς θέλω να τοποθετηθώ για την τροπολογία με γενικό αριθμό 2594, αυτή που αφορά το νέο Διοικητικό Συμβούλιο του Ε.Ο.Φ. 

Αποδεικνύεται εδώ μία σαφέστατη υποκρισία, όταν λέτε ότι θέλετε να κάνετε το όργανο αυτό πιο ευέλικτο, με το να καταργείτε όλα τα αιρετά μέλη των ιατρικών φορέων. Αν θέλετε να το κάνετε πιο ευέλικτο, κύριε Υπουργέ, να καταργήσετε αυτούς που διορίζετε εσείς. Δεν είναι δυνατόν σε ένα τέτοιο συμβούλιο να μην έχουν γνώμη αυτοί που βασικά υπηρετούν, αυτοί που βοηθούν, αυτοί που προσφέρουν. 

Γι'αυτό, λοιπόν, αυτήν την τροπολογία, όχι απλώς την καταψηφίζουμε, αλλά την κρίνουμε απαράδεκτη. Και από ό,τι βλέπω, κρύβει περιστασιακή, κομματική εμπάθεια και τίποτε περισσότερο. Επειδή αυτήν την ώρα δεν έχετε κανένα μέλος δικό σας, δεν θέλετε καμία αντίθετη φωνή. Αυτή είναι, λοιπόν, η εκσυγχρονιστική κομματική σας νοοτροπία. 

Δεύτερον, νομοθετείτε με άλλο ύπουλο τρόπο που αφορά την τροπολογία με γενικό αριθμό 2592. Αναφέρομαι στους γιατρούς δημόσιας υγείας. Δεν έχουμε καμία αντίρρηση να δώσετε κίνητρα για να αναβαθμιστεί ο τομέας της δημόσιας υγείας. Χρειάζεται, είναι ανάγκη και πρέπει να δώσουμε και περισσότερα ακόμη κίνητρα, αλλά δεν είναι δυνατόν να χρησιμοποιείτε δύο μέτρα και δύο σταθμά. 

Δε μας λέτε τίποτε για τους ήδη υπηρετούντες. Δηλαδή κάποιος νέος ο οποίος θα εισαχθεί στον τομέα και ο οποίος θα είναι φρέσκος και ωραίος, με δέκα χρόνια προϋπηρεσία, θα καταλάβει μία θέση ενός άλλου, ο οποίος υπηρετεί, έχει προσφέρει σε κακές μάλιστα στιγμές, έχει περισσότερα χρόνια υπηρεσίας. Θα καταλάβει, λοιπόν, με αυτόν τον άνισο και άδικο τρόπο μία θέση, την οποία δικαιούται αυτός που ήδη υπηρετεί και έχει υπηρετήσει. 

Τη σπάσατε αυτή, τη διάταξη, λοιπόν, τη χωρίσατε, την κομματιάσατε. Δεν ξέρω αν το κάνατε από άγνοιά σας, αλλά σας επισημαίνω ότι αυτή η τροπολογία θα ανοίξει τους ασκούς του Αιόλου, αν την ψηφίσετε έτσι. Γι'αυτό, λοιπόν, και αυτήν την τροπολογία εμείς την καταψηφίζουμε. 

Βεβαίως, θα ήθελα να αναφερθώ και σε μία άλλη τροπολογία, την οποία κρίνω θετική για τους αρρώστους του Οίκου του Ναύτου, που έχουν πρόβλημα να μεταβούν στο εξωτερικό. Εγώ νομίζω ότι χάριν της ισότητας θα πρέπει να δείτε τι γίνεται και στο εσωτερικό. 

Αυτοί οι ταλαιπωρημένοι άνθρωποι -και μάλιστα με συντάξεις πείνας, κάτω των εκατόν δέκα χιλιάδων (110.000) δραχμών- δίνουν συμμετοχή σε φάρμακα πολύ περισσότερη από ό,τι δίνουν άλλοι αντίστοιχοι άλλων ασφαλιστικών ταμείων με τους ίδιους οικονομικούς πόρους. Γι'αυτό, λοιπόν, νομίζω ότι θα έπρεπε να συμπεριλάβετε και την ισότητα στη συμμετοχή φαρμάκων και για τις εσωτερικές τους ανάγκες. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ο κ. Σούρλας έχει το λόγο. 

ΓΕΩΡΓΙΟΣ ΣΟΥΡΛΑΣ: Θα αναφερθώ στις τροπολογίες με ειδικούς αριθμούς 127 και 128. Στην τροπολογία με ειδικό αριθμό 127 θέλω να επαναλάβω τις παρατηρήσεις μου για τον τρόπο που νομοθετήθηκε, κύριε Υπουργέ. 

Με το άρθρο 10 του νόμου 2470/97, όπως αναφέρει και η εισηγητική έκθεση, καταργήθηκε το επίδομα ετοιμότητος και το επίδομα αγώνων, που εχορηγείτο στους αγροτικούς γιατρούς, σύμφωνα με τις διατάξεις του ν.1881/1990 και ανήρχετο στο 75% των βασικών αποδοχών των αγροτικών γιατρών και δημιουργήθηκαν έτσι προβλήματα. 

'Ερχεστε, λοιπόν -όχι εσείς προσωπικά, δεν γίνεται καμία προσωπική αναφορά- και καταργείτε αυτήν τη διάταξη του νόμου του 1990 που ψηφίστηκε επί Νέας Δημοκρατίας, των επιδομάτων και έτσι δημιουργείται ένα πρόβλημα. Και βεβαίως, καλά κάνετε τώρα και έρχεστε να το ρυθμίσετε, αλλά γιατί όλες αυτές οι τροποποιήσεις; Γιατί αυτή η μανία των καταργήσεων διατάξεων, οι οποίες είναι λειτουργικές και αποτελεσματικές; 

'Εχω κάνει μία εργασία -θα τη δώσω μία φορά εδώ στη Βουλή- που αφορά γενικότερα καταργήσεις διατάξεων προηγουμένων κυβερνήσεων, τροποποιήσεις, αναδιατυπώσεις ή επάνοδο σε διατάξεις. Δεν έχουμε αντίρρηση επί της ουσίας, αλλά επί της διαδικασίας που ακολουθείται είναι η ένστασή μου. 

Τώρα έρχομαι στην τροπολογία με ειδικό αριθμό 128, που αναφέρθηκε ο κ. Καραγκούνης. Καταργείτε τα αιρετά μέλη των κορυφαίων συνδικαλιστικών-επιστημονικών οργανώσεων, τα οποία γνωρίζετε ότι είναι δυσιπόστατα. Είναι και νομικά πρόσωπα δημοσίου δικαίου, είναι και συνδικαλιστικά όργανα. Κατά το νόμο και κατά τον κανονισμό είναι σύμβουλοι του εκάστοτε Υπουργού και της εκάστοτε Κυβέρνησης. 

Απαγορεύεται, λοιπόν, και αποκλείετε τη συμμετοχή των κορυφαίων αυτών συνδικαλιστικών, επιστημονικών οργανώσεων. 

Επίσης, λέτε ότι καταργείται και η θέση του γενικού διευθυντού. Ποιο λόγο επικαλείστε στην έκθεση; 'Οτι θα επέλθη μείωση της δαπάνης κατά δεκατέσσερα εκατομμύρια επτακόσιες χιλιάδες (14.700.000) δραχμές. 

Να προσχωρήσω στην άποψη αυτή της οικονομίας και να αντιπαρέλθω όλες τις κομματικές σκοπιμότητες; Θα το έκανα αυτό, αν δεν υπήρχε ταυτόχρονα η τροπολογία που ανέφερα προηγουμένως με ειδικό αριθμό 127, η οποία τι λέει; Λέει ότι ως προς τις δαπάνες από τη διάταξη 2 έχουμε εβδομήντα ένα εκατομμύρια τριακόσιες χιλιάδες (71.300.000), από τη διάταξη 3 τριάντα δύο εκατομμύρια τετρακόσιες χιλιάδες (32.400.000), από τη διάταξη 7 εξήντα πέντε εκατομμύρια πεντακόσιες χιλιάδες (65.500.000), από τη διάταξη 5 τέσσερα δισεκατομμύρια (4.000.000.000). Δηλαδή, συνολικά έχουμε τέσσερα δισεκατομμύρια εκατόν πενήντα εκατομμύρια (4.150.000.000). 

Και δεν λέω ότι είναι αδικαιολόγητες οι δαπάνες αυτές. Αυτές αφορούν αποδοχές των γιατρών για εφημερίες και σωστά γίνονται ορισμένα πράγματα. 

Αντέχει, λοιπόν, σε καμία λογική αυτή η αιτιολόγηση αποκλεισμού των εκπροσώπων των κορυφαίων συνδικαλιστικών οργανώσεων για το ποσό, κύριε Υφυπουργέ, των δεκαπέντε εκατομμυρίων (15.000.000); 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Επιλογή μας είναι. Δεν είναι μόνο οικονομικοί οι λόγοι. 

ΓΕΩΡΓΙΟΣ ΣΟΥΡΛΑΣ: Αυτό προκύπτει από εδώ, ότι είναι οικονομικοί λόγοι. Ποιοι άλλοι λόγοι όμως μπορεί να είναι, πλην των κομματικών; Δικαίωμά σας είναι να κάνετε όποιες τροποποιήσεις θέλετε, αλλά όμως προσκρούω σε κανόνες ηθικής και δεοντολογίας, κύριε Υπουργέ. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Τώρα ως προς τη συμμετοχή λέτε ότι θα είναι μέσα φαρμακοποιοί, γιατροί, οδοντίατροι, κτηνίατροι, χημικοί. Γιατί να μην είναι μέσα οι εκπρόσωποί τους ή γιατί να μην σας εισηγούνται; 

Να δεχθούμε αυτήν τη διάταξη που έχετε εδώ, όπως την τροποποιείτε, δηλαδή, Φαρμακοποιοί, γιατροί κλπ.; Να πούμε όμως κατόπιν σύμφωνης γνώμης των κορυφαίων συνδικαλιστικών οργανώσεων. Να μην είναι ο πρόεδρος. 

Μα, έχετε τέτοια επιδίωξη εξ ολοκλήρου να καθυποτάξετε -το είπα και χθες- στον κομματικό μηχανισμό όλα τα όργανα. Νομίζετε ότι προσφέρετε έτσι; Και από την άλλη μεριά μας ζητάτε κατ' επανάληψη εσείς, ο Πρωθυπουργός να έχουμε συναίνεση, συμπόρευση και συμπαράταξη. Πώς να την έχουμε; Σε ποια λογική; 

'Οπως σας είπα από την προηγούμενη τροπολογία προκύπτει δαπάνη ύψους τεσσάρων δισεκατομμυρίων (4.000.000.000). Θέτετε εκτός συμμετοχής τα κορυφαία συνδικαλιστικά όργανα. Εγώ βέβαια και εσείς γνωρίζετε καλά και όλοι όσοι είναι εδώ ότι άλλες είναι οι επιδιώξεις. 

Δεν μπορούμε, λοιπόν, να συναινέσουμε σε αυτές τις κατευθύνσεις τις αυστηρά κομματικές. 

ΠΡΟΕΔΡΕΥΩΝ (Νικόλαος Κατσαρός): O κ. Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κατ' αρχήν έχουμε αντίρρηση και δεν ψηφίζουμε την τροπολογία με αριθμό 2605/134 σχετικά με τον "Οίκο του Ναύτου". Παρ'όλο που φαίνεται ότι ρυθμίζετε ζητήματα νοσηλείας στο εξωτερικό, περιορίζετε το δικαίωμα αυτό των ασφαλισμένων εν ονόματι των οικονομικών προβλημάτων που έχει το ΝΑΤ. 

Αλλά αντί να λύσετε έτσι το πρόβλημα, να πάτε να πάρετε αυτά που χρωστάνε οι εφοπλιστές στο ΝΑΤ και έτσι να το λύσετε το πρόβλημα. Αυτό είναι το ένα. 

'Ερχομαι στο θέμα του ΕΟΦ. Στην τροπολογία με αριθμό 2594/128 περιορίζεται το διοικητικό συμβούλιο αποκλείοντας αυτούς που θεσμοθετημένα έπρεπε να υπάρχουν. Σας είπαν και άλλοι ομιλητές ότι, αν θέλετε να το περιορίσετε, περιορίστε αυτούς που διορίζετε. 

Η ουσία όμως είναι ότι εσείς έχετε διαλύσει τον ΕΟΦ, τι νόημα έχει τώρα αν κρατάτε το διοικητικό συμβούλιο ή αν το διαλύετε; 

'Ερχομαι στην τροπολογία με αριθμό 2593/127. Υπήρχε μία κοινή πρόταση της επιτροπής κατά των ναρκωτικών που περνάει εδώ. Την παράγραφο 7 την ψηφίζουμε. Φυσικά, ρυθμίζετε και μερικά άλλα πράγματα αποσπασματικά, για τις άγονες περιοχές, για τους γιατρούς εκεί κλπ. 

Ποια είναι η πραγματικότητα; Τους αφαιρείτε από τη μια μεριά, όπως κάνατε τώρα για τα κονδύλια για τις εφημερίες των Κέντρων Υγείας και των μικρών νοσοκομείων και από την άλλη υποτίθεται ότι τους δίνετε κάτι. Εντάξει, δίνετε στα αγροτικά ιατρεία των άγονων περιοχών, αλλά συνολικά ρυθμίζετε μία σειρά ζητήματα για τα οποία δεν μπορούμε να ψηφίσουμε την τροπολογία. Σημειώνω όμως αυτά που σας είπα προηγουμένως και που τα στηρίζουμε. 

Τώρα με την τροπολογία 2592/126 δημιουργείται ένα πρόβλημα στους γιατρούς δημόσιας υγείας. Τους διαχωρίζετε σε δύο κατηγορίες. Σε αυτούς που υπηρετούσαν μέχρι τώρα και σε αυτούς που τώρα θα μπουν. Δημιουργούνται προβλήματα και αντιθέσεις, οι οποίες δεν είναι σωστό να δημιουργηθούν και θα πρέπει να ισχύσει το ίδιο καθεστώς και για τους μεν και για τους δε. 

ΠΡΟΕΔΡΕΥΩΝ (Νικόλαος Κατσαρός): Ο κ. Βαρίνος έχει το λόγο. 

ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, ήθελα να κάνω μία αναφορά στην τροπολογία που έχει φέρει ο Υπουργός Εμπορικής Ναυτιλίας ο κ. Σουμάκης. 

Ο Υπουργός Εμπορικής Ναυτιλίας ο κ. Σουμάκης, όταν πρόκειται να εξομοιώσει προς το χειρότερο τους ασφαλισμένους του "Οίκου Ναύτου" μας φέρνει τέτοιες τροπολογίες σαν αυτή με την οποία ρυθμίζει την ενιαία αντιμετώπιση και γνωμάτευση για τα νοσήλια του εξωτερικού. Το κάνει όμως προς το χειρότερο. Ο "Οίκος Ναύτου" είχε καλύτερη διάταξη. 

Ο κ. Σουμάκης -προσέξτε αυτό που θα σας πω- συστηματικά αποφεύγει να προχωρήσει στην εξομοίωση με τα άλλα ταμεία σε μία σειρά άλλα θέματα και θα σας αναφέρω το πιο χτυπητό που είναι η περίπτωση με τους δικαιούχους του ΕΚΑΣ, του επιδόματος κοινωνικής Αλληλεγγύης. Αυτοί οι άνθρωποι σε όλα τα άλλα ταμεία πληρώνουν συμμετοχή στα φάρμακα 10% και μόνο στον "Οίκο Ναύτου" πληρώνουν 25%. Είναι το μόνο ταμείο, το οποίο αγνοεί απόφαση της Κυβέρνησης για κοινωνική πολιτική. Και έρχεται εδώ ο κ. Σουμάκης για να μας πει ότι θα κάνει μία εξομοίωση. Τι κάνει με την άλλη εξομοίωση; Θα εξομοιώσει τους ναυτικούς τους ασφαλισμένους των ογδόντα και εκατό χιλιάδων (100.000) σύνταξης στη συμμετοχή στα φάρμακα με τους συνταξιούχους του ΕΚΑΣ των άλλων ταμείων; 

Θα πληρώνουν συμμετοχή στα φάρμακα οι ναυτικοί 20% και 25%, ενώ όλα τα άλλα ταμεία θα πληρώνουν 10%; Δεν είναι αυτοί 'Ελληνες πολίτες; Δεν ισχύει γι' αυτούς αυτός ο νόμος; 

Χρειάζεται, λέει, κάποια ρύθμιση. Ας φέρνει τέτοιες εξομοιώσεις ο κ. Σουμάκης, για να κάνουμε αποδεκτή και την άλλη εξομοίωση, που είναι προς το χειρότερο, όπως σας είπα προηγουμένως και αναφέρεται στον ενιαίο τρόπο γνωμάτευσης για τα νοσήλια του εξωτερικού. 

Θέλω να σας πω ακόμη κάτι, κύριε Υπουργέ. Οι ασφαλισμένοι του Οίκου Ναύτου στη Χίο είναι οι μόνοι ασφαλισμένοι σε όλη τη χώρα -προσέξτε, πουθενά αλλού δεν γίνεται αυτό το πράγμα- που όλα τα πληρώνουν αυτοί. Τα φάρμακα τα πληρώνουν όλα. Δεν υπάρχουν γιατροί συμβεμβλημένοι γι' αυτό πληρώνουν και τους γιατρούς ενώ παίρνουν πίσω τα μισά. Αφού τους χρωστάνε τα λεφτά δυο-τρεις μήνες, κάθονται σε ατελείωτες ουρές του Οίκου Ναύτη για να πάρουν τα λεφτά τους. Οι μικροσυνταξιούχοι, όλοι αυτοί πρέπει να πληρώσουν, τα φάρμακα τους γιατρούς τις εξετάσεις και τις κλινικές. 

Ο Οίκος Ναύτη η διοίκηση και η πολιτική ηγεσία -δεν ήθελα να το πω, γιατί συνήθως τα λέω όταν είναι παρών ο κ. Σουμάκης- δεν μπορώ να καταλάβω αν μισούν τους Χιώτες σε τελευταία ανάλυση. Μήπως τους μισούν; Δεν αποκλείεται. Μπορεί να είναι και προσωπικό το πρόβλημα. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Γιατί αυτό συμβαίνει μόνο στη Χίο; 

ΑΘΑΝΑΣΙΟΣ ΒΑΡΙΝΟΣ: Δεν ξέρω γιατί συμβαίνει μόνο στη Χίο. Αυτό είναι το ζητούμενο. Αυτό ρωτάμε κι εμείς και δεν μπορούμε να το καταλάβουμε. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Μήπως είσθε ιδιότροποι οι Χιώτες; 

ΑΘΑΝΑΣΙΟΣ ΒΑΡΙΝΟΣ: 'Οχι, κύριε Υπουργέ, είμαστε ναυτικοί. 'Εχουμε στηρίξει την οικονομία της πατρίδας μας, στέλνοντας πολλά δολάρια. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Αυτά τα γνωρίζουμε. 

ΑΘΑΝΑΣΙΟΣ ΒΑΡΙΝΟΣ: Αφού τα ξέρετε, θα καταλαβαίνετε ότι και αυτήν την αναγνώριση από την Κυβέρνηση και ιδιαίτερα από τον Υπουργό Εμπορικής Ναυτιλίας τη χρειαζόμαστε και θα πρέπει, σας παρακαλώ πολύ, να μεταβιβάσετε αυτό το παράπονο στον Υπουργό Εμπορικής Ναυτιλίας. 

'Οσον αφορά τις διατάξεις, που αναφέρονται στις άγονες περιοχές, θέλω να σας πω το εξής. Σας θυμίζω ότι πέρσι τέτοιον καιρό -δεν ήσασταν εσείς Υπουργός- μας φέρατε εδώ ένα νομοσχέδιο και το ψηφίσατε. Εμείς είχαμε ορισμένες αντιρρήσεις και σας το είπαμε. Είναι ο νόμος 2606/98 άρθρο 8, όπου αναφέρεται ότι με προεδρικά διατάγματα θα καθορίσετε τα κίνητρα στις ακριτικές, ορεινές και δυσπρόσιτες περιοχές. Πού είναι αυτά τα κίνητρα; Δεν τα βλέπω. 'Ηρθε νέο νομοσχέδιο εδώ, αλλά δεν βλέπω τα κίνητρα. Τι θα γίνει δηλαδή; Πότε θα έχουμε εμείς στη Χίο παιδίατρο, κύριε Υπουργέ; 

Κύριε Υπουργέ, ξέρετε ότι δεν έχουμε παιδίατρο στο νοσοκομείο της Χίου; Ξέρετε ότι περιμένουμε αυτά τα προεδρικά διατάγματα να τα δημοσιεύσετε, να πάρετε αυτές τις αποφάσεις, για να δοθούν κίνητρα, ούτως ώστε να συμπληρώσουμε τις θέσεις. 

Δεν είναι μόνο η Χίος που δεν έχει παιδίατρο. Είναι όλα τα νησιά του Αιγαίου, κύριε Υπουργέ. Υπάρχει πρόβλημα. 'Ερχεται το Υπουργείο Αιγαίου και μας λέει ότι κάνει είκοσι εννέα πολυδύναμα κέντρα, οργανώνονται τα κέντρα αυτά, τα ιατρεία, με εξοπλισμό και συσκευές -αυτές που χρειάζονται- και δεν υπάρχει προσωπικό, γιατί δεν υπάρχουν κίνητρα, για να πάνε οι γιατροί εκεί. 

Σας παρακαλώ πολύ να το δείτε αυτό το θέμα, ούτως ώστε να λήξει αυτή η εκκρεμότητα. Σας ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Καλαντζής έχει το λόγο. 

ΓΕΩΡΓΙΟΣ ΚΑΛΑΝΤΖΗΣ: Κύριε Υπουργέ, θα αναφερθώ στην τροπολογία με γενικό αριθμό 2594 και ειδικό 128, που αναφέρεται στον ΕΟΦ. 

Κι εσείς γιατρός είσθε κι εγώ φαρμακοποιός, ο μοναδικός στη Βουλή. Μου προξενεί κατάπληξη το γεγονός ότι προχωράτε σε μια τροποποίηση της σύνθεσης του Δ.Σ. του ΕΟΦ και δεν μπορώ να καταλάβω τη λογική σας. Πώς μπορεί να μη συμμετάσχουν ο Πρόεδρος του Πανελλήνιου Ιατρικού Συλλόγου ή ο Πρόεδρος του Πανελλήνιου Φαρμακευτικού Συλλόγου ή ο Πρόεδρος του Πανελλήνιου Οδοντιατρικού Συλλόγου; Ποιοι είναι οι καθ' ύλην αρμόδιοι και οι πιο ειδικοί για να μετέχουν; 'Η αν θέλετε, γιατί δεν βάζετε να εκπροσωπείται με απόφαση του Δ.Σ. του Πανελλήνιου Ιατρικού Συλλόγου ή του Πανελλήνιου Φαρμακευτικού Συλλόγου ο σύλλογος και οι εκπρόσωποί τους μέσα από δημοκρατικές διαδικασίες, να αποφασίσουν τον τρόπο, με τον οποίο θα επιλέξουν τον εκπρόσωπό τους, αν δεν θέλετε να είναι ο Πρόεδρος του Πανελλήνιου Ιατρικού Συλλόγου ή του Πανελλήνιου Φαρμακευτικού Συλλόγου, ο άνθρωπος που θα μετέχει στο Δ.Σ. του ΕΟΦ; 

Είναι δυνατόν να έχουμε ΕΟΦ, χωρίς να εκπροσωπείται ο Πανελλήνιος Φαρμακευτικός Σύλλογος; 

Μιλούσατε πολύ εύκολα, κύριε Υπουργέ, όλα τα προηγούμενα χρόνια, όταν δεν ήσασταν Κυβέρνηση, για μαθήματα δημοκρατίας, για πλάτεμα οριζόντιο ή κάθετο. Πού είναι αυτή η ευαισθησία σας για τη δημοκρατία; Πού είναι αυτό που θέλατε να αποδείξετε καθημερινά, λέγοντας στον ελληνικό λαό "εμείς παλεύουμε για βάθεμα δημοκρατίας"; Αν αυτό δεν είναι βάθεμα δημοκρατίας, τότε τι είναι; 

'Η είναι μια από τις γνωστές μεταλλάξεις του ΠΑΣΟΚ σαν τον αντιαμερικανισμό σας, που σήμερα βλέπουμε να είναι πολύ πιο φιλοαμερικανική η πολιτική σας, από αυτήν που ακολουθείται ίσως από άλλα κόμματα; 

'Αρα, λοιπόν, πρέπει ορισμένα πράγματα να τα προσέξετε, διότι αυτά μας συνοδέυουν. Είναι ορισμένα πράγματα, που μας χαρακτηρίζουν. 

Τελειώνω, λέγοντας ότι θα πρέπει να μας πείσετε για τους λόγους, για τους οποίους δεν μετέχει στο Δ.Σ. του ΕΟΦ ο εκπρόσωπος του Πανελλήνιου Ιατρικού Συλλόγου ή του Πανελλήνιου Φαρμακευτικού Συλλόγου. 

Θα κλείσω, λέγοντας το εξής. Προ ολίγου είδα εδώ τον κ. Γείτονα, ο οποίος το 1997 ήταν Υπουργός Υγείας. Τότε μαζί με το Γενικό Γραμματέα του Υπουργικού Συμβουλίου κ. Κοσμίδη και σε απόλυτη και αγαστή συνεργασία με τον Πανελλήνιο Φαρμακευτικό Σύλλογο είχαν προχωρήσει σε ορισμένες συμφωνίες για την επίλυση των μεγάλων προβλημάτων, που απασχολούν τους φαρμακοποιούς. 

Είχατε, λοιπόν, τότε όλοι συναποφασίσει και συνομολογήσει, Υπουργείο, ο αρμόδιος καθ' ύλην Γενικός Γραμματέας του Υπουργικού Συμβουλίου κ. Κοσμίδης και ο Πανελλήνιος Φαρμακευτικός Σύλλογος για τα μεγάλα θέματα, όπως είναι οι συλλογικές συμβάσεις των φαρμακοποιών. Είχατε υποσχεθεί ότι θα το φέρετε στη Βουλή, στο νομοσχέδιο περί ψυχικής υγείας, που συζητάμε σήμερα, με τροπολογία για να τελειώσει αυτό το θέμα με τις συλλογικές συμβάσεις των φαρμακοποιών. 

Τόσες τροπολογίες συζητάμε, κύριε Υπουργέ, αλλά συλλογικές συμβάσεις φαρμακοποιών δεν βλέπουμε, ένα θέμα για το οποίο είχαν αποφασίσει ο Υπουργός και οι καθ' ύλην αρμόδιοι, οι οποίοι το χειρίστηκαν. 

Κλείνω, λέγοντας ότι πρέπει να προσέξετε, γιατί οι φαρμακοποιοί δεν θα κάνουν πίσω και ίσως θα βρεθείτε προ εκπλήξεων. Μπορεί να βρεθείτε προ απεργιακών κινητοποιήσεων, για τις οποίες δεν θα ευθύνονται αυτοί, ούτε εσείς βέβαια. Θα ευθύνονται αυτοί, οι οποίοι συναποφάσισαν, συνομολόγησαν και συναποδέχθηκαν να λύσουν το χρόνιο πρόβλημα των συλλογικών συμβάσεων. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Δεν νομίζω ότι είναι καλό για την εικόνα της Κυβέρνησης και για τη δική σας να φορτωθείτε βάρη, τα οποία είχαν αποφασίσει κάποιοι. Είναι πολύ κακό να δούμε κλειστά φαρμακεία και τον κόσμο να τυραννιέται για πράγματα, που δεν ευθύνονται αυτοί, αλλά ευθύνεται η Κυβέρνηση. Γιατί μπορεί να αλλάζουν οι Υπουργοί, αλλά η Κυβέρνηση έχει μια συνέχεια. Θα πρέπει λοιπόν αυτήν τη συνέχεια να την ακολουθήσουμε. Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Πανελλήνιου Σοσιαλιστικού Κινήματος κ. Σφυρίου, έχει το λόγο. 

ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε. 

Κύριε Υπουργέ, εμείς συμφωνούμε με τις συζητούμενες τροπολογίες. Θα ήθελα να σχολιάσω κάποιες απ' αυτές και να διατυπώσω και μερικές προτάσεις. 

Πρώτα-πρώτα, είναι ιδιαίτερα θετικό το γεγονός ότι προβλέπεται ένα πλέγμα κινήτρων προσέλευσης στα περιφερειακά ιατρεία, τα αγροτικά ιατρεία, τα κέντρα υγείας, τα άγονα ιατρεία κλπ. 

Το ότι προβλέπεται και το επίδομα της ετοιμότητας και η αύξηση των βασικών αποδοχών των γιατρών, που υπηρετούν στα περιφερειακά ιατρεία κατά 75% και μια σειρά από άλλα επιδόματα, όπως είναι το επίδομα του ενοικίου, το επίδομα τροφής κλπ., νομίζουμε ότι είναι θετική συμβολή προς την κατεύθυνση της προσέλευσης περισσότερων γιατρών και αν θέλουμε να αναβαθμίσουμε και την ποιότητα των παρεχομένων υπηρεσιών, και γιατρών που έχουν μεγαλύτερη κατάρτιση. 

Αναφερόμενος στην άλλη τροπολογία με γενικό αριθμό 2592 και ειδικό 126, ήθελα να πω, κύριε Υπουργέ, ότι είναι μεν θετικό το γεγονός ότι δίνεται η δυνατότητα με την παράγραφο 10 να εντάσσονται στα περιφερειακά ιατρεία, τα κέντρα υγείας και τα αγροτικά ιατρεία και οι μη υπόχρεοι υπηρεσίας υπαίθρου ειδικευμένοι ή ειδικευόμενοι, ανειδίκευτοι γιατροί, σύμφωνα με τους ισχύοντες νόμους, τον 1769/1988 και τον 2646/1998, όμως θα ήθελα να διατυπώσω μια πρόταση σε σχέση με το δεύτερο νόμο, τον 2046/1998, τον οποίο θέτουμε ξανά σε εφαρμογή για την περίπτωση αυτήν. 

Λέει στην παράγραφο 1 του άρθρο 28 ότι κατά προτεραιότητα δίνεται η θέση σ' αυτούς που είναι υπόχρεοι υπαίθρου. Εγώ θα έλεγα ότι αυτό το κρίνουμε από την οπτική γωνία του γιατρού, που έχει την υποχρέωση υπαίθρου. 

Εάν το κρίνουμε από την οπτική γωνία του κατοίκου της άγονης περιοχής του νησιού για παράδειγμα, θα έπρεπε εάν εκδηλώσει ενδιαφέρον γιατρός ειδικευμένος ή ακόμα και ειδικευόμενος να έχει αυτός προτεραιότητα και όχι ο ανειδίκευτος ο οποίος έχει υποχρέωση υπαίθρου. 

Το λέω αυτό διότι εγώ θα ήθελα να εκφράσω αυτήν την παρατήρηση και την πρόταση από την οπτική γωνία του τι εξυπηρετεί καλύτερα τον κάτοικο της άγονης περιοχής ή τον κάτοικο του νησιού και όχι τι εξυπηρετεί τον γιατρό που έχει εκείνη την ώρα την υποχρέωση να παράσχει αυτήν την υπηρεσία. 

Τώρα σε ό,τι αφορά τις διατάξεις της με γενικό αριθμό 2592 και ειδικό 126 είναι θετικό ιδιαίτερα το γεγονός, ότι δίνεται η δυνατότητα στα διοικητικά συμβούλια των νοσοκομείων να μπορούν να προκηρύσσουν τις θέσεις που κενώνονται, χωρίς να προηγείται έγκριση με πράξη του υπουργικού συμβουλίου. Αυτό ασφαλώς διευκολύνει πολύ, κάνει πιο ευέλικτο το σχήμα, είναι ιδιαίτερα θετικό και θα αποδώσει όταν θα τεθεί σε εφαρμογή. 

Υπάρχει μια εξαίρεση. Λέτε: Πλην των κενών που δημιουργούνται από μετάταξη. Κατανοώ για ποιο λόγο το λέτε. 'Ομως, πρέπει να λάβουμε υπόψη μας και την πραγματικότητα. Εγώ τουλάχιστον από την ελληνικη περιφέρεια, ιδιαίτερα τη νησιωτική γνωρίζω ότι υπάρχουν εδώ και πολλά χρόνια με ευθύνες των διοικήσεων, με ευθύνες των υπουργείων, με ευθύνες των Υπουργών αποσπασμένοι δεκάδες από τα νοσοκομεία και υπηρετούν σε άλλα νοσοκομεία στην Αθήνα, τη Θεσσαλονίκη στην Πάτρα, στο Βόλο από εδώ και από εκεί, κρατούν τις οργανικές θέσεις, δεν αδειάζουν οι οργανικές θέσεις για να προκηρυχθούν, πληρώνονται από τα νοσοκομεία και επιβαρύνουν τον προϋπολογισμό των νοσοκομείων. Αυτό πρέπει να πάρει ένα τέλος. Δηλαδή ή θα υποχρεωθούν να επανέλθουν ή αν δεν υπάρχει τέτοια πολιτική βούληση θα πρέπει να προωθηθούν οι μετατάξεις τους, για να μην επιβαρύνονται τα νοσοκομεία και να μπορούν να ελευθερωθούν οι θέσεις για να τις προκηρύξουν. 

Με αυτή τη λογική και σε αυτό το πνεύμα, εγώ θα προτιμούσα και γι' αυτές τις κενούμενες θέσεις να μπορεί το διοικητικό συμβούλιο να προκηρύξει χωρίς να προηγείται πράξη του υπουργικού συμβουλίου. Αυτές τις παρατήσεις και τις προτάσεις ήθελα να κάνω και ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω τη χαρά να ανακοινώσω στο Σώμα ότι τη συνεδρίασή μας παρακολουθούν, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" τριάντα επτά μαθητές και δυο συνοδοί-καθηγητές από το 18ο Γυμνάσιο Πατρών. 

Τους καλωσορίζουμε στο Κοινοβούλιο. 

(Χειροκροτήματα απ' όλες τις πτέρυγες) 

Ο κ. Αράπης έχει το λόγο. 

ΙΩΑΝΝΗΣ ΑΡΑΠΗΣ: Κυρίες και κύριοι συνάδελφοι, εμείς θα ψηφίσουμε τις τρεις τροπολογίες, τις δύο θα τις απορρίψουμε, δηλαδή την 2594 και 205. Θα ήθελα όμως, να κάνω μια παρατήρηση ειδικώς στην 2592. Είμαστε υπέρ των προσλήψεων συμπληρώσεως του ιατρικού προσωπικού, αλλά γιατί το φέρατε αυτή τη στιγμή και τόσο καιρό δεν το καλύπτατε; Μήπως είναι προεκλογική καμπάνια για να πάρετε υμετέρους; Και κάτι άλλο: Αυτές οι προσλήψεις δια μέσω ΑΣΕΠ πώς γίνονται και πώς γίνεται η ταξινόμηση; 'Εχουν περάσει άνθρωποι που δεν είχαν δικαίωμα να περάσουν μέσω ΑΣΕΠ και άλλοι που ήταν ικανοί και πρέπει να δουλέψουν δεν έχουν περάσει. Αυτήν την παρατήρηση ήθελα να κάνω. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κυρίες και κύριοι συνάδελφοι, από τις παρατηρήσεις σας διεφάνη ότι εγκρίνετε τις περισσότερες ρυθμίσεις που έρχονται μ' αυτές τις πέντε τροπολογίες που συζητούμε. Τις περισσότερες. 

Βεβαίως, κάποιοι μας αποδίδουν σκοπιμότητες από το γεγονός ότι ρυθμίζουμε θέματα που βοηθούν και τους γιατρούς και τους άλλους εργαζόμενους στο χώρο της υγείας στη λήψη κάποιων επιδομάτων και αίρουν δυσλειτουργίες που είχαν εντοπιστεί. Αλλά έτσι και αλλιώς, οι ίδιοι που διαμαρτύρονται γι' αυτό και μας αποδίδουν σκοπιμότητες, θα διαμαρτύροντο και θα μας κατηγορούσαν και αν δεν είχαμε φέρει αυτές τις τροπολογίες. Θα ζητούσαν να έρθουν αυτές οι ρυθμίσεις στη Βουλή. 

Εν πάση περιπτώσει, επαναλαμβάνω ότι στη συντριπτική τους πλειοψηφία οι ρυθμίσεις απ' ό,τι φάνηκε γίνονται αποδεκτές. Η εντονότερη κριτική των συναδέλφων εστιάστηκε στην τροπολογία που αφορά τις αλλαγές στη διοίκηση του Εθνικού Οργανισμού Φαρμάκων, στους γιατρούς δημόσιας υγείας και στην τροπολογία που αφορά την απόφαση για νοσηλεία στο εξωτερικό των ασφαλισμένων του ΝΑΤ. 

Σε ό,τι αφορά τις αλλαγές στη διοίκηση του ΕΟΦ, το επιχείρημα για τις αλλαγές αυτές δεν ήταν οικονομικό, όπως είπε ο κ. Σούρλας. Η αποτύπωση της δαπάνης φαίνεται μόνον στην έκθεση του Ειδικού Λογιστηρίου και όχι στη δική μας αιτιολογική έκθεση. Επιλογή μας είναι ότι το διοικητικό συμβούλιο του ΕΟΦ έπρεπε να είναι ολιγομελέστερο. 

Είναι επιλογή μας, όπως συμβαίνει παντού στο κόσμο, στη διοίκηση τέτοιων οργάνων να μην υπάρχουν εκπροσωπήσεις εργαζομένων. Δεν υπάρχει κανένας λόγος. 

Αναφερθήκατε στην κατάργηση αυτών των μελών και υπαινιχθήκατε ότι γίνονται για λόγους πολιτικούς. Δεν προσθέσατε όμως την κατάργηση της μιας θέσης του αντιπροέδρου και την κατάργηση της θέσης του γενικού διευθυντή που είναι κυβερνητικά πρόσωπα. Είναι θέσεις δηλαδή κυβερνητικές που καταλαμβάνονται από στελέχη που εμείς διορίζουμε. Υπάρχει μια γενικότερη, λοιπόν προσπάθεια περιστολής δαπανών που αφορά και τα μέλη της διοίκησης στο σύνολό τους, αλλά αφορά -επαναλαμβάνω- και τον ένα εκ των δυο αντιπροέδρων του ΕΟΦ και το γενικό διευθυντή. Θεωρήσαμε ότι αυτή η σύνθεση, όπως ήταν στο σύνολό της, ήταν σύνθεση πολυτελής. Αυτή είναι η επιλογή μας. Δεν υπαγορεύεται από καμιά σκοπιμότητα. Αυτή είναι η απάντησή μας. 

Ξέρετε εμείς φέραμε τη "μόδα" να έχουμε μεγάλα συμβούλια και να εκπροσωπούνται οι πάντες. Εμείς τη φέραμε. Τώρα την υπερασπίζεσθε εσείς, διότι νομίζετε ότι έτσι σας βολεύει. 

ΣΤΥΛΙΑΝΗ ΑΛΦΙΕΡΗ: ... (Δεν ακούστηκε) 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Εσείς δεν ήσασταν ποτέ στην Κυβέρνηση, για να κάνετε το ένα ή το άλλο. Συνεχίζετε την ίδια τακτική. 

Εμείς έχουμε αρχίσει και αναθεωρούμε κάποιες από τις παλιές απόψεις μας. 

Για τους γιατρούς της δημόσιας υγείας. Με την ισχύουσα ρύθμιση αποδείχτηκε ότι δεν μπορούμε να κάνουμε προσλήψεις. Είχαμε ζητήσει πολλά προσόντα. Είχαμε βάλει ψηλά τον πήχυ. Διαφοροποιούμε τα κριτήρια για να μπορέσουμε να βρούμε γιατρούς, να διορίσουμε, για να καλύψουμε τις ανάγκες της δημόσιας υγείας στη χώρα και να στελεχώσουμε τις υπηρεσίες. Αλλά βέβαια κάποιος συνάδελφος -και δικαιολογημένα- ρώτησε: Θα υπάρξει άνιση μεταχείριση των νέων προσλαμβανομένων έναντι των παλιών; Σας παρακαλώ να διαβάσετε στην τροπολογία με γενικό αριθμό 2593, την παράγραφο 8, που επιχειρεί να τακτοποιήσει και θέματα που έχουν σχέση με την υπηρεσιακή κατάσταση των ήδη υπηρετούντων ιατρών της δημόσιας υγείας. Μπορεί να μην σας ικανοποιεί, αλλά σας υποδεικνύω τη διάταξη για να τη δείτε γιατί δεν αναφέρθηκε κανένας σας σ' αυτήν. 

Να πω και λίγα λόγια για την τροπολογία που συνυπογράφουμε με το Υπουργείο Εμπορικής Ναυτιλίας και αναφέρεται .... 

ΑΝΔΡΕΑΣ ΚΑΡΑΓΚΟΥΝΗΣ: Απαντήστε ευθέως, κύριε Υπουργέ, αν δημιουργείται ανισότητα. Και δημιουργείται ανισότητα με τους υπηρετούντες. 

ΝΙΚΟΛΑΟΣ ΦΑΡΜΑΚΗΣ(Υφυπουργός Υγείας και Πρόνοιας): Εμείς λέμε πως με τη διάταξη που έχουμε στην άλλη τροπολογία, δεν δημιουργείται ανισότητα. Αυτή είναι η απάντησή μας. 

Να πω δυο λόγια και για τους ασφαλισμένους του Οίκου του Ναύτου και για τη νοσηλεία τους στο εξωτερικό. Δεν κάνει τίποτε άλλο η τροπολογία, παρά να ρυθμίζει κατά ενιαίο τρόπο το θέμα. Να εντάσσει δηλαδή και τους ασφαλισμένους του ΝΑΤ στις αποφάσεις των ειδικών επιτροπών που έχουν συγκροτηθεί και με αποφάσεις των οποίων πηγαίνουν για νοσηλεία στο εξωτερικό οι ασθενείς οι ασφαλισμένοι όλων των ασφαλιστικών οργανισμών. 

Ζήτησε το Υπουργείο Εμπορικής Ναυτιλίας σ'αυτές τις ειδικές επιτροπές, που προβλέπονται και λειτουργούν από έτους και πλέον να παραπέμπονται οι ασφαλισμένοι του Οίκου του Ναύτου. Αυτό ρυθμίζεται και τίποτα περισσότερο. 

Ακούστηκε εδώ ότι μεροληπτικά μεταχειριζόμαστε τους ασφαλισμένους του Οίκου του Ναύτου και ότι ειδικότερα το ΥΕΝ δεν μπορώ ν' απαντήσω βέβαια σ'αυτό- μεροληπτικά τους μεταχειρίζεται σε ό,τι αφορά τη νοσηλεία τους. 

Ανέφερε κάποια πράγματα ο κ. Βαρίνος. Δεν ξέρω τι θα του απαντούσε αν ήταν εδώ ο Υπουργός Εμπορικής Ναυτιλίας. Βέβαια ο κ. Βαρίνος έθεσε και ένα άλλο θέμα, για το οποίο είμαι υποχρεωμένος να αναφέρω την κυβερνητική θέση. Δεν γνωρίζω τι ακριβώς συμβαίνει και γιατί αναφέρθηκε -αλλά μπορεί να έχει και δίκιο- ότι οι δικαιούχοι του ΕΚΑΣ ναυτικοί, συνταξιούχοι δηλαδή του Οίκου του Ναύτου, δεν πληρώνουν συμμετοχή 10% για τα φάρμακα, όπως ισχύει από 1/1/99 για όλους τους άλλους ασφαλισμένους. Αν είναι έτσι γίνεται κακή ερμηνεία. Η κυβερνητική απόφαση είναι σαφής. Οι συνταξιούχοι του ΕΚΑΣ, οποιουδήποτε ασφαλιστικού φορέα, πληρώνουν συμμετοχή στα φάρμακα 10%, αντί 25% που πλήρωναν μέχρι τώρα. 

ΠΡΟΕΔΡΕΥΩΝ (Παναγιώτης Ν. Κρητικός): Η δήλωσή σας έχει και ερμηνευτική έννοια. 

Ο κ.Μιχαλολιάκος έχει το λόγο. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: 'Ηλπιζα ότι δεν θα χρειαστεί να πάρω το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Και εγώ το ευχόμουν, αλλά δεν εισακούστηκε η ευχή μου. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: 'Ηλπιζα ότι η Κυβέρνηση έστω και την τελευταία στιγμή θα αποδείκνυε ότι δεν έχει πάρει διαζύγιο με τη λογική. 

Αναφέρομαι στην τροπολογία που αφορά την αναδιάρθρωση, αναδόμηση, συρρίκνωση, περιορισμό του αριθμού των μελών του Δ.Σ. του ΕΟΦ. Για να επιμένει όμως, σημαίνει ότι υπάρχει μια νέα πολιτική που σηματοδοτεί την πορεία της, μια νέα πολιτική που χαρακτηρίζεται από νέο έλλειμμα δημοκρατίας. Να υποστηρίζει ότι οδηγείται στον περιορισμό του αριθμού των μελών του Δ.Σ. διά της καταργήσεως και μόνον των αιρετών εκπροσώπων, μας προξενεί και σε μας που πάντοτε είχαμε καχυποψία στην πολιτική του ΠΑΣΟΚ, απορία. Τόσο απόλυτος κομματισμός; 'Η μας υποχρεώνει να διατυπώσουμε μεγαλοφώνως, όσο το ΠΑΣΟΚ είχε κάποιες πλειοψηφίες στους διαφόρους θεσμούς, που συμπληρώνουν τη δημοκρατία μετά το Κοινοβούλιο συνδικαλισμό ή τοπική αυτοδιοίκηση, τότε νομοθετούσε και μάλιστα πλειοδοτώντας την ευρεία εκπροσώπισή τους. Τώρα που όλα δείχνουν ότι χάνει αυτά τα ερείσματα, έρχεται έτσι άκομψα να θεσμοθετεί και να νομοθετεί την κατάργησή τους; Είναι αυτό μια μορφή αυτοκριτικής που έχει να κάνει μόνο με τη διαπίστωση της αναποτελεσματικότητας όταν υπάρχει και δημοκρατική εκπροσώπιση; 

Το γεγονός βεβαίως ότι προβάλλει την κάποια περικοπή κάποιων δαπανών -κάπου δεκατέσσερα εκατομμύρια (14.000.000)- που και αυτό είναι αμφίβολο, διότι στην ίδια την τροπολογία λέτε "με την απόφαση διορισμού προέδρου και αντιπροέδρου του ΕΟΦ, καθορίζονται και οι αμοιβές τους", είναι λοιπόν πολύ φυσιολογικό να σκεφτεί κάποιος ότι είναι δυνατόν οι αμοιβές που θα καθοριστούν με την υπουργική απόφαση να υπερκαλύπτουν τα κέρδη απ' αυτήν τη δημοκρατική συρρίκνωση. 

Δεν επιθυμώ ν'ανέβουν οι τόνοι της όποιας πολιτικής αντιπαράθεσης. Επιθυμώ να κάνω έκκληση αν όχι στην Κυβέρνηση, στην κυβερνητική πλειοψηφία, να ξαναδεί το θέμα. Δεν μπορεί να πάμε σε μια λογική εκσυγχρονισμού που πολλοί υποστηρίζουμε με ψαλίδισμα της αντιπροσωπευτικότητας που είναι σαφώς πηγή λειτουργίας της δημοκρατίας. Κάποτε λέγατε "το βάθεμα και το πλάτεμα της δημοκρατίας". Να ελπίζω την τελευταία στιγμή θα επικρατήσει σωφροσύνη; 

Εγώ θα σπεύσω να συμφωνήσω με τον κ. Σφυρίου όταν ζήτησε να μπει κάποιος φραγμός και στις παρατεταμένες αποσπάσεις που οδηγούν σε απραξία τα περιφερειακά νοσοκομεία και άλλους κρατικούς οργανισμούς. Γιατί δεν έχουμε προκατάληψη. 

Επίσης, θα ήθελα στην πολύ σύντομη παρέμβασή μου να τονίσω ότι δεν είναι δυνατόν εδώ να αμφισβητούμε και την κοινή νοημοσύνη των υπηρετούντων ήδη στη δημόσια υγεία. 'Ηδη διαμαρτύρονται ότι δημιουργείται ανισότητα. Αν ένιωθαν ότι δεν δημιουργείται ανισότητα, δεν θα διεμαρτύροντο. Σαφώς πρέπει να δημιουργηθούν κίνητρα για την ένταξη των νέων στελεχών, αφού είχαμε ανεβάσει ψηλά τον πήχυ και δεν μπορούσαμε να καλύψουμε τα κενά, αλλά όχι εις βάρος των υπηρετούντων και μάλιστα κατά γενική ομολογία, κάτω από δύσκολες συνθήκες, μια και υπήρχε έλλειψη προσωπικού τουλάχιστον. 

Επίσης, θα ήθελα να πω ότι σαφώς πρέπει να καθορίζονται κοινά κριτήρια και για τη νοσηλεία συμπατριωτών μας στο εξωτερικό. 'Ηταν όμως μια ευκαιρία για όλους μας να αναδείξουμε το θέμα ότι οι ναυτικοί συνταξιούχοι, είναι συνταξιούχοι σαφώς αδικημένοι έναντι άλλων κατηγοριών. Γνωρίζετε την κρίση. 'Ολοι την γνωριζουμε. 'Αρα, όπου υπολείπονται, και ας είναι ένα ερέθισμα άλλων ασφαλισμένων, καλό θα είναι εγκαίρως να το εντοπίσει η Κυβέρνηση και να το φέρει με μια νέα της νομοθετική πρωτοβουλία. 

Θάθελα ακόμα να πω για μια ανειλημμένη ηθική υποχρέωση της Κυβέρνησης που αφορά τους εργαζομένους στον Ιατρικό Σύλλογο Αθηνών. Ζητούν και έχουν εξασφαλίσει όλων των παρατάξεων, υποστηρίζω και της Κυβερνήσεως, να μπορεί το Δ.Σ. του Ι.Σ.Α. να δώσει έκτακτη οικονομική ενίσχυση για εργασίες που έχουν κάνει και μάλιστα με τη γενική διαπίστωση ... 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Το '96... 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Σαφέστατα υπάρχει έλλειμμα δημοκρατίας, όταν υποχρεώνουμε εργαζόμενους να εργάζονται περισσότερο απ'ό,τι προβλέπει το ωράριό τους, χωρίς να τους πληρώνουμε. Δεν μπορεί να πληρώνουν το κόστος της αγκυλώσεως της νομοθεσίας. Αυτό είναι το καθήκον του Κοινοβουλίου με ευελιξία να το καλύπτει. Και θα' θελα ακόμα για να μην ερχόμαστε εδώ με έπαρση να καλύπτουμε τις αδυναμίες του πρόσφατου δικού μας παρελθόντος. Δεν πρόκειται στο περιεχόμενο των άλλων τροπολογιών για κάποια θέσπιση καινούριων κινήτρων, πρόκειται για επιστροφή σε κίνητρα που είχατε καταργήσει και τα οποία οδήγησαν σε κρίση όλο το φάσμα παροχής υπηρεσιών υγείας. Το ότι σήμερα με καθυστέρηση ετών ή πολλών μηνών το καλύπτετε, δεν είναι για να σας πούμε και μπράβο. Σας το είχαμε τονίσει εγκαίρως ότι έτσι όπως πάτε να νομοθετήσετε τις εφημερίες , θα οδηγήσετε την υγεία σε κρίση, τα νοσοκομεία σε απραξία, τους λειτουργούς υγείας σε κινητοποιήσεις. Δεν μας ακούσατε τότε. Αλλά το ότι δεχόμαστε τώρα την επιστροφή σ' αυτά, δεν σημαίνει ότι επικροτούμε την πολιτική σας. Κάθε άλλο σας ψέγουμε και τώρα. 

ΠΡΟΕΔΡΕΥΩΝ (Παναγιώτης Ν. Κρητικός): Η κ.Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Εμείς ψηφίσαμε τις τροπολογίες γιατί ήταν και ένα μέρος της πολιτικής του Συνασπισμού. Και στα νομοσχέδια που είχαν κατατεθεί τότε και για τις εφημερίες, είχαμε επισημάνει ότι η Κυβέρνηση με τον τρόπο που συμπεριφέρεται απέναντι στους εργαζόμενους και απέναντι στους γιατρούς, δημιουργεί σοβαρό πρόβλημα. Εμείς πιστεύουμε ότι είναι και δική μας νίκη οι τροπολογίες αυτές. Είναι και δικές μας πιέσεις. Και η Κυβερνήση κάτω από την πίεση των πολιτικών φορέων και των συνδικαλιστικών, αναγκάστηκε να φέρει αυτό το πράγμα, άσχετα αν θέλει να παρουσιάζει ότι είναι μια απόφαση δική της. 

'Εμείς πάλι διαφωνήσαμε με τον ΕΟΦ γιατί πήγατε να βάλετε στην ίδια ζυγαριά το διευθυντή, το διορισμένο με τον αιρετό. Και είναι πολύ δυσάρεστο, κύριε Φαρμάκη, να συμφωνείτε με κάποιες απόψεις της Νέας Δημοκρατίας που τις έχει ξεχάσει στο παρελθόν και έρχεστε σεις και ευθυγραμμίζεστε τώρα και καταργείτε κοινωνικούς φορείς που σύμφωνα με δικά σας δεδομένα όπως είπατε, αλλά όπως εμείς έχουμε πει, είναι σύμβουλοι της Κυβέρνησης. Δεν μπορείτε σεις στον ΕΟΦ να καταργήσετε τους κοινωνικούς φορείς, επειδή έτσι σας αρέσει, να κάνετε ένα διοικητικό συμβούλιο, να διαχειρίζεστε κατά το δοκούν όλα αυτά τα χρήματα και πολλές φορές έχουμε πει σ' αυτήν την Αίθουσα ότι χρειάζονται δικλείδες ασφαλείας και δικλείδες ελέγχου. Οι κοινωνικοί φορείς είναι δικλείδες ελέγχου. Εμείς λοιπόν θα παρακαλέσουμε τον κύριο Υφυπουργό να ξαναδεί το θέμα και να κάνει τέταρτη τροποποίηση όπως ήρθε εδώ πέρα και να βάλει μέσα τους φορείς, τον Ιατρικό Σύλλογο, το Φαρμακευτικό Σύλλογο. 

Δεν μπορείτε, κύριε Υφυπουργέ, να προχωράτε έτσι. Και να λέτε ότι αυτό το πράγμα εσείς το υιοθετήσατε και τώρα το αποσύρετε. Αυτό το πράγμα δείχνει ότι συντηρητικοποιείται η κοινωνία και την κοινωνία των πολιτών που ο Πρωθυπουργός λέει ότι θέλει να στήσει την πάτε στο περιθώριο. 

Το δεύτερο θέμα, στο οποίο εγώ νομίζω ότι πρέπει να αλλάξετε άποψη είναι για το θέμα των αποσπάσεων επειδή αφιερώσατε πολύ χρόνο, οι αποσπάσεις γίνονται από τη δική σας τη μεριά και ταλαιπωρούν και τα νοσοκομεία και τα κέντρα υγείας. 

Εμείς σαν Αντιπολίτευση και όπως είπατε σαν κόμμα που δεν έχει ασκήσει εξουσία, εμείς πιστεύουμε ότι οι μελλοντικές εκλογές θα φέρουν κυβερνήσεις συνεργασίας. Και το μοντέλο το δικομματικό πιστεύουμε και ευχόμαστε ότι θα αλλάξει γιατί φαίνεται στην κοινωνία διάχυτα αυτό. Μην προκαταβάλλετε. Το ζήτημα λοιπόν είναι ότι οι αποσπάσεις που δημιουργούνται στα κέντρα υγείας, στα νοσοκομεία κλπ. είναι θέματα δικά σας. Καλό θα είναι λοιπόν να βάλετε ένα φραγμό σ' αυτές τις υποθέσεις και να είστε συνεπείς με αυτό που εξαγγέλετε. Εμείς αυτό ζητάμε. Εμείς ζητάμε να υπάρχει μια συνέπεια, να υπάρχει ένας έλεγχος και ζητάμε και κάτι άλλο, το δημόσιο χρήμα να το διαχειρίζεστε με διαφανείς κανόνες. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Τασούλα. 

ΑΠΟΣΤΟΛΟΣ ΤΑΣΟΥΛΑΣ: 'Ενα σχόλιο μόνο, κύριε Πρόεδρε, για τις απόψεις του κυρίου Υπουργού να μην συμμετέχουν στα συμβούλια εργαζόμενοι. Ποτέ δεν είχατε την άποψη να συμμετέχουν, απλώς εκμεταλλευόσασταν μια περίοδο που ήταν από κάτω ένα κίνημα τέτοιο και εσείς θέλατε αυτό το πράγμα να το καρπωθείτε. 

Από εκεί και πέρα τώρα θέλω και εγώ να επισημάνω για τις αποσπάσεις ότι δεν υπάρχει κέντρο υγείας που να μην έχετε πάρει τους ανθρώπους από εκεί και να τους πάτε με τον έναν ή με τον άλλο τρόπο κεντρικότερα στα νοσοκομεία. Και εκείνοι που δεν είναι συμπαθούντες προς εσάς τους έχετε καταδικάσει εκεί, ώστε ούτε με νόμιμες διαδικασίες να μπορούν να φύγουν. Τώρα για τον Οίκο Ναύτου να πούμε και κάτι άλλο. Λέτε ότι ρυθμίζετε ζητήματα, αλλά σας είχα καταθέσει μια ερώτηση παλαιότερα, όχι σε σας στον Υπουργό Εμπορικής Ναυτιλίας, τον κ. Σουμάκη, που αφορούσε και το Υπουργείο Υγείας, σχετικά με το ότι υπάρχουν συνταξιούχοι του ΝΑΤ, οι οποίοι είναι από τα γραφεία των εγκρίσεων και δαπανών εκατό και διακόσια χιλιόμετρα μακριά και τους στοιχίζει ο κούκος αηδόνι για να πάνε να εγκρίνουν κάτι. Χρειάζεται δεκαπέντε και είκοσι χιλιάδες να ξοδέψουν για να φθάσουν εκεί πέρα. Αυτό το πρόβλημα δεν το λύνετε, ενώ είναι εύκολο να λυθεί. 

Για την κ. Αλφιέρη θέλω να πω ότι εσείς μαζί δεν κάνετε και χώρια δεν μπορείτε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καραγκούνης έχει το λόγο. 

ΑΝΔΡΕΑΣ ΚΑΡΑΓΚΟΥΝΗΣ: Θέλω να απαντήσω για τους γιατρούς δημόσιας υγείας. Κύριε Υπουργέ, λυπάμαι γιατί προσπαθείτε να παραπλανήσετε την Αίθουσα και τους εργαζομένους στον τομέα δημόσιας υγείας και απευθύνομαι στους συναδέλφους του ΠΑ.ΣΟ.Κ. 

Αν θέλετε πραγματικά να δώσετε κίνητρα να ενταχθούν νέοι άνθρωποι στη δημόσια υγεία, σ' αυτό μας βρίσκετε σύμφωνους. Δεν έχουμε καμία αντίρρηση. Αν θέλετε όμως ευκαιριακά, ρουσφετολογικά να τοποθετήσετε και να αδικήσετε τους νέους αυτούς ανθρώπους με άνισα κριτήρια, σε σχέση όπως σας είπα με τους υπηρετούντες εδώ διαπράττεται πολύ μεγάλη αδικία, η οποία νομίζω θα έχει και νομική προέκταση και δεν θα μείνει αναπάντητη. Δεν είναι δυνατόν, ενώ σήμερα για να γίνει κάποιος διευθυντής θέλει δεκαέξι χρόνια υπηρεσία, να έρθει κάποιος με δέκα χρόνια έναντι ενός που υπηρετεί δεκατέσσερα χρόνια να να πάρει τη θέση του. διευθυντή. Δεν μπορεί να σταθεί αυτή η πράξη την οποία σχεδιάσατε. 

Γι' αυτό λοιπόν σας παρακαλώ να άρετε αμέσως αυτή την ανισότητα, να πάρετε καθαρή θέση και να δεσμευθείτε ότι δεν είναι δυνατόν αυτήν την ώρα να δημιουργείται τέτοια αδικία σε βάρος αυτών των ανθρώπων. Σας είπα θα ανοίξετε τους ασκούς του Αιόλου. 

Κάνω λοιπόν έκκληση προς τους συναδέλφους του ΠΑ.ΣΟ.Κ. να μη δεχθούν αυτή την αδικία. Δεν είναι μόνο των άλλων κομμάτων αυτοί που υπηρετούν. 'Οταν σας λέω κάτι γι' αυτούς που υπηρετούν δέκα χρόνια, που δε νομίζω εμείς να τους βάλαμε, δώστε τους τις ίδιες ευκαιρίες έναντι των νεοεισερχομένων για να έχουν και τα ίδια δικαιώματα. Πως λοιπόν επιμένετε σ' αυτήν την αδικία; Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί των τροπολογιών του κυρίου Υπουργού και θα τεθούν σε ψηφοφορία. 

Ερωτάται το Σώμα: Η τροπολογία με γενικό αριθμό 2581 και ειδικό 117 γίνεται δεκτή; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς η τροπολογία με γενικό αριθμό 2581 και ειδικό 117 έγινε δεκτή κατά πλειοψηφία και θα αριθμηθεί ως ίδιον άρθρο στο συζητούμενο σχέδιο νόμου. 

Ερωτάται το Σώμα: Η τροπολογία με γενικό αριθμό 2592 και ειδικό 126 γίνεται δεκτή όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς η τροπολογία με γενικό αριθμό 2592 και ειδικό 126 έγινε δεκτή, κατά πλειοψηφία, όπως τροποποιήθηκε από τον κύριο Υπουργό και θα αριθμηθεί ως ίδιον άρθρο στο συζητούμενο σχέδιο νόμου. 

Ερωτάται το Σώμα: Η τροπολογία με γενικό αριθμό 2593 και ειδικό 127 γίνεται δεκτή ως έχει; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς η τροπολογία με γενικό αριθμό 2593 και ειδικό 127 έγινε δεκτή κατά πλειοψηφία ως έχει. 

Ερωτάται το Σώμα: Η τροπολογία με γενικό αριθμό 2594 και ειδικό 128 γίνεται δεκτή όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς η τροπολογία με γενικό αριθμό 2594 και ειδικό 128 έγινε δεκτή, κατά πλειοψηφία, όπως τροποποιήθηκε και θα αριθμηθεί ως ίδιον άρθρον στο συζητούμενο σχέδιο νόμου. 

Η τροπολογία με γενικό αριθμό 2605 και ειδικό 134 αρμοδιότητας Εμπορικής Ναυτιλίας γίνεται δεκτή; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς η τροπολογία με γενικό αριθμό 2605 και ειδικό 134 έγινε δεκτή κατά πλειοψηφία και θα αριθμηθεί ως ίδιον άρθρον στο συζητούμενο σχέδιο νόμου. 

Πριν από το ακροτελεύτιο άρθρο υπάρχουν τροπολογίες των συναδέλφων εμπρόθεσμες και εκπρόθεσμες. 

Ο κύριος Υπουργός προτίθεται να αποδεχθεί καμία εκ των εκπροθέσμων; 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): 'Οχι. 

ΠΡΟΕΔΡΕΥΩΝ (Παναγιώτης Ν. Κρητικός): 'Οσο για τις εμπρόθεσμες είτε δέχεστε είτε όχι, θα συζητηθούν. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε κύριε Πρόεδρε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, πρώτα μια γενική παρατήρηση. Δεν είναι ωραίο ένα Υπουργείο το οποίο φέρνει το ίδιο τόσες τροπολογίες την τελευταία ώρα να λέει κατ' αρχήν ότι δεν δέχεται καμιά τροπολογία. Αυτό επιτέλους είναι υπόθεση της Βουλής και φυσικά δεν μπορείτε να εμποδίσετε τη συζήτηση η οποία όμως θα είναι άσκοπη από την ώρα που η Κυβέρνηση δεν την δέχεται. Θα συνιστούσα στην Κυβέρνηση περισσότερη ευαισθησία έναντι των προτάσεων του Κοινοβουλίου. 

ΠΡΟΕΔΡΕΥΩΝ (Παναγιώτης Ν. Κρητικός): Δεν θέλω να σας διακόψω, σε ότι αφορά τις εκπρόθεσμες είναι θέμα Κανονισμού. Δεν το επιτρέπει ο Κανονισμός. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Βεβαίως. Μιλάω για τις εμπρόθεσμες, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Αυτές θα συζητηθούν είτε τις δέχεται είτε δεν τις δέχεται ο Υπουργός. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για τις εκπρόθεσμες είναι δικαίωμα του Υπουργού να πει ότι δεν τις δέχεται. Μιλάω για τις εμπρόθεσμες. 

Θα ήθελα -ξέρω πως είναι μάταιο- αλλά επί της ουσίας να αναφερθώ σε μια τροπολογία προσθήκη την οποία υπέβαλλε ο εισηγητής της Πλειοψηφίας κ. Παπαδάτος και συνυπογράφει ο συνάδελφος Ηρακλείου κ. Κουράκης με την οποία επιτρέπεται σε ιδιωτικές κλινικές μετατραπή ίσου αριθμού κλινών ουρολογικών τμημάτων, σε μονάδα τεχνητού νεφρού. Δηλαδή να μην αυξηθεί ο αριθμός των κλινών, αλλά ορισμένες κλίνες ουρολογικού τμήματος να γίνουν κλίνες τεχνητού νεφρού. 

Κύριε Πρόεδρε, αυτό που εγώ ξέρω είναι ότι η ελληνική επαρχία έχει πρόβλημα τεχνητού νεφρού. Ειδικότερα στο Ηράκλειο υπάρχουν πενήντα οικογένειες οι οποίες ταλαιπωρούνται γιατί δεν επαρκούν οι μονάδες τεχνητού νεφρού που υπάρχουν να καλύψουν τις ανάγκες. 

Καταλαβαίνετε τι τραγική οικονομική επιβάρυνση και τι ταλαιπωρία είναι για μια οικογένεια να πρέπει να φεύγει ο άρρωστος, να εγκαθίσταται στην Αθήνα ή κάπου αλλού για να μπορεί να έχει τον τεχνητό νεφρό. Δεν καταλαβαίνω καν γιατί χρειάζεται νόμος γι' αυτήν τη δουλειά. 

ΠΡΟΕΔΡΕΥΩΝ (Παναγιώτης Ν. Κρητικός): Αν δεν κάνω λάθος, η διαδικασία της αιμοκάθαρσης γίνεται μέρα παρά μέρα, κύριε Πρόεδρε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, ήθελα να παρακαλέσω τον κύριο Υφυπουργό -ξέρω ότι δεν είναι έτοιμος και κατ' αρχήν έχει πάρει αυτήν την απόφαση- να κάνει μια εξαίρεση και να το δεχθεί, διότι για ανθρώπους που πάσχουν, για αρρώστους πασχίζουμε σήμερα. Εν πάση περιπτώσει, αν δεν μπορεί να το δεχθεί, διότι έχει δεσμευθεί απέναντι του κυρίου Υπουργού, ο οποίος απουσιάζει δικαιολογημένα, τουλάχιστον να μας πει τις προθέσεις του Υπουργείου και να κοιτάξει με τον ταχύτερο δυνατό τρόπο να αποκαταστάσει τα πράγματα και να ικανοποιήσει μια υπαρκτή κοινωνική ανάγκη. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ(Υφυπουργός Υγείας και Πρόνοιας): Κύριε Πρόεδρε, στη παρατήρηση του Προέδρου κ. Μητσοτάκη για την άρνησή μας να δεχθούμε τροπολογίες, εκείνος γνωρίζει ως παλαιότερος όλων μας σε αυτήν την Αίθουσα, ότι αυτό δεν συμβαίνει πρώτη φορά. Εάν είναι μια κακή συνήθεια της Ελληνικής Βουλής, μας την έχετε διδάξει οι παλαιότεροι και την ακολουθούμε ίσως και εμείς. Μπορούμε βεβαίως να την καταργήσουμε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κάνετε λάθος αν νομίζετε ότι είναι έτσι. 

ΝΙΚΟΛΑΟΣ ΦΑΡΜΑΚΗΣ(Υφυπουργός Υγείας και Πρόνοιας): Δεν κάνουμε λάθος, κύριε Πρόεδρε. Γιατί είμαστε και εμείς ήδη παλαιοί, όχι βέβαια στη θητεία σας. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σπάνια Υπουργός λέει ότι δεν δέχεται καμία τροπολογία. Είναι εξαίρεση, όχι κανόνας! 

ΝΙΚΟΛΑΟΣ ΦΑΡΜΑΚΗΣ(Υφυπουργός Υγείας και Πρόνοιας): Επί της ουσίας της τροπολογίας και του αιτήματός σας είχα την ευκαιρία και κατ' ιδίαν να σας πω ότι είναι έτοιμο για το Συμβούλιο της Επικρατείας προεδρικό διάταγμα που ρυθμίζει τα θέματα των ιδιωτικών κλινικών και όλων αυτών των μετατροπών. Θα ήταν περίεργο, όταν πολλοί και για πολλές ειδικότητες ζητούν μετατροπή κλινών από μία ειδικότητα σε άλλη, να δεχθούμε με τροπολογία στη Βουλή συγκεκριμένο αίτημα μιας κλινικής, παρά τις ανάγκες της περιοχής για τις οποίες συμφωνούμε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν είναι η μόνη περιοχή. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Σας λέω ότι δεν κατανοούμε την αναγκαιότητα η Βουλή να νομοθετήσει για συγκεκριμένο αίτημα που μπορεί να αφορά και άλλους, που δεν έχουν πάντως υποβάλλει ανάλογο αίτημα και να αφήσει εκτός όλον τον άλλο τομέα των ιδιωτικών κλινικών και τις άλλες ειδικότητες. 

Αυτό που θέλω να σας βεβαιώσω είναι, ότι έγινε συζήτηση στο Υπουργείο για την τροπολογία αυτή, που είναι εμπρόθεσμη, έχει απορριφθεί και από τον Υπουργό της Υγείας, ο οποίος δικαιολογημένα απουσιάζει και οι εξηγήσεις ότι πολύ σύντομα θα λυθεί το θέμα πρέπει να σας ικανοποιούν. Τι να σας πω! 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αρκεί να επαληθευθούν τα πράγματα, αλλά έχουμε πικρή εμπειρία. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαδάτος έχει το λόγο. 

ΙΩΑΝΝΗΣ ΠΑΠΑΔΑΤΟΣ: Αντιλαμβάνομαι τον προβληματισμό που βάζει ο Υφυπουργός κ. Φαρμάκης. Θα προσπαθήσω να εξηγήσω, ότι τα άτομα που πηγαίνουν σε μονάδες τεχνητού νεφρού είναι τα άτομα που έχουν καθημερινή ανάγκη. Δηλαδή, θα σώσουμε ζωές. Είναι μία εξαίρεση. Δεν είναι από καρδιολογική κλινική σε παθολογική κλινική, αλλά είναι κρεβάτια της ουρολογικής κλινικής, είναι για νεφροπαθείς, οι οποίοι σε καθημερινή βάση θέλουν φροντίδα και ουσιαστικά σώζουμε ζωές. Είναι, δηλαδή, μια διαφορετική προσέγγιση και ουσιαστικά για τη συγκεκριμένη ιστορία τουλάχιστον πρόκειται για δέκα κρεβάτια. Είναι θέμα χρόνου, αλλά αν περάσουν τρεις ή τέσσερις μήνες νομίζω ότι βλάπτουμε τη δημόσια υγεία. Σέβομαι τις διαδικασίες που λέτε, παρακαλώ όμως αν υπάρχουν περιθώρια, να γίνει. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καραγκούνης έχει το λόγο. 

ΑΝΔΡΕΑΣ ΚΑΡΑΓΚΟΥΝΗΣ: Ο Πρόεδρος κ. Μητσοτάκης, έχει πολύ μεγάλο δίκιο που ζητά εδώ και τώρα τη νομοθέτηση. Ο κ. Φαρμάκης ως γιατρός όφειλε να μην επικαλεσθεί νομοτεχνικούς λόγους για τη καθυστέρηση. 

'Επρεπε, κύριε Φαρμάκη, τώρα να νομοθετήσουμε, γιατί οι νεφροπαθείς δεν περιμένουν. Κάνουν κάθε δύο ημέρες αιμοκάθαρση και ούτε τα λεφτά έχουν να πληρώνουν ούτε και μπορούν να ταλαιπωρούνται. Γι' αυτό νομίζω ότι δεν μπορούμε να δικαιολογηθούμε ως Κοινοβούλιο ότι για λόγους πολιτικούς καθυστερούμε τη ψήφιση αυτής της τροπολογίας. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Ανουσάκη έχει το λόγο. 

ΕΛΕΝΗ ΑΝΟΥΣΑΚΗ: Κύριε Πρόεδρε, απευθύνομαι σε εσάς, γιατί ο κύριος Υφυπουργός όπως μας είπε κατ' αρχήν δεν τις έχει δεχθεί. Είναι λοιπόν σαν να μιλάμε σε έναν άνθρωπο που έχει κλείσει τα αφτιά. Ωστόσο, είναι πάρα πολύ σημαντικό αυτό το θέμα. Ειλικρινά δεν ξέρω ποια και το ρόλο μας. Εμείς κατά συνήθεια, πια οι Βουλευτές του ΠΑΣΟΚ, δεν φέρνουμε χιλιάδες τροπολογίες όπως γνωρίζετε. Καταλαβαίνουμε τις δυσκολίες, αλλά δεν είναι δυνατόν στους συναδέλφους του Βουλευτές να λέει δεν τις δέχομαι. Εδώ είναι έκτακτη ανάγκη. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: 'Εχουμε όλοι μας την ευαισθησία προς τον άνθρωπο. 

Κύριε Υπουργέ, είναι γεγονός ότι ο πολίτης ακόμα δεν έχει απολαύσει στην πατρίδα μας τα αγαθά της δημοκρατίας. "Πάντων χρημάτων εστί ο άνθρωπος", έλεγαν οι σοφιστές. Δεν υπολογίζεται, δεν εκτιμάται ο πολίτης στο μέτρο των αναγκών του, των προβλημάτων του, της αγωνίας του απέναντι στη ζωή. Και εγώ θα προσθέσω την παράκλησή μου στην ευαισθησία σας, τη γνωστή σε μένα, να επιταχύνετε. 

Βέβαια, εδώ δημιουργείται και ένα θέμα. Από τη στιγμή που στο Υπουργείο ελήφθη αυτή η απόφαση, δεν μπορεί ο κύριος Υφυπουργός να λύσει τώρα αυτό το θέμα. Να προσθέσω όμως, ότι πρέπει να επιταχύνετε όσο μπορείτε τη λήψη της απόφασης αν λογικά εκτιμάτε ότι αυτή η απόφαση επιβάλλεται από τα πράγματα, ώστε να λυθεί αυτό το θέμα που σχετίζεται άμεσα με τον ανθρώπινο πόνο. Δημοκρατία προπαντός σημαίνει ανθρωπιά. Και είναι πάνω από τους όρους και τους τύπους αυτό. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Θέλω να πω μία κουβέντα, για να μη φανεί ότι δεν ενδιαφερόμαστε γι' αυτό το ζήτημα. Είναι γεγονός ότι υπάρχουν μεγάλες ελλείψεις στις μονάδες τεχνητού νεφρού και κύρια υπάρχουν στα δημόσια νοσοκομεία και εκεί θα πρέπει να αναπτυχθούν. Πρέπει να ξέρετε, όμως, ότι έχει ψηφιστεί να κάνουν οι ιδιωτικές κλινικές μονάδες τεχνητού νεφρού. Τώρα, γιατί συγκεκριμένα ζητείται αυτού του είδους η μετατροπή, αυτό δεν το ξέρω. Αλλά, πρέπει να πω ότι οι ουρολογικές κλινικές και οι μονάδες τεχνητού νεφρού δεν έχουν καμία σχέση. Είναι άλλη ειδικότητα αυτή που καλύπτει τις μονάδες τεχνητού νεφρού, η νεφρολογία. Πρέπει όμως να δούμε τι συγκεκριμένα υπάρχει, να το δούμε πιο συγκεκριμένα. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, θέλω να πω μία κουβέντα. Πράγματικά υπάρχει μεγάλο πρόβλημα στις μονάδες τεχνητού νεφρού, αλλά πιστεύω ότι ο τρόπος της ιδιωτικής αντιμετώπισης δεν εξυπηρετεί. Επειδή παρακολουθώ δύο-τρία χρόνια αυτό το θέμα, έχουν γίνει προτάσεις για να γίνει τμήμα τεχνητού νεφρού στο νοσοκομείο στο Ηράκλειο κ.λπ. Αυτά τα μηνύματα καλό θα ήταν να τα λάβει η Κυβέρνηση και να δει πως θα το αντιμετωπίσει το θέμα. 'Ετσι αποσπασματικά και λύνοντας μέσα από τον ιδιωτικό τομέα το πρόβλημα, νομίζω ότι δεν εξυπηρετεί ούτε τους εργαζόμενους ούτε την κατάσταση που έχει διαμορφωθεί στην Κρήτη. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σφυρίου έχει το λόγο για να αναπτύξει την τροπολογία του. 

ΚΟΣΜΑΣ ΣΦΥΡΙΟΥ: Μιλούμε για την τροπολογία με γενικό αριθμό 2591 και με ειδικό 125. 

Κύριε Υπουργέ, θέλω να επισημάνω το εξής. 

'Ακουσα τον Υπουργό που είπε προηγουμένως δεν αποδέχομαι καμία τροπολογία Βουλευτή. Για τη συγκεκριμένη τροπολογία θέλω να του επισημάνω ότι οι καθ' ύλην αρμόδιοι υπουργοί, ο Υπουργός Εργασίας και Κοινωνικών Ασφαλίσεων και ο Υφυπουργός Κοινωνικών Ασφαλίσεων συμφωνούν. Είχαμε κατ' ιδίαν συνεργασία και συμφωνούν. Και νομίζω ότι πρέπει να έχει ενημερωθεί πιθανότατα και ο παριστάμενος Υφυπουργός γι' αυτό. 

Δεύτερον, η ίδια ακριβώς διάταξη, αυτολεξεί, χωρίς να διαφέρει ούτε κατά μία λέξη, έχει ψηφισθεί και έχει γίνει νόμος του κράτους για τους εργαζόμενους του Γενικού Νοσοκομείου Παίδων Πεντέλης, όταν το νοσοκομείο αυτό το πήρε το ΙΚΑ. Και ψηφίστηκε αυτή ακριβώς η διάταξη. 

Και τι εισηγούμαι τώρα; Εισηγούμαι αυτήν τη διάταξη που την έχουμε ήδη κάνει νόμο του κράτους, για την περίπτωση του Γενικού Νοσοκομείου Παίδων Πεντέλης, να την εφαρμόσουμε και για το Κρατικό Θεραπευτήριο, δηλαδή, το Ψυχιατρείο της Λέρου. Είναι απόλυτα δίκαιο. Δεν εισηγούμαι αυτήν τη διάταξη με δική μου επινόηση. Είναι διάταξη που αυτολεξεί έχει ψηφισθεί για εργαζόμενους άλλου νοσοκομείου και έχουμε και δεδομένη τη σύμφωνη γνώμη και του Υπουργού και του Υφυπουργού Κοινωνικών Ασφαλίσεων. Δεν έχω καταλάβει γιατί δεν πρέπει να ψηφίσουμε αυτήν τη διάταξη. Εγώ τουλάχιστον δεν έχω καταλάβει. 

Και μάλιστα επειδή μπορεί να τεθεί θέμα ότι ξέρετε προκαλεί οικονομική δαπάνη, πρέπει να διευκρινίσω το εξής: Δεν προκαλεί ούτε μία δραχμή δαπάνη για τον κρατικό προϋπολογισμό, δεν προκαλεί ούτε μία δραχμή δαπάνη για κανένα ασφαλιστικό ταμείο, παρά μόνο για ένα ταμείο του ν.103/75 το οποίο έχει μονομερή χρηματοδότηση. Δηλαδή θα αντλήσουν τα χρήματα που οι ίδιοι έχουν πληρώσει σε όλη τους τη θητεία. Και μάλιστα όταν συνεχίζουν να πληρώνουν από τότε που με το νόμο της Νέας Δημοκρατίας το 1992 εντάχθηκαν υποχρεωτικά στο Ψυχιατρείο της Λέρου και συνεχίζουν να πληρώνουν το Ταμείο Προνοίας Δημοσίων Υπαλλήλων, αλλά αυτό όμως για να τους χορηγήσει αυτοτελώς εφάπαξ, πρέπει να περάσουν δωδεκάμισι χρόνια ασφάλισης. Και πολλοί άνθρωποι βγαίνουν όχι μετά δωδεκάμισι, βγαίνουν μετά από μισό, από ένα, από δύο, από τρία, από πέντε, από δέκα χρόνια. Δεν καλύπτουν τα δωδεκάμισι χρόνια ασφάλισης. 

Επομένως, κύριε Υπουργέ, εγώ θα ήθελα να αναιρέσετε αυτό που είπατε στην αρχή, με δεδομένο ότι συμφωνεί το καθ' ύλην αρμόδιο Υπουργείο, με δεδομένο ότι η ίδια ακριβώς διάταξη για το ίδιο ακριβώς θέμα ψηφίστηκε και έγινε νόμος του κράτους για το Γενικό Νοσοκομείο Παίδων Πεντέλης. Να το κάνουμε και για το Ψυχιατρείο της Λέρου, για το οποίο νομίζω πάντοτε η Αίθουσα ομόφωνα εκδηλώνει την ευαισθησία της. Και η Κυβέρνηση το έχει πράξει κατ' επανάληψη και εκδηλώνει την ευαισθησία της γι' αυτό. 

Νομίζω, κύριε Υπουργέ, ότι θα πρέπει να αρθεί η επιφύλαξή σας και να προχωρήσουμε στην ψήφισή της. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαδάτος έχει το λόγο επ' αυτής της τροπολογίας. 

ΙΩΑΝΝΗΣ ΠΑΠΑΔΑΤΟΣ: Πολύ σύντομα συνηγορώντας σ' αυτά που λέει ο συνάδελφος ο κ. Σφυρίου, θα έλεγα ένα πραγματικό γεγονός. Τα βαριά περιστατικά των παιδικών ψυχώσεων και των νοητικών καθυστερήσεων που είναι στο Νταού Πεντέλης, πηγαίνουν και πήγαιναν μέχρι τώρα στο ΠΙΚΠΑ της Λέρου. Δηλαδή, πρόκειται για περιστατικά ίδια βαρύτερης μορφής, τα έχω επισκεφθεί και τα έχω δει, και είναι μάλλον έλλειψη ισονομίας, τα ίδια άτομα ως εργαζόμενοι να προσφέρουν τις ίδιες υπηρεσίες και να μην έχουν την ίδια μεταχείριση. Δεν ξέρω πώς μπορούμε να το ξεπεράσουμε. Νομίζω πάντως ότι είναι μία αδικία για τα συγκεκριμένα πρόσωπα που έχουν τα βαριά περιστατικά ΠΙΚΠΑ Πεντέλης που δεν τα περιθάλπουν. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καραγκούνης έχει το λόγο. 

ΑΝΔΡΕΑΣ ΚΑΡΑΓΚΟΥΝΗΣ: Και εγώ θα συνηγορήσω με το συνάδελφο τον κ. Σφυρίου στην επιχειρηματολογία του. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αργύρης έχει το λόγο για να αναπτύξει ... 

ΚΟΣΜΑΣ ΣΦΥΡΙΟΥ: Δεν θα μας απαντήσει ο κύριος Υπουργός; 

ΠΡΟΕΔΡΕΥΩΝ (Παναγιώτης Ν. Κρητικός): Θα απαντήσει μετά ο κύριος Υπουργός. 

ΚΟΣΜΑΣ ΣΦΥΡΙΟΥ: Να μας απαντήσει τώρα σε μία-μία τροπολογία. 

ΠΡΟΕΔΡΕΥΩΝ (Παναγιώτης Ν. Κρητικός): Εγώ προτιμώ να συζητηθούν ως ενότητα, να απαντήσει ο κύριος Υπουργός, να τεθούν σε ψηφοφορία. Αφού είναι δεδομένη η άρνηση του κυρίου Υπουργού; 

ΚΟΣΜΑΣ ΣΦΥΡΙΟΥ: Να μας απαντήσει τώρα, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υπουργέ, έχετε το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Νομίζω απήντησα στον Πρόεδρο τον κ. Μητσοτάκη και στους συναδέλφους που υπερασπίστηκαν την προηγούμενη τροπολογία. 

Να πω δυο λόγια και γι' αυτή. Μπορώ να δεχθώ την ευαισθησία των συναδέλφων και τα λογικά τους επιχειρήματα. 'Ομως πρέπει να σας πω ότι είναι μια τροπολογία που είναι έξω από την αρμοδιότητα του Υπουργείου μας. Είναι μία τροπολογία που συμφωνήθηκε με τον Υπουργό να μη γίνει δεκτή. Είναι μια τροπολογία για την οποία με πληροφορεί μεν ο κ. Σφυρίου, ότι η πολιτική ηγεσία του Υπουργείου Εργασίας και Κοινωνικών Ασφαλίσεων συμφωνεί, αλλά που εγώ δεν έχω καμία τέτοια συμφωνία υπόψη μου. Δεν γνωρίζω, δεν έχω πληροφορηθεί αν υπάρχει κάτι τέτοιο. Δεν γνωρίζω τι δαπάνες προκαλεί στον ν.103, δεν γνωρίζω τι δαπάνες προκαλεί στο Ταμείο Πρόνοιας Δημοσίων Υπαλλήλων και αν προκαλεί. Και οι δύο έχουμε υπηρετήσει στις κοινωνικές ασφαλίσεις. Δεν μπορώ να δεχθώ αυτήν την τροπολογία για την οποία επιμένει και μπορεί να έχει δίκιο επαναλαμβάνω ο κ. Σφυρίου και οι συνάδελφοι που συντάσσονται μαζί του. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αργύρης έχει το λόγο επί της υπ' αριθμ. 2544 τροπολογίας. 

ΕΥΑΓΓΕΛΟΣ ΑΡΓΥΡΗΣ: Με την προτεινόμενη διάταξη που υπογράφουμε πολλοί συνάδελφοι και μάλιστα όλοι οι εισηγητές των πτερύγων της Βουλής στο συγκεκριμένο νομοσχέδιο, γίνεται μία προσπάθεια να αμβλυνθεί μία ανισότητα που δημιουργείται σε ανθρώπους που κατάφεραν με την προσπάθεια τη δική τους, της οικογενείας τους αλλά και του περιβάλλοντος που τους έχει βοηθήσει, να μετατραπούν από άτομα με ειδικές ανάγκες σε άτομα με ειδικά προσόντα. Και αναφέρομαι σε γιατρούς οι οποίοι κατάφεραν να έχουν και την ειδικότητα πλέον -στην προκειμένη περίπτωση εδώ μιλάμε για γιατρούς που έχουν τελειώσει την ειδικότητα αιματολογίας- και τα άτομα αυτά είναι υποχρεωμένα να υποβάλλονται σε εβδομαδιαία αιμοκάθαρση, δεν μπορούν να κάνουν χρήση των διατάξεων περί προσλήψεων γιατρών του ΕΣΥ, γιατί είναι σίγουρο ότι όποτε προκηρυχθούν αυτές οι θέσεις, μπορεί να είναι σε ένα κέντρο υγείας, μπορεί να είναι οπουδήποτε αλλού και είναι μακριά από αυτά τα κέντρα που θα μπορούσαν να κάνουν αιμοκάθαρση. 

Πιστεύω λοιπόν ότι πρέπει να επιβραβευθεί αυτή η μεγάλη προσπάθεια αυτών των ανθρώπων που φαντάζομαι ότι είναι πολύ λίγοι, και θα είμαστε ευτυχείς να είναι πάντα λίγοι, γιατί είναι πάρα πολύ δύσκολο να πάσχουν από τέτοιες ασθένειες. Να τους δώσουμε τη δυνατότητα, να επιβραβεύσουμε αυτήν την προσπάθεια που κατάφεραν, να μετατρέψουν το άτομό τους από άτομο ειδικών αναγκών σε άτομο με ειδικά προσόντα. Και καταλαβαίνω ότι πιθανόν να υπάρχουν κάποιες δυσκολίες. 

Ζητάω από τον κύριο Υπουργό να υπάρξει μία δέσμευση ότι θα δούμε με μεγαλύτερη ευαισθησία, όπως κάνει κάθε φορά η Κυβέρνηση για τέτοια μεγάλα κοινωνικά θέματα, όπως είναι το συγκεκριμένο. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Κατ' αρχήν από ό,τι ξέρω η τροπολογία που φέρνει ο κ. Αργύρης αφορά έναν άνθρωπο, αν είμαι βέβαιος. Είναι ειδική περίπτωση ομόζυγη μορφή μεσογειακής αναιμίας, δεν χρειάζεται να πούμε περισσότερα. Εγώ συμφωνώ για ειδικούς λόγους σε προσωποπαγή θέση, αφού πρέπει να φάει και ψωμί και να κάνει και θεραπεία συγχρόνως. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Ανουσάκη ... 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δεν θα απαντήσω, κύριε Πρόεδρε; 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, είπα να αναπτύξουν όλοι οι συνάδελφοι τις εμπρόθεσμες τροπολογίες και εν συνεχεία να απαντήσετε εσείς. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Να απαντήσω σε μία-μία, γιατί έτσι κλείνει και το θέμα. 

ΠΡΟΕΔΡΕΥΩΝ (Παναγιώτης Ν. Κρητικός): Εκκρεμεί και η ψηφοφορία όπως ξέρετε. 

Ορίστε, κύριε Υπουργέ, έχετε το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Με την τροπολογία αυτή οι συνάδελφοι θέτουν ένα μεγάλο θέμα. Πραγματικά θα μπορούσε κανείς να πει ότι συμφωνεί. 'Ομως οι συγκεκριμένοι συνάδελφοι γιατροί που προτείνεται να διορισθούν, δεν είναι μόνον εκείνοι άτομα με ειδικές ανάγκες. Γίνεται εδώ μία, επ' ευκαιρία ενός ή δύο συναδέλφων, επιλεκτική προτίμηση σε συγκεκριμένη νόσο. Εάν πρέπει να δούμε αυτό το θέμα και να λάβουμε υπόψη μας ότι οι γιατροί δεν διορίζονται αλλά κρίνονται και επιλέγονται -αλλά αυτό μπορούμε να το ξεπεράσουμε, μπορούμε να το νομοθετήσουμε- τότε θα πρέπει να μελετήσουμε, και γι' αυτό το λόγο δεν είμαι έτοιμος να κάνω δεκτή την τροπολογία, μήπως πρέπει να περιλάβουμε σε μία διάταξη και κάποιες άλλες κατηγορίες νόσων και συνεπώς συναδέλφων με ειδικές ανάγκες. 

Αλλά μόνο γιατρών; Το λέω ο ίδιος, που είμαι και γιατρός. Είναι ένα θέμα που πρέπει να λύσουμε. Που πρέπει να το λύσουμε σύντομα, αλλά που δεν μπορεί να λυθεί με αυτόν τον τρόπο και μόνο γι' αυτήν τη νόσο, για την οποία συζητούμε σήμερα. 

Θέλω να σας δηλώσω ότι από τη μεριά του Υπουργείου θα υπάρξει τρόπος να βοηθηθεί ο συγκεκριμένος συνάδελφος, να έχει μία δουλειά και να εργάζεται στη θέση που εργάζεται και σήμερα. Αυτό είναι έξω από την τροπολογία. Και να δούμε επίσης το θέμα των συναδέλφων "μου" και "μας", όσων είμαστε γιατροί, που πρέπει να αντιμετωπίσουμε και είναι άτομα με ειδικές ανάγκες. 

ΠΡΟΕΔΡΕΥΩΝ (Παναγιώτης Ν. Κρητικός): Επί της υπ' αριθμ. 2590/124 τροπολογίας η κ. Ανουσάκη έχει το λόγο. 

ΕΛΕΝΗ ΑΝΟΥΣΑΚΗ: Οι υπάλληλοι του Ιατρικού Συλλόγου της Αθήνας, με εξουσιοδότησαν να φέρω αυτήν την τροπολογία, η οποία δεν βαρύνει τον κρατικό προϋπολογισμό και θα διορθώσει μία αδικία που έχει γίνει σε βάρος τους. Να δοθεί, λοιπόν, η δυνατότητα στη διοίκηση του Ιατρικού Συλλόγου Αθηνών να χορηγήσει έκτακτη οικονομική ενίσχυση στους υπαλλήλους για το χρονικό διάστημα 1.1.96 έως 31.12.96. Και αυτό γιατί, ενώ προβλέπονται από τον Οργανισμό τριάντα τέσσερις οργανικές θέσεις για την κάλυψη πάγιων τακτικών αναγκών, οι υπηρετούντες υπάλληλοι είναι έντεκα. Αυτό δεν βαρύνει τον προϋπολογισμό, όπως προανέφερα. 

Θεώρησα, λοιπόν, κι εγώ ως Βουλευτής Αθηνών να ακούσω την αγωνία τους, γιατί πιστεύω ότι πρέπει να είμαστε δίκαιοι. Να ζητάμε λοιπόν, αλλά και να είμαστε συνεπείς προς αυτούς τους υπαλλήλους, οι οποίοι επιτελούν ένα σημαντικό έργο. 

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος κύριος συνάδελφος να μιλήσει επί της συγκεκριμένης τροπολογίας. 

Το λόγο έχει ο κ. Καραγκούνης για να αναπτύξει την υπ' αριθμ. 2575/116 τροπολογία. 

ΑΝΔΡΕΑΣ ΚΑΡΑΓΚΟΥΝΗΣ: Και η δική μου τροπολογία, κύριε Υπουργέ, δεν βαρύνει καθόλου τον προϋπολογισμό. Πρόκειται μόνο για ένα ευεργέτημα που απολαμβάνουν ορισμένοι γιατροί. Αναφέρομαι στους υφηγητές. 'Οπως ξέρετε, πριν από τον ν. 1942 για την ανωτάτη παιδεία, υπήρχε στους γιατρούς ο τίτλος του υφηγητού, ο οποίος σταμάτησε να χορηγείται από το πανεπιστήμιο από το 1984. 

Ο ν. 2071/92 έδινε τη δυνατότητα σ' αυτούς που είχαν θέσεις διευθυντού, κλάδου ΕΣΥ και είχαν την υφηγεσία έως το 1983, που εφαρμόστηκε ο ν. 1397 να μπορούν να παραμένουν έως το 67ο έτος της ηλικίας. 'Οπως σας είπα το 1984 σταμάτησε να χορηγείται ο τίτλος της υφηγεσίας. Δεν ξέρω πόσοι απ' αυτούς, κύριε Υπουργέ, υπηρετούν σε διευθυντικούς κλάδους γιατρών ΕΣΥ. 

Εν πάση περιπτώσει, επειδή δεν δημιουργείται πρόβλημα οικονομικής επιβάρυνσης, επειδή αυτοί οι οποίοι με ενόχλησαν προσωπικά έχουν ένα και μόνο σκοπό, αγαπούν τη δουλειά τους και μπορώ να σας πω ότι δεν είναι κλινικοί, είναι εργαστηριακοί και δεν έχουν κανένα κίνητρο οικονομικό, θέλουν να δουλέψουν έως το 67ο έτος της ηλικίας τους, νομίζω ότι πρέπει να τους δώσουμε τη δυνατότητα αυτή, γιατί στο κάτω-κάτω η ιστορία της προαγωγής έχει σταματήσει και πρέπει να αποκαταστήσουμε πλέον την ισονομία. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω στο Σώμα, ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα πέντε μαθητές και δύο συνοδοί-δάσκαλοι του Δημοτικού Σχολείου Μύτικα και Βάρδακα Αιτωλοακαρνανίας. 

Τους καλωσορίζουμε στο Κοινοβούλιο! 

(Χειροκροτήματα από όλες τις πτέρυγες) 

Ο κ. Παπαδάτος έχει το λόγο για να αναπτύξει την υπ' αριθμ. 2595/129 τροπολογία. 

ΙΩΑΝΝΗΣ ΠΑΠΑΔΑΤΟΣ: Ο κύριος Υπουργός μας είπε για την τύχη των τροπολογίων, αλλά για την ιστορία και ακόμα για να έχει τη δυνατότητα να μας εκφράσει την άποψή του που και... 

ΠΡΟΕΔΡΕΥΩΝ (Παναγιώτης Ν. Κρητικός): 'Oχι για την ιστορία μόνο, αλλά και για προβληματισμό. 

ΙΩΑΝΝΗΣ ΠΑΠΑΔΑΤΟΣ: Και για να μας εκφράσει την άποψή του. Αυτό λέω. 

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε που κάνω την παρέμβαση, αλλά αυτές οι συζητήσεις συνήθως έχουν αποτελέσματα σε άλλη φάση. 

ΙΩΑΝΝΗΣ ΠΑΠΑΔΑΤΟΣ: Αυτό λέω. 

ΠΡΟΕΔΡΕΥΩΝ (Παναγιώτης Ν. Κρητικός): Οι Υπουργοί τις μελετούν. Γίνονται αντικείμενο επεξεργασίας και συζητήσεων στα Υπουργεία. Θυμάμαι παλαιό Υπουργό, ο οποίος έλεγε, τις κρατάω για να τις μελετήσω και τις μελετούσε. 

ΙΩΑΝΝΗΣ ΠΑΠΑΔΑΤΟΣ: Κύριε Πρόεδρε, αυτό εννοούσα. Το να μας εκφράσει τη δική του βούληση και τη βούληση του Υπουργείου είναι σημαντικό, για να δούμε σε μια επόμενη φάση, πώς μπορούμε να λύσουμε πραγματικά προβλήματα. 

'Εχω καταθέσει με τον κ. Κουράκη την τροπολογία με αριθμό 2595/129 και αναφερόμαστε στο προεδρικό διάταγμα 79/96 που εξαιρεί της υποχρέωσης να δίνουν συμμετοχή στα φάρμακα διάφορες μορφές αναιμίας, όπως επίσης και έξοδα που μπορούν να γίνουν στο εξωτερικό. 

Πιστεύουμε ότι αυτό θα πρέπει να επεκταθεί και σε νεοπλασματικές παθήσεις, ιδιαίτερα στις περιπτώσεις νεοπλασματικών παθήσεων αίματος, όπως είναι η λευχαιμία. 'Οπως ξέρουμε οι γιατροί, είναι μία πολύ βαρύτερη πάθηση από την αναιμία. Αν δεν μπορούμε σήμερα, νομίζω ότι κάποια στιγμή θα πρέπει να υπάρξει αυτή η προσέγγιση. 

ΠΡΟΕΔΡΕΥΩΝ (Παναγιώτης Ν. Κρητικός): H κ. Αλφιέρη έχει το λόγο για να αναπτύξει τις δύο τροπολογίες της. 

ΣΤΥΛΙΑΝΗ ΑΛΦΙΕΡΗ: Πραγματικά ο κύριος Υπουργός μας έχει ξενίσει σήμερα με το de facto δεν ακούω, δεν συζητώ, δεν βλέπω. Μάλλον αυτό είναι μία αντίληψη κομματική... 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Και βλέπω και ακούω και συζητώ, είπα, αλλά δεν μπορώ να τα δέχομαι όλα. 

ΣΤΥΛΙΑΝΗ ΑΛΦΙΕΡΗ: ... που είναι υπό κατηγορία, κύριε Υφυπουργέ. Καλό θα είναι... 

ΠΡΟΕΔΡΕΥΩΝ (Παναγιώτης Ν. Κρητικός): Διπλωματικότερη απάντηση, κύριε Υπουργέ, είναι "τις παραπέμπω σε επιτροπή μελέτης, για να τις εξετάσει". 

ΣΤΥΛΙΑΝΗ ΑΛΦΙΕΡΗ: Ο κύριος Πρόεδρος πάντα προσπαθεί να αμβλύνει τις αντιθέσεις του Κοινοβουλίου. 

Καλό θα είναι να αλλάξει το κλίμα του "δεν ακούω, δεν βλέπω" κλπ. Πιστεύω ότι θέλει και αυτό εξάσκηση. 

Τέλος πάντων, εγώ θέλω να θέσω μερικά θέματα. 

Θα ασχοληθώ με την τροπολογία 2584/118 που την υπογράφω εγώ και ο συνάδελφος κ. Μουσταφά. Αναφερόμαστε στα Κέντρα Ψυχικής Υγείας, που είναι νομικά πρόσωπα ιδιωτικού δικαίου. Θα αναφερθώ πολύ συγκεκριμένα. Πιστεύουμε ότι με το νομοσχέδιο που συζητείται ξεκινά η διάλυσή τους και αν στη σημερινή Βουλή δεν δεχθείτε να τα μετατρέψετε σε νομικά πρόσωπα δημοσίου δικαίου, καλό θα είναι να το σκεφθείτε, γιατί πιστεύουμε ότι τα Κέντρα Ψυχικής Υγιεινής εντάχθηκαν στον ευρωπαϊκό κανονισμό 815/84, ανέπτυξαν δομές και προσέφεραν υπηρεσίες. 

Σήμερα το κέντρο ψυχικής υγιεινής έχει πλήρη ανάπτυξη τριάντα επτά προγραμμάτων, διαθέτει τρεις ξενώνες θεραπευτικής αποκατάστασης και είναι συνδεδεμένο με το πρόγραμμα Horizon για εκατόν εβδομήντα πέντε εκατομμύρια δραχμές. 

Το σημερινό πλαίσιο που ψηφίσαμε δημιουργεί κίνδυνο και διαμορφώνει δυσάρεστες καταστάσεις για το κέντρο ψυχικής υγιεινής. Υπολογίζεται ότι οι χρήστες των υπηρεσιών του είναι περίπου τριακόσια πενήντα άτομα. Παράλληλα το πρόγραμμα κοινωνικής επανένταξης γίνεται σε συνεργασία με την οικογένεια, φορείς του δημοσίου και ιδιωτικού φορέα και φθάνει σε ποσοστά 20% επί των χρηστών. 

Πιστεύουμε, λοιπόν, στη θεσμοθέτηση του κέντρου ψυχικής υγιεινής με τις θεραπευτικές δομές και τις υπηρεσίες που πρέπει να προβλέπονται στον κανονισμό και προτείνουμε στο άρθρο 16 το κέντρο ψυχικής υγιεινής σήμερα που είναι πρόσωπο ιδιωτικού δικαίου, να θεσμοθετηθεί ως μονάδα ψυχικής υγείας ως νομικό πρόσωπο δημοσίου δικαίου στον τομέα της πρόληψης, της πρωτοβάθμιας περίθαλψης, της θεραπευτικής αποκατάστασης. 

Το ένα είναι αυτό, κύριε Υπουργέ, το οποίο θεωρούμε σημαντικό. Το άλλο θέμα είναι η τροπολογία 2587/121. Υπήρξε μία ανάγκη να αναπτυχθεί εξωνοσοκομειακή περίθαλψη, καθώς η προτεραιότητα πρέπει να δοθεί στην ανάπτυξη της πρωτοβάθμιας φροντίδας ψυχικής υγείας, όπως επισημαίνεται και στον παρόντα νόμο. Γι' αυτό πρέπει να γίνουν κάποια συγκεκριμένα βήματα. 

Με τον ευρωπαϊκό κανονισμό 815/84 δημιουργήθηκε μια σειρά από Κέντρα Ψυχικής Υγείας και Ιατροπαιδαγωγικές Μονάδες σε πόλεις της περιφέρειας -και θέλω μία απάντηση, κύριε Υπουργέ, σε αυτό- και συγκεκριμένα στο Καρπενήσι, στο Ηράκλειο Κρήτης, στην Πάτρα, στην Καλαμάτα, στο Διδυμότειχο, στη Δράμα, στην Κομοτηνή, στην Ξάνθη, στο Ρέθυμνο, στο Αγρίνιο, το Κέντρο Ψυχικής Υγείας Κορυδαλλού που ανήκει στο Δρομοκαϊτειο και τα Ιατροπαιδαγωγικά Κέντρα των Νοσοκομείων Θεσσαλονίκης και Ηρακλείου Κρήτης. 

Οι μονάδες αυτές δεν λειτουργούν, ενώ έχουν τελειώσει, γιατί δεν έχουν στελεχωθεί. Η στελέχωση και η άμεση λειτουργία τους είναι σήμερα επιτακτική ανάγκη και θα έπρεπε να ήταν και αντικείμενο του σημερινού νομοσχεδίου, που περάσατε από την Ολομέλεια. 

Η ίδρυση και λειτουργία των εξωνοσοκομειακών δομών δεν καλύπτει τις ανάγκες του πληθυσμού, αν δεν εκπαιδευθούν στελέχη ικανά να στηρίξουν την ψυχιατρική μεταρρύθμιση, ασκώντας ένα ειδικό και εξειδικευμένο κλινικό έργο με ταυτόχρονες κοινωνικές παραμέτρους. 

Στο άρθρο 5 προτείνεται η διάταξη: "Μετά τη δημοσίευση του παρόντος νόμου και στα πλαίσια της αναπτυξιακής πολιτικής στον τομέα της ψυχικής υγείας, με προτεραιότητα στην εξωνοσοκομειακή περίθαλψη, στελεχώνονται και λειτουργούν τα Κέντρα Ψυχικής Υγείας και τα Ιατροπαιδαγωγικά Κέντρα των οποίων έχει ολοκληρωθεί η κατασκευή, αλλά δεν έχουν στελεχωθεί. Τα Κέντρα Ψυχικής Υγείας και τα Ιατροπαιδαγωγικά Κέντρα, μέχρι την ολοκλήρωση των διαδικασιών κατάρτισης και έγκρισης του οργανισμού τους, στελεχώνονται με τις διαδικασίες του άρθρου 18 του ν.2527/97, όσον αφορά το ιατρικό, νοσηλευτικό και βοηθητικό προσωπικό." 

Κύριε Υπουργέ, πιστεύουμε ότι πρέπει να μας απαντήσετε, γιατί είναι καθεστώς, είναι μία πραγματικότητα... 

ΠΡΟΕΔΡΕΥΩΝ (Παναγιώτης Ν. Κρητικός): Η οποία σχετίζεται με συγκεκριμένο άρθρο, το οποίο ψηφίσαμε. 'Επρεπε να την αναπτύξετε κατά την ώρα της συζήτησης του άρθρου. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, δεν είναι συγκεκριμένο άρθρο. Εδώ υπάρχει ένα γεγονός. Αυτά τα πράγματα τα έχει ξεχάσει ο κύριος Υπουργός. 

ΠΡΟΕΔΡΕΥΩΝ (Παναγιώτης Ν. Κρητικός): Προτείνετε τροποποίηση, προσθήκη στο άρθρο 5, το οποίο ψηφίστηκε από χθες. 'Επρεπε εκείνη την ώρα να το πείτε. 

ΣΤΥΛΙΑΝΗ ΑΛΦΙΕΡΗ: Το είπαμε και εκεί. Υπάρχει όμως μία τροπολογία. 

ΠΡΟΕΔΡΕΥΩΝ (Παναγιώτης Ν. Κρητικός): Περιττεύει να το πείτε τώρα. 

ΣΤΥΛΙΑΝΗ ΑΛΦΙΕΡΗ: Δεν περιττεύει, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Είναι νομοτεχνικά συνδεδεμένη με το άρθρο 5 και έπρεπε τότε να αναπτύξετε την τροπολογία σας. Μόνο οι αυτοτελείς τροπολογίες συζητούνται στο τέλος. 

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, ξέρετε πόσο σας εκτιμώ. 

ΠΡΟΕΔΡΕΥΩΝ (Παναγιώτης Ν. Κρητικός): Και εγώ. 

ΣΤΥΛΙΑΝΗ ΑΛΦΙΕΡΗ: Στο άρθρο 5 αναπτύξαμε τη θέση μας και όπως πάντα δεν έγινε δεκτή. Είναι μία πάγια θέση της Κυβέρνησης. Από εκεί και πέρα καταθέσαμε, ως έχουμε το δικαίωμα, μία τροπολογία, την οποία εμείς επιμένουμε να δεχθεί ο κύριος Υπουργός. 

ΠΡΟΕΔΡΕΥΩΝ (Παναγιώτης Ν. Κρητικός): Είναι δικαίωμά σας, αλλά σας είπα ποια είναι η κοινοβουλευτική πρακτική. 

ΣΤΥΛΙΑΝΗ ΑΛΦΙΕΡΗ: Θα αναφερθώ στην τροπολογία με γενικό αριθμό 2586 και ειδικό 120. 

Κύριε Υφυπουργέ, υπάρχει ένα ζήτημα -και το ξέρετε πολύ καλά- στο Ψυχιατρικό Νοσοκομείο Αττικής, όπου υπάρχουν κάποιες δομές. Αυτές οι δομές και οι υπηρεσίες οργανώθηκαν, αναπτύχθηκαν και λειτούργησαν άτυπα και εκτός θεσμικού πλαισίου με αποφάσεις του διοικητικού συμβουλίου. 

Αυτήν την τροπολογία, κύριε Υφυπουργέ, θα τη βρείτε μπροστά σας, άσχετα αν την απορρίψετε ή όχι, γιατί εκ των πραγμάτων, εφόσον δεν την περιλαμβάνετε στο παρόν σχέδιο νόμου, πρέπει να την αντιμετωπίσετε. Εγώ την καταθέτω και όταν θα έρθει αύριο, μεθαύριο για να ψηφιστεί, θα πω ότι ο Συνασπισμός έχει κάνει καλά τη δουλειά του. 

Η διακοπή των ευρωπαϊκών προγραμμάτων και η έλλειψη νομοθετικού πλαισίου έχουν δημιουργήσει μεγάλα προβλήματα στην όλη λειτουργία αυτών των δομών και υπηρεσιών, που όχι μόνο παρεμποδίζουν την ανάπτυξή τους, αλλά οδήγησαν ήδη σε σοβαρή συρρίκνωσή τους. Το αρμόδιο εξάλλου τμήμα του Ελεγκτικού Συνεδρίου εξέδωσε ήδη απόφαση με την οποία έκρινε ως μη νόμιμες τις δαπάνες που αφορούσαν τη λειτουργία αυτών των δομών και υπηρεσιών, λόγω ακριβώς αυτής της έλλειψης θεσμικού πλαισίου και έταξε προθεσμία πέντε μηνών, που λήγει το Μάϊο, για την κάλυψη του κενού αυτού. 

Τι κάνουμε; Επειδή μέχρι το Μάϊο δεν προβλέπεται να καταστεί δυνατή η έκδοση υπουργικών αποφάσεων -εκτός αν μας προλάβετε και τις εκδώσετε και πολύ καλά θα κάνετε- που προβλέπονται από τον υπό ψήφιση νόμο και που θεσμοθετούν οριστικά την οργάνωση και λειτουργία τέτοιων δομών και υπηρεσιών, προτείνεται η τροπολογία αυτή προς αντιμετώπιση της κατάστασης, που έχει πάρει επείγοντα και επικίνδυνο χαρακτήρα, δεδομένου ότι ρητά και επανειλημμένα έχει ειδοποιηθεί το Ψ.Ν.Α. από την υπηρεσία Παρέδρου, ότι δεν θα εγκρίνονται του λοιπού δαπάνες που αφορούν αυτές τις δομές και τις υπηρεσίες και που όμως είναι στοιχειωδώς απαραίτητες για τη λειτουργία τους, όπως ενοίκια ξενώνων, ενοίκια διαμερισμάτων, λογαριασμοί κοινοχρήστων, ΔΕΗ, ΟΤΕ, θεραπευτικά χρηματικά βοηθήματα, καταβαλλόμενα στους ενταγμένους ασθενείς. 

Μία τέτοια εξέλιξη θα δημιουργήσει σοβαρά προβλήματα και θα ματαιώσει όλες τις προσπάθειες του νοσοκομείου αυτού στον τομέα της αποκατάστασης ατόμων, που εμφανίζουν ψυχικές διαταραχές. Η δαπάνη που προβλέπεται να προκύψει από την προτεινόμενη τροπολογία είναι ασήμαντη σε σχέση με το προσδοκούμενο όφελος. Με βάση δε τα υπάρχοντα από τη μέχρι τώρα λειτουργία των εν λόγω δομών και υπηρεσιών στοιχεία, δεν θα υπερβαίνει τα δεκαπέντε εκατομμύρια (15.000.000) δραχμές το μήνα περίπου και το δε τρέχον έτος τα εκατόν πενήντα εκατομμύρια (150.000.000) δραχμές. 

Πιστεύουμε, λοιπόν, ότι μέχρι την έκδοση υπουργικών αποφάσεων που προβλέπονται από το άρθρο 9 και 10 του νόμου αυτού, οι λειτουργούσες από το Ψυχιατρικό Νοσοκομείο Αττικής στεγαστικές και εργασιακές δομές και υπηρεσίες αποκατάστασης, όπως ξενώνες, οικοτροφεία, προστατευόμενα διαμερίσματα, δομές και υπηρεσίες θεραπευτικής απασχόλησης, προεπαγγελματικής κατάρτισης κλπ., θα εξακολουθούν να λειτουργούν σύμφωνα με τις ισχύουσες αποφάσεις του διοικητικού συμβουλίου του νοσοκομείου και κατά παρέκκλιση κάθε άλλης αντίθετης διάταξης. 

Στους ήδη ενταγμένους ή σε αυτούς που θα ενταχθούν σε αυτές τις δομές και υπηρεσίες ασθενείς... 

ΠΡΟΕΔΡΕΥΩΝ (Παναγιώτης Ν. Κρητικός): Κυρία Αλφιέρη, τις αναπτύξατε όλες. Σας παρακαλώ,, διαβάζετε τις εισηγητικές εκθέσεις. Δώστε τες στα Πρακτικά. 

ΣΤΥΛΙΑΝΗ ΑΛΦΙΕΡΗ: Τελειώνοντας θα ήθελα να μας απαντήσετε εδώ τι θα γίνει με το Ψυχιατρικό Νοσοκομείο Αθηνών. 

ΠΡΟΕΔΡΕΥΩΝ (Παναγιώτης Ν. Κρητικός): Υποθέτω ότι θα σας απαντήσει ο κύριος Υπουργός σε όλες. Τις ξέρει. 

ΣΤΥΛΙΑΝΗ ΑΛΦΙΕΡΗ: Θα ήθελα να πω για μία μόνο... 

ΠΡΟΕΔΡΕΥΩΝ (Παναγιώτης Ν. Κρητικός): Πείτε με δύο λέξεις το περιεχόμενό της. Δεν είναι τώρα η ώρα να αγορεύουμε επί μακρόν για τις τροπολογίες. 

ΣΤΥΛΙΑΝΗ ΑΛΦΙΕΡΗ: 'Οταν δεν είναι παρόντες οι Βουλευτές, διαμαρτύρεστε. 'Οταν εργάζονται οι Βουλευτές, πάλι διαμαρτύρεστε. 

ΠΡΟΕΔΡΕΥΩΝ (Παναγιώτης Ν. Κρητικός): Δεν διαμαρτύρομαι γι' αυτό. Να μιλάτε και να αγορεύετε, αλλά μέσα στα πλαίσια του Κανονισμού. 

ΣΤΥΛΙΑΝΗ ΑΛΦΙΕΡΗ:Πιστεύουμε ότι επειδή και σε αυτό το νομοσχέδιο έχει γίνει μνεία για τη χρήση των τοξικών ουσιών, η ψυχική υγεία έχει άμεση σχέση με τους χρήστες τοξικών ή άλλων ουσιών. 

Εμείς προτείνουμε -και το είπα και στην ομιλία μου- με αυτήν την τροπολογία, με απόφαση του διοικητικού συμβουλίου των γενικών νομαρχιακών και περιφερειακών και πανεπιστημιακών νοσοκομείων, καθώς και των ψυχιατρικών ιδρυμάτων που εγκρίνονται από το ΚΕΣΥ και το Υπουργείο Υγείας και Πρόνοιας, να δημιουργηθούν θεραπευτικές μονάδες σωματικής απεξάρτησης στις ψυχιατρικές κλινικές και τα ψυχιατρικά νοσοκομεία και να εντάσσονται στον οργανισμό τους. 

Νομίζω, κύριε Υπουργέ, ότι είναι καιρός να γίνει αυτό το βήμα, για να αντιμετωπιστεί το θέμα των ναρκωτικών και των άλλων αλκοολούχων ουσιών. 

ΠΡΟΕΔΡΕΥΩΝ (Παναγιώτης Ν. Κρητικός): Δώστε του εσείς τον καιρό να σας απαντήσει. 

Κύριοι συνάδελφοι, έχω την τιμή να ανακοινώσω στο Σώμα τα εξής: 

1. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της: 

α. Στο σχέδιο νόμου του Υπουργείου Δικαιοσύνης "Κώδικας Διοικητικής Δικονομίας". 

β. Στις αιτήσεις για την άρση της ασυλίας των Βουλευτών κυρίων Νικολάου Ζαμπουνίδη, Βασιλείου Κεδίκογλου, Σωτηρίου Κούβελα και Παναγιώτη Ψωμιάδη. 

2. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων 'Εργων: "Κύρωση της Διεθνούς Σύμβασης για τη Διατήρηση των Αποδημητικών Ειδών της 'Αγριας Πανίδας". 

Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, εγώ σαν Κοινοβουλευτικός Εκπρόσωπος ήθελα να επισημάνω το εξής: Καλά θα ήταν από τη πλευρά του Υπουργού, επειδή είδα ότι σε μερικά ζητήματα και ο ίδιος επί της ουσίας εξέφρασε την άποψη, ότι ίσως είναι σωστά και έχουν δίκιο, να υπάρξει μία πολιτική γενική δέσμευση ότι θα εξεταστούν στα πλαίσια της Κυβέρνησης είτε από το Υπουργείο το οποίο εκπροσωπεί είτε από κοινού με άλλα συναρμόδια Υπουργεία, κάποια ζητήματα και πιθανότατα και με πρωτοβουλία νομοθετική της Κυβέρνησης να προταθούν οι λύσεις τους. 

Αυτό τουλάχιστον θα ήταν μία απάντηση γενική, η οποία θα μας ικανοποιούσε. Για το ζήτημα το οποίο ανέπτυξα, προσωπικά και ως Βουλευτής και ως εκπρόσωπος, το συζήτησα με τους συναρμόδιους Υπουργούς. Ο Υπουργός κ. Παπαδήμας είπε χθες ότι αν συμφωνεί το Υπουργείο Κοινωνικών Ασφαλίσεων, δεν έχει αντίρρηση. Το Υπουργείο Κοινωνικών Ασφαλίσεων ενώπιόν μου, αφού εξέτασε το ότι η δαπάνη που προκαλείται είναι πενιχρή, συμφώνησε. Καταλαβαίνετε ότι τουλάχιστον την κατανόηση να εξεταστεί σε νομοσχέδιο της Κυβέρνησης, θα ήθελα να την ακούσω από την πλευρά του Υπουργού. 

ΠΡΟΕΔΡΕΥΩΝ (Παναγιώτης Ν. Κρητικός) : Ο κύριος Υπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): 'Εχω απαντήσει στον κ. Σφυρίου πριν. Με δυσκολεύει με όσα λέει, γιατί αναφέρεται σε συμφωνίες που έγιναν πιθανώς ερήμην μου. 

Εγώ θέλω να είμαι εντάξει μαζί του αλλά και με τους άλλους συναδέλφους. Και ο Υπουργός της Υγείας δεν έδωσε το "πράσινο φως" να περάσει η διάταξη -και έχει εκείνος τη νομοθετική πρωτοβουλία κατά βάση, και από το Υπουργείο Κοινωνικών Ασφαλίσεων δεν γνωρίζω τη θετική τους στάση απέναντι στην προτεινόμενη τροπολογία. 

Κατά τα άλλα και αυτή και όλες οι τροπολογίες αποτελούν και αιτήματα των συναδέλφων Βουλευτών, τα οποία δεν πετάμε στο καλάθι των αχρήστων. Θα μελετηθούν από την πλευρά μας και αν χρειαστεί όσα από αυτά πρέπει, θα γίνουν αποδεκτά σε επόμενες νομοθετικές πρωτοβουλίες. 

Να αναφερθώ στην τροπολογία 2590/124 που αναφέρεται στην έκτακτη οικονομική ενίσχυση των υπαλλήλων του Ιατρικού Συλλόγου Αθηνών για το 1996. Δεν γνωρίζω -κάνω ένα σχόλιο- τι σημαίνει έκτακτη οικονομική ενίσχυση για παρελθόντα χρόνο. 

Είναι προφανές ότι υποκρύπτεται αμοιβή για υπερωριακή απασχόληση του 1996, η οποία έρχεται με αυτόν τον τρόπο. Δεν μπορεί να γίνει δεκτή, ανεξάρτητα αν είναι δικαιολογημένη ή όχι. 

'Ερχομαι στο δεύτερο θέμα όπου για κάποιους υφηγητές, που προσδιορίζονται στο σκεπτικό της τροπολογίας, πρέπει να παραταθεί η ενεργός τους υπηρεσία μέχρι το 67ο έτος της ηλικίας. 

Είναι θέμα συνταξιοδοτικό, δεν είναι θέμα αυτού του Υπουργείου. Υπάρχουν συναρμόδιοι Υπουργοί που πρέπει να συμφωνήσουν. Είναι σημαντικό θέμα. 

Θα πρέπει να κάνω όμως μία παρατήρηση ότι αυτή "τη μόδα" της παράτασης, με αυτούς τους τρόπους, αλλά και μέσω δικαστηρίων, δυστυχώς μόνο οι γιατροί διευθυντές επιζητούν. Είναι απαράδεκτο. Από πλευράς ουσίας και ως άνθρωπος δεν το αποδέχομαι. Αλλά εδώ δεν έχω δικαίωμα να έχω μόνο την προσωπική μου γνώμη. Είμαι υποχρεωμένος να απαντώ κατ' άλλον τρόπο. 

Λέω λοιπόν, ότι είναι θέμα συνταξιοδοτικό κατά βάση και δεν μπορεί να αποφασιστεί στα πλαίσια μόνο του Υπουργείου Υγείας. 

Υπάρχει μια άλλη τροπολογία του κ. Παπαδάτου και του κ. Κουράκη με αριθμό 2595, που αναφέρεται στην απάλειψη της συμμετοχής στην αγορά φαρμάκων από κάποιες κατηγορίες ασθενών και ασθενειών. 

Είναι ένα μεγάλο θέμα. Το αίτημα είναι γενικότερο. Αφορά μεν εδώ τη λευχαιμία που είναι πιο κοντά στα αιματολογικά που έχουν ήδη εξαιρεθεί -σε διάφορες αναιμίες δηλαδή- αλλά το αίτημα αφορά, θα σας έλεγα, γενικότερα ανθρώπους που πληρώνουν συμμετοχή σε ακριβά φάρμακα και κυρίως τέτοιοι άρρωστοι είναι οι καρκινοπαθείς. 

Θα πρέπει να το δούμε γενικότερα. Να δούμε τι δαπάνες προκαλεί μια τέτοια ρύθμιση και σε ποιους, γιατί υπάρχουν οι ασφαλιστικοί οργανισμοί, υπάρχει όμως και ο κρατικός προϋπολογισμός. 

Θεωρώ ότι για κάποιες κατηγορίες κατ' αρχήν το αίτημα είναι δίκαιο. Το είχα αντιμετωπίσει και το είχα δεχθεί ως αίτημα και πολλές φορές σαν Υφυπουργός των Κοινωνικών Ασφαλίσεων, αλλά και τώρα. Βασικά είναι πρόβλημα δαπανών. Θα δούμε τι θα γίνει. 

Υπάρχει η τροπολογία, η οποία έχει κατατεθεί από το συνάδελφο Μουσταφά Μουσταφά με αριθμό 2584 και την υποστήριξε εδώ η κ. Αλφιέρη για την μετατροπή του Κέντρου Ψυχικής Υγιεινής από νομικό πρόσωπο ιδιωτικού δικαίου που είναι σήμερα σε νομικό προσωπο δημοσίου δικαίου. 

Αυτή η τροπολογία δεν μπορεί να γίνει δεκτή πέραν των άλλων και διότι για να ιδρυθούν νομικά πρόσωπα δημοσίου δικαίου χρειάζονται την έγκριση μιας ειδικής επιτροπής από γενικούς γραμματείς των Υπουργείων που προεδρεύεται από το γενικό γραμματέα του Υπουργείου Δημόσιας Διοίκησης, Εσωτερικών και Αποκέντρωσης. Χωρίς αυτή τη γνωμοδότηση δεν μπορεί να γίνει -έστω κι αν είχαμε αυτήν τη διάθεση- δεκτή αυτή η τροπολογία. 

Υπάρχει η επόμενη τροπολογία με αριθμό 2587 που υποστήριξε επίσης, η κ. Αλφιέρη για τη στελέχωση των ανεπτυγμένων δομών που δεν λειτουργούν η οποία προκαλεί σημαντικές δαπάνες. Καμία τροπολογία δεν μπορεί να γίνεται δεκτή χωρίς να συνοδεύεται... 

ΣΤΥΛΙΑΝΗ ΑΛΦΙΕΡΗ: Μα, υπάρχουν οι δομές. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Είναι νομοθετημένο αυτό. Απαιτείται έκθεση του Γενικού Λογιστηρίου, όταν προκαλεί δαπάνες. 

Συνεπώς γι' αυτό το λόγο, που δεν είναι μόνο τυπικός, δεν μπορεί να γίνει δεκτή. 

ΣΤΥΛΙΑΝΗ ΑΛΦΙΕΡΗ: Θα μείνουν νεκρά τα κτίρια, δηλαδή. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Τα κτίρια δεν ανοίγουν με τις τροπολογίες, κυρία Αλφιέρη. Ανοίγουν με την εξεύρεση των δαπανών και τις αντικειμενικές δυνατότητες που υπάρχουν. Με τις τροπολογίες δεν ανοίγουν ... 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, μην ανοίγετε διάλογο για να τελειώνουμε. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Αφού με διακόπτει η κυρία συνάδελφος, πρέπει να απαντήσω, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Κακώς σας διακόπτει. Αφήστε να τελειώνουμε κάποια στιγμή. Με άνεση αναπτύχθηκαν οι τροπολογίες, αλλά δεν μπορεί να πάμε και τα μεσάνυχτα. 

Ορίστε, κύριε Υπουργέ. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Υπάρχει και η τροπολογία για την καταβολή θεραπευτικού χρηματικού βοηθήματος σε όσους είναι ενταγμένοι ή εντάσσονται σε δομές που λειτουργούν, αλλά οι ίδιοι προτείνοντες Βουλευτές αναφέρουν ότι το πρόβλημα θα υπάρξει εάν μέσα στο Μάϊο δεν εκδοθούν οι απαραίτητες υπουργικές αποφάσεις. 

Να διαβεβαιώσουμε λοιπόν, ότι θα εκδοθούν εντός του Μαϊου οι υπουργικές αποφάσεις και συνεπώς δεν χρειάζεται να γίνει δεκτή η τροπολογία. 

Υπάρχει βέβαια και η τελευταία τροπολογία, που εισηγηθήκατε την αποδοχή της που αναφέρει ότι με απόφαση των διοικητικών συμβουλίων των γενικών νοσοκομείων, των νομαρχιακών νοσοκομείων κλπ. -εισάγεται δηλαδή, μία άλλη διαδικασία που θα εγκρίνεται από το ΚΕΣΥ- μπορούν να δημιουργούνται θεραπευτικές μονάδες σωματικής απεξάρτησης στις ψυχιατρικές κλινικές και τα ψυχιατρικά νοσοκομεία. Αλλάζει εντελώς η διαδικασία. Δεν συμφωνούμε. 

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί των τροπολογιών των κυρίων συναδέλφων, οι οποίες είναι προφανές ότι δεν γίνονται αποδεκτές από τον απαιτούμενο αριθμό Βουλευτών και έτσι απορρίπτονται. 

Κύριοι συνάδελφοι, απομένει το ακροτελεύτιο άρθρο του νομοσχεδίου, το άρθρο 23 το οποίο θα πάρει και άλλη αρίθμηση κατά την τελική αναδιάταξη των διατάξεων. 

Ερωτάται το Σώμα: Γίνεται δεκτό το ακροτελεύτιο άρθρο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς και το ακροτελεύτιο άρθρο έγινε δεκτό. 

Επομένως, το νομοσχέδιο: "Ανάπτυξη και εκσυγχρονισμός των υπηρεσιών ψυχικής υγείας και άλλες διατάξεις" έγινε δεκτό, επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση. 

Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 14.55' λύεται η συνεδρίαση για αύριο Παρασκευή 23 Απριλίου 1999 και ώρα 10.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης προς τον Υπουργό Εθνικής Παιδείας και Θρησκευμάτων, σύμφωνα με την ημερήσια διάταξη. 

Ο ΠΡΟΕΔΡΟΣ                                                                                       ΟΙ ΓΡΑΜΜΑΤΕΙΣ

  




































  


















