      ΠΙΝΑΚΑΣ ΠΕΡΙΕΧΟΜΕΝΩΝ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΠΕΡΙΟΔΟΣ ΙΒ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΙΣΤ΄
      Τρίτη 23 Οκτωβρίου 2007 
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Αναφορά συμπαράστασης προς τους πυρόπληκτους πολίτες της Καλιφόρνιας. σελ.
      Β. ΝΟΜΟΘΕΤΙΚΗ ΕΡΓΑΣΙΑ 
      Συζήτηση και ψήφιση επί της αρχής, των άρθρων και του συνόλου των σχεδίων νόμων του Υπουργείου Εξωτερικών:
      α) «Κύρωση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσεων, της Συμφωνίας για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού, όπως αυτές παρατάθηκαν και τροποποιήθηκαν, καθώς και του Πρωτοκόλλου για την τροποποίηση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσεων και του Πρωτοκόλλου που τροποποιεί τη Συμφωνία για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού». σελ.
      β) «Κύρωση των Συμφωνιών Παράτασης των Προγραμμάτων Αναπτυξιακής Συνεργασίας 2002-2006 για μία περαιτέρω πενταετή περίοδο 2007-2011 δι΄ ανταλλαγής ρηματικών διακοινώσεων μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας, της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας- Ερζεγοβίνης, της Κυβέρνησης της Ελληνικής Δημοκρατίας και της Δημοκρατίας του Μαυροβουνίου, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σερβίας, της Κυβέρνησης της Ελληνικής Δημοκρατίας και της Κυβέρνησης της Ρουμανίας». σελ. 
      2. Συζήτηση επί της αρχής του σχεδίου νόμου του Υπουργείου Απασχόλησης και Κοινωνικής Προστασίας: «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.ΔΙ.Κ.Α. Α.Ε.) και λοιπές ασφαλιστικές και οργανωτικές διατάξεις». σελ. 
      ΟΜΙΛΗΤΕΣ
      Α. Επί του σχεδίου νόμου του Υπουργείου Εξωτερικών:
      ΑΛΥΣΑΝΔΡΑΚΗΣ Κ. σελ.
      Β. Επί του σχεδίου νόμου του Υπουργείου Εξωτερικών:
      ΑΛΥΣΑΝΔΡΑΚΗΣ Κ. σελ.
      ΜΠΑΚΟΓΙΑΝΝΗ Θ. σελ.
      ΜΠΑΝΙΑΣ Ι. σελ.
      Γ. Επί του σχεδίου νόμου του Υπουργείου Απασχόλησης και Κοινωνικής Προστασίας:
      ΒΕΛΟΠΟΥΛΟΣ Κ. σελ.
      ΒΟΡΙΔΗΣ Μ. σελ.
      ΔΑΜΑΝΑΚΗ Μ. σελ.
      ΚΑΡΠΟΥΖΑΣ Α. σελ.
      ΚΟΥΤΣΟΥΚΟΣ Ι. σελ.
      ΛΑΦΑΖΑΝΗΣ Π. σελ.
      ΛΕΒΕΝΤΗΣ Α. σελ.
      ΜΑΓΓΙΝΑΣ Β. σελ. 
      ΜΑΡΚΟΠΟΥΛΟΣ Κ. σελ.
      ΜΑΥΡΙΚΟΣ Γ. σελ.
      ΜΠΕΚΙΡΗΣ Μ. σελ.
      ΜΠΟΥΓΑΣ Ι. σελ.
      ΜΠΟΥΖΑΛΗ Π. σελ.
      ΠΑΝΑΓΙΩΤΟΠΟΥΛΟΣ Π. σελ.
      ΡΟΝΤΟΥΛΗΣ Α. σελ.
      ΣΓΟΥΡΙΔΗΣ Π. σελ.
      ΤΣΙΑΡΑΣ Κ. σελ.
      ΤΣΙΟΓΚΑΣ Δ. σελ.
      ΧΑΪΔΟΣ Χ. σελ.
      ΧΡΙΣΤΟΦΙΛΟΠΟΥΛΟΥ Π. σελ.

      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΙΣΤ΄
      Τρίτη 23 Οκτωβρίου 2007 
      Αθήνα, σήμερα στις 23 Οκτωβρίου 2007, ημέρα Τρίτη και ώρα 18.05΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ.  ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας):  Κυρίες και κύριοι συνάδελφοι, αρχίζει η συνεδρίαση.
      Έχω την τιμή να ανακοινώσω στο Σώμα ότι ύστερα από συνεννόηση με τον Πρωθυπουργό κ. Κώστα Καραμανλή και τους αρχηγούς των κομμάτων, την Πέμπτη 1η Νοεμβρίου 2007 και ώρα 11.00΄ π.μ. θα διεξαχθεί προ ημερησίας διατάξεως συζήτηση με πρωτοβουλία του Προέδρου της κοινοβουλευτικής ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου, σε επίπεδο αρχηγών κομμάτων, με θέμα «Οικολογικές Πολιτικές στην Ελλάδα σε συνθήκες φαινομένου θερμοκηπίου. 
      Εισερχόμαστε στην ημερήσια διάταξης της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Απασχόλησης και Κοινωνικής Προστασίας.
      Μόνη συζήτηση επί της αρχής των άρθρων και του συνόλου του σχεδίου νόμου: «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.ΔΙ.Κ.Α.  Α.Ε) και λοιπές ασφαλιστικές και οργανωτικές διατάξεις».
      Το νομοσχέδιο θα συζητηθεί κατά τη σημερινή συνεδρίαση.
     Υπουργείου Οικονομίας και Οικονομικών. 
     Μόνη συζήτηση επί της αρχής, των άρθρων και του συνόλου του σχεδίου νόμου: «Αντιμετώπιση της φοροδιαφυγής και άλλες διατάξεις». 
     Ερωτάται το Σώμα: Γίνεται δεκτό το νομοσχέδιο; 
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΟΣ (Δημήτριος Σιούφας): Το νομοσχέδιο κρατείται και θα συζητηθεί κατά τη συνήθη διαδικασία.
     Υπουργείου Εξωτερικών. 
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσεων, της Συμφωνίας για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού, όπως αυτές παρατάθηκαν και τροποποιήθηκαν, καθώς και του Πρωτοκόλλου για την τροποποίηση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσεων και του Πρωτοκόλλου που τροποποιεί τη Συμφωνία για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού». 
     Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία και εισάγεται για συζήτηση στη Βουλή με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της Συμφωνίας. 
     Θα ήθελα να σας ενημερώσω ότι για τη συζήτηση των δύο Συμφωνιών αρμοδιότητας Υπουργείου Εξωτερικών που είναι εγγεγραμμένες στην ημερήσια διάταξη, ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαλβατζής, ορίζει ως ειδικό αγορητή τον Βουλευτή κ. Κωνσταντίνο Αλυσανδράκη. 
     Θέλει κάποιος να λάβει το λόγο επί της πρώτης Συμφωνίας, την οποία ανέγνωσα προηγουμένως; 
     ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Εγώ, κύριες Πρόεδρε.
     ΠΡΟΕΔΡΟΣ (Δημήτριος Σιούφας): Ορίστε, κύριε συνάδελφε, έχετε το λόγο. 
     ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κύριε Πρόεδρε, είχαμε επιφυλαχθεί να τοποθετηθούμε στην ολομέλεια σε σχέση με την εν λόγω Συμφωνία. Η τοποθέτησή μας τελικά είναι θετική. 
     ΠΡΟΕΔΡΟΣ (Δημήτριος Σιούφας): Επιθυμεί άλλος συνάδελφος να λάβει το λόγο; 
     Δεν υπάρχει άλλος συνάδελφος που θέλει να λάβει το λόγο. 
     Κατόπιν αυτού κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου αρμοδιότητας του Υπουργείου Εξωτερικών: «Κύρωση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσεων, της Συμφωνίας για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού, όπως αυτές παρατάθηκαν και τροποποιήθηκαν, καθώς και του Πρωτοκόλλου για την τροποποίηση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσεων και του Πρωτοκόλλου που τροποποιεί τη Συμφωνία για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού» και ερωτάται το Σώμα εάν γίνεται δεκτό. 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
     ΠΡΟΕΔΡΟΣ (Δημήτριος Σιούφας): Συνεπώς το νομοσχέδιο του Υπουργείου Εξωτερικών: «Κύρωση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσεων, της Συμφωνίας για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού, όπως αυτές παρατάθηκαν και τροποποιήθηκαν, καθώς και του Πρωτοκόλλου για την τροποποίηση της Συμφωνίας που ιδρύει Διεθνή Επιτροπή για τη Διεθνή Υπηρεσία Αναζητήσεων και του Πρωτοκόλλου που τροποποιεί τη Συμφωνία για τις σχέσεις μεταξύ της Επιτροπής αυτής και της Διεθνούς Επιτροπής Ερυθρού Σταυρού» έγινε δεκτό ομοφώνως  επί  της αρχής, κατ’ άρθρο και στο σύνολο και έχει ως εξής: 
     (Να καταχωρισθεί το κείμενο του νομοσχεδίου σελ.5α) 
     ΠΡΟΕΔΡΟΣ (Δημήτριος Σιούφας): Υπουργείου Εξωτερικών.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση των Συμφωνιών Παράτασης των Προγραμμάτων Αναπτυξιακής Συνεργασίας 2002-2006 για μία περαιτέρω πενταετή περίοδο 2007-2011 δι’ ανταλλαγής ρηματικών διακοινώσεων μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας, της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης, της Κυβέρνησης της Ελληνικής Δημοκρατίας και της Δημοκρατίας του Μαυροβουνίου, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σερβίας, της Κυβέρνησης της Ελληνικής Δημοκρατίας και της Κυβέρνησης της Ρουμανίας». 
     Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία. Εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής. Δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της Συμφωνίας. 
     Θέλει κάποιος να λάβει το λόγο;  
     ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Εγώ, κύριε Πρόεδρε.
     ΠΡΟΕΔΡΟΣ (Δημήτριος Σιούφας): Ορίστε, κύριε συνάδελφε, έχετε το λόγο. 
     ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κύριε Πρόεδρε, κατά την άποψη του Κομμουνιστικού Κόμματος Ελλάδας τα προγράμματα αναπτυξιακής συνεργασίας με τις Βαλκανικές χώρες και η παράταση την οποία αναφέρει το σχέδιο νόμου συνιστούν οικονομική  και πολιτική παρέμβαση στις χώρες αυτές. 
      Η παρέμβαση αυτή έρχεται να ολοκληρώσει τις ανατροπές των σοσιαλιστικών καθεστώτων που έφεραν αυτές τις χώρες δεκαετίες πίσω, τις οδήγησαν σε οικονομική εξαθλίωση σε βαθμό που να έχουν τροφοδοτήσει όλη την ευρωπαϊκή ήπειρο με μετανάστες αλλά και με οργανωμένο ή μη έγκλημα. Η άλλη συμπλήρωση που έρχεται είναι η συμπλήρωση στις ιμπεριαλιστικές επιδρομές στην Γιουγκοσλαβία, για τις οποίες βέβαια θα χρειάζονταν πολεμικές αποζημιώσεις και όχι οικονομική αναπτυξιακή βοήθεια. 
      Η πολιτική παρέμβαση, έγκειται στην ενίσχυση και σταθεροποίηση της νέας άρχουσας τάξης που σχηματίστηκε σε αυτές τις χώρες μετά από τις ανατροπές, αλλά και στην προσαρμογή των χωρών αυτών, ώστε να ενταχθούν στις λεγόμενες ευρωατλαντικές δομές. Στο ΝΑΤΟ είναι ορισμένες χώρες ήδη, άλλες είναι υποψήφιες, στην Ευρωπαϊκή Ένωση έχουν ενταχθεί ορισμένες από αυτές τις χώρες και σε άλλες χώρες οι άρχουσες τάξεις τους επιδιώκουν την ένταξή τους στην Ευρωπαϊκή Ένωση. 
      Η οικονομική διείσδυση, έγκειται στη διευκόλυνση της διείσδυσης των ελληνικών επιχειρήσεων και στην ανάπτυξη από αυτές επιχειρηματικών δραστηριοτήτων σε αυτές τις χώρες αξιοποιώντας το φθηνό εργατικό δυναμικό, τις άθλιες εργασιακές συνθήκες.
      Για τους λόγους αυτούς το Κομμουνιστικό Κόμμα Ελλάδας, είναι αντίθετο σε αυτό το νομοσχέδιο. 
      Μιλώντας βέβαια για τα Βαλκάνια, δεν μπορώ παρά να κάνω ένα σχόλιο, ότι μπαίνουμε σε νέα επικίνδυνη φάση με την διαφαινόμενη ανεξαρτητοποίηση του Κοσσυφοπεδίου, που γίνεται με τη στήριξη της Ευρωπαϊκής Ένωσης και των Ηνωμένων Πολιτειών της Αμερικής. Όλοι μας ξέρουμε ότι δεν άλλαξαν σύνορα στα Βαλκάνια και αλλού χωρίς να έχουμε αιματοχυσία. Και ενώ είμαστε σε μια τέτοια επικίνδυνη κατάσταση, η Κυβέρνηση ασχολείται πρωταρχικά και σχεδόν αποκλειστικά -θα έλεγα- με την ονοματολογία της Πρώην Γιουγκοσλαβικής Δημοκρατίας της Μακεδονίας.
      Πέρα από τα παραπάνω, έχουμε και ορισμένες ερωτήσεις, που κατά τη γνώμη μας δεν απαντήθηκαν ικανοποιητικά στην Επιτροπή. Κατ’ αρχήν, διαπιστώσαμε την έλλειψη απολογισμού για το τι έγινε στην πρώτη φάση της βοήθειας, στα πέντε χρόνια που λειτούργησε. Βεβαίως, ο κύριος Υπουργός ή –δεν θυμάμαι- ίσως ήταν και ο Κοινοβουλευτικός Εκπρόσωπος της Νέας Δημοκρατίας ανέφερε ότι, εάν κάποιος είχε ζητήσει τα στοιχεία, θα μπορούσε να τα έχει. Κατά τη γνώμη μας, δεν μπορεί η ενημέρωση του Κοινοβουλίου να βασίζεται στην αίτηση στοιχείων. Από τη στιγμή που γίνεται πρόταση για παράταση μιας συμφωνίας, όφειλε το Υπουργείο να είχε δώσει πλήρη απολογισμό για το τι έγινε μέχρι τώρα. Δεύτερο ερώτημα, το γεγονός ότι δεν αναφέρεται η Πρώην Γιουγκοσλαβική Δημοκρατία της Μακεδονίας στον τίτλο, ενώ αναφέρεται στην κατανομή των χρημάτων, μας προκαλεί απορία. Τρίτο ερώτημα, το ότι το Κοσσυφοπέδιο αναφέρεται ξεχωριστά από τη Σερβία, ωσάν να μην είχε υπ΄όψιν ο συντάκτης του νομοσχεδίου ότι μέχρι στιγμής τουλάχιστον είναι αναπόσπαστο κομμάτι της Σερβίας. Και γεννάται βέβαια και το συγγενές ερώτημα, εάν τα χρήματα που έχουν σημειωθεί για το Κοσσυφοπέδιο θα πάνε μέσω της Σερβικής Κυβέρνησης ή με άλλον τρόπο. Τέταρτο ερώτημα είναι με βάση το προβλεπόμενο από το νομοσχέδιο, ότι το 20% των χρηματοδοτήσεων θα διατεθεί μέσω του αναπτυξιακού νόμου, κατά πόσο έχουν μεταφερθεί δραστηριότητες ελληνικών επιχειρήσεων από τον ελλαδικό χώρο στις βαλκανικές χώρες. Και το πέμπτο ερώτημα είναι ποιες είναι οι συνθήκες εργασίας σε επιχειρήσεις που έχουν χρηματοδοτηθεί με αυτόν τον τρόπο. 
      ΠΡΟΕΔΡΟΣ (Δημήτριος Σιούφας): Κατά τη συζήτηση των συμβάσεων του Υπουργείου Εξωτερικών, κυρίες και κύριοι συνάδελφοι, ο Πρόεδρος του Συνασπισμού Ριζοσπαστικής Αριστεράς, κ. Αλέξανδρος Αλαβάνος, ορίζει ειδικό αγορητή τον Βουλευτή κ. Γιάννη Μπανιά. 
      Ο κ. Μπανιάς έχει το λόγο.
      ΙΩΑΝΝΗΣ ΜΠΑΝΙΑΣ: Κύριε Πρόεδρε, είχαμε και στην Επιτροπή διατυπώσει αντιρρήσεις επί της γενικής λογικής και φιλοσοφίας αυτού του σχεδίου νόμου, διότι πιστεύουμε ότι η σταθερότητα και η ομαλότητα της περιοχής, δεν μπορεί να συνδέεται, όπως το κάνει το σχέδιο νόμου, με οικονομικά στοιχεία, αλλά πρέπει να συνδέεται με γενικότερη αντίληψη για την εξωτερική πολιτική της Ελλάδας, με την οποία σε αυτά τα ζητήματα έχουμε σοβαρές διαφορές.
      Eπίσης, διατυπώσαμε σοβαρές αντιρρήσεις και δεν λάβαμε διευκρινίσεις για το πού πάνε αυτά τα χρήματα, γιατί μέχρι τώρα δεν απορροφήθηκαν αυτά τα χρήματα, πού πάει το ποσοστό εκείνο των χρημάτων που διατίθενται σε επενδύσεις ιδιωτικών επιχειρήσεων. Δεν πήραμε απάντηση και γι’ αυτό το ζήτημα και γι’ αυτούς τους λόγους θεωρούμε ότι εμείς δεν μπορούμε να ψηφίσουμε αυτό το σχέδιο νόμου.
      ΠΡΟΕΔΡΟΣ (Δημήτριος Σιούφας): Το λόγο έχει η Υπουργός  Εξωτερικών κ. Μπακογιάννη.
      ΘΕΟΔΩΡΑ ΜΠΑΚΟΓΙΑΝΝΗ (Υπουργός Εξωτερικών): Κύριε Πρόεδρε, κατ’ αρχήν θα ήθελα να ευχαριστήσω τη Βουλή, η οποία ομόφωνα ψήφισε το πρώτο νομοσχέδιο. Είναι ένα σημαντικό μήνυμα, το οποίο πιστεύω ότι η Βουλή είχε ήδη αργήσει να το στείλει στη Διεθνή Κοινότητα.
      Το δεύτερο που ήθελα να σημειώσω, επειδή μου δίνεται ο λόγος αυτήν τη στιγμή, είναι να εκφράσω τη συμπαράστασή μας στο πρόβλημα των πυρκαγιών το οποίο αντιμετωπίζει η Καλιφόρνια. Αυτήν τη στιγμή πάνω από διακόσιες πενήντα χιλιάδες άνθρωποι έχουν αναγκασθεί να φύγουν από τα σπίτια τους, ολόκληρες πόλεις έχουν καεί. Η Ελλάδα έζησε αυτήν την καταστροφή πρόσφατα, το καλοκαίρι. Δεν μπορούμε βεβαίως να προσφέρουμε βοήθεια, αλλά μπορούμε να στείλουμε ένα μήνυμα συμπαράστασης προς τον δοκιμαζόμενο λαό της Καλιφόρνιας. 
      Τρίτον, θέλω να δώσω δύο σύντομες απαντήσεις σε αυτά τα οποία είπε ο κύριος συνάδελφος του Κομμουνιστικού Κόμματος. Κατ’ αρχήν, κύριοι συνάδελφοι, όλα τα στοιχεία για το πώς δόθηκαν τα χρήματα του ΕΟΣΑΒ είναι στη διάθεσή σας. Μπορείτε ανά πάσα στιγμή να ενημερωθείτε. Εγώ θέλω να πω τηλεγραφικά ότι έχουμε εγκαινιάσει ένα μεγάλο κτήριο, το οποίο είναι και πνευματικό κέντρο, αλλά έχει και διάφορες άλλες δραστηριότητες, στη Βοσνία–Ερζεγοβίνη, ένα κτήριο το οποίο χρειαζόταν η  Χώρα αυτή. Έχουν προχωρήσει επίσης οι συζητήσεις τις οποίες έχουμε κάνει με τις άλλες χώρες και οι απορροφήσεις πάνε καλά στην Αλβανία και στη Ρουμανία, πάνε πολύ καλά στη Σερβία, όπου το κύριο ποσό, το μεγάλο ποσό το οποίο θα διαθέσουμε θα είναι αυτό που θα δοθεί για τον άξονα 10. Ο περίφημος άξονας 10 είναι ο άξονας ο οποίος θα συνδέει την Ελλάδα με το Βορρά, άρα θα περνάει μέσα από τη FYROM και από τη Σερβία. Η Σερβική Κυβέρνηση έχει ένα πάρα πολύ μεγάλο ενδιαφέρον γι’ αυτόν τον άξονα, έχουμε προχωρήσει τις συνομιλίες, συμφωνήσαμε, είμαστε έτοιμοι πλέον για την προκήρυξη των μελετών για το κομμάτι της Σερβίας. Το κομμάτι της FYROM έχει αργήσει όχι λόγω δικής μας υπαιτιότητας, αλλά λόγω αδυναμίας της διοίκησης στη χώρα αυτή. Ελπίζουμε ότι θα προχωρήσει και αυτό. Ο άξονας 10 είναι από τα κεντρικότερα, έργα είναι -αν θέλετε- τα πολλά λεφτά, τα οποία θα δώσουμε σε αυτήν την περιφέρεια. 
      Τώρα, από πλευράς αρχής, κύριε συνάδελφε, δεν συμφωνούμε, είναι σαφές. Εμείς πιστεύουμε στην αναπτυξιακή βοήθεια, πιστεύουμε ότι η αναπτυξιακή βοήθεια είναι ένα κρίσιμο εργαλείο εξωτερικής πολιτικής για τη χώρα, πιστεύουμε ότι πρέπει να βοηθήσουμε τις χώρες, ιδιαίτερα των Βαλκανίων, αλλά όχι μόνο των Βαλκανίων, γιατί υπάρχει αναπτυξιακή βοήθεια της Ελλάδος σε πάρα πολλά μέρη του κόσμου, σε χώρες που έχουν ανάγκη. Η Ελλάδα είναι μία ευρωπαϊκή χώρα, έχει τη δυνατότητα να το κάνει και κατά την άποψή μου έχει και την υποχρέωση να συμβάλει στην ανάπτυξη των χωρών αυτών που είναι οι γείτονές μας, που είναι οι χώρες με τις οποίες ζούμε μαζί και οι οποίες σήμερα εκτιμούν ιδιαίτερα αυτήν την ελληνική στάση.
      Ευχαριστώ πολύ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, πιστεύω ότι, εκφράζοντας όλους σας, συμμεριζόμαστε τις σκέψεις της Υπουργού κ. Μπακογιάννη, προς τους δοκιμαζόμενους, από τις πυρκαγιές, κατοίκους της περιοχής της Καλιφόρνια και τους εκφράζουμε την αμέριστη συμπαράσταση και συμπάθειά μας. 
      Κυρίες και κύριοι συνάδελφοι, μετά την τοποθέτηση της κυρίας Υπουργού για το δεύτερο νομοσχέδιο του Υπουργείου των Εξωτερικών που περιλαμβάνεται στη σημερινή ημερήσια διάταξη, κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση των Συμφωνιών Παράτασης των Προγραμμάτων Αναπτυξιακής Συνεργασίας 2002-2006 για μία περαιτέρω πενταετή περίοδο 2007-2011 δι’ ανταλλαγής ρηματικών διακοινώσεων μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας, της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης, της Κυβέρνησης της Ελληνικής Δημοκρατίας και της Δημοκρατίας του Μαυροβουνίου, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σερβίας, της Κυβέρνησης της Ελληνικής Δημοκρατίας και της Κυβέρνησης της Ρουμανίας».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΜΠΑΝΙΑΣ: Κατά πλειοψηφία. 
      ΠΡΟΕΔΡΟΣ (Δημήτριος Σιούφας): Συνεπώς το νομοσχέδιο του Υπουργείου Εξωτερικών: «Κύρωση των Συμφωνιών Παράτασης των Προγραμμάτων Αναπτυξιακής Συνεργασίας 2002-2006 για μια περαιτέρω πενταετή περίοδο 2007-2011 δι’ ανταλλαγής ρηματικών διακοινώσεων μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας, της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας, της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης, της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Μαυροβουνίου, της Κυβέρνησης της Ελληνικής Δημοκρατίας και της Δημοκρατίας της Σερβίας, της Κυβέρνησης της Ελληνικής Δημοκρατίας και της Κυβέρνησης της Ρουμανίας» έγινε δεκτό επί της αρχής, επί των άρθρων και στο σύνολο κατά πλειοψηφία και έχει ως εξής: 
      (Να καταχωρηθεί το κείμενο του  νομοσχεδίου σελ. 16α)
      ΠΡΟΕΔΡΟΣ (Δημήτριος Σιούφας): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Δημήτριος Σιούφας): Το Σώμα παρέσχε τη ζητηθείσα εξουσιοδότηση. 
      Κυρίες και κύριοι συνάδελφοι, σύμφωνα με την ημερήσια διάταξη που σας έχει διανεμηθεί το πρώτο σχέδιο νόμου που συζητάμε σε αυτήν την κοινοβουλευτική περίοδο αφορά το νομοσχέδιο του Υπουργείου Απασχόλησης και Κοινωνικής Προστασίας «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε (Η.ΔΙ.ΚΑ. Α.Ε.) και λοιπές ασφαλιστικές και οργανωτικές διατάξεις». 
      Η διαδικασία που θα ακολουθηθεί έχει ως εξής: Το λόγο θα πάρουν πρώτα οι Εισηγητές των κομμάτων για δεκαπέντε λεπτά. Δηλαδή, ο Εισηγητής της Νέας Δημοκρατίας και ο Εισηγητής του ΠΑ.ΣΟ.Κ. Κατόπιν οι ειδικοί αγορητές του Κομμουνιστικού Κόμματος Ελλάδας, του Συνασπισμού Ριζοσπαστικής Αριστεράς και του ΛαΪκού Ορθόδοξου Συναγερμού για δεκαπέντε λεπτά επίσης. Ακολουθούν οι εγγεγραμμένοι ομιλητές. Οι πρώτοι έξι εγγεγραμμένοι ομιλητές ομιλούν για οκτώ λεπτά με εναλλαγή σύμφωνα με το άρθρο 64 παράγραφος 2 του Κανονισμού της Βουλής. Στη συνέχεια οι υπόλοιποι εγγεγραμμένοι μιλούν για δέκα λεπτά. Η εγγραφή των ομιλητών θα αρχίσει με την έναρξη της ομιλίας του πρώτου Εισηγητού και θα ολοκληρωθεί στο τέλος της ομιλίας του δεύτερου Εισηγητού. 
      Στη σημερινή συνεδρίαση θα συζητηθεί το νομοσχέδιο επί της αρχής. Στην επόμενη συνεδρίαση αύριο θα συζητηθούν τα άρθρα και οι τροπολογίες ως μια ενότητα. 
      Κατά τη συζήτηση του νομοσχεδίου αρμοδιότητας του Υπουργείου Απασχόλησης και Κοινωνικής Προστασίας για τη Σύσταση και το Καταστατικό του Η.ΔΙ.ΚΑ. ορίζεται ως Κοινοβουλευτικός Εκπρόσωπος του Κομμουνιστικού Κόμματος Ελλάδος ο Βουλευτής κ. Μαυρίκος Γεώργιος. 
      Κατά τη συζήτηση του νομοσχεδίου Απασχόλησης και Κοινωνικής Προστασίας: «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.ΔΙ.ΚΑ Α.Ε.)» και λοιπές ασφαλιστικές και οργανωτικές διατάξεις» ορίζουμε ως Ειδικό Αγορητή τον Βουλευτή κ. Τσιόγκα Δημήτριο. 
      Αυτά τα δυο σχετικά έγγραφα και ανακοινώσεις προς το Σώμα υπογράφει ο Χαλβατζής Σπύρος Κοινοβουλευτικός Εκπρόσωπος του Κομμουνιστικού Κόμματος Ελλάδος. 
      Κατά τη συζήτηση του νομοσχεδίου του Υπουργείου Απασχόλησης και Κοινωνικής Προστασίας «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.ΔΙ.ΚΑ Α.Ε.) και λοιπές ασφαλιστικές και οργανωτικές διατάξεις» ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως ειδικό αγορητή τον Βουλευτή κ. Παναγιώτη Λαβαζάνη και Κοινοβουλευτικό Εκπρόσωπο τον Βουλευτή κ. Αθανάσιο Λεβέντη. 
      Αναφορικά με την μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε (Η.ΔΙ.ΚΑ. Α.Ε.) και λοιπές ασφαλιστικές και οργανωτικές διατάξεις» ο Κοινοβουλευτικός Εκπρόσωπος του Λαϊκού Ορθόδοξου Συναγερμού Μαυρουδής Βορίδης ορίζει ως ειδικό αγορητή τον Βουλευτή κ. Κυριάκο Βελόπουλο. 
      Το λόγο έχει ο Υπουργός Απασχόλησης και Κοινωνικής Προστασίας κ. Βασίλειος Μαγγίνας.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα ήθελα πριν από την έναρξη της συζήτησης στην Ολομέλεια να θέσω υπ΄όψιν του Σώματος και να διανείμω στη συνέχεια μερικές νομοτεχνικές  βελτιώσεις, τις οποίες επιφέραμε κι εμείς, αλλά έγιναν και με την υπόδειξη της Νομοπαρασκευαστικής Επιτροπής.
      Στο άρθρο 3 του Καταστατικού, στην περίπτωση η της παραγράφου 1 η φράση «δημόσιου ή ευρύτερου δημόσιου τομέα, εφόσον υποβληθεί σχετικό αίτημα» αντικαθίσταται από τη φράση «Υπουργείου Υγείας και Κοινωνικής Αλληλεγγύης».
      Επί του άρθρου δέκατου τέταρτου, στην παράγραφο 1, στο πρώτο εδάφιο, η φράση «από τότε που έληξε» αντικαθίσταται από τη φράση «από τη δημοσίευση του παρόντος». Στο δεύτερο εδάφιο, οι λέξεις «και αγοράς» διαγράφονται. Προστίθεται τρίτο εδάφιο ως εξής: «Ασφαλιστικές εισφορές που οφείλονται μέχρι το τέλος του μήνα δημοσίευσης της απόφασης, εισπράττονται σύμφωνα με τη νομοθεσία του Οργανισμού και χωρίς πρόσθετα τέλη.».
      Στην παράγραφο 3, στο πρώτο εδάφιο, ο αριθμός 4 γίνεται 5 και μετά τα εισαγωγικά ο αριθμός 4 γίνεται 5.
      Τέλος, επί του εικοστού άρθρου, στην τέταρτη σειρά του δευτέρου εδαφίου της παραγράφου 3 και μετά τη λέξη «έργου» προστίθεται η φράση «ή πράξεις διορισμού σε θέσεις του άρθρου 23 του Β.Δ. 404/1971 (ΦΕΚ 123 Α’)».
      ΠΡΟΕΔΡΟΣ (Δημήτριος Σιούφας): Παρακαλώ να βγει σε ανάλογο αριθμό φωτοτυπιών, να μοιραστεί στους συναδέλφους στην Αίθουσα και να καταχωρισθεί στα Πρακτικά.
       (Στο σημείο αυτό ο Υπουργός Απασχόλησης και Κοινωνικής Προστασίας, κ. Βασίλειος Μαγγίνας, καταθέτει για τα Πρακτικά τις προαναφερθείσες βελτιώσεις οι οποίες έχουν ως εξής:
      (Να φωτογραφηθούν η σελίδα 22)
      ΠΡΟΕΔΡΟΣ (Δημήτριος Σιούφας): Το λόγο έχει ο Εισηγητής της Νέας Δημοκρατίας κ. Κωνσταντίνος Μαρκόπουλος.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, έχω την ιδιαίτερη χαρά και τιμή να εισηγούμαι το πρώτο νομοσχέδιο της κοινοβουλευτικής περιόδου, ένα νομοσχέδιο το οποίο έχει να κάνει με την οργάνωση, τον ορθολογισμό και γενικότερα τον οπλισμό με διοικητικά προσόντα, την ηλεκτρονική τελικά διακυβέρνηση του ασφαλιστικού συστήματος της χώρας.
      Η ηλεκτρονική διακυβέρνηση της κοινωνικής ασφάλισης της χώρας θεωρώ ότι είναι η βάση πάνω στην οποία μπορούμε να χτίσουμε ένα σύγχρονο, αποτελεσματικό και θα έλεγα ιδιαίτερα φιλολαϊκό σύστημα κοινωνικής ασφάλισης. Με τον τρόπο αυτό θα μας δοθεί η ευκαιρία να μειώσουμε τους όποιους κραδασμούς υπάρχουν στο σύστημα κοινωνικής ασφάλισης, να μειώσουμε το κόστος του και να αυξήσουμε την απόδοσή του. 
      Και είναι ιδιαίτερα σημαντική η στιγμή και το νομοσχέδιο αυτό καθ’ αυτό, διότι έρχεται να συζητηθεί στην Ολομέλεια της Βουλής, μετά την επεξεργασία στην αντίστοιχη Επιτροπή, λίγες ημέρες μετά την έναρξη ουσιαστικά, με την πρόσκληση της Κυβέρνησης, του δημοκρατικού διαλόγου για το ασφαλιστικό σύστημα της χώρας. 
      Είναι βέβαιο ότι όλες οι πτέρυγες, όλοι οι συνάδελφοι ανεξαιρέτως θέλουμε ένα σύστημα κοινωνικής ασφάλισης κοινωνικά δίκαιο και αντάξιο των προσδοκιών των πολιτών της πατρίδας μας. Αυτό όμως το σύστημα της κοινωνικής ασφάλισης της χώρας προϋποθέτει, για να έχει αυτές τις ιδιότητες, ορισμένα –θα μου επιτρέψετε την έκφραση- προσόντα. 
      (Στο σημείο αυτό την Προεδρική Έδρα  καταλαμβάνει η Β΄ Αντιπρόεδρος της Βουλής κ.  ΕΛΣΑ ΠΑΠΑΔΗΜΗΤΡΙΟΥ)
      Δεν μπορούμε να πούμε ότι είναι δυνατόν να έχουμε σύστημα κοινωνικής ασφάλισης, έστω με τις πολλές δεκάδες ασφαλιστικά ταμεία, χωρίς να έχουμε παραδείγματος χάριν ισολογισμούς των ταμείων αυτών. Κάνω αυτήν την εισαγωγή για να υποδηλώσω ότι αυτή η Κυβέρνηση, της προηγούμενης τετραετίας, είναι αυτή που ουσιαστικά υποχρέωσε τα ασφαλιστικά ταμεία να έχουν ισολογισμούς.
      Δεν είναι δυνατόν να έχουμε ένα σύστημα κοινωνικής ασφάλισης χωρίς οργανωμένη και διαφανή καταγραφή της κινητής και της ακίνητης περιουσίας. Και αυτό απετέλεσε αντικείμενο νομοσχεδίου της προηγούμενης τετραετίας, το οποίο υλοποιήθηκε και τουλάχιστον σε ό,τι αφορά την ακίνητη περιουσία βρίσκεται ανηρτημένη στο διαδίκτυο, η δε κινητή περιουσία νομίζω ότι λίγο ή πολύ συζητιέται και στον κοινωνικό προϋπολογισμό, τον οποίο συζητάμε στην Ολομέλεια της Βουλής και βεβαίως προχωρά και η ουσιαστική και διαφανής καταγραφή της.
      Έρχεται λοιπόν σαν συμπλήρωμα η δυνατότητα της πολιτείας να εφαρμόσει ένα σύστημα ηλεκτρονικής διακυβέρνησης της κοινωνικής ασφάλισης.
      Τι είχαμε μέχρι τώρα, τι λέει δηλαδή η ιστορία του συγκεκριμένου θεσμού. Είχαμε το Κ.Η.Υ.Κ.Υ. μια κρατική υπηρεσία η οποία τις προηγούμενες δεκαετίες απέδωσε τα μέγιστα και προσέφερε σημαντικές υπηρεσίες στην ηλεκτρονική οργάνωση με τα μέσα και τα δεδομένα της εποχής του ηλεκτρονικού συστήματος, όμως μετά την επιτάχυνση της ηλεκτρονικής διακυβέρνησης σε όλο τον κόσμο και στην Ευρωπαϊκή Ένωση άρχισε να δείχνει βραδείς ρυθμούς. Η πραγματικότητα λέει ότι πέρασαν τρία κοινοτικά πλαίσια στήριξης με τεράστιες δυνατότητες και εξακολουθούμε σε πάρα πολλά ταμεία κοινωνικής ασφάλισης της χώρας να μην έχουμε τη δυνατότητα της ηλεκτρονικής καταγραφής των δεδομένων, να μην έχουμε τη διασύνδεση μεταξύ των ασφαλιστικών ταμείων, να μην έχουμε τη δυνατότητα της άμεσης καταγραφής των ενσήμων και της δυνατότητας να έχουμε συντάξεις, να μην έχουμε ένα κοινό σύστημα με το οποίο να μπορούμε να ελέγχουμε τις δαπάνες του τομέα της περίθαλψης, να μην έχουμε ηλεκτρονική διακυβέρνηση. 
      Αυτή είναι η πραγματικότητα, μια πραγματικότητα η οποία δεν μας βοηθάει στο να έχουμε ένα ασφαλές σύστημα κοινωνικής ασφάλισης. Είναι μια πραγματικότητα που λέει ότι –επειδή είναι πρόσφατη κουβέντα- οπωσδήποτε με οποιοδήποτε τρόπο και αν χρηματοδοτήσουμε αυτό το σύστημα το οποίο χάνει από διάφορες τρύπες, είναι δεδομένο ότι θα αποτύχουμε. Έχουμε κάθε λόγο λοιπόν να στηρίξουμε αυτό το νέο θεσμό που δεν είναι βέβαια καινούργιος ούτε καινοτόμος, αλλά αποτελεί θα έλεγα τη ραχοκοκαλιά για την τήρηση της νομιμότητας και της κοινωνικής ευαισθησίας του συστήματος κοινωνικής ασφάλισης της χώρας που είναι το αυτονόητο.
      Αυτό λοιπόν το αυτονόητο προσπαθούμε να το κάνουμε μετατρέποντας μια δημόσια υπηρεσία όπως είναι το Κ.Η.Υ.Κ.Υ. σε μια ανώνυμη εταιρεία για να του δώσουμε τη δυνατότητα να πετύχει υψηλότερους ρυθμούς εκσυγχρονισμού, προόδου και ουσιαστικής απόδοσης πάνω στο κατ’ εξοχήν αντικείμενο το οποίο έχει με ευκολότερες διαδικασίες χωρίς αγκυλώσεις, χωρίς όμως να παραγράφουμε την έννοια της διαφάνειας, της εντιμότητας και της ορθολογιστικής διακυβέρνησης. Αυτή, λοιπόν, η ανώνυμη εταιρεία της οποίας το μετοχικό κεφάλαιο θα ανήκει στην πολιτεία και της οποίας το μετοχικό κεφάλαιο θα έχει τη δυνατότητα να  αυξάνεται μέχρι 40% μόνο με ευθύνη της πολιτείας, του μοναδικού δηλαδή μετόχου ή των φορέων της κοινωνικής ασφάλισης από νομικά πρόσωπα δημοσίου δικαίου και η οποία θα χρηματοδοτείται εν μέρει από το κράτος τουλάχιστον για το κατ’ αρχήν κεφάλαιο και η οποία θα λειτουργεί μέχρι μια πεντηκονταετία και η οποία έχει στην οργάνωσή της ορκωτούς λογιστές, υποχρεωτικούς ισολογισμούς, αλλά και διεύθυνση εσωτερικού ελέγχου, ό,τι δηλαδή σημαντικότερο για να πετύχουμε την απόδοση του στρατηγικού και επιχειρησιακού σχεδίου το οποίο οφείλει να αναπτύξει, να υποδηλώσει και διαφανώς να διευκρινίσει η ανώνυμη αυτή εταιρεία η οποία έρχεται να κάνει αυτό το οποίο όλα αυτά τα χρόνια δεν μπόρεσε να κάνει η πολιτεία, θα διοικείται από ένα Δ.Σ. το οποίο θα έχει τον Πρόεδρο και τον Διευθύνοντα Σύμβουλο, δυο εκπροσώπους από φορείς κοινωνικής ασφάλισης, έναν εκπρόσωπο του Υπουργείου Απασχόλησης και Κοινωνικής Προστασίας, έναν ειδικό επιστήμονα και έναν εκπρόσωπο των εργαζομένων.
      Μου δίνεται εδώ η ευκαιρία να πω ότι αυτός ο καινούργιος θεσμός έτυχε της αποδοχής των εργαζομένων κατά απόλυτη πλειοψηφία, για να μη θεωρηθεί ότι εδώ προέκυψε αυτή η ανώνυμη εταιρεία ουσιαστικά του κράτους με μονομερείς ενέργειες, αλλά μέσα από διάλογο ο οποίος εξασφάλισε τις θέσεις των εργαζομένων, τα προνόμια τα οποία μπορεί να έχουν. Γενικότερα θα έλεγα ότι πέρασε σαν σχεδιασμός πολιτικός και πολιτειακός στο σύνολο αυτών των ανθρώπων οι οποίοι καλούνται τώρα με διαφορετικούς ρυθμούς, με διαφορετικές κατευθύνσεις και με πολύ υψηλότερους στόχους, ανάλογους με την προσδοκία του ελληνικού λαού, να υλοποιήσουν το σύστημα της ηλεκτρονικής διακυβέρνησης. 
      Τι θα κάνει αυτή η ανώνυμη εταιρεία. Αυτή η εταιρεία δεν θα καταγράψει απλώς. Θα έχει τη δυνατότητα να εξυπηρετήσει τον πολίτη, θα έχει τη δυνατότητα να διασυνδέει τους διαφορετικούς φορείς κοινωνικής ασφάλισης μεταξύ τους, κάτι που δεν υπήρχε μέχρι τώρα, να σχεδιάζει συστήματα ηλεκτρονικής διακυβέρνησης, να ασχολείται με τους διαγωνισμούς για τις μεγάλες προμήθειες των αντίστοιχων συστημάτων ηλεκτρονικής διακυβέρνησης και τελικά να παρέχει κάθε υπηρεσία του κράτους και της Ευρωπαϊκής Ένωσης σε επίπεδο στατιστικών. 
      H διασφάλιση βεβαίως του απορρήτου των πληροφοριών αντιλαμβάνεται κανένας ότι είναι απόλυτα εξασφαλισμένη, όπως είναι εξάλλου σε όλες τις αντίστοιχες εταιρείες και θα έλεγα ότι σε τελική ανάλυση καλείται να κάνει ακριβώς το ίδιο το οποίο έκανε το Κ.Η.Υ.Κ.Υ. με διαφορετικούς ρυθμούς.
      Στο πρώτο κομμάτι λοιπόν αυτού του νομοσχεδίου, όπου περιγράφεται αυτό καθ’ αυτό, δηλαδή ο τρόπος οργάνωσης της ανώνυμης εταιρείας, περιλαμβάνονται όλες εκείνες οι λεπτομέρειες που αφορούν τις αρμοδιότητες του Προέδρου και του Διευθύνοντος Συμβούλου, η εκπροσώπηση της εταιρείας, οι αρμοδιότητες του Διοικητικού Συμβουλίου, όλα εκείνα δηλαδή τα οποία διασφαλίζουν μία ορθολογιστική λειτουργία της εταιρείας αυτής.
      Σημαντικό είναι το γεγονός ότι υποχρεούται το Διοικητικό Συμβούλιο να καταγράφει στρατηγικό σχέδιο, το οποίο θα περιλαμβάνει την περιγραφή των στόχων, τους οποίους θα έχει η ανώνυμη εταιρεία και την επιλογή των αναγκαίων μέσων για την εξασφάλισή τους, όπως επίσης και να καταθέτει επιχειρησιακό σχέδιο με τις ανάγκες, τις προοπτικές, τις ενέργειες, τις ετήσιες οικονομικές καταστάσεις, τις εσωτερικές διαδικασίες παρακολούθησης και τη διασύνδεση του επιχειρησιακού σχεδίου με το αντίστοιχο στρατηγικό σχέδιο.
      Είπα και πριν ότι οι εργαζόμενοι του Κ.Η.Υ.Κ.Υ. περιλαμβάνονται και συμμετέχουν σαφώς σε αυτήν την εταιρεία με όλα τα προνόμια τα οποία είχαν πριν σε προσωποπαγείς θέσεις και θα έλεγα ότι αυτή η καινοτόμος δράση και ο σχεδιασμός για τη λειτουργία αυτής της ανώνυμης εταιρείας εγγυάται, ίσως, για πρώτη φορά υψηλότερους στόχους και ταχύτερες διαδικασίες.
      Στο δεύτερο κομμάτι του παρόντος νομοσχεδίου υπάρχει ένα κεφάλαιο, το οποίο αφορά την αναδιοργάνωση των υπηρεσιών ελέγχου των δαπανών των ασφαλιστικών ταμείων με τη σύσταση μιας θέσης Γενικού Επιθεωρητή Ελέγχου Δαπανών Υγείας.
      Θα ήθελα να δώσω στο Σώμα δυο-τρεις γνώσεις, δυο-τρία αριθμητικά δεδομένα, τα οποία αφορούν τη χώρα μας. Εμείς καταναλώνουμε περίπου το 9% του Ακαθάριστου Εθνικού Προϊόντος για την υγεία. Έχουμε υπερδιπλάσιους γιατρούς απ’ όσους έχει η μέση ευρωπαϊκή χώρα. Έχουμε το μεγαλύτερο ιδιωτικό τομέα αναλογικά από ολόκληρη την Ευρώπη. Έχουμε ένα Εθνικό Σύστημα Υγείας με νομαρχιακά νοσοκομεία –με τα προβλήματα που ενδεχομένως έχουν- σε ολόκληρη τη χώρα. 
      Και όμως στον τομέα της παροχής υγείας και ιδιαίτερα στον τομέα των δαπανών υγείας θεωρώ ότι η ταχύτητα με την οποία αυξάνουμε τις δαπάνες μας είναι υπέρογκη. Βεβαίως οι δαπάνες υγείας και περίθαλψης σε όλον τον κόσμο προχωρούν με ιλιγγιώδη ταχύτητα λόγω της εξέλιξης της επιστήμης, όμως εδώ χρειαζόμαστε δυο διαφορετικά πράγματα: 
      Πρώτον, ισόνομη και ισόρροπη και θα έλεγα δίκαια κατανεμημένη μεταξύ των ασφαλιστικών ταμείων παροχή περίθαλψης. Δεύτερον, έχουμε την ανάγκη ελέγχου των δαπανών υγείας. 
      Θεσπίζεται, λοιπόν, μια θέση Γενικού Επιθεωρητή Ελέγχου Δαπανών Υγείας, ο οποίος θα έχει και την ευθύνη, θα είναι το ανώτατο όργανο διοίκησης για όλο αυτό το σύστημα των δαπανών υγείας και θεσπίζονται τα μικτά κλιμάκια, τα οποία θα αποτελούνται από έναν εκπρόσωπο της ΥΠ.Ε.Δ.Y.Φ.Κ.Α. και από εκπροσώπους των ασφαλιστικών ταμείων που θα κάνουν τους ελέγχους αυτών των δαπανών υγείας, χωρίς να αφαιρείται βεβαίως το δικαίωμα από κάθε ένα ξεχωριστά ασφαλιστικό ταμείο να κάνει τους δικούς του ελέγχους.
      Η οργάνωση περιλαμβάνει θέσεις φαρμακοποιών, καθώς επίσης και θέσεις Π.Ε. Κοινωνικής Ασφάλισης, όπως και γιατρών ειδικοτήτων Παθολογίας και Γενικής Ιατρικής που θα ασχολούνται με το συγκεκριμένο έργο και γενικότερα θεωρώ ότι βάζουν σ΄  ένα πιο ορθολογιστικό δρόμο τον έλεγχο των δαπανών υγείας, χωρίς αυτό να σημαίνει, σε καμμία περίπτωση, ότι στόχος του νομοσχεδίου είναι η περιστολή του αγαθού της υγείας, θα έλεγα δε ότι δεν είναι τίποτα περισσότερο από το να περισταλούν οι αλόγιστες δαπάνες.
      Το τρίτο κομμάτι του συγκεκριμένου νομοσχεδίου περιλαμβάνει τη σύσταση Επιτροπής για τον Κώδικα Κοινωνικής Ασφάλισης, όπου η ενιαιοποίηση του Κώδικα αυτού, μετά την πολυνομία η οποία υπάρχει, θεωρώ ότι είναι πάρα πολύ σημαντική για να αποκτήσουμε ένα δίκαιο ασφαλιστικό σύστημα.
Περιλαμβάνει θέματα τα οποία αφορούν το Ενιαίο Ταμείο Ασφάλισης Μισθωτών, το Ι.Κ.Α.-Ε.Τ.Α.Μ., τον Οργανισμό Ασφάλισης Ελευθέρων Επαγγελματιών και την πιλοτική εφαρμογή της υπαγωγής των ασφαλισμένων του Ι.Κ.Α.-Ε.Τ.Α.Μ. στον αντίστοιχο τομέα, σε τρεις νομούς της χώρας, με συγκεκριμένο κοστολόγιο για να ξεκινήσει και αυτή η διαδικασία. Περιλαμβάνει, επίσης, μια πληθώρα άλλων ρυθμίσεων θεμάτων κοινωνικής ασφάλισης και την υποχρέωση των ασφαλιστικών ταμείων να εκδίδουν σε δεκαπέντε εργάσιμες ημέρες τη σύνταξη ενός εκάστου των συνταξιούχων, ανάλογα με τα δεδομένα, τα οποία θα καταθέτει ο ασφαλισμένος, στο ύψος του 80% της νόμιμης σύνταξης. Και το θεωρώ αυτό πάρα πολύ σημαντικό ως μέτρο, διότι ξέρουμε πάρα πολύ καλά ότι ακριβώς η έλλειψη της ηλεκτρονικής διακυβέρνησης ή της ηλεκτρονικής οργάνωσης των ασφαλιστικών ταμείων δυστυχώς καθυστερεί την έκδοση συντάξεων δυο, τρεις ή και τέσσερις μήνες σε ασφαλιστικά ταμεία.
      Η υποχρέωσή τους, λοιπόν, να εκδίδουν σε δεκαπέντε μέρες μια σύνταξη στο επίπεδο του 80% και στο τέλος, όταν τελειώσει ο έλεγχος των αντίστοιχων αποδεικτικών, να υπάρχει η εξισορρόπηση προς τα πάνω ή προς τα κάτω, θεωρώ ότι είναι ένα πάρα πολύ σημαντικό κοινωνικό μέτρο της Κυβέρνησης, το οποίο, αν μη τι άλλο, δικαιώνει τη σχέση εμπιστοσύνης μεταξύ του πολίτη και της πολιτείας.
      Κυρίες και κύριοι συνάδελφοι, στην κατ’ άρθρον συζήτηση θα μπούμε βεβαίως στις λεπτομέρειες των άρθρων και γενικότερα, των λεπτομερειών που περιλαμβάνει το παρόν νομοσχέδιο. Κλείνοντας, όμως, θα ήθελα να πω ότι η προσπάθεια είναι απόλυτα ειλικρινής, είναι στην κατεύθυνση της ορθολογιστικής λειτουργίας της ηλεκτρονικής διακυβέρνησης, όπως συμβαίνει σε ολόκληρη την Ευρώπη, ένα έργο το οποίο θα έπρεπε να είχε γίνει και να το είχαμε δει στην Ελλάδα πριν από πάρα πολλά χρόνια. Έστω και τώρα, είμαστε υποχρεωμένοι να τρέξουμε με ευρωπαϊκές ταχύτητες, σε μια κατεύθυνση που θεωρώ ότι θα δικαιώσει το αυτονόητο της λειτουργίας του ασφαλιστικού συστήματος, δηλαδή την προστασία του πολίτη και την παροχή κοινωνικής προστασίας.
      Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε πολύ, κύριε συνάδελφε.
      Η Εισηγήτρια του ΠΑ.ΣΟ.Κ. κ. Παρασκευή Χριστοφιλοπούλου έχει το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, θα μου επιτρέψετε να αρχίσω αυτήν τη συζήτηση επί της αρχής του νομοσχεδίου που σήμερα συζητούμε από ένα από τα τελευταία άρθρα του, γιατί δυστυχώς προσδιορίζει μια φιλοσοφία που διέπει την πολιτική της Κυβέρνησης, της σημερινής και των προηγούμενων τριάμισι ετών και δυστυχώς, τη φιλοσοφία του ασφαλιστικού μας συστήματος. Δεν είναι άλλο από το άρθρο 19, όπου παρατείνεται η ρύθμιση χρεών των εργοδοτών προς το Ι.Κ.Α., που είχε εισαχθεί από την προηγούμενη κυβέρνηση και η ρύθμιση χρεών προς τον Ο.Α.Ε.Ε.
      Κύριε Υπουργέ, όταν φέρατε αυτήν την τροπολογία η οποία ενσωματώθηκε στο νομοσχέδιο κατά τις εργασίες της Επιτροπής μας, σας είχαμε καλέσει τότε να την αποσύρετε. Και δεν το κάναμε απλώς για να ασκήσουμε Αντιπολίτευση ή να κάνουμε αντιπολίτευση για την αντιπολίτευση. Το κάναμε γιατί αυτές οι ρυθμίσεις χρεών, ειδικά όταν είναι προαναγγελλόμενες και αενάως παρατεινόμενες, καλλιεργούν ένα κλίμα στην αγορά, όπου ο κάθε επιχειρηματίας θεωρεί ότι θα πάει, θα δώσει την προκαταβολή του, θα πάρει το περίφημο χαρτάκι της ασφαλιστικής ενημερότητας να κάνει τη δουλειά του και από κει και πέρα, θα ξεχάσει και θα περιμένει μέχρι την επόμενη ρύθμιση χρεών.
      Προσωρινά μπορεί να αποφέρουν κάποια μικρά έσοδα στα ταμεία, αλλά χάνουν πολύ περισσότερο τα ασφαλιστικά ταμεία και πολύ περισσότερο συνολικά το ασφαλιστικό σύστημα της χώρας απ’ αυτές τις ρυθμίσεις χρεών. Καλλιεργείται δε στην αγορά, στους κακοπληρωτές αλλά και στους καλοπληρωτές και σε εκείνους τους υγιείς επιχειρηματίες ένα κλίμα ασυδοσίας, ένα κλίμα -θα έλεγα λαϊκά, κύριε Υπουργέ- «μπαταχτσήδων». Δεν πειράζει, θα έρθει η επόμενη ρύθμιση οφειλών και εξοφλήσουμε.
      Θεωρούμε, λοιπόν, κύριε Υπουργέ, ότι απάδει της συνολικής προσπάθειας που λέτε ότι θέλετε να κάνετε για το μέλλον του ασφαλιστικού συστήματος, όταν μάλιστα εσείς ο ίδιος πριν δυο μέρες στη Βουλή, μιλώντας για την ατζέντα του διαλόγου, είπατε ότι βασικό θέμα του πρώτου κύκλου της χρηματοδότησης είναι η πάταξη της εισφοροδιαφυγής.
      Αυτήν τη στιγμή η εισφοροδιαφυγή καλπάζει με 2.000.000.000 ευρώ ετησίως. Έχει αυξηθεί επί των ημερών σας, λόγω αυτής ακριβώς, θα έλεγα, της αχαλίνωτης πολιτικής σας να εισάγετε ρυθμίσεις επί ρυθμίσεων. 
      Οι δύο προκάτοχοί σας, κύριε Υπουργέ, τόσο ο κ. Παναγιωτόπουλος, ο οποίος είναι σήμερα εδώ ως Κοινοβουλευτικός Εκπρόσωπος, όσο και ο κ. Τσιτουρίδης, είχαν πει ότι η δική τους ρύθμιση θα είναι η τελευταία. Και να κατανοήσει κανείς την ειδική ρύθμιση για τις πυρόπληκτες περιοχές, να κατανοήσει παλαιότερες ρυθμίσεις που έγιναν για σεισμόπληκτες περιοχές, που έγιναν για ειδικούς κλάδους επιχειρήσεων, όπως ο κλάδος της πτηνοτροφίας, τότε, με τη γρίπη των πτηνών. Αλλά νέες τέτοιου είδους γενικές ρυθμίσεις δεν μπορούμε να τις κατανοήσουμε. Υπάρχει πάγια ρύθμιση. Αν θέλετε, φέρτε προτάσεις για να βελτιωθεί αυτή η πάγια ρύθμιση, αλλά θα πρέπει να υπάρχει ένα πάγιο σύστημα ρύθμισης οφειλών, όπου ναι, εκείνοι οι επιχειρηματίες οι οποίοι έχουν πραγματικά πρόβλημα, να μπορούν και πρέπει να έχουν τη δυνατότητα ενός διακανονισμού. Αυτό, όμως, το πανηγύρι της εκ νέου παράτασης των ρυθμίσεων οφειλών θεωρούμε ότι πρέπει να τελειώσει. 
      Κύριε Υπουργέ, αναρωτιέμαι, αν μία κυβέρνηση η οποία εκ συστήματος δεν πληρώνει τα ασφαλιστικά ταμεία μπορεί και θέλει να κάνει αυτήν την αλλαγή. Αναρωτιέμαι αν μπορείτε και θέλετε να το αλλάξετε αυτό το σύστημα, τη στιγμή που αρνείστε συστηματικά εδώ και τέσσερα χρόνια να καταβάλετε τα οφειλόμενα στα ασφαλιστικά ταμεία. 
      Κυρίες και κύριοι συνάδελφοι, εμείς στο ΠΑ.ΣΟ.Κ., όταν συζητούσαμε τον προϋπολογισμό του 2007 –έχω μάλιστα εδώ αντίγραφο από τα Πρακτικά της δικής μου ομιλίας, αλλά και πολλών άλλων συναδέλφων- είχαμε πει ότι υπολείπονται τότε –ήταν Δεκέμβρης του 2006- 24.000.000.000 ευρώ από τα οφειλόμενα, τους θεσμοθετημένους πόρους των ασφαλιστικών ταμείων. Αυτήν τη στιγμή που μιλάμε στα τρία μεγάλα Ταμεία, τα ελλείμματα για να καλυφθούν οι τρέχουσες ανάγκες του έτους ανέρχονται στο ποσό των 2.100.000.000 ευρώ. Όλα αυτά είδαν το φως της δημοσιότητας σε πολλές και  έγκυρες εφημερίδες. Συγκεκριμένα, για το Ι.Κ.Α. το ποσό είναι 1.500.000.000 ευρώ, για τον Ο.Γ.Α. 350.000.000, για δε τον Ο.Α.Ε.Ε.  250.000.000.
      Δεν πειράζει. Δώσατε εσείς το συγχωροχάρτι, κύριε Υπουργέ, το καλοκαίρι και τους είπατε να σπάσουν ασφαλή ομόλογα, όχι δομημένα βέβαια. Τα έσπασαν τα ομόλογα και πλήρωσαν συντάξεις. Αν συνεχίσουμε έτσι, πού θα φθάσουμε; Βέβαια και οικογενειάρχες, όταν σε μια άσχημη, σε μια ατυχή στιγμή τύχει κάτι στην οικογένεια, θα σπάσουν κάτι περιουσιακό για να καλυφθεί μία ανάγκη. Αλλά αυτό πρέπει να γίνεται εκ συστήματος; Και αυτό γιατί το κράτος δεν πληρώνει τις οφειλές του προς τα ταμεία κάθε χρόνο; Και να θυμηθούμε, βέβαια, ότι τα χρέη των ταμείων επί των ημερών σας υπερδιπλασιάστηκαν. Από 2.700.000.000 ευρώ που τα παραλάβατε εκτινάχθηκαν στα 8.000.000.000 ευρώ. Σήμερα, λοιπόν, καλείται ο Ο.Α.Ε.Ε. να περικόψει τις συντάξεις, φαίνεται αυτό σε δημοσιεύματα και άρον-άρον αποσύρεται το θέμα από την ημερήσια διάταξη του Δ.Σ.. 
      Κύριε Υπουργέ, κάνατε μία δήλωση στον Τύπο σήμερα -και θέλω να σας ρωτήσω πραγματικά γι’ αυτό- ότι μπορείτε να εγγυηθείτε τις συντάξεις που καταβάλλονται. Αυτό τι σημαίνει; Ότι δεν μπορείτε να εγγυηθείτε τις συντάξεις αυτών που πρόκειται να συνταξιοδοτηθούν σε λίγα χρόνια, τις συντάξεις των νέων ασφαλισμένων; Τι σημαίνει ότι δεν μπορείτε να εγγυηθείτε, παρά μόνο τις συντάξεις που καταβάλλονται; Θα ήθελα μία διευκρίνιση από εσάς. Αναρωτηθήκατε πώς θα αισθάνθηκε κάποιος που θα διάβασε σήμερα εφημερίδες και θα είδε τον αρμόδιο Υπουργό 	Απασχόλησης να εγγυάται μόνο τις συντάξεις που καταβάλλονται; Εκτός αν πρόκειται για παρερμηνεία, κύριε Υπουργέ. 
      Να θυμίσω ότι τόσο εσείς, όσο και ο ομόλογός σας Υπουργός της Οικονομίας, όσο και ο ίδιος ο Πρωθυπουργός είχαν διαβεβαιώσει τον ελληνικό λαό και τη Βουλή εδώ, τόσο προεκλογικά, όσο και μετεκλογικά, ότι εσείς θέλετε τον τριμερή χαρακτήρα του ασφαλιστικού συστήματος και ότι εσείς δεν θα θίξετε όρια ηλικίας, συντάξεις και ύψος εισφορών. Λίγο μετά, βέβαια, ξανάρχισαν οι διαρροές. Είχαμε διαρροές και στο παρελθόν. Εν τω μεταξύ, το πρόβλημα δημιουργείται από εσάς, από την υποχρηματοδότηση. Σας καλούμε, λοιπόν, να καταβάλετε αμέσως τα ποσά μέχρι να λήξει το έτος. Και όταν συζητήσουμε και τον προϋπολογισμό του 2008, πέραν όσων υπολείπονται ήδη από το προσχέδιο, που είναι γύρω στα 3.000.000.000 ευρώ για το 2008, θα πρέπει να έχουν καταβληθεί τα ποσά που οφείλετε το 2007 στα Ταμεία, για να μπορούμε να συζητήσουμε. 
      Ένα άλλο στοιχείο της φιλοσοφίας του νομοσχεδίου, το οποίο, όμως, διαπερνά και αυτό όλη την πολιτική σας -και λυπάμαι γι’ αυτό- είναι η ? la carte, θα έλεγα, εφαρμογή της νομοθεσίας για την ενοποίηση των Ταμείων. 
      Να θυμίσω εδώ, κυρίες και κύριοι συνάδελφοι, ότι βρισκόμαστε προ των πυλών της ενοποίησης των Ταμείων –όσων έχουν απομείνει- κύριας ασφάλισης στο Ι.Κ.Α., ορισμένων που αναφέρει ο ν. 3029 και επίσης ότι όσα Ταμεία ενοποιήθηκαν τα τελευταία τρία χρόνια, ενοποιήθηκαν χωρίς να μπουν επιπλέον πόροι στο Ι.Κ.Α. είτε από τις επιχειρήσεις, είτε από τον Κρατικό Προϋπολογισμό.
      Αυτή είναι η τριμερής σχέση την οποία εννοείτε και ποιες οικονομικές μελέτες ήταν αυτές που προσδιόρισαν το τι θα έπρεπε να καταβάλουν οι επιχειρήσεις –η Αγροτική Τράπεζα εν προκειμένω- για ταμεία που εντάχθηκαν; Τι ποσό θα έπρεπε να καταβάλει ο Κρατικός Προϋπολογισμός ούτως ώστε το Ι.Κ.Α. να μην καταστεί ο μεγάλος κορβανάς των ελλειμμάτων, τα οποία πληρώνουν οι Έλληνες ασφαλισμένοι και εν τέλει χρεώνεται συνολικά ο ελληνικός λαός; 
      Αυτή η φιλοσοφία της ένταξης των ταμείων χωρίς την προίκα τους, χωρίς τους πόρους που οφείλουν να καταβάλουν τόσο το κράτος, όσο και οι επιχειρήσεις, είναι αυτή που διέπει και τις επιμέρους εντάξεις των ταμείων που επιχειρούνται στο παρόν νομοσχέδιο. Αναφέρομαι βεβαίως και κυρίως στην ένταξη του κλάδου ασθενείας του ταμείου εργαζομένων στους λιμένες και αναφέρομαι βεβαίως και στο επικουρικό ταμείο των εργαζομένων στους γεωργικούς συνεταιρισμούς.
      Για όλους αυτούς τους λόγους φαίνεται ότι η πολιτική σας είναι μία πολιτική η οποία δεν θέλει να χρηματοδοτηθεί το ασφαλιστικό και φωνάζει «λύκος στο μαντρί», «πρέπει να αλλάξουμε», «πρέπει να περικόψουμε». Δεν το φωνάζετε εσείς. Πότε βγάζετε τον κ. Γκαργκάνα –είναι ο guest star εν προκειμένω- πότε βγάζετε κάποιους άλλους «λαγούς» -εντός εισαγωγικών- να πουν ότι πρέπει να περικόψουμε. Εσείς δεν το λέτε ποτέ. Καλέσατε όμως για διάλογο. Καλέσατε για διάλογο χωρίς οικονομικά στοιχεία των ταμείων –βγήκαν από αλλού, όχι από εσάς- χωρίς αναλογιστική μελέτη. 
      Και ήλθε η αναλογιστική μελέτη, κυρίες και κύριοι συνάδελφοι. Ήλθε η αναλογιστική μελέτη και είδε το φως μέσω δημοσιότητας. Και ω του θαύματος! Τι απέδειξε αυτή η αναλογιστική μελέτη; Απέδειξε πως ό,τι έλεγε η Κυβέρνηση δεν ήταν έτσι και ότι αν κατέβαλε η Κυβέρνηση τους θεσμοθετημένους από τους ισχύοντες νόμους πόρους των ασφαλιστικών ταμείων και έκανε μία μικρή έστω προσπάθεια να πατάξει την εισφοροδιαφυγή, τότε κυρίες και κύριοι συνάδελφοι, το Ι.Κ.Α. θα μπορούσε να αντέξει τουλάχιστον για είκοσι χρόνια ακόμα. Δεν το λέω εγώ, το λένε τα στοιχεία που είδαν το φως της δημοσιότητας από την αναλογιστική μελέτη του Διεθνούς Γραφείου Εργασίας. 
      Αν θυμάμαι καλά και αν δεν κάνω λάθος, κύριε Υπουργέ, η δική σας Κυβέρνηση είχε την πρωτοβουλία να αναθέσει αυτήν τη μελέτη. 
      Σήμερα μας λέτε –βεβαίως γιατί δεν σας βολεύει- ότι είναι και αυτό ένα στοιχείο. Εντάξει. Όμως, πείτε μας, εάν θέλετε διάλογο, ποια αναλογιστική μελέτη  υιοθετείτε, επί ποίων στοιχείων θα συζητήσουμε και ποια είναι η πρότασή σας. Αλλιώς, βεβαίως, θα κάνουμε διάλογο για το διάλογο ή μπορούμε να κάνουμε διάλογο, αν θέλετε, στα τηλεοπτικά παράθυρα, στα καφενεία, όπου θέλετε. Όμως, διάλογος στη Βουλή χωρίς στοιχεία πια δεν μπορεί να γίνει.
      Γίνεται σαφές, κυρίες και κύριοι συνάδελφοι, ότι το ασφαλιστικό πρόβλημα είναι ένα πρόβλημα κυρίως δημογραφικό. Εφόσον έχουμε Κυβέρνηση που θέλει, να χρηματοδοτήσει τα ασφαλιστικά ταμεία με τους θεσμοθετημένους πόρους και να εφαρμόσει τους νόμους. 
      Και να αλλάξετε, κύριε Υπουργέ, όσους νόμους έχουν προβλήματα, έχουν ελλείψεις.
      Και έρχομαι εδώ να πω –γιατί δεν κάνουμε αντιπολίτευση για την αντιπολίτευση, όπως είπα- ότι φέρνετε στο παρόν νομοσχέδιο μία θετική ρύθμιση. Αυτή η θετική ρύθμιση είναι οι προσωρινές συντάξεις. Αυτήν τη ρύθμιση τη δεχόμαστε, κύριε Υπουργέ και συμφωνούμε, κάνοντας όμως δύο επισημάνσεις, για να μπορεί να εφαρμοστεί και να μη μείνει στα χαρτιά. 
      Για να εφαρμοστεί, λοιπόν, η προσωρινή σύνταξη, για να μπορούν οι συνταξιούχοι να έχουν μία ανάσα με ένα σημαντικότατο ποσοστό της σύνταξής τους, καλό είναι να δείτε δύο διατάξεις των προηγούμενων κυβερνήσεων που τις αφήσατε –και καλώς τις αφήσατε- αλλά πρέπει να εφαρμοστούν. Η μία αφορά τη διαδοχική ασφάλιση, το ν. 3232/2004 και η άλλη αφορά την απόφαση με βάση την οποία υπολογίζονται τα ένσημα και ο χρόνος ασφάλισης της τελευταίας πενταετίας, έτσι ώστε αυτή η απόφαση που πρέπει να βγαίνει με βάση το  ν. 2676/1999 να είναι και ο «μπούσουλας», με τον οποίο μπορεί πράγματι να εφαρμοστεί η ρύθμιση για τις προσωρινές συντάξεις και να διευκολυνθούν οι ασφαλισμένοι και όσοι βγαίνουν στη σύνταξη.
      Έρχομαι τώρα σε μία άλλη μεγάλη πληγή την οποία θίγει εμμέσως το νομοσχέδιο που συζητούμε. Και αυτή δεν είναι άλλη, κυρίες και κύριοι συνάδελφοι, από το μεγάλο πρόβλημα των ελλειμμάτων στον κλάδο υγείας των ασφαλιστικών ταμείων. Εδώ και πάλι έχουμε υποχρηματοδότηση. Δεν υπάρχει ούτε ένα ευρώ στον προϋπολογισμό που «τρέχει», για παράδειγμα για τον κλάδο υγείας του Ι.Κ.Α.. 
      Έχουμε, λοιπόν, δαπάνες που «τρέχουν», γιατί εκτός των άλλων καταργήσαμε τη λίστα φαρμάκου και αναπροσδιορίσαμε τις τιμές του φαρμάκου, έτσι ώστε να έχουμε αύξηση των τιμών, με αποτέλεσμα να αυξηθεί και να καλπάζει το κόστος. 
      Εμείς, κύριε Υπουργέ, θα περιμέναμε από την Κυβέρνησή σας –και το έχουμε ήδη πει- να διαμορφώσει καλύτερα, να αξιολογήσει και να βελτιώσει τη λίστα και όχι να την καταργήσει. Εν πάση περιπτώσει, την καταργήσατε και τώρα «τρέχουν», καλπάζουν και επιταχύνονται πολύ περισσότερο οι δαπάνες για το φάρμακο και γενικότερα οι ιατροφαρμακευτικές δαπάνες. 
      Και φέρατε εδώ κάποιες διατάξεις οι οποίες έχουν θετική μορφή και τις οποίες θα υπερψηφίσουμε, αλλά με δύο σημαντικές επιφυλάξεις. Αυτές οι διατάξεις δεν είναι άλλες από αυτές της ΥΠ.Ε.Δ.Υ.Φ.Κ.Α., της Υπηρεσίας Ελέγχου των σχετικών δαπανών των ταμείων, τις οποίες εισήγαγε, κυρίες και κύριοι συνάδελφοι, ο ν. 2676/99 και τις υπηρεσίες τις οποίες στην περιφέρεια Αττικής στελέχωσε περαιτέρω ο ν. 3144. 
      Έρχεται εδώ το νομοσχέδιο να στελεχώσει περαιτέρω την ΥΠ.Ε.Δ.Υ.Φ.Κ.Α. με τις περιφερειακές υπηρεσίες και να δημιουργήσει τη θέση του γενικού επιθεωρητή. Δεν διαφωνούμε, αλλά έχουμε δύο επισημάνσεις στις οποίες έγκειται και η διαφωνία του κόμματος της Αξιωματικής Αντιπολίτευσης. 
      Η πρώτη αφορά τον τρόπο στελέχωσης των θέσεων των γιατρών. Κύριε Υπουργέ, τα είπαμε και στην Επιτροπή. Θεωρούμε ότι το να εισάγει κάποιος τη δυνατότητα σε μια υπηρεσία ελέγχου των ιατρικών και φαρμακευτικών δαπανών να μπορούν να προσλαμβάνονται γιατροί με σύμβαση έργου οι οποίοι θα έχουν ταυτόχρονα και τα ιδιωτικά τους ιατρεία, είναι μία σχέση «ελέγχοντος» και «ελεγχόμενου» την οποία δεν μπορούμε να δεχθούμε. 
      Σας καλούμε να δείτε ένα άλλο μισθολόγιο. Είναι αλήθεια ότι η χώρα έχει ανάγκη από γιατρούς εργασίας. Χρειάζεται να επενδύσουμε σ’ αυτό και εμείς θα ήμασταν θετικοί αν φέρνατε μία σχετική πρόταση ή μπορούμε ευχαρίστως να σας φέρουμε τη δική μας σε μία συζήτηση και να τη δεχθείτε, εφόσον θέλετε, για μισθολόγιο γιατρών εργασίας σ’ αυτές τις υπηρεσίες και στις άλλες υπηρεσίες του Σώματος Επιθεώρησης Εργασίας. Κυρίες και κύριοι συνάδελφοι, έχουμε πολύ μεγάλη ανάγκη τις υπηρεσίες αυτές. 
      Δύο λόγια για την Η.ΔΙ.ΚΑ. Α.Ε. για να ολοκληρώσω. Η Η.ΔΙ.ΚΑ. Α.Ε, κυρίες και κύριοι συνάδελφοι, είναι μία Α.Ε. που δημιουργείται –το είπε ο κ. συνάδελφος της Συμπολίτευσης πριν από μένα- για να γίνει ένας εκσυγχρονισμός του Κ.Η.Υ.Κ.Υ.. Δεν μένει όμως εκεί. Εμείς δεν θα διαφωνούσαμε -ενδεχομένως να διαφωνούσαμε με την Α.Ε.- σε μία επιτελική μονάδα, κύριε Υπουργέ, η οποία θα επεξεργαζόταν συνολικά την πληροφορία για τα ασφαλιστικά ταμεία. Εκεί που διαφωνούμε όμως είναι στο να έχουμε μία Α.Ε η οποία κάνει περίπου τα πάντα και της οποίας οι σκοποί είναι αλληλοσυγκρουόμενοι, θα έλεγα. Σκοπός της είναι η επεξεργασία της πληροφορίας, η συμμετοχή σε ευρωπαϊκά προγράμματα, η ανάθεση έργων πληροφορικής, αλλά και η υλοποίηση έργων πληροφορικής. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κυρία Πρόεδρε, ολοκληρώνω. Δώστε μου, σας παρακαλώ, ένα με δύο λεπτά το πολύ. 
      Κάποια ταμεία είναι μικρά και δεν έχουν συστήματα μηχανογράφησης. Χρειάζονται, λοιπόν, τη βοήθεια ή την καθοδήγηση. Κάποια ταμεία έχουν το δικό τους σύστημα. Ναι, να τα ελέγξουμε. Ταυτόχρονα και να υλοποιούμε; Δεν παραβιάζονται οι κανόνες του υγιούς ανταγωνισμού; Τι είδους εταιρεία «μαμούθ» είναι αυτή; Παίζει ρόλο μεσάζοντα; Χρειαζόμαστε αυτόν το μεσάζοντα, κυρίες και κύριοι συνάδελφοι; Θεωρούμε πως όχι. 
      Εμείς θεωρούμε, όπως είπαμε και στην επιτροπή, ότι πρέπει να δημιουργηθεί μία επιτελική μονάδα της οποίας το προσωπικό να έχει το κύρος και τη θεσμική θωράκιση του δημοσίου υπαλλήλου ή μπορούμε να βρούμε θεσμικές μορφές κατοχύρωσης, χωρίς να έχουν, αν θέλετε, την ιδιότητα του δημοσίου υπαλλήλου –θα μπορούσαμε να το συζητήσουμε αυτό- αλλά που να μπορεί να διασφαλίζει την ασφάλεια της πληροφορίας στο σύστημα κοινωνικής ασφάλισης. 
      Εν κατακλείδι, κύριε Υπουργέ -γιατί θα έχουμε και αύριο τη δυνατότητα να πούμε πολύ περισσότερα στην επί των άρθρων συζήτηση- σας καλούμε να αποσύρετε ειδικά το άρθρο για τη ρύθμιση των χρεών, το οποίο θεωρούμε σκανδαλώδες με όλο αυτό το κλίμα που έχει δημιουργηθεί. Σας καλούμε να χρηματοδοτήσετε τα ασφαλιστικά ταμεία τα οποία συστηματικά υποχρηματοδοτείτε και σας καλούμε να δώσετε ένα σαφέστερο ρόλο στην «Η.ΔΙ.ΚΑ. Α.Ε.», ένα χρονοδιάγραμμα των δικών της σκοπών και σαφείς αρμοδιότητες, για να μπορούμε πραγματικά να συζητήσουμε αν θα μπορούσαμε να ψηφίσουμε αυτό το νομοσχέδιο. 
      Επειδή όμως, δεν βλέπουμε να γίνονται όλα αυτά, φοβούμεθα πολύ ότι είμαστε υποχρεωμένοι να καταψηφίσουμε επί της αρχής αυτό το νομοσχέδιο. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κυρία συνάδελφε. 
      Το λόγο έχει ο κ. Δημήτριος Τσιόγκας από το Κομμουνιστικό Κόμμα Ελλάδας. 
      ΔΗΜΗΤΡΙΟΣ ΤΣΙΟΓΚΑΣ: Κυρίες και κύριοι Βουλευτές, η Κυβέρνηση αντί να πάρει μέτρα για να βελτιωθεί η λειτουργία του Κ.Η.Υ.Κ.Υ. και να επιλυθούν τα προβλήματα της λειτουργίας του, μετατρέπει έναν οργανισμό νομικό πρόσωπο ιδιωτικού δικαίου, ο οποίος είναι κρατικός μη κερδοσκοπικός και δεν επιχορηγείται από τον κρατικό προϋπολογισμό, σε ανώνυμη εταιρεία. 
      Εμείς προτείνουμε τη μετατροπή του Κ.Η.Υ.Κ.Υ. σε Γενική Γραμματεία Πληροφοριακών Συστημάτων του Υπουργείου Εργασίας και Κοινωνικών Ασφαλίσεων, με αποκλειστική ευθύνη και αρμοδιότητα τόσο επιτελική, όσο και παραγωγική για το σύνολο των έργων και των δραστηριοτήτων πληροφορικής και επικοινωνιών όλων των φορέων κοινωνικής ασφάλισης από το κράτος. 
      Η Κυβέρνηση ανοίγει το δρόμο για την ιδιωτικοποίηση του Οργανισμού, αφού τον μετατρέπει σε ανώνυμη εταιρεία, η οποία θα λειτουργεί με τους κανόνες της αγοράς, με τη λογική του κέρδους. Γι’ αυτό, λοιπόν, θεωρούμε ότι ο στόχος της Κυβέρνησης είναι να ιδιωτικοποιηθεί ο νευραλγικός χώρος των κοινωνικών ασφαλίσεων. 
      Με το νομοσχέδιο που φέρνει σήμερα στην Ολομέλεια της Βουλής η Κυβέρνηση μετατρέπει το Κ.Η.Υ.Κ.Υ. από νομικό πρόσωπο ιδιωτικού δικαίου σε ανώνυμη εταιρεία. 
      Με αυτό το νομοσχέδιο ανοίγει το δρόμο της ιδιωτικοποίησης της πληροφορικής στον τομέα των κοινωνικών ασφαλίσεων. Παράλληλα, η Κυβέρνηση ανοίγει τις πόρτες για την είσοδο των ιδιωτικών ασφαλιστικών εταιρειών στο χώρο της κοινωνικής ασφάλισης που προωθούν από κοινού Νέα Δημοκρατία και ΠΑ.ΣΟ.Κ., με οδυνηρές συνέπειες για τους ασφαλισμένους. 
      Έτσι, λοιπόν, με το νομοσχέδιο της Κυβέρνησης καταργείται ο σημερινός μη κερδοσκοπικός χαρακτήρας του Κ.Η.Υ.Κ.Υ. και για πρώτη φορά εισάγεται η λειτουργία της ανώνυμης εταιρείας, με σκοπό το κέρδος. 
      Δεύτερον, δίνεται η δυνατότητα σε ιδιωτικές ασφαλιστικές εταιρείες και ιδιωτικά νοσοκομεία να αποκτήσουν πρόσβαση σε ευαίσθητα προσωπικά δεδομένα των ασφαλισμένων και των συνταξιούχων. 
      Τρίτον, ανοίγει ο δρόμος για την είσοδο των εργολάβων στις εργασίες της νέας εταιρείας. 
      Τέταρτον, καταστρατηγούνται τα δικαιώματα και οι κατακτήσεις των εργαζομένων με την ένταξή τους στο νόμο για τις Δ.Ε.Κ.Ο. και το διαχωρισμό των εργαζομένων σε παλιούς και νέους, με τους νέους εργαζόμενους που θα προσληφθούν μετά την ψήφιση του νόμου να είναι εργαζόμενοι χαμηλού κόστους, στην ουσία χωρίς δικαιώματα, στην αρχή με σύμβαση ορισμένου χρόνου και στη συνέχεια με συμβάσεις με χαμηλές αποδοχές, κατά το μοντέλο που συμφώνησαν στον Ο.Τ.Ε. η πλειοψηφία της Ομοσπονδίας των Ο.Τ.Ε., Π.Α.Σ.Κ.Ε. και Δ.Α.Κ.Ε. με τη διορισμένη από την Κυβέρνηση διοίκηση του Ο.Τ.Ε. 
      Πέμπτον, γίνεται ακόμη ένα βήμα για την είσοδο ιδιωτικών εταιρειών στη μηχανοργάνωση των κοινωνικών ασφαλίσεων. Μπορεί στο νομοσχέδιο να προβλέπεται ότι μοναδικός μέτοχος είναι το δημόσιο, αλλά αυτό προς το παρόν. Το επόμενο βήμα θα γίνει. Όμως, όλη σας η πολιτική, οι προθέσεις σας, ο πραγματικός σας σκοπός είναι η παραχώρηση μετοχών σε ιδιωτικές ασφαλιστικές εταιρείες ή σε ιδιωτικές εταιρείες πληροφορικής. 
      Θεωρούμε, λοιπόν, ότι ένας τέτοιος φορέας στον ευαίσθητο χώρο της κοινωνικής ασφάλισης δεν μπορεί να λειτουργεί με τη λογική του κέρδους και της ανταγωνιστικότητας της αγοράς και να μοιράζει τις δουλειές στο ιδιωτικό κεφάλαιο. 
      Συνολικά, οι διατάξεις του νομοσχεδίου διαμορφώνουν μία εταιρεία με βασική δραστηριότητα το μοίρασμα των έργων στο ιδιωτικό κεφάλαιο. Πρόκειται για μια εταιρεία, η οποία θα λειτουργεί στα πλαίσια της σύμπραξης δημόσιου και ιδιωτικού τομέα. Ουσιαστικά η «Η.ΔΙ.Κ.Α. Α.Ε.» θα είναι οργανισμός υποστήριξης των ιδιωτικών συμφερόντων, των ιδιωτικών εταιρειών. Θα τους προσφέρει την τεχνογνωσία του Κ.Η.Υ.Κ.Η. γύρω από το χώρο της κοινωνικής ασφάλισης και της υγείας, προκειμένου αυτές να λεηλατήσουν τα φιλέτα της πληροφορικής των κοινωνικών υπηρεσιών. Σύμφωνα με την εισηγητική έκθεση του νομοσχεδίου, η «Η.ΔΙ.Κ.Α. Α.Ε.» θα είναι ένας οργανισμός ευέλικτος στην «ελεύθερη αγορά», χωρίς τα εμπόδια που βάζει ο δημόσιος χαρακτήρας του Κ.Η.Υ.Κ.Υ.. 
      Το νομοσχέδιο που συζητάμε φορτώνει τα βάρη του εκσυγχρονισμού και της ανάπτυξης της πληροφορικής των κοινωνικών ασφαλίσεων στις εισφορές των εργαζομένων. Με αυτόν τον τρόπο γίνεται ένα ακόμη βήμα για την αύξηση των εισφορών των εργαζομένων και την υποβάθμιση των παροχών της κοινωνικής ασφάλισης. 
      Στο νομοσχέδιο δεν υπάρχουν διατάξεις που να απαγορεύουν τη συγχώνευση, τη διάλυση ή τη διάσπαση της εταιρείας. 
      Έτσι παραμένουν ενεργές οι αντίστοιχες διατάξεις του ν. 2190/1920 που επιτρέπουν στη γενική συνέλευση των μετόχων να προχωρήσει σε τέτοιες ενέργειες, ακόμα και στην αιφνιδιαστική διάλυση της εταιρείας ή ακόμα και στη συγχώνευσή της με άλλη εταιρεία. 
      Επανειλημμένα η Κυβέρνηση έχει κάνει σαφές στους εργαζόμενους του Κ.Η.Υ.Κ.Υ. ότι ο πραγματικός σκοπός είναι η παραχώρηση των μετοχών της νέας εταιρείας μέχρι 49% σε ιδιωτικές ασφαλιστικές εταιρείες και σε ιδιωτικές εταιρείες πληροφορικής.
      Βασικό χαρακτηριστικό αυτού του νόμου είναι να επιβάλλει τη λειτουργία της επιχείρησης με ιδιωτικά οικονομικά κριτήρια. Διαχωρίζει τους εργαζόμενους σε καλούς και νέους και ειδικά οι νέοι εργαζόμενοι θα εργάζονται με ελαστικές εργασιακές σχέσεις, με μισθούς ψίχουλα. Μέσα σε μία τριετία οι παλιοί εργαζόμενοι θα είναι μειοψηφία στην «Η.ΔΙ.Κ.Α. Α.Ε.» και τότε θα δημιουργηθούν οι προϋποθέσεις για την κατάργηση των δικαιωμάτων που θα έχουν απομείνει. Αυτό εξάλλου αποτελεί προϋπόθεση για τη μελλοντική ιδιωτικοποίηση.
      Η λειτουργία της «Η.ΔΙ.Κ.Α. Α.Ε.» με ιδιωτικοοικονομικά κριτήρια δημιουργεί ένα εργασιακό περιβάλλον στο οποίο δεν θα υπάρχει καμμία διασφάλιση των εργασιακών, ασφαλιστικών, συνταξιοδοτικών δικαιωμάτων των εργαζομένων. Η λειτουργία της «Η.ΔΙ.Κ.Α. Α.Ε.» ως εταιρεία που θα στηρίζει τη λειτουργία της στο κέρδος θα επιβάλλει εργασιακές σχέσεις ιδιωτικού τομέα, με αποτέλεσμα, δικαιώματα όπως σταθερή εργασία, μισθολόγιο, ωράριο, άδειες κ.λπ., θα καταργηθούν και θα κυριαρχήσει η εργοδοτική αυθαιρεσία.
      Μόνο η διατήρηση της σημερινής μορφής ή και αυτό που προτείναμε, του Κ.Η.Υ.Κ.Υ. ως κοινωφελές μη κερδοσκοπικό πρόσωπο, μπορεί να εξασφαλίζει αυτά τα δικαιώματα. Μαζί με τη νομοθετική κατοχύρωση του έργου του και τη θεσμοθέτηση της χρηματοδότησης από τον κρατικό προϋπολογισμό, μπορεί να εξασφαλίσει αξιόπιστες, ασφαλείς και δωρεάν υπηρεσίες πληροφορικής προς την κοινωνική ασφάλιση, διασφαλίζοντας παράλληλα ένα εργασιακό περιβάλλον για τους εργαζόμενους. Γι’ αυτό ζητάμε να μην ψηφιστεί αυτό το νομοσχέδιο. Εμείς, έτσι κι αλλιώς το καταψηφίζουμε. Εμείς την πρότασή μας την κάναμε από την αρχή γνωστή. Και βέβαια, πρέπει να πούμε ότι εμείς θέλουμε να είναι στο δημόσιο τομέα.
      Πρέπει να πούμε επίσης ότι θέλουμε ένα φορέα που θα παρέχει δωρεάν υπηρεσίες στους φορείς κοινωνικής ασφάλισης, στους ασφαλισμένους και στους συνταξιούχους. Οι εισφορές των ασφαλισμένων πρέπει να συνοδεύονται παράλληλα με τις εισφορές του κράτους και των εργοδοτών. Αυτό δηλαδή που δεν  γίνεται επί δεκαετίες ολόκληρες και από τις κυβερνήσεις της Νέας Δημοκρατίας  και από τις κυβερνήσεις του ΠΑ.ΣΟ.Κ. 
      Εμείς στηρίζουμε την τριμερή χρηματοδότηση. Βεβαίως έχουμε πιο προοδευτική πρόταση για τους εργαζόμενους, όπως να μειώνονται σταδιακά οι εισφορές των εργαζομένων και να τις αναλαμβάνει το κράτος και η εργοδοσία. Όμως ποτέ οι εργοδότες και το κράτος δεν πλήρωσαν. Και όχι μόνο δεν πλήρωσαν, αλλά και ό,τι μάζευαν τα ασφαλιστικά ταμεία τα λεηλάτησαν από το 1950 μέχρι σήμερα, αφού όλα τα χρόνια, μόνο από το 1950 έως το 1975 λεηλάτησαν 25.000.000.000.000 δραχμές ή αλλιώς 58.000.000.000 ευρώ. Μόνο στη περίοδο του 1999-2002 χάθηκαν 3,5 δισεκατομμύρια ευρώ στο τζόγο του Χρηματιστηρίου. Και βεβαίως, με όλα τα σκάνδαλα μέχρι και το τελευταίο της Ακρόπολης, χάνουν τα ασφαλιστικά ταμεία. Και όχι μόνο αυτό, αλλά η Κυβέρνηση ψήφισε και νέο νόμο, όπου με «Θεό» το τζόγο, που τον υποστηρίζουν και τα άλλα κόμματα εδώ στη Βουλή -εκτός από το Κομμουνιστικό Κόμμα της Ελλάδας- βάζει τα αποθεματικά των ταμείων στο τζόγο και των ευρωπαϊκών Χρηματιστηρίων και των ευρωπαϊκών τραπεζών.
      Βεβαίως, πρέπει να πούμε ότι όλα αυτά τα χρόνια κράτος και εργοδότες, όχι μόνο δεν πληρώνουν, αλλά γίνεται και κάτι πολύ χειρότερο, για το οποίο θα πρέπει να επέμβει ο Εισαγγελέας. Έχουν ψηφιστεί αρκετοί νόμοι και από τις κυβερνήσεις της Νέας Δημοκρατίας και από τις κυβερνήσεις του ΠΑ.ΣΟ.Κ., νόμοι με τους οποίους ρυθμίζονται και χαρίζονται δισεκατομμύρια εισφορές των εργαζομένων και των εργοδοτών. 
      Θα αναφερθώ μόνο στον τελευταίο νόμο, ο οποίος δεν συμπλήρωσε ακόμα χρόνο. Είναι ο νόμος που ονομάστηκε «μίνι ασφαλιστικό» και ψηφίστηκε πέρσι το Δεκέμβριο από την Κυβέρνηση της Νέας Δημοκρατίας. Χαρίστηκαν και ρυθμίστηκαν μόνο προς το ΙΚΑ 3,6 δισεκατομμύρια ευρώ. Ξέρετε τι χρήματα είναι αυτά; Δεν είναι τα λεφτά της μαύρης εργασίας, της εισφοροδιαφυγής, της εισφοροκλοπής. 
     Είναι τα λεφτά που κρατάνε οι εργοδότες από τις εισφορές και τις κρατήσεις των μισθών των εργαζομένων και αντί να τα αποδώσουν, να τα καταθέσουν στο Ι.Κ.Α. και τα άλλα ασφαλιστικά ταμεία, τα βάζουν στο συρτάρι τους. Και αντί να επέμβει ο εισαγγελέας, έρχονται οι Κυβερνήσεις της Νέας Δημοκρατίας και του ΠΑ.ΣΟ.Κ. και τους τα ρυθμίζουν και τους τα χαρίζουν.
     Αυτή η ρύθμιση και η παράταση ξαναέρχεται με τροπολογία σ’ αυτό το νομοσχέδιο για να δώσει παράταση στους εργοδότες για άλλο ένα μήνα, όπως λέει η Κυβέρνηση. Δηλαδή, τους παρακαλάτε να έρθουν να πληρώσουν και δεν έρχονται, όχι μόνο τα δικά τους, αλλά και αυτά που κράτησαν από τους εργάτες. Αντί να στείλετε τον εισαγγελέα, τους παρακαλάτε να έρθουν να δώσουν. Και τους δίνετε και παράταση. Όλα τα χρόνια δεν πλήρωναν και τώρα δεν θα πληρώσουν.
     Βέβαια, πρέπει να πούμε ότι την ευθύνη την έχει το κράτος, την έχουν οι εργοδότες, οι οποίοι ευθύνονται και για την υψηλή ανεργία, ευθύνονται και για τη μερική απασχόληση με τους νόμους που έχετε ψηφίσει εδώ στη Βουλή και η Νέα Δημοκρατία και το ΠΑ.ΣΟ.Κ. Ευθύνονται για τη μαύρη εργασία, την ανασφάλιστη εργασία, τα δισεκατομμύρια που χρωστάνε στα ασφαλιστικά ταμεία.
     Η Κυβέρνηση της Νέας Δημοκρατίας τόσο με την εφαρμογή του νόμου Σιούφα, αλλά και του Ρέππα, όσο και με τις προγραμματικές προτάσεις της, επιχειρεί να αναπροσαρμόσει το ασφαλιστικό σύστημα προς το χειρότερο, να το διαλύσει, να το υπονομεύσει, να το προσαρμόσει με το νέο εργασιακό καθεστώς της μερικής απασχόλησης, των συμβάσεων έργων, των συμβάσεων ορισμένου χρόνου, με τα δίωρα, τα τρίωρα, τα τετράωρα. Τέτοιο ασφαλιστικό σύστημα θέλει να φτιάξει η Κυβέρνηση. 
     Βέβαια, αυτό το σύστημα από το 1990 και μετά με τους νόμους Σιούφα και Ρέππα, προσπαθούν να προσαρμόσουν οι Κυβερνήσεις της Νέας Δημοκρατίας και του ΠΑ.ΣΟ.Κ. στην κατεύθυνση του ευρωμονόδρομου, στη στρατηγική που υπηρετεί την κερδοφορία, την ανταγωνιστικότητα των επιχειρήσεων και την αντοχή της οικονομίας των πλουτοκρατών, όχι των εργατών, γιατί οι εργάτες έχουν βασικό μεροκάματο 29,39 ευρώ μεικτά και μισθό 657,89 ευρώ μεικτά. 
     Αυτή είναι η Ελλάδα. Η Ελλάδα με τους πλουτοκράτες που έχουν γεμίσει τα μπαούλα και τις τράπεζες της Ελβετίας και η Ελλάδα του μεροκάματου των 29 ευρώ της μερικής απασχόλησης με τα 300 ευρώ και τα 400 ευρώ στον κάθε εργάτη. Αυτή την Ελλάδα του ευρωμονόδρομου προωθείτε όλα τα κόμματα τα οποία προσκυνάτε την Παναγιά των Βρυξελλών.
     Βέβαια εμείς λέμε ότι σ’ αυτή την πολιτική βάζουν πλάτες οι ξεπουλημένες συνδικαλιστικές ηγεσίες της Γ.Σ.Ε.Ε. και της Α.Δ.ΕΔΥ., συμμετέχοντας στον κοινωνικό διάλογο, αφοπλίζοντας την εργατική τάξη, αποκοιμίζοντας τους εργάτες, αντί να τους καλούμε σε αγώνα για να υπερασπίσουν όσα δικαιώματα τους έχουν απομείνει.
     Εμείς, λοιπόν, προς αυτήν την κατεύθυνση καλούμε την εργατική τάξη να υπερασπιστεί τα δικαιώματά της, να βγει στους δρόμους μαζί με τους αυτοαπασχολούμενους, τη φτωχή αγροτιά, τους επαγγελματίες και να υπερασπιστεί τα δικαιώματά της.
     Βεβαίως και τα άλλα ζητήματα που έχουν σχέση με τις προσλήψεις μόνιμου προσωπικού στον Ο.Α.Ε.Δ., έχετε κάνει τον Ο.Α.Ε.Δ. μαγαζί των βιομηχάνων. Ψηφίζετε νόμους και τους δίνετε όλα τα χρήματα με διάφορα προγράμματα είτε ολοκληρωμένης παρέμβασης, είτε επιδότησης των εργοδοτών για να προσλάβουν προσωπικό, είτε ακόμη και με αυτό που παίρνουν από το Ταμείο Ανεργίας οι άνεργοι το δίνετε στους βιομήχανους για να τους προσλάβουν. Έχετε κάνει τον Ο.Α.Ε.Δ. μαγαζί των βιομηχάνων και εσείς και οι προηγούμενες Κυβερνήσεις του ΠΑ.ΣΟ.Κ. με διάφορα προγράμματα, με τα STAGE, με επιδότηση των εργοδοτών, ακόμη και με το επίδομα ανεργίας που παίρνουν οι εργαζόμενοι.
     Εμείς θέλουμε προσλήψεις μόνιμου προσωπικού για να καλυφθούν όλες οι κενές θέσεις, να γίνουν μόνιμοι  οι διακόσιοι ογδόντα, που δεν έγιναν με το Προεδρικό Διάταγμα 164, αλλά και οι άλλοι τετρακόσιοι που εργάζονται στα Κέντρα Προώθησης της Απασχόλησης.
     Πρέπει να πούμε ότι είναι απαραίτητο σ’ αυτή τη φάση να είναι ενεργές οι συμβάσεις κατά τη διαδικασία εκκίνησης του διαγωνισμού και όχι νεκρές.
      Σε ό,τι αφορά τα ταμεία των ναυτοαπασχολουμένων, εμείς λέμε «ναι» με βαριά καρδιά. Όμως, αυτά τα ταμεία τα έχετε υποβαθμίσει τελείως. Βέβαια, τους δίνετε ένα μήνα παράταση, που δεν πρόκειται να βελτιωθεί η κατάσταση, και  τους οδηγείτε και αυτούς κατευθείαν στην ιδιωτική ασφάλιση. Αναφέρεται ότι θα δίνετε τη σύνταξη σε δεκαπέντε μέρες. Δηλαδή, τι μας λέτε; Τα αυτονόητα; Για μας η σύνταξη πρέπει να δίνεται την ημέρα που βγαίνει ο εργάτης στη σύνταξη. Να υπάρχει προϋπόθεση δύο, τρεις, πέντε μήνες, ένα εξάμηνο από πριν, να προετοιμάζονται τα χαρτιά και την ημέρα που βγαίνει στη σύνταξη να παίρνει και τη σύνταξη. Χάρη τους κάνετε δηλαδή που θα τους δώσετε τη σύνταξη σε δεκαπέντε μέρες; Το κύριο ζήτημα δεν είναι αυτό. Το ζήτημα είναι τι σύνταξη τους δίνετε. Θα τους δώσετε το 80% της σύνταξης των 400 ευρώ; Θα τους δώσετε 300-350 ευρώ, δηλαδή, για να τα βγάλουν πέρα και να μην πάρουν κάνα δάνειο να βάλουν πετρέλαιο θέρμανσης; Αυτό μας λέτε; Για μας η κατώτερη σύνταξη πρέπει να είναι στα 1.120 ευρώ, για να μπορούν να ζουν με αξιοπρέπεια οι συνταξιούχοι. 
      Πρέπει να πούμε ότι υπάρχει και ο κλάδος σύνταξης των κληρικών, που μετατρέπεται σε αυτοτελές ταμείο πρόνοιας. Δημιουργήθηκε ένα τεράστιο πρόβλημα διαχείρισης της περιουσίας που προερχόταν από καταργηθέντες κλάδους σύνταξης και ασθένειας, με αποτέλεσμα να μην περιέλθουν στο δημόσιο, όπως προβλεπόταν από το ν.2084/1992. Σύμφωνα με την Κυβέρνηση, η συγκεκριμένη νομοθετική ρύθμιση αποσκοπεί στο να επιλύσει το ζήτημα της διαχείρισης της περιουσίας αυτής, μέσω της σύστασης αυτόνομου κλάδου πρόνοιας. 
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε συνάδελφε, τελειώνετε.
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κυρία Πρόεδρε.
      Όμως, και τους κληρικούς, τα παπαδάκια, τους παπάδες που λέμε, τους υποχρεώνετε να παίρνουν και αυτό το περιοδικό των 10 ευρώ, ενώ κάποιους άλλους δεν τους υποχρεώνετε. Ζητούν: Να είναι προαιρετικό να πάει στην εκκλησία, και ακόμη, αυτά τα περιουσιακά στοιχεία να είναι σε ένα ταμείο το οποίο θα τους δίνει τη δυνατότητα να έχουν και αυτοί τις συντάξεις τους.
      Τα υπόλοιπα στη δευτερολογία μου.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε τον κύριο συνάδελφο.
      Το λόγο έχει ο κ. Παναγιώτης Λαφαζάνης από το ΣΥ.ΡΙ.ΖΑ.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, νομίζω ότι η Κυβέρνηση κάνει πολύ κακή αρχή με τον τρόπο που άρχισε να ασχολείται νομοθετικά με τα ασφαλιστικά ταμεία, διότι αυτό το νομοσχέδιο που μας έφερε η Κυβέρνηση σήμερα είναι μία πολύ κακή εισαγωγή σε ένα δρόμο κατεδάφισης των ασφαλιστικών και συνταξιοδοτικών δικαιωμάτων, ο οποίος κινείται στα πλαίσια συνολικότερα της ιδιωτικοποίησης του ασφαλιστικού μας συστήματος. 
      Για να εξηγούμαι, μπαίνω κατευθείαν επί της αρχής του νομοσχεδίου και στη βασική ουσία και την κατεύθυνσή του με τη σύσταση της «Η.ΔΙ.Κ.Α Α.Ε.» (Ηλεκτρονικής Διακυβέρνησης Κοινωνικής Ασφάλισης Α.Ε). 
      Συνάδελφοι και συναδέλφισσες, ξέρετε πολύ καλά ότι ήταν και είναι πάρα πολύ απαραίτητη μία σύγχρονη, αναβαθμισμένη πληροφοριακή και επικοινωνιακή οργάνωση των φορέων κοινωνικής ασφάλισης. Και αυτή η ανάγκη δεν είναι σημερινή. Αυτή η ανάγκη έπρεπε να είχε προχωρήσει εδώ και δεκαετίες, κύριε Υπουργέ και κύριοι της Αξιωματικής Αντιπολίτευσης που κυβερνήσατε επί τόσα χρόνια τη χώρα. Και όμως, έχουμε μία φοβερή καθυστέρηση σε αυτόν τον τομέα, όσον αφορά τους φορείς κοινωνικής ασφάλισης. Διαμορφώθηκε το κέντρο Ηλεκτρονικού Υπολογιστή Κοινωνικών Υπηρεσιών το 1969, το οποίο πράγματι έκανε ένα έργο προς αυτή την κατεύθυνση, αλλά τα βήματα ήταν πάρα πολύ ανεπαρκή, με αποτέλεσμα σήμερα να είμαστε σε μεγάλη καθυστέρηση, εγκληματική καθυστέρηση, σε αυτό τον κεντρικό ουσιαστικό τομέα για τη λειτουργία της κοινωνικής ασφάλισης στη χώρα μας. Τι έπρεπε να γίνει έστω και στο και πέντε, που δεν είναι και πέντε, είμαστε πολύ πιο πίσω:
      Έπρεπε να διαμορφωθεί ένα ισχυρό δημόσιο σύστημα, το οποίο να μπορεί να παρέμβει σ' αυτόν το χώρο. Θα μπορούσε να συσταθεί μία ισχυρή σύγχρονη δημόσια υπηρεσία ως Γενική Γραμματεία του Υπουργείου Κοινωνικής Ασφάλισης, η οποία να αναλάβει ένα ουσιαστικό ρόλο: Πρώτον, να συγκεντρώνει επιτελικά τις πληροφορίες όλου του συστήματος και να κάνει τις διασυνδέσεις και με άλλους δημόσιους φορείς, δεύτερον, να αναλάβει τη μελέτη, εκτέλεση και τεχνική εποπτεία όλων των έργων πληροφορικής και επικοινωνιών στο σύστημα κοινωνικής ασφάλισης και τρίτον, να κάνει τη διασύνδεση με το ΚΕ.Π.Υ.Ο., που είναι απαραίτητη και με την Εθνική Στατιστική Υπηρεσία, για να έχουμε όσο το δυνατόν πιο έγκυρες πληροφορίες επ’ αυτού του θέματος. 
      Αντ’ αυτού όμως, το οποίο είναι πάρα πολύ σημαντικό και έπρεπε να προχωρήσει, τι κάνετε εσείς; Ιδρύετε μία Α.Ε., καταργείτε το Κ.Η.Υ.Κ.Υ., το Κέντρο Ηλεκτρονικού Υπολογιστή Κοινωνικών Υπηρεσιών και φτιάχνετε μία ανώνυμη εταιρεία, την «Η.ΔΙ.Κ.Α. Α.Ε.». Γιατί τη φτιάχνετε αυτήν την Α.Ε.; Για να ανοίξετε το δρόμο στα ιδιωτικά συμφέροντα για την ιδιωτικοποίηση του ίδιου αυτού φορέα.
      Και έχουμε να κάνουμε τις εξής βασικές παρατηρήσεις: Πρώτον, η «Η.ΔΙ.Κ.Α. Α.Ε.» αυτό που θα κάνει δεν θα είναι να εκτελεί η ίδια έργα και να τα προωθεί αυτά τα έργα των φορέων της κοινωνικής ασφάλισης, αλλά να λειτουργεί ως γενικός μεσάζοντας για να κάνει τους διαγωνισμούς, όπου θα πηγαίνουν αυτά τα έργα των φορέων κοινωνικής ασφάλισης σε ιδιωτικούς επιχειρηματικούς ομίλους πληροφορικής και δεύτερον, στην ουσία να αναθέτει σε τρίτους, σε ιδιώτες συμπράξεις για την εκτέλεση αυτών των έργων. Δηλαδή, στην ουσία θα μοιράζει τις δουλειές με διαγωνισμούς είτε σε ιδιώτες, προκειμένου να αντλούν κερδοφορία από αυτά τα έργα και από την άλλη θα κάνει συμπράξεις δημοσίου και ιδιωτικού τομέα -το νέο εργαλείο που έχετε θεσπίσει- προκειμένου πάλι αυτά τα έργα με έναν καινούργιο έμμεσο τρόπο να περνούν στους ιδιώτες.
      Μα, αυτός είναι ο ρόλος που έπρεπε να παίξει η «Η.ΔΙ.Κ.Α. Α.Ε.»; Δεν έπρεπε ρητά και με σαφήνεια μέσα στο νομοσχέδιό σας να λέτε ότι η «Η.ΔΙ.Κ.Α. Α.Ε.» δεν  αναλαμβάνει εν γένει έργα από τους κοινωνικούς φορείς ασφάλισης, αλλά ότι η ίδια ξεκινά τον σχεδιασμό, τη μελέτη, την εκτέλεση και την τεχνική εποπτεία τους;
       Όμως ο στόχος σας δεν είναι να διαμορφώσετε έναν αναβαθμισμένο δημόσιο φορέα, ο οποίος θα έχει δημόσια παρέμβαση στον κρίσιμο χώρο της πληροφορικής και των επικοινωνιών, μία κρίσιμη παρέμβαση τόσο από άποψη τεχνογνωσίας, τόσο από άποψη έρευνας, αλλά και από άποψη των εφαρμογών του δημοσίου, το οποίο θα ήταν σοβαρό εργαλείο και δεν θα άφηνε όλον αυτόν τον χώρο να κυριαρχούν οι ιδιωτικές εταιρείες πληροφορικής και επικοινωνιών. Αντί να κάνετε, λοιπόν, αυτό, το οποίο είναι βασικό, θέλετε να φτιάξετε έναν ενδιάμεσο φορέα, που να μοιράζει τη δουλειά στους ιδιώτες και επομένως να μην έχουμε καμμία δημόσια παρέμβαση σε αυτόν τον κρίσιμο στρατηγικό τομέα της πληροφορικής και των επικοινωνιών, όσο αφορά τη χώρα μας, η οποία παραδίδεται κατ’ αυτόν τον τρόπο και με άλλες ιδιωτικοποιήσεις που έχετε κάνει απολύτως στα ιδιωτικά και μάλιστα στα πολυεθνικά συμφέροντα. 
      Επίσης, δεν είναι καθόλου τυχαίο, κύριε Υπουργέ, ότι με το νομοσχέδιο το οποίο καταθέσατε, φυσικά εκ μέρους της Κυβέρνησης, την «Η.ΔΙ.Κ.Α. Α.Ε.» την κάνετε Α.Ε.. Γιατί την κάνετε Α.Ε. την «Η.ΔΙ.Κ.Α. Α.Ε.»; Πάντοτε ακούμε τη γνωστή επιχειρηματολογία, πρέπει να την κάνουμε Α.Ε., γιατί πρέπει να έχει ευελιξία και αποτελεσματικότητα. 
Δεν καταλαβαίνω το επιχείρημα που γράφετε και στην εισηγητική έκθεση. Δηλαδή μόνο οι ανώνυμες εταιρείες μπορούν να έχουν ευελιξία και αποτελεσματικότητα; Τότε να μετατρέψουμε όλη τη δημόσια διοίκηση σε ανώνυμη εταιρεία, αν είναι δυνατό να κάνουμε και τα Υπουργεία ανώνυμες εταιρείες, αν όχι και την Κυβέρνηση μία ανώνυμη εταιρεία. Αντί να προσπαθήσετε να κάνετε τη δημόσια διοίκηση πραγματικά αξιοκρατική, να λειτουργεί χωρίς κομματικά κριτήρια, με ευελιξία και αποτελεσματικότητα, όλα πηγαίνετε να τα κάνετε ανώνυμες εταιρείες. Νομίζω ότι δεν είναι καθόλου τυχαία η επιλογή της ανωνύμου εταιρείας, γιατί αποβλέπει σ’ έναν και μοναδικό στόχο, να τη στήσετε, να τη λειτουργήσετε, αν τη στήσετε βεβαίως και όπως θα τη λειτουργήσετε και αν είναι κερδοφόρα και αποτελεσματική, να μοιραστεί και να αρχίσει η πορεία της μετοχοποίησης-ιδιωτικοποίησής της. Άλλωστε αυτή είναι η λογική την οποία έχουμε παρακολουθήσει τώρα εδώ και πάνω από δεκαπέντε χρόνια σ’ αυτήν τη χώρα. 
      Οι κυβερνήσεις του ΠΑ.ΣΟ.Κ. ξεκίνησαν αυτές τις ιδιωτικοποιήσεις και βλέπουμε ότι συνεχίζονται και κλιμακώνονται από τη δική σας πλευρά. Ανώνυμη εταιρεία συστήνουμε στην αρχή, λέμε ότι ένας είναι ο βασικός μέτοχος, το Δημόσιο, στη συγκεκριμένη περίπτωση το Υπουργείο Κοινωνικής Ασφάλισης, και μετά αρχίζουμε τη λογική ότι την εισάγουμε στο Χρηματιστήριο, αρχίζουμε τη μετοχοποίησή της και στο τέλος καταλήγει σε ιδιωτικά χέρια. 
      Αυτή είναι η λογική που θέλετε να ακολουθήσετε και με την «Η.ΔΙ.Κ.Α. Α.Ε.», γι’ αυτό άλλωστε δεν είναι τυχαίο ότι διασυνδέετε την «Η.ΔΙ.Κ.Α. Α.Ε.» όχι με τον ευρύτερο δημόσιο τομέα, αλλά από την άποψη της διασύνδεσης των πληροφοριών κιόλας -που είναι πάρα πολύ κρίσιμο θέμα και για τα προσωπικά δεδομένα- τη συνδέετε λειτουργικά από τώρα με ιδιωτικές ασφαλιστικές εταιρείες, με τα ιδιωτικά νοσοκομεία, με τα ιδιωτικά κέντρα υγείας. Γι’ αυτό κιόλας μέσα στο νομοσχέδιο, ενώ λέτε ότι ένας είναι ο μέτοχος, το κράτος, μέσω του Υπουργείου Απασχόλησης και Κοινωνικής Προστασίας, βάζετε και το εξής αξιοθαύμαστο και εξοργιστικό, ότι ο Υπουργός θα μπορεί με μονομερείς αποφάσεις του αύριο, ό,τι ώρα θέλει, αυτήν την εταιρεία να την συγχωνεύει με μία άλλη εταιρεία χωρίς να διευκρινίζεται αν είναι και καμμία πολυεθνική εταιρεία –αδιευκρίνιστο- να την κατατεμαχίζει και να τη διασπά. Δηλαδή μπορεί να φτιάχνετε θυγατρικές, να τις συγχωνεύετε με οποιαδήποτε άλλη εταιρεία, να τις διασπάτε όποτε θέλετε και κατά τα άλλα μας λέτε ότι φτιάχνετε έναν φορέα που θέλει να έχει προοπτική και λειτουργία, έναν φορέα-«φιλέτο», αν τα καταφέρετε φυσικά, γιατί υπάρχει πρόβλημα εδώ. Φτιάχνετε έναν φορέα-«φιλέτο» για να τον πασάρετε στα ιδιωτικά χέρια εφόσον είναι επικερδής, διότι ξέρετε ότι οι ιδιώτες δεν παίρνουν προβληματικές επιχειρήσεις. Μόνο τις κερδοφόρες αγοράζουν.    
	Τρίτον, αυτό που κάνετε με την «Η.ΔΙ.Κ.Α. Α.Ε.» είναι ότι διαλύετε πλήρως τις εργασιακές σχέσεις και χωρίζετε τους εργαζόμενους στην «Η.ΔΙ.Κ.Α. Α.Ε.», τους νεοπροσλαμβανόμενους με διαφορετικό εργασιακό καθεστώς του ιδιωτικού τομέα –βλέπε «δουλεμπόριο»- έναντι του υπόλοιπου προσωπικού που θα είναι το παλιό μεταφερόμενο προσωπικό από το Κ.Η.Υ.Κ.Υ., το οποίο θα έχει τις παλιές εργασιακές σχέσεις.
	Κύριε Υπουργέ, δεν καταλαβαίνετε ότι αυτό που κάνετε, πέραν των άλλων, είναι και ένας ρατσισμός σε βάρος της νεολαίας; Πώς είναι δυνατόν στον ίδιο χώρο δουλειάς να θέλετε να στέκονται παλαιότεροι εργαζόμενοι που θα έχουν μεγαλύτερους μισθούς έναντι νεότερων εργαζομένων που θα ζουν στην ανασφάλεια και με μικρότερο μισθό; Πώς θέλετε να συμβιώνουν στον ίδιο χώρο παλαιότεροι εργαζόμενοι οι οποίοι θα έχουν σχετικά «καλύτερες» –βεβαίως το «καλύτερες» με πολλά εισαγωγικά- ασφαλιστικές παροχές και σύνταξη με τους νεότερους οι οποίοι δεν θα έχουν καμμία προοπτική σύνταξης με τους αλλεπάλληλους νόμους που έχετε φέρει; Αυτή η φριχτή διαίρεση μέσα στους χώρους δουλειάς που θέλετε να κάνετε για να εισάγετε έτσι μέσω της νεολαίας ένα νέο εργασιακό Μεσαίωνα είναι η χειρότερη σύλληψη που θα μπορούσε να σκεφθεί μία Κυβέρνηση για να προωθήσει για το μέλλον.
	Είμαστε λοιπόν ριζικά αντίθετοι μ’ αυτού του είδους τις ρυθμίσεις και βεβαίως σας λέμε καθαρά ότι εμείς θα αγωνιστούμε, αν περάσει αυτό το νομοσχέδιο με την πλειοψηφία, έστω την οριακή, που διαθέτετε, για να αλλάξει ο χαρακτήρας της «Η.ΔΙ.Κ.Α. Α.Ε.» και να σταματήσει η ιδιωτικοποίηση σ’ αυτόν τον κρίσιμο τομέα. 
	Δεν χωρά αμφιβολία, κύριε Υπουργέ, ότι οι ιδιωτικοποιήσεις προχωρούν, διότι εδώ μιλάμε για την πληροφορική και για τις επικοινωνίες.
      Τον Ο.Τ.Ε., εργαλείο βασικό, κεντρικό εργαλείο στις τηλεπικοινωνίες, που έπρεπε το Δημόσιο να τον έχει ως στυλοβάτη και ως στήριγμα για παρέμβαση και προοπτική στρατηγική σ' αυτό το χώρο, τον πουλάτε σταδιακά στον εμίρη του Ντουμπάι, εάν δεν τον έχει αγοράσει κιόλας. Προχθές είδαμε την «TELLAS». Η Δ.Ε.Η. έπαιζε κεντρικό ρόλο στο χώρο των τηλεπικοινωνιών με το μοναδικό δίκτυό της και την πουλήσατε σε έναν άλλον Άραβα, τον Αιγύπτιο κ. Σαουίρις. 
      Εκεί αναζητά πλέον στηρίγματα η Κυβέρνησή σας; Αυτά είναι τα στηρίγματά σας; Αυτό θεωρείτε πρόοδο, εκσυγχρονισμό της χώρας και μεταρρύθμιση; Την εκποίηση της χώρας, την παράδοσή των πιο κρίσιμων τομέων στο πολυεθνικό και μάλιστα στο πιο κερδοσκοπικό κεφάλαιο, όπως η «MARFIN INVESTMENT GROUP»; Αυτό το ρόλο επιφυλάσσετε και για την «Η ΔΙ.ΚΑ. Α.Ε.»; 
      Θα κάνω μερικές κρίσιμες παρατηρήσεις για τα άλλα άρθρα του νομοσχεδίου, οι οποίες έχουν εξαιρετική σημασία. 
      Πρώτη παρατήρηση: Κύριε Υπουργέ, εσείς και οι προκάτοχοί σας που σχεδίασαν αυτό το νομοσχέδιο, κάνετε μία χαριστική ρύθμιση με το νομοσχέδιό σας, επ’ ωφελεία της Αρχιεπισκοπής Αθηνών και σε βάρος του Ταμείου Πρόνοιας του Εφημεριακού Κλήρου. 
      Το Ταμείο Πρόνοιας Εφημεριακού Κλήρου, κυρίες και κύριοι συνάδελφοι, μεταφέρεται και γίνεται κλάδος πρόνοιας στο Ταμείο Πρόνοιας των Δημοσίων Υπαλλήλων. Κανονικά έπρεπε να μεταφερθεί και όλη η περιουσία του Ταμείου και να πάει στον κλάδο πρόνοιας του Ταμείου Δημοσίων Υπαλλήλων. Βεβαίως, το Δημόσιο έπρεπε να πάρει αυτά που όφειλε να πάρει, διότι έχει αναλάβει τον κλάδο σύνταξης και τον κλάδο ασθένειας αυτού του Ταμείου των Κληρικών, αλλά αυτή που δεν εδικαιούτο να πάρει τίποτα και δεν καταλαβαίνω πώς μπαίνει στο νομοσχέδιο, είναι η Αρχιεπισκοπή. Στο Ταμείο αυτό ανήκουν τα ξωκλήσια, τα παρεκκλήσια και διαλελυμένες μονές σε όλη την Ελλάδα, που είναι πάνω από είκοσι οκτώ χιλιάδες, δηλαδή μεγάλη ακίνητη περιουσία. 
      Τι κάνετε, λοιπόν, με αυτή τη ρύθμιση; Ερχόσαστε και παραχωρείτε όλη αυτή την περιουσία χαριστικά στην Αρχιεπισκοπή Αθηνών, μεταφέρετε και την κινητή και την ακίνητη περιουσία και μεταφέρετε το Ταμείο...
       ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Πού το λέει αυτό, κύριε Λαφαζάνη;
      ΠΑΝΑΓΙΩΤΗΣ ΛΑΦΑΖΑΝΗΣ: Στην παράγραφο 9 του άρθρου 18.
       ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Ομιλεί περί Αρχιεπισκοπής;
      ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως. Περί Αρχιεπισκοπής. Λέει «στις ιερές Μητροπόλεις». Ποιες είναι οι ιερές Μητροπόλεις; 
      ΠΡΟΕΔΡΕΥΟΥΣΑ (Έλσα Παπαδημητρίου):  Κύριε Λαφαζάνη, παρακαλώ τελειώνετε.
       ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Γιατί λέτε πράγματα που σας εκθέτουν;
      ΠΑΝΑΓΙΩΤΗΣ ΛΑΦΑΖΑΝΗΣ: Τα πράγματα είναι ακριβή. 
      Κύριε Υπουργέ, σας έχουν στείλει επιστολή...
       ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Σας εκθέτουν, διότι δεν διαβάσατε το νομοσχέδιο. 
      ΠΑΝΑΓΙΩΤΗΣ ΛΑΦΑΖΑΝΗΣ: Αφήστε τώρα ότι δεν έχω διαβάσει το νομοσχέδιο. 
       ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Δεν το έχετε διαβάσει. 
      ΠΑΝΑΓΙΩΤΗΣ ΛΑΦΑΖΑΝΗΣ: Κρατείστε μου το χρόνο, κυρία Πρόεδρε. 
      Σας έχει στείλει επιστολή ο Ιερός Σύνδεσμος Κληρικών και καταγγέλλει αυτές τις ρυθμίσεις, καταγγέλλει την καταλήστευση της περιουσίας του. Και αυτή την επιστολή την έχετε στα χέρια σας. Έχει στείλει την ίδια επιστολή στους προκατόχους σας. Σας έχει ζητήσει συνάντηση για να εκθέσει τις απόψεις του. Έχει κάνει δημοσιεύματα στον Τύπο. Τα πράγματα είναι ρητά και αναφέρεται σε νόμους ποια είναι η περιουσία του Ταμείου. Δεν μπορείτε να ερχόσαστε με μία ρύθμιση εδώ. 
      Και δεν μιλάμε για τυχαία ακίνητα. Μιλάμε για το ακίνητο στο Ελληνικό, στο Ακρωτήρι, το οποίο είναι πάνω από 4,5 στρέμματα, με ένα νυχτερινό κέντρο το οποίο πληρώνει πανάκριβο ενοίκιο. Γιατί, λοιπόν, αυτό να πάει στην Αρχιεπισκοπή; Δεν το καταλαβαίνω. Τι θέλουν οι Ιερές Μητροπόλεις τα νυχτερινά κέντρα; Γιατί τους τα δίνετε μέσω ρύθμισης στο νομοσχέδιο;
      Συνεχίζω –γιατί αυτό το θέμα είναι πάρα πολύ κεντρικό και αφορά συνολικά τη λογική σας για τη λεγόμενη μεταρρύθμιση του ασφαλιστικού συστήματος- με τις ρυθμίσεις που κάνετε για τους λιμενεργάτες, των οποίων το Ταμείο ασθένειάς τους το πάτε στο Ι.Κ.Α., με το προσωπικό των γεωργικών συνεταιρισμών, του οποίου το επικουρικό το πάτε στο Ε.Τ.Ε.Α.Μ..
      Αυτά και τα δύο Ταμεία έχουν προβλήματα. Το ένα λέει η Έκθεση του Γενικού Λογιστηρίου ότι έχει άμεσα ελλείμματα και δεν μπορεί να πληρώσει. Έχει έλλειμμα σημερινό, όχι αναλογιστικό.
      Το άλλο επίσης είναι προβληματικό. Τι λέει ο νόμος; Ότι δεν μπορεί να ενοποιείτε τα ταμεία χωρίς αναλογιστική μελέτη και χωρίς κάλυψη των ελλειμμάτων τους από το κράτος. Γιατί, λοιπόν, δεν το κάνετε, δεν τηρείτε τη νομιμότητα; Γιατί εφαρμόζετε κι εδώ τη λογική «δεν δίνουμε το 1% στον κλάδο σύνταξης του ΙΚΑ, αλλά δίνουμε κάτι λιγότερο», που σημαίνει πολλά δισεκατομμύρια ευρώ επί χρόνια και γινόταν και επί των κυβερνήσεων του ΠΑ.ΣΟ.Κ.;
      Γιατί το κάνετε; Για να βουλιάξετε το Ι.Κ.Α. και να ασκείτε τρομοκρατία ύστερα στους ασφαλισμένους ότι δεν έχετε να δώσετε συντάξεις; Αλλά αυτό το πράγμα, βεβαίως, το διαψεύδει η αναλογιστική μελέτη του Διεθνούς Γραφείου Εργασίας. Γιατί το κάνετε αυτό; Γιατί παρανομείτε; Γιατί δεν μας φέρνετε εδώ τις αναλογιστικές μελέτες;
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Λαφαζάνη, παρακαλώ!
      ΠΑΝΑΓΙΩΤΗΣ ΛΑΦΑΖΑΝΗΣ: Γιατί δεν καλύπτετε τα ελλείμματα, αλλά σπεύδετε να δώσετε ακόμα μία παράταση στις ρυθμίσεις για τα χρέη στο Ι.Κ.Α. και στον Οργανισμό Ασφάλισης των Επαγγελματιών; Αυτό γιατί το κάνετε; Στους άλλους δύο τομείς που ανέφερα, παρανομείτε. Εδώ σπεύδετε…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Λαφαζάνη, τελειώνετε, παρακαλώ.
      ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κυρία Πρόεδρε.
      Εδώ σπεύδετε να επιβραβεύετε τους φοροφυγάδες.
      Ποια είναι αυτή η λογική; Σε τι λογική υπακούει αυτή η πολιτική σας, κύριε Υπουργέ; Στη λογική που έχει ένα και μόνο στόχο: Πώς θα διαλύσουμε και θα κατεδαφίσουμε το κοινωνικό ασφαλιστικό σύστημα, πώς θα το ρημάξουμε και θα ανοίξουμε έτσι το δρόμο και στο κεφαλαιοποιητικό σύστημα και βεβαίως στην ιδιωτική ασφάλιση. Και οι ιδιωτικές ασφαλιστικές εταιρείες τρίβουν τα χέρια τους με ό,τι γίνεται, ιδιαίτερα την τελευταία περίοδο, γύρω από το κοινωνικό σύστημα ασφάλισης.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε συνάδελφε.
      Ο κ. Κυριάκος Βελόπουλος από το Λαϊκό Ορθόδοξο Συναγερμό έχει το λόγο.
      ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, είναι η πρώτη μου φορά που ομιλώ, ίσως να με συγχωρέσετε για όποια λάθη. Ζητώ την κατανόησή σας και θα μιλήσω πολύ λιγότερο απ’ όλους τους άλλους.
      Ξεκινώντας, να πω αυτό που πρόσεξα από τον εισηγητή της Νέας Δημοκρατίας, αυτό που άκουσα και μου προκάλεσε ιδιαίτερη εντύπωση. Η εντύπωσή μου είναι ότι είχαμε ένα αργό σύστημα, το Κ.Η.Υ.Κ.Υ., το βαφτίσαμε «Η.ΔΙ.Κ.Α. Α.Ε.», το οποίο θα είναι πιο σύγχρονο και πιο γρήγορο, θα μπορέσει δηλαδή να βοηθήσει στην οργάνωση που επιζητά ένα σύγχρονο κράτος.
      Αναρωτιέμαι, λοιπόν, αν η απλή μετονομασία αυτού του συστήματος θα μπορούσε να βοηθήσει. Και ρωτώ, γιατί επί τριάντα και πλέον χρόνια, τόσο η σημερινή Κυβέρνηση, όσο και η προηγούμενη, δεν έκαναν γρηγορότερα βήματα, αφού και ο εισηγητής, αλλά και οι υπόλοιποι ομιλητές παραδέχθηκαν το αυτονόητο, ότι αργήσαμε.
      Το δυστύχημα στην ελληνική πολιτεία, το δυστύχημα όλων μας, αν θέλετε, εδώ μέσα είναι ότι ουδείς εξ ημών ζήτησε ποτέ συγγνώμη για το οποιοδήποτε λάθος. Άρα, η προσωπική παραδοχή του εισηγητού, αλλά και η παραδοχή των υπολοίπων ότι καθυστερήσαμε να φτιάξουμε ένα αξιοπρεπές σύστημα, τα λέει όλα. Δεν χρειάζεται εγώ να πω τίποτε περισσότερο, το προσπερνώ.
      Μας είπε ότι αλλάζοντας το σύστημα θα έχουμε μία Α.Ε., η οποία θα δημιουργήσει νέες δομές και νέα προοπτική. Ξέρετε, αυτό το εγχείρημα για ιδιωτική εταιρεία Α.Ε., η οποία θα έρθει ως αφανής εταίρος μέσα σε αυτό το σύστημα, εμένα με προβληματίζει. Διότι όλοι γνωρίζουμε ότι ο ιδιώτης θέλει κέρδος.
      Αναρωτιέμαι, λοιπόν, πώς μπορεί να είναι μη κερδοσκοπική εταιρεία αυτή η εταιρεία, αναρωτιέμαι πώς τα ιδιωτικά κριτήρια μπορούν να υπερκεράσουν το δημόσιο και ποιος θα είναι αυτός ο περίφημος ιδιώτης, που δεν θα κοιτάει να κονομάει, στα απλά, λαϊκά, αν θέλετε, να βγάζει κέρδος – το αυτονόητο. Έχω, λοιπόν, αυτό το ερώτημα και θα ήθελα μία απάντηση.
      Αυτό που με εκνεύρισε, αν θέλετε, με θλίβει –και το λέω αβίαστα- είναι αυτές οι ταχύτητες των εργαζομένων. Είναι καινούργιο σύστημα, διότι έχουμε μία ταχύτητα εργαζομένων και δεύτερη ταχύτητα εργαζομένων σε αυτή την περίεργη εταιρεία.
      Εμένα προσωπικά, ως νέο άνθρωπο, που γνωρίζω την αγορά εργασίας, που γνωρίζω τι σημαίνει να είσαι άνεργος, να παλεύεις καθημερινά να βγάλεις το μεροκάματο, να ζεις και να συντηρείσαι με 700 ευρώ, δεν μου αρέσει αυτό. Δεν μπορεί να υπάρχουν ταχύτητες σε εργαζόμενους. Οι εργαζόμενοι πρέπει να είναι όλοι ίσοι. Το λέει και το Σύνταγμα, άλλωστε, στο οποίο όλοι, λίγο ή πολύ, έχουμε ορκιστεί.
      Δεν έχω δει πουθενά, μα πουθενά, ανώνυμη εταιρεία που έχει σκοπό το κέρδος –και το ξαναφέρνω στο τραπέζι- η οποία να συνεργάζεται με το δημόσιο χωρίς κέρδος. Δεν το καταλαβαίνω. Δεν μπορώ να το αντιληφθώ τουλάχιστον με τα λίγα τεχνοκρατικά που ξέρω.
      Επίσης, ένα άλλο που μπορώ να σχολιάσω, είναι ότι με την είσοδο του ιδιώτη σε αυτό το περίεργο εκτρωματικό ένωμα ουσιαστικά παραδεχόμαστε ότι το δημόσιο απέτυχε, ότι το δημόσιο δεν μπορεί, ότι το δημόσιο είναι ανίκανο. Και ερωτώ: Επί τριάντα χρόνια αυτό το δημόσιο ποιος το έφτιαξε; Ποιος το δημιούργησε;
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Ποιος ιδιώτης, κύριε συνάδελφε;
      ΚΥΡΙΑΚΟΣ ΒΕΛΟΠΟΥΛΟΣ: Η ιδιωτική εταιρεία.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Ποια είναι η ιδιωτική εταιρεία;
      ΚΥΡΙΑΚΟΣ ΒΕΛΟΠΟΥΛΟΣ: Στην Α.Ε. που θα εισέλθει μέσα, κύριε Υπουργέ.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Πού το γράφει αυτό;
      ΠΡΟΕΔΡΕΥΟΥΣΑ (Έλσα Παπαδημητρίου): Όχι διάλογο σας παρακαλώ, κύριε Υπουργέ.
      ΚΥΡΙΑΚΟΣ ΒΕΛΟΠΟΥΛΟΣ: Υπάρχει μία προοπτική να αυξηθεί η εταιρεία...
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Ποια προοπτική, κύριε συνάδελφε; Τα νομοσχέδια δεν γράφουν προοπτικές, τα νομοσχέδια ρυθμίζουν.
      ΚΥΡΙΑΚΟΣ ΒΕΛΟΠΟΥΛΟΣ: Κύριε Υπουργέ, μισό λεπτό. Πάμε στο διοικητικό συμβούλιο και διορθώστε με, εάν κάνω λάθος. Ποιος ορίζει τον διευθύνοντα σύμβουλο; Προφανώς, φαντάζομαι, ο Υπουργός. Ο ίδιος ο διευθύνων σύμβουλος με ποιες προϋποθέσεις θα είναι υπεύθυνος; Έχουμε, δηλαδή, τα τυπικά προσόντα; Λέμε ένα πτυχίο Α.Ε.Ι.. Δεν υπάρχει η σειρά των προϋποθέσεων και των προσόντων για όλο το διοικητικό συμβούλιο. Άρα, λοιπόν, εδώ βλέπω μία διάτρητη διαδικασία, η οποία δεν μπορεί να με βρίσκει σύμφωνο.
      Επίσης, μια και μιλάμε για το ασφαλιστικό και είναι αυτή η ιστορία ένα παρακλάδι του ασφαλιστικού, δεν άκουσα ποτέ και από κανέναν εάν θα πληρώσει το δημόσιο τις εισφορές. Χρωστά το δημόσιο εισφορές; Πρέπει να πληρωθούν; Πρέπει, επιτέλους, να τις δώσει; 
      Όσον αφορά το «νόμο Ρέππα», θα ήθελα να πω ότι το 1% από το Α.Ε.Π. που δινόταν ήταν μία επιλογή. Δεν πιστεύω, όμως, ότι με μπαλώματα μπορεί να λυθεί το ασφαλιστικό. Δηλαδή δεν μπορείς να δίνεις από το Α.Ε.Π. ένα ποσό και να κλείνεις τρύπες. Είναι μπάλωμα. Επί της ουσίας δηλαδή δεν είναι η λύση. Άρα, λοιπόν, η Κυβέρνηση υποχρεούται να μας δώσει τη λύση, να μας πει τι προτίθεται να κάνει και τι πρέπει να κάνει, για να ξέρουμε τι συζητάμε.
      Επίσης, ξέρετε, το ασφαλιστικό σύστημα δεν είναι αποκομμένο από την ανεργία και την αγορά εργασίας, διότι χωρίς εργαζομένους δεν μπορείς να έχεις εισφορές. Όταν η ανεργία, λοιπόν, και ειδικά στη Βόρεια Ελλάδα καλπάζει με 20% είναι αδιανόητο να περιμένουμε να επιλυθεί το ασφαλιστικό σύστημα. Εάν, λοιπόν, δεν δώσουμε νέες θέσεις εργασίας, δεν δώσουμε δουλειά, δηλαδή δεν δώσουμε τα αυτονόητα στον εργαζόμενο, δεν μπορούμε να έχουμε εισφορές. Η Κυβέρνηση θα μπορέσει να ανοίξει νέους χώρους, για να εργασθούν τα παιδιά μας; Θα μπορέσει να δώσει εκείνη την ανάπτυξη που χρειάζεται η Ελλάδα, ώστε να μπορεί να μην αγωνιά ο νέος καθημερινά για το πού θα βρει δουλειά και εν πάση περιπτώσει να έχουμε και τις εισφορές που χρειαζόμαστε;
      Επίσης, αυτό που ίσως ξέρουμε όλοι μας λίγο ή πολύ είναι ότι και η Κυβέρνηση με τα λογιστικά τρικ πέτυχε τη μείωση της ανεργίας, όπως τουλάχιστον η ίδια διατείνεται. Όμως, είναι γνωστό –πανθομολογούμενο θα έλεγα- ότι μέσω των προγραμμάτων του Ο.Α.Ε.Δ., των γνωστών STAGΕ που είναι η ομηρία των νέων για το όποιο κομματικό γαλάζιο βόλεμα –για να ξεκαθαρίσουμε τα πράγματα- δημιουργεί εκείνη την προϋπόθεση, ώστε το κράτος να παραμένει κομματικό. Έτσι, λοιπόν, με λογιστικά και αριθμητικά τρικ δεν μπορείς να μειώνεις την ανεργία. Δεν είναι δυνατόν να λέμε ότι η ανεργία είναι μικρότερη, επειδή υπάρχει το πρόγραμμα STAGE ή επειδή ο Ο.Α.Ε.Δ. επιδοτεί την ανεργία.
      Ας μιλήσουμε για τα χρέη. Ακούω ότι είναι 2,1 δισεκατομμύρια ευρώ τα χρέη προς το Ι.Κ.Α.. Είναι τεράστια χρέη. Έχουμε αναλογιστεί τι μπορεί να σημαίνουν αυτά τα νούμερα για το λαό; Εννοώ την πρόκληση των 2,1 δισεκατομμυρίων ευρώ. Αναρωτιέται ο πολίτης, ο οποίος μας ψήφισε πριν από ενάμιση μήνα, ποιος δημιούργησε αυτά τα χρέη. Ποιοι τα δημιούργησαν; Ποιοι δεν πλήρωναν εισφορές; Ποια μεγάλα κεφάλαια; Ποιοι διαπλεκόμενοι, εάν θέλετε; Ποιοι είναι αυτοί που δεν πλήρωναν εισφορές; Πιάσαμε ποτέ ένα μεγαλοεργολάβο, πιάσαμε έναν οποιοδήποτε μεγαλοκαρχαρία, όπως λέει ο λαός, και να του πούμε «έλα εδώ, πλήρωσε τις εισφορές σου»; 
      Άρα, λοιπόν, το μερίδιο ευθύνης που φέρει η πολιτεία είναι τεράστιο. Εάν θέλετε, δεν θεωρώ ότι είναι ανικανότητα, ίσως να είναι φόβος μπροστά στο μέγεθος των ιδιωτικών κεφαλαίων. Το αντιλαμβάνομαι ως ένα βαθμό, αλλά επιτέλους πρέπει να έρθει η ώρα μέσα από εδώ να πούμε «χρωστάς; πρέπει να πληρώσεις». Δεν γίνεται κάθε φορά να ρυθμίζουμε όλα αυτά τα χρέη. Είναι αδιανόητο.
      Επίσης, για να θυμίσω σε ορισμένους, διότι έχω ένα έγγραφο των εργαζομένων της Ιονικής Τράπεζας, κάτι παρεμφερές είχε γίνει και κατά το παρελθόν. Οι εισφορές της Ιονικής, όταν εξαγοράστηκε από ιδιώτη, πήγαν στο Ι.Κ.Α.. Για να δούμε δηλαδή, πώς γίνεται η διαδικασία. 
      Κάποια στιγμή πρέπει να καταλάβουμε, είμαστε με το λαό ή είμαστε με αυτούς που διαφεντεύουν τον τόπο επί τριάντα και πλέον χρόνια; Είμαστε με τον εργαζόμενο ή είμαστε με αυτούς που βγάζουν πολλά περισσότερα καθημερινά; Είμαστε με τον εργάτη ή είμαστε με αυτόν που ουσιαστικά του παίρνει την υπεραξία της εργασίας; Με ποιους είμαστε; Να ξεκαθαρίσουμε τους ρόλους μας και να ξέρουμε τελικά σε ποιους απευθυνόμαστε.
      Κύριε Υπουργέ, θα ήθελα απλά να πω κάτι το οποίο θεωρώ ιδιαιτέρως σημαντικό. Ελεγκτής. Ξέρετε, επειδή προϋπήρξα και δημοσιογράφος, όταν ακούω τη λέξη «ελεγκτής» αρχίζω και κουμπώνομαι, διότι στην Ελλάδα πρέπει να υπάρχουν ελεγκτές για τους ελεγκτές. Αυτή είναι η πραγματικότητα και το ξέρουμε στην καθημερινότητά μας. Είμαστε ένα κράτος διεφθαρμένο από πάνω μέχρι κάτω. Πρώτοι στην τάξη στη διαφθορά πανευρωπαϊκά -αν θέλετε- και είναι τεράστια η επιτυχία μας. Αυτή είναι η πραγματικότητα. Η Ελλάς είναι ένα απέραντο διεφθαρμένο κράτος. 
      Λέω, όμως, και το εξής: Ποιος θα ελέγχει αυτόν τον ελεγκτή, ο οποίος λειτουργεί ως ανώτατος άρχων και ο οποίος μπορεί να δίνει και εντολές για ελέγχους; 
      Προμήθειες. Οι προμήθειες των κρατικών νοσοκομείων ή συνολικά από τις φαρμακευτικές εταιρείες, είναι 400.000.000.000 ετησίως. Θα ελέγχει δηλαδή αυτός ο άνθρωπος. Πρέπει να βρούμε, κύριε Υπουργέ, εκείνα τα στεγανά, ώστε να ξεκινήσει έστω από εδώ αυτή η ιστορία και επιτέλους να ελέγχουμε αυτούς που ουσιαστικά δεν ελέγχουν. Γιατί κάτω από το τραπέζι, σε οποιονδήποτε δημόσιο οργανισμό και να πάτε, κύριε Υπουργέ –το ξέρετε καλύτερα αυτό από εμένα- ο ελεγκτής λειτουργεί περιέργως, για να μην το πω πιο λαϊκά και φτάσουμε σε ένα σημείο να μιλάμε τη γλώσσα του πεζοδρομίου και δεν θα ήθελα εδώ, στο ναό της δημοκρατίας, να φτάσουμε σ’ αυτό το σημείο. Για να ξεκαθαρίσουμε, επαναλαμβάνω, τα πράγματα, η λέξη «ελεγκτής», αλλά  και η πλήρης, αν θέλετε, ελευθεριότητα που του δίνουν, κάπου με προβληματίζει. 
      Απλά θα ήθελα να πω ότι με αυτό το συγκεκριμένο νομοσχέδιο που μας έχετε φέρει, κύριε Υπουργέ, μέσα από αυτή τη διαδικασία –και θα το πω με πολύ συμπάθεια για να κλείσω εδώ τη δική μου παρέμβαση- σεμνά και ταπεινά περνάτε άρθρα σκοτεινά, δυστυχώς, και πονηρά. 
      Εμείς θα το καταψηφίσουμε. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε συνάδελφε.
      Κυρίες και κύριοι συνάδελφοι, έχει ζητήσει το λόγο η κ. Δαμανάκη, η οποία και θα προηγηθεί των έξι πρώτων αγορητών, όπως ανεγράφησαν, ως έχουσα διατελέσει Πρόεδρος Κοινοβουλευτικής Ομάδας, στη βάση του άρθρου 64 του Κανονισμού, παράγραφος 1.
      Ορίστε, κυρία Δαμανάκη, έχετε το λόγο.
      ΜΑΡΙΑ ΔΑΜΑΝΑΚΗ: Ευχαριστώ, κυρία Πρόεδρε και ευχαριστώ το Προεδρείο για τη διευκόλυνση.
      Κυρία Πρόεδρε, τις θέσεις του ΠΑ.ΣΟ.Κ. τις έχει αναπτύξει η συνάδελφος κ. Χριστοφιλοπούλου και δεν θέλω να επανέλθω. Επειδή, όμως, από τους συναδέλφους που ακολούθησαν αναφέρθηκαν ορισμένα ζητήματα, που έχουν σχέση με τις θέσεις του ΠΑ.ΣΟ.Κ., θέλω να δώσω ορισμένες διευκρινίσεις.
      Πρώτα-πρώτα θέλω να επαναλάβω, για μία ακόμη φορά, ότι δεν αληθεύουν τα όσα ακούστηκαν, ότι οι θέσεις του ΠΑ.ΣΟ.Κ. ταυτίζονται με τις θέσεις της Νέας Δημοκρατίας στο θέμα του ασφαλιστικού. Η διαφορά η οποία υπάρχει στο πρόγραμμά μας -και είναι πολύ σαφής, κυρία Πρόεδρε- είναι μία και ουσιαστική. Από αυτήν πηγάζουν και πολλές άλλες, αλλά είναι μία και ουσιαστική η διαφορά. 
      Η διαφορά είναι ότι εμείς θεωρούμε ότι η κοινωνική ασφάλιση είναι κοινωνική ευθύνη. Έχει ευθύνη η πολιτεία για τις συντάξεις, για την ασφάλιση γενικότερα των πολιτών και δεν θεωρούμε ότι αυτό μπορεί να επαφίεται στην ατομική ευθύνη του κάθε πολίτη. Γι’ αυτό ακριβώς, κυρία Πρόεδρε, το εκλογικό πρόγραμμα του ΠΑ.ΣΟ.Κ. προβλέπει με σαφήνεια τριμερή χρηματοδότηση, δηλαδή χρηματοδότηση από τους εργοδότες, τους εργαζόμενους, αλλά και το κράτος στο σύνολο του ασφαλιστικού συστήματος. 
      Αντίθετα, η Νέα Δημοκρατία, όπως και ο Πρωθυπουργός, ο κύριος Καραμανλής ανέφερε προεκλογικά και όπως επιβεβαιώθηκε μετεκλογικά και από τις προγραμματικές δηλώσεις της Κυβερνήσεως, βλέπει ουσιαστικά τρεις πυλώνες στο θέμα της κοινωνικής ασφάλισης:
      Τον πυλώνα της κύριας ασφάλισης με τριμερή χρηματοδότηση όπως λέει, τον πυλώνα της επικουρικής ασφάλισης με διμερή χρηματοδότηση και τον πυλώνα της ασφάλισης που στηρίζεται στην ατομική πρωτοβουλία του πολίτη και βεβαίως απευθύνεται και στον ιδιωτικό ασφαλιστικό τομέα. Η διαφορά είναι ουσιαστική, διότι όπως αντιλαμβάνεστε, εάν το Κράτος αναλάβει την υποχρέωση να εγγυηθεί συνολικά την ασφάλιση των πολιτών έχει άλλες υποχρεώσεις και  όσον αφορά το θέμα της χρηματοδότησης και όσον αφορά γενικότερα την εγγύηση των δικαιωμάτων τους. 
      Θα ήθελα λοιπόν να παρακαλέσω ορισμένους συναδέλφους οι οποίοι επιμένουν συνεχώς στο ίδιο τροπάρι, να έχουν κατά νου ότι το ΠΑ.ΣΟ.Κ. προγραμματικά έχει σαφή θέση για το πώς προβλέπεται η χρηματοδότηση της κοινωνικής ασφάλισης και στο μέλλον.
      Βεβαίως εδώ γίνεται πολύ και μεγάλη κριτική για το κυβερνητικό παρελθόν του ΠΑ.ΣΟ.Κ. Και παρ’ όλο που πρέπει να πω ότι πολλά δεν έγιναν όπως έπρεπε, οφείλουμε να αναγνωρίσουμε ότι η κυβέρνηση του ΠΑ.ΣΟ.Κ. καθιέρωσε με νόμο τη χρηματοδότηση τουλάχιστον με 1% του Α.Ε.Π., 1% από τον κρατικό προϋπολογισμό στο Ι.Κ.Α. κατά μέσο όρο. Και παρόλο που το ΠΑ.ΣΟ.Κ. δεν ήταν πάντα πλήρως, αν θέλετε, εντάξει με αυτό το ποσοστό του 1%, διότι το 2003 και το 2004 υπελείπετο κατά κάτι αυτού του ποσοστού, είναι το κόμμα που έκανε αυτήν την τομή και που πάντως την τελευταία τετραετία διέθεσε 3.500.000.000 ευρώ για το ασφαλιστικό σύστημα. Ποσό που όπως καταλαβαίνετε είναι ένα ποσό που έλυσε σοβαρά προβλήματα, πραγματικά εξυγίανε την κατάσταση και πραγματικά έκανε το Ι.Κ.Α. βιώσιμο για μια τουλάχιστον εικοσαετία.
      Πού είναι ο κυριότερος ψόγος, ας το πω έτσι, η βαρύνουσα κατηγορία που απευθύνουμε στην Κυβέρνηση. Η πρώτη και η μεγαλύτερη, κυρία Πρόεδρε, είναι ότι παρέλαβε ένα ασφαλιστικό σύστημα το οποίο βρισκόταν σε αυτήν την κατάσταση -μιας μεσοβραχυπρόθεσμης επιβίωσης- και το χειροτέρευσε απόλυτα. Και συγκεκριμένα, αύξησε στην τετραετία που πέρασε τα χρέη του δημοσίου στα ασφαλιστικά ταμεία, έτσι ώστε προβλέπεται στο τέλος του τρέχοντος έτους να φθάσουν 7,8 δισεκατομμύρια ευρώ. Δηλαδή τα τριπλασίασε, κυρία Πρόεδρε. Αυτό είναι το πρόβλημά μας.
      Έρχομαι τώρα στο τι θα γίνει από εδώ και μπρος. Και εδώ ένα είναι το ερώτημα που θέλω να απευθύνω στον κύριο Υπουργό. Βλέπουμε τους Υπουργούς της και άλλους κυβερνητικούς ή επηρεαζόμενους από την Κυβέρνηση παράγοντες να αναφέρονται στο ασφαλιστικό με διάφορα σενάρια και περίπου να τρομοκρατούν τους πολίτες για το αν θα πάρουν συντάξεις ή όχι. 
      Δεν ξέρω αν καταλαβαίνει η Κυβέρνηση πόσο επιζήμιο είναι αυτό για το ασφαλιστικό σύστημα της χώρας. Οι δηλώσεις του κυρίου Υπουργού παραδείγματος χάριν ότι εγγυάται μόνον τις συντάξεις που ήδη δίνονται από τον Οργανισμό Ελευθέρων Επαγγελματιών και όχι αυτές που θα δοθούν ακόμα και στους νυν ασφαλισμένους, προκαλούν, όπως καταλαβαίνετε, ένα κύμα φυγής των ασφαλισμένων, οι οποίοι σπεύδουν όπως-όπως να πάρουν ό,τι σύνταξη έχουν κατοχυρώσει διότι φοβούνται –κακώς κατά τη γνώμη μου, σ’ αυτό θέλω να είμαι σαφής, κακώς το φοβούνται, αλλά το φοβούνται- ότι οι συντάξεις τους θα κοπούν στο μέλλον. Αλλά, επιτέλους, νομίζω η Κυβέρνηση –και έρχομαι τώρα στο τι πρέπει να κάνει κατά την άποψή μας ο κύριος Υπουργός- πρέπει να μας πει πως ακριβώς βλέπει την κατάσταση. Δηλαδή -για να είμαι σαφέστερη, κύριε Υπουργέ- τη μελέτη του Διεθνούς Γραφείου Εργασίας η οποία κυκλοφορεί, την οποία δώσατε στη δημοσιότητα, την υιοθετεί η Κυβέρνηση ή όχι, κυρία Πρόεδρε; Αυτό είναι ένα συγκεκριμένο ερώτημα στο οποίο η Κυβέρνηση πρέπει να απαντήσει, αν θέλει, όπως λέει, μάλιστα να κάνουμε διάλογο. Δηλαδή, δεν είναι δυνατόν να γίνει διάλογος χωρίς να ξέρουμε τι ακριβώς λέει η Κυβέρνηση για τη σημερινή κατάσταση. Υιοθετεί αυτή τη μελέτη; Υιοθετεί τη μελέτη του Ο.Ο.Σ.Α. στην οποία αναφέρθηκε ο κ. Αλογοσκούφης και η οποία προβλέπει ότι τα επόμενα χρόνια θα έχουμε πληθωρισμό 7%, εάν θυμάμαι καλά και δεν ξέρω τι άλλο, ώστε να μας πει ότι το 2025 το Ι.Κ.Α. θα χρειάζεται επιδότηση δεν ξέρω πόσο επί τοις εκατό του Α.Ε.Π.; Τι ακριβώς υιοθετεί; Και επαναλαμβάνω –και κλείνω με αυτό- επειδή ακούστηκαν και αυτά για το διάλογο, ότι το ΠΑ.ΣΟ.Κ. θα προσέλθει στο διάλογο τον οποίο επιθυμεί, εφόσον εξασφαλιστούν αυτά τα οποία ζήτησε δια του Κοινοβουλευτικού του Εκπροσώπου. Δηλαδή την αποσαφήνιση της Κυβέρνησης, όσον αφορά την κατάσταση, αν υιοθετεί την έκθεση του Διεθνούς Γραφείου Εργασίας, τι ακριβώς λέει για την κατάσταση των ταμείων και γραπτές τις βασικές κυβερνητικές προτάσεις.
      Και μη μας παραπέμψει ο κύριος Υπουργός στις προτάσεις που έγιναν προεκλογικά, διότι ξέρει πολύ καλά ότι αυτές είναι γενικόλογες και δεν θα μπορούσε κάποιος είτε να συμφωνήσει είτε να διαφωνήσει. Παρακαλώ, λοιπόν, η Κυβέρνηση να καταθέσει αυτά τα απολύτως ζητούμενα, για να μπορέσουμε πραγματικά να προσέλθουμε στο διάλογο. Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κ. Δαμανάκη.
      Ο αγορητής κ. Κωνσταντίνος Τσιάρας από τη Νέα Δημοκρατία έχει το λόγο.
      ΚΩΝΣΤΑΝΤΙΝΟΣ ΤΣΙΑΡΑΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, είναι η πρώτη συζήτηση που γίνεται στην Ολομέλεια σ’ αυτήν τη νέα κοινοβουλευτική περίοδο. Θα ήθελα, λοιπόν, κατ’ αρχήν, να ευχηθώ να έχουμε μία καλή, δημιουργική κοινοβουλευτική περίοδο, κυρίως απαντώντας σε προβλήματα που ταλαιπωρούν και τους Έλληνες πολίτες και την ελληνική κοινωνία. 
      Θα ήθελα να ξεκινήσω με μία παρατήρηση. Για εμένα προσωπικά είναι η δεύτερη συνεχόμενη κοινοβουλευτική περίοδος στην οποία συμμετέχω και δυστυχώς, επαναλαμβάνεται η ίδια πρακτική. Και η πρακτική έχει να κάνει κυρίως με το ότι σε κάθε συζήτηση για οποιοδήποτε σχέδιο νόμου μπορεί να ακούμε απόψεις επί παντός επιστητού, πολλές φορές συναφείς, πολλές φορές κοντινές, ωστόσο απόψεις οι οποίες σε ένα πολύ μεγάλο βαθμό ξεφεύγουν από την ουσία του νομοσχεδίου. Και είναι μία πρακτική την οποία εγώ τουλάχιστον έχω δει να ακολουθείται από το 2004, που δίνω το παρόν σ’ αυτήν την Αίθουσα. Είναι, όμως, μία πρακτική, η οποία σε καμμία περίπτωση δεν βοηθά να συζητούμε την ουσία των προτεινόμενων από την Κυβέρνηση νομοσχεδίων. Είναι μία πρακτική που σε ένα πολύ μεγάλο βαθμό κάνει τους Έλληνες πολίτες να αναρωτιούνται αν μέσα από μία τέτοια διαδικασία μπορούμε όντως να δώσουμε απάντηση, να δώσουμε λύση στα προβλήματα που τους ταλαιπωρούν. 
      Και το λέω αυτό, γιατί η άρνηση εν πολλοίς, η οποία εκδηλώνεται κυρίως από το κόμμα της Αξιωματικής Αντιπολίτευσης και γενικότερα από τα κόμματα της αντιπολίτευσης, δεν νομίζω ότι μπορεί να συνεισφέρει στο να κάνουμε ένα νομοσχέδιο καλύτερο ή να δώσουμε μία άλλη διάσταση σε σχέση με τον τρόπο που η κυβέρνηση το βλέπει και το προτείνει. Αντίθετα, οχυρώνεται κανείς πίσω από μία συγκεκριμένη άποψη, με αποτέλεσμα τίποτα να μην γίνεται καλύτερο και τίποτα να μην κινείται προς τη σωστή κατεύθυνση. Και τελικά, αυτήν την πρακτική της ατάκας ή, αν θέλετε, της κουβέντας που μπορεί να εγείρει μόνο τα Μέσα Μαζικής Ενημέρωσης, αν δεν την εγκαταλείψουμε, σύντομα δεν θα μπορούμε σε καμμία περίπτωση να είμαστε ουσιαστικοί, κυρίως μέσα από το ρόλο που  μας έχουν αναθέσει οι συμπολίτες μας ευρισκόμενοι σ’ αυτόν τον χώρο, σ’ αυτήν την Αίθουσα. 
      Το συγκεκριμένο νομοσχέδιο κυρίες και κύριοι συνάδελφοι, έχει τρία ζητήματα κατά την άποψή μου: «Η.ΔΙ.Κ.Α. Α.Ε.» , ΥΠ.Ε.Δ.Υ.Φ.Κ.Α., προσωρινή σύνταξη. Αν έπρεπε  να κρίνω τους εισηγητές των κομμάτων της Αντιπολίτευσης, θα σας έλεγα ότι μ’ αυτά τα ζητήματα έχετε ασχοληθεί ελάχιστα. Αντί, λοιπόν, να κρίνουμε τα συγκεκριμένα καίρια σημεία του νομοσχεδίου και να πούμε πού ενδεχομένως η Κυβέρνηση θα μπορούσε να βελτιώσει την κατάσταση και να κάνει καλύτερες ρυθμίσεις, το μόνο το οποίο ουσιαστικά είχαμε σαν αντικείμενο συζήτησης σήμερα εδώ μέχρι τώρα, είναι η κοινωνική ασφάλιση, πού πάει, αν είναι επαρκής η χρηματοδότηση και ποιες ενδεχομένως μπορεί να είναι οι σκέψεις του Υπουργού σε μία συζήτηση, η οποία έχει μόλις αρχίσει σε έναν άλλο χώρο, σε μία άλλη επιτροπή και με μία εντελώς διαφορετική μέθοδο, όπως τουλάχιστον έχει περιγραφεί. Θα μου επιτρέψετε, βεβαίως, στον υπόλοιπο χρόνο που μου απομένει να μιλήσω μόνο για το νομοσχέδιο.
      Κυρίες και κύριοι συνάδελφοι, άξονες της νέας κυβερνητικής πορείας της Νέα Δημοκρατίας είναι η υλοποίηση των προεκλογικών της δεσμεύσεων για την οργάνωση του κράτους και την αναδιάρθρωση των υπηρεσιών του. Συνεχίζουμε μία προσπάθεια που έχει αρχίσει, ρυθμίζοντας θέματα κοινωνικής ασφάλισης με σεβασμό των συνταξιοδοτικών δικαιωμάτων, προσπαθώντας να απαλείψουμε αδικίες που έρχονται από το παρελθόν.
      Η.ΔΙ.Κ.Α.  Α.Ε. Μια φοβερή έκφραση απόψεων από όλους τους εισηγητές των κομμάτων της Αντιπολίτευσης, σαν να μιλάμε για κάτι το οποίο θα ανατρέψει τα δεδομένα στην κοινωνική ασφάλιση. Δέχεστε ή δεν δέχεστε, κύριοι συνάδελφοι, ότι υπάρχει ένα σοβαρό πρόβλημα καταγραφής του ασφαλιστικού χρόνου και όλων των ζητημάτων που αφορούν την κοινωνική ασφάλιση για όλους τους Έλληνες πολίτες; Νομίζω ότι είναι μία πραγματικότητα την οποία κανείς δεν μπορεί να αμφισβητήσει. Έρχεται, λοιπόν, η Κυβέρνηση στην πραγματικότητα, να δημιουργήσει ένα νέο φορέα ο οποίος θα έχει αυτόν τον απόλυτο έλεγχο.
Και βεβαίως οι απόψεις περί ιδιωτικού φορέα, μια και ακούμε την έκφραση «ανώνυμη εταιρεία», η οποία δεν έχει καμμία σχέση με τον ιδιωτικό φορέα, διότι το κράτος θα έχει το 100% των μετοχών της Η.ΔΙ.Κ.Α., νομίζω ότι δεν απαντούν σε καμμία περίπτωση σε όλη αυτήν την ιστορία και το ξέρετε πάρα πολύ καλά. Πρέπει, λοιπόν -και το γνωρίζουμε όλοι μας- να αναμορφώσουμε το υφιστάμενο καθεστώς, στοχεύοντας στην αποτελεσματική λειτουργία ενός δίκαιου και βιώσιμου, σύγχρονου ασφαλιστικού συστήματος, το οποίο θα μπορεί πλήρως να υποστηρίζεται ηλεκτρονικά. 
     Σύμφωνα, λοιπόν, με το σχέδιο νόμου, το Κ.Η.Υ.Κ.Υ. θα μετατραπεί σε «Η.ΔΙ.Κ.Α. Α.Ε.», που θα είναι μία σύγχρονη εταιρεία που θα μπορεί να οργανώσει ηλεκτρονικά οτιδήποτε έχει σχέση με την κοινωνική ασφάλιση. Βασικός στόχος της νέας εταιρείας θα είναι η διασύνδεση της βάσης δεδομένων όλων των ταμείων, αλλά και της Γενικής Γραμματείας Κοινωνικών Ασφαλίσεων μεταξύ τους, αλλά και με τις αρχές, προκειμένου γρήγορα και αποτελεσματικά να διασταυρώνονται όλα τα στοιχεία, ενισχύοντας με τον τρόπο αυτό την διαλειτουργικότητα των εμπλεκομένων με την κοινωνική ασφάλιση φορέων, τόσο στη χώρα, όσο και στην Ευρωπαϊκή Ένωση. 
     Παράλληλα, θα επιδιωχθεί η βελτίωση των υπηρεσιών των ταμείων προς τους ασφαλισμένους, αλλά και ο έλεγχος των δαπανών και ο εξορθολογισμός της λειτουργίας της κοινωνικής ασφάλισης, ώστε να αποτελέσει -αν θέλετε- μια βασική δυνατότητα για το δημόσιο τομέα, για την πάταξη της φοροδιαφυγής. Μη μας διαφεύγει ότι ένα σοβαρό πρόβλημα το οποίο υπάρχει δεν είναι μόνο τα δικαιώματα των ασφαλισμένων, όπως αυτά κάθε φορά μπορεί να καταγράφονται, αλλά και η ίδια η εισφοροδιαφυγή, η οποία συνιστά ένα πολύ μεγάλο πρόβλημα για το σύγχρονο κράτος κοινωνικής ασφάλισης, όπως αυτό καταγράφεται στη χώρα μας.
     Οι λόγοι οι οποίοι αιτιολογούν τη μετατροπή του Κ.Η.Υ.Κ.Υ. σε ανώνυμη εταιρεία -και στέκομαι σε αυτό το σημείο για να μην δημιουργούνται εντυπώσεις- είναι, πρώτον, η δημιουργία ενός φορέα ευέλικτου και ειδικά στο χώρο των εξελισσόμενων συστημάτων πληροφορικής και επικοινωνιών και, δεύτερον, η έγκαιρη στελέχωση της εταιρείας με εξειδικευμένο προσωπικό, το οποίο να μπορεί να ανταποκριθεί στη νέα του αποστολή. Κατά τα λοιπά, όπως όλοι αντιλαμβάνεστε, πρόκειται για μια εταιρεία κάτω από τον έλεγχο του δημοσίου, με μετοχές του δημοσίου και μάλιστα κάτω από τον έλεγχο του αρμόδιου Υπουργού. Θα δουλεύει για τις υπηρεσίες κοινωνικής ασφάλισης, επομένως θα δουλεύει για την πολιτεία και για το σύνολο των ασφαλισμένων.
     Θέλω ακόμη να προσθέσω ότι με τη δημιουργία αυτής της ανώνυμης εταιρείας δεν αποκλείεται ο ιδιωτικός τομέας από την ενασχόλησή του με τέτοια ζητήματα και προφανώς εδώ είναι η ένστασή σας και εδώ είναι ο φόβος σας. Απλώς, δεν θα προσφεύγει και δεν θα προστρέχει ο κάθε ασφαλιστικός φορέας, όπως συνέβαινε στο παρελθόν, σε μία ιδιωτική εταιρεία, αλλά όλα αυτά θα γίνονται από τον έλεγχο της Η.ΔΙ.Κ.Α.. 
     ΥΠ.Ε.Δ.Υ.Φ.Κ.Α.: Γνωρίζουμε πάρα πολύ καλά τι συμβαίνει στην Υπηρεσία Ελέγχου Δαπανών Υγείας Φορέων Κοινωνικής Ασφάλισης και το λέω διότι ο κατακερματισμός των υπηρεσιών επιθεώρησης και ο αποσπασματικός τρόπος υλοποίησης των ελέγχων δαπανών υγείας έχει, σ’ ένα πολύ μεγάλο βαθμό, υπονομεύσει την αποτελεσματικότητα και έχει ακυρώσει στην πράξη κάθε προσδοκία για την αντιμετώπιση του προβλήματος. Απόδειξη είναι το γεγονός ότι διαχρονικά οι ελεγκτικοί μηχανισμοί αποδεικνύονται ανίσχυροι, αφού οι δαπάνες υγείας εξακολουθούν να αυξάνονται με σημαντικούς ρυθμούς. Εδώ, λοιπόν, το γεγονός ότι θα υπάρξει η σύσταση μιας θέσης Γενικού Επιθεωρητή Δαπανών Υγείας Φορέων Κοινωνικής Ασφάλισης, ο οποίος θα μπορεί να έχει τον έλεγχο και θα είναι το πρόσωπο αναφοράς, θεωρούμε ότι θα δώσει απάντηση στο συγκεκριμένο πρόβλημα. 
     Προσωρινή σύνταξη. Κυρίες και κύριοι συνάδελφοι, είναι λίγοι οι συμπολίτες μας, οι οποίοι προσπαθούν εδώ και χρόνια να λύσουν τα προβλήματα που αφορούν τη συνταξιοδότησή τους; Γνωρίζετε πάρα πολύ καλά ότι κάθε Έλληνας πολίτης ο οποίος υπάγεται στο καθεστώς της διαδοχικής ασφάλισης περιμένει περισσότερο από ένα χρόνο, προκειμένου να πάρει τη σύνταξή του. Οι ασφαλισμένοι του Ι.Κ.Α. θα πάρουν τη σύνταξή τους μετά από οκτώ μήνες περίπου. Για τους δημοσίους υπαλλήλους υπάρχει περίπου το πεντάμηνο. Οι δυσάρεστες συνέπειες αυτής της απαράδεκτης πραγματικότητας για τους συνταξιούχους που δεν έχουν άλλους πόρους είναι πέρα από αυτονόητες και νομίζω ότι το καταλαβαίνουμε όλοι. Η πολιτεία έρχεται να θεσμοθετήσει, απαντώντας σ’ ένα βασικό πρόβλημα για πολλούς συνταξιούχους. Θα μπορεί ο κάθε συνταξιούχος με μια απλή αίτησή του και υπεύθυνη δήλωση να παίρνει το 80% της δικαιούμενης σύνταξης, δίνοντας κυρίως -αν θέλετε- στον εαυτό του τη δυνατότητα να απαντήσει σ’ ένα πρόβλημα, που δυστυχώς υπάρχει από το παρελθόν. 
     Κυρίες και κύριοι συνάδελφοι, είναι πολύ απλά τα πράγματα. Η Κυβέρνηση δεν έχει καμμία διάθεση ούτε -αν θέλετε- να οδηγήσει σε λάθος δρόμους το κοινοβουλευτικό Σώμα ούτε να δημιουργήσει λάθος εντυπώσεις σε μια συγκεκριμένη της επιλογή.
      Πάμε να εκσυγχρονίσουμε ένα σύστημα το οποίο χρειάζεται εκσυγχρονισμό. Τίποτε λιγότερο και τίποτε περισσότερο. Νομίζω ότι σε αυτήν την προσπάθεια, κριτής όλων μας είναι η ελληνική κοινωνία και οι Έλληνες πολίτες. Και γνωρίζουν πολύ καλά ότι αυτή η Κυβέρνηση είναι μια Κυβέρνηση που ενδιαφέρεται και θέλει πραγματικά να δώσει ένα τέλος σε μια αναχρονιστική πραγματικότητα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Χάιδος έχει το λόγο.
      ΧΡΗΣΤΟΣ ΧΑΪΔΟΣ: Κυρίες και κύριοι συνάδελφοι, το σύστημα της κοινωνικής ασφάλισης με τα προβλήματά του είναι ένα πολύ σημαντικό, αν όχι το σημαντικότερο ζήτημα που απασχολεί σήμερα την πολιτική, την κοινωνία και τους πολίτες. Θα περίμενε και θα απαιτούσε κανείς, ένα τόσο ευαίσθητο θέμα, να το προσεγγίζουμε όλοι με υπευθυνότητα, με σοβαρότητα και όποιες παρεμβάσεις γίνονται σε αυτό να εντάσσονται σ’ ένα γενικότερο σχεδιασμό και να είναι σωστές και μελετημένες. Θα απαιτούσαν επίσης οι πολίτες, ανεξαρτήτως του κόμματος που ψηφίζουν ή επιλέγουν να στηρίξουν, να ενισχύεται ο δημόσιος και αναδιανεμητικός χαρακτήρας του και αυτό να γίνεται έμπρακτα δίνοντας προτεραιότητα στον άνθρωπο και στις ανάγκες του και όχι στις επιταγές της νεοφιλελεύθερης αντίληψης, που θεωρεί την κοινωνική ασφάλιση πολυτέλεια και βαρίδι στην ανάπτυξη.
      Είναι, λοιπόν, πολιτική προτεραιότητα, η κοινωνική ασφάλιση που έχει σαν στόχο την εμπέδωση της σιγουριάς και της ασφάλειας στους πολίτες, που βγαίνουν από την εργασία, καθώς επίσης και στους ανθρώπους που παρουσιάζουν προβλήματα υγείας και χρειάζονται περίθαλψη. 
      Όμως, η Κυβέρνηση, διακατέχεται από μια οικονομοτεχνική αντίληψη για την κοινωνική ασφάλιση. Αντιμετωπίζει με αποσπασματικότητα και προχειρότητα τα ζητήματα των ασφαλιστικών φορέων. Διαπνέεται από επικοινωνιακή λογική στην προσέγγιση των προβλημάτων που ανακύπτουν και χρησιμοποιεί σαν προπαγανδιστικά πυροτεχνήματα τις όποιες επιμέρους ρυθμίσεις θεσπίζει, έστω και εάν είναι ανεφάρμοστες, όπως η προσωρινή σύνταξη σε δεκαπέντε ημέρες. Κατηγορηματικά όλοι οι συνδικαλιστές, όλοι οι ειδικοί απορρίπτουν αυτή τη δυνατότητα, θεωρώντας ότι χρειάζονται τουλάχιστον δύο μήνες για να επιτευχθεί σε κάποια από τα ταμεία η επιτυχία αυτής της ρύθμισης. Πολλές φορές είναι επιζήμια, όπως η λίστα φαρμάκων που εφαρμόσθηκε στο παρελθόν, που καταργήθηκε. Και έτσι τα οικονομικά των ασφαλιστικών ταμείων επιδεινώνονται. Τα ελλείμματά τους έχουν φτάσει «στο κόκκινο» και πολλά από αυτά αδυνατούν να ανταποκριθούν στις τρέχουσες υποχρεώσεις τους, όπως για παράδειγμα στις συντάξεις των επομένων μηνών.
      Με τις δηλώσεις και τις ενέργειες διαφόρων κυβερνητικών παραγόντων ή «λαγών» που παρουσιάζονται ως σοφοί, δημιουργείται ανασφάλεια και φόβος στους εργαζόμενους, που τους οδηγούν σε μαζική, πρόωρη συνταξιοδότηση, με τραγικές συνέπειες για τα οικονομικά των ταμείων. Υπ’ αυτές τις συνθήκες ο προτεινόμενος διάλογος χωρίς πλαίσιο, χωρίς αναλογιστικές μελέτες, χωρίς χρονοδιάγραμμα, χωρίς προτάσεις από την Κυβέρνηση μπορεί να χαρακτηρισθεί προσχηματικός και μοιάζει με παρωδία.
      Από αυτή τη λογική δεν ξεφεύγει και το νομοσχέδιο που συζητάμε σήμερα, που αφορά τη σύσταση και το καταστατικό της Ηλεκτρονικής Διακυβέρνησης της Κοινωνικής Ασφάλισης, ενώ περιλαμβάνει και άλλες ασφαλιστικές και οργανωτικές διατάξεις. Παρουσιάζει αντιφατικότητες, αφού επί τέσσερα χρόνια η Κυβέρνηση δεν έκανε τίποτε σημαντικό στη μηχανοργάνωση των ταμείων. Αναφέρω χαρακτηριστικά το Ι.Κ.Α., όπου η μηχανοργάνωση καθυστερεί και καρκινοβατεί. Τώρα η Κυβέρνηση συστήνει την Η.ΔΙ.ΚΑ Α.Ε. κερδοσκοπικού χαρακτήρα επιχείρηση, οριακής νομιμότητας, αφού θα διαχειρίζονται τις σοβαρές και απόρρητες πληροφορίες της ασφάλισης και της υγείας των ασφαλισμένων, στελέχη που εργάζονται με συμβάσεις έργου, δηλαδή ιδιώτες, ενώ ταυτόχρονα διαταράσσονται οι κανόνες του υγιούς ανταγωνισμού με επίσης ιδιωτικές εταιρείες. Αποκαλύπτονται παλινωδίες. Υπήρχε παλαιότερα ο Υφυπουργός Κοινωνικής Ασφάλισης και τώρα καταργήθηκε και θεσπίστηκε ο ειδικός γραμματέας. Καταργήθηκε και αυτός μαζί με την αποπομπή στο σκάνδαλο των ομολόγων.
      Τώρα με το νομοσχέδιο, συστήνεται Επιτροπή Κώδικα Κοινωνικής Ασφάλισης. Αν δεν υπάρχει σχέδιο και στόχος, κανένας δεν μπορεί να πιστεύει ότι μπορεί να έχουν αποτελεσματικότητα αυτές οι αποσπασματικές ρυθμίσεις.
      Δείχνει την ανακολουθία της Νέας Δημοκρατίας διαχρονικά στις επιλογές της. Αφού πρώτα κατήργησε τη λίστα φαρμάκων και αύξησε τις τιμές τους -όταν οι δαπάνες, που είναι περισσότερο σπατάλες, εκτινάχθηκαν στα ύψη και βρίσκονται εκτός ελέγχου- τώρα θεσπίζει το Γενικό Επιθεωρητή Ελέγχου Δαπανών Υγείας και στην υπηρεσία αυτή μπορούν να εργάζονται γιατροί και φαρμακοποιοί, που ασκούν ταυτόχρονα και ιδιωτικά το επάγγελμά τους. Είναι θέμα αρχής. Δεν μπορούμε «να βάλουμε το λύκο να φυλάει τα πρόβατα». Ο ελέγχων δεν μπορεί να είναι και ελεγχόμενος. 
      Αποκαλύπτει την ασυνέπεια που χαρακτηρίζει την Κυβέρνηση στις υποχρεώσεις της να εφαρμόζει τις κείμενες διατάξεις, όταν μάλιστα τις επικαλείται. Χαρακτηριστική περίπτωση είναι η ένταξη του Ταμείου Πρόνοιας των Κληρικών στο Ταμείο Πρόνοιας των Δημοσίων Υπαλλήλων, χωρίς τη μεταφορά των περιουσιακών στοιχείων και των εσόδων του σε αυτό, τουλάχιστον όχι όλων. Μεταφέρεται μόνο το 1/3 των περιουσιακών στοιχείων και των εσόδων αυτού του Ταμείου στο Ταμείο Πρόνοιας των Δημοσίων Υπαλλήλων. 
      Τέλος, με τη νέα ρύθμιση των χρεών των επιχειρήσεων στα ασφαλιστικά ταμεία, χωρίς μάλιστα όριο ύψους χρεών, μετά τις επανειλημμένες προεκλογικές διαβεβαιώσεις κυβερνητικών παραγόντων περί του αντιθέτου, αποκαλύπτεται η αντιφατικότητα μεταξύ των κυβερνητικών εξαγγελιών για πάταξη της εισφοροδιαφυγής και των ενεργειών της, που στην πράξη την εκτινάσσουν στα ύψη. Η εισφοροδιαφυγή υπολογίζεται στα 6.000.000.000 ευρώ για το 2007 έναντι των 4,5 δισεκατομμυρίων ευρώ το 2006 και πολύ λιγότερη τα προηγούμενα χρόνια. 
      Είναι πασίδηλο ότι παρά τις ρητορικές κορώνες, όπως αυτή της προσωρινής σύνταξης σε δεκαπέντε μέρες –μακάρι να το πετύχετε, αλλά δεν θα μπορέσετε- παρά τις σοφιστείες αποπροσανατολισμού για τις προτεραιότητες που έχει η ίδια η Κυβέρνηση, στην πράξη αποδυναμώνει το δημόσιο και αναδιανεμητικό χαρακτήρα της κοινωνικής ασφάλισης προς όφελος των ιδιωτικών συμφερόντων. Από αυτήν τη λογική διαπνέεται και το σημερινό νομοσχέδιο, γι’ αυτό το καταψηφίζω. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε συνάδελφε.
      Το λόγο έχει ο κ. Αστέριος Ροντούλης του Λαϊκού Ορθόδοξου Συναγερμού. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, ακολουθώντας και τις νουθεσίες του εκ Θεσσαλίας προερχομένου συναδέλφου κ. Τσιάρα, οι ομιλητές του Λαϊκού Ορθόδοξου Συναγερμού -και κατ’ εντολήν, βέβαια, του Προέδρου- θα επικεντρωθούν σε συγκεκριμένα σημεία. 
      Θα μου επιτρέψετε να επικεντρώσω την ομιλία μου στο θέμα που ονομάζεται «Γενικός Διευθυντής Δαπανών» και την υπηρεσία, την ΥΠΕΔΥΦΚΑ, που δημιουργείται. Το κάνω αυτό και για έναν επιπρόσθετο λόγο, γιατί μου κίνησε το ενδιαφέρον το γεγονός ότι η κ. Χριστοφιλοπούλου του ΠΑ.ΣΟ.Κ. απέδωσε, αμέσως μόλις ανέβηκε στο Βήμα, εύσημα στην Κυβέρνηση για το νέο αυτό θεσμό. 
      Ας διερωτηθούμε, λοιπόν, γιατί απέδωσε εύσημα, διότι εμφανώς δεν θα έπρεπε να αποδώσει. Γιατί το λέω αυτό; Διότι για να δημιουργηθεί αυτός ο νέος θεσμός και αυτή η νέα υπηρεσία, σημαίνει ότι οι ελεγκτικοί μηχανισμοί του ΟΓΑ, του Ι.Κ.Α. κ.λπ. δεν ανταποκρίνονταν μέχρι τώρα στο έργο τους. Αυτό δηλαδή σημαίνει χρεωκοπία, ομολογία χρεωκοπίας των ελεγκτικών μηχανισμών. Ας το πούμε, λοιπόν, αυτό πρώτα και μετά να αρχίσουμε να αλληλοσυγχαίρουμε ο ένας τον άλλον. 
      Άρα, οι ελεγκτικοί μηχανισμοί, οι μέχρι τώρα υφιστάμενοι, απέτυχαν. Άρα, μόνο για συγχαρητήρια δεν είναι. Αυτή είναι η πραγματικότητα. Διαφορετικά, πώς εξηγείται η αναγκαιότητα δημιουργίας του θεσμού αυτού, του Γενικού Διευθυντή Δαπανών και της νέας υπηρεσίας; Δεν υπάρχει άλλη εξήγηση. 
      Ας έρθουμε τώρα να δούμε το εξής σημείο: Προσπαθούμε να αντιμετωπίσουμε την ασθένεια των δαπανών του συστήματος υγείας –γιατί αυτό είναι η ασθένεια- αντιμετωπίζοντας τα συμπτώματα, χωρίς να αντιμετωπίζουμε τα γενεσιουργά αίτια, που προκαλούν την ασθένεια, τις αιτίες δηλαδή.
      Βασική αιτία, αξιότιμε κύριε Υπουργέ, είναι η πολιτική φαρμάκου. Διογκώνονται οι δαπάνες, γίνονται ανεξέλεγκτες, γιατί δεν υπάρχει η ορθή πολιτική φαρμάκου. Η φαρμακευτική σας πολιτική, όπως και του ΠΑ.ΣΟ.Κ., έχει αποτύχει πλήρως. Γιατί έχει αποτύχει πλήρως; Διότι δεν προσέξατε δύο πυλώνες του συστήματος. Ο ένας πυλώνας είναι πώς ελέγχουμε τη διακίνηση του φαρμάκου. Τα ταμεία ούτε ξέρουν τι συνταγογραφείται ούτε τι εκτελείται. 
      Ο Λαϊκός Ορθόδοξος Συναγερμός, για να σας βοηθήσει, έχει πρόταση επί αυτού, χιλιοειπωμένη μεν, ας την πούμε κι εμείς δε για πολλοστή φορά. Δεν χρειάζονται επιπρόσθετες, γραφειοκρατικές δομές, αξιότιμε κύριε Υπουργέ. Χρειάζεται μηχανοργάνωση των νοσοκομείων, χρειάζεται μηχανοργάνωση των ταμείων. Κάτι που στην Ευρώπη αποτελεί παρελθόν, εδώ δεν είναι ούτε στο ορατό μέλλον. 
      Στην Ευρώπη, ως γνωρίζετε πολύ καλά –καλύτερα από τον καθένα θεωρώ- όταν βγαίνει το φάρμακο από τη φαρμακοβιομηχανία, μπαίνει σε σύστημα πληροφορικής. Φθάνει, Συνταγογραφείται; Σύστημα πληροφορικής. Εκτελείται η συνταγή του φαρμακοποιού; Μέσα στο σύστημα ελέγχεται πλήρως όλη η πορεία του φαρμάκου.
      Και ενώ συμβαίνει αυτό, οι Ευρωπαίοι μας δείχνουν το δρόμο, εμείς κωλυσιεργούμε χρόνια επί χρόνων και δεν γίνεται τίποτα και συστήνουμε γραφειοκρατικές δομές, αντί να κοιτάξουμε την ουσία του προβλήματος, το γενεσιουργό αίτιο. 
      Δεύτερο γενεσιουργό αίτιο είναι η πολιτική βιβλιαρίων. Ανεξέλεγκτο το σύστημα πλήρως. Έχουμε φθάσει στο σημείο, σε βιβλιάρια ανδρών να γράφονται αντισυλληπτικά χάπια γυναικών. Αυτή είναι η πραγματικότητα και το γνωρίζετε, επίσης, πάρα πολύ καλά.
      Ο Λαϊκός Ορθόδοξος Συναγερμός επίσης έχει πρόταση και η πρόταση είναι ξεκάθαρη. Πρέπει να υπάρξει μία «έξυπνη» κάρτα ατομική, με προστασία των προσωπικών δεδομένων, που να ακολουθεί τον ασθενή σε όλη του τη ζωή. Η τεχνογνωσία και η τεχνολογία υπάρχει. Μία «έξυπνη» κάρτα ιατροφαρμακευτικής περίθαλψης θα ακολουθεί δια βίου τον ασθενή και έτσι θα ελέγχεται ανά πάσα στιγμή το σύστημα. Να φύγουμε από το απαρχαιωμένο βιβλιάριο.
      Αυτά, κύριε Υπουργέ, γιατί δεν γίνονται και στήνονται –λέω και πάλι- απαράδεκτες γραφειοκρατικές δομές; Να δούμε, όμως, και ορισμένες άλλες παραμέτρους. 
      Πρώτη παράμετρος. Υπάρχει αυτή τη στιγμή το φαινόμενο που λέγεται παράλληλη εξαγωγή. Τι σημαίνει παράλληλη εξαγωγή; Σημαίνει ότι κάποιες φαρμακαποθήκες, αφού παίρνουν το φαρμακευτικό προϊόν από τις φαρμακοβιομηχανίες, το εξάγουν στο εξωτερικό, γιατί υπάρχει μεγάλη διαφορά τιμής. 
      Ξέρετε, όμως, «οι παροικούντες την Ιερουσαλήμ» τι λένε ότι γίνεται; Κρατάνε τα κουπόνια και τα κουπόνια αυτά που κρατιούνται, συνταγογραφούνται στη συνέχεια. Και πληρώνει ο Ο.Γ.Α., πληρώνει το Ι.Κ.Α., κανένας δεν μιλάει γι’ αυτό το πράγμα. Το γνωρίζει η  Κυβέρνηση πολύ καλά. Υπάρχουν καταγγελίες. Σιωπεί! 
      Δεύτερον, τι θα γίνει με τη λίστα φαρμάκων; Διάβασα το προσχέδιο του κρατικού προϋπολογισμού. Εσείς, η ίδια η Κυβέρνηση ομολογείτε στο προσχέδιο ότι εκτινάχθηκαν οι δαπάνες υγείας των δημοσίων υπαλλήλων, γιατί καταργήθηκε η λίστα συνταγογραφούμενων φαρμάκων. Εσείς το λέτε αυτό στο προσχέδιο κατά την πρώτη διακυβέρνηση της Νέας Δημοκρατίας. Τι θα γίνει γι’ αυτό το θέμα; 
      Άρα, λοιπόν, εμείς σαν Λαϊκός Ορθόδοξος Συναγερμός προτείνουμε λύσεις, ασχολούμαστε με ρεαλισμό με τα θέματα αυτά. Δεν κάνουμε μια περιδιάβαση στο νομοσχέδιο. Όπως είδατε, κύριε Υπουργέ, προτείνουμε, διότι εσείς είπατε στη Διαρκή Επιτροπή της Βουλής ότι ο διάλογος συνεπάγεται και θέση. Εμείς, κύριε Υπουργέ, έχουμε θέσεις. Σας τις λέμε τις θέσεις μας.
      Άρα, λοιπόν, για να μην καταχρώμαι τον χρόνο άλλων συναδέλφων, θα πω το εξής: Δεν χρειάζονται άλλες νέες γραφειοκρατικές δομές που δημιουργούν διαφθορά και αδιαφάνεια. Αυτό που απαιτείται είναι αναγκαιότητα, είναι να δούμε ρεαλιστικά το πρόβλημα, να εφαρμόσουμε το παράδειγμα των προηγμένων ευρωπαϊκών χωρών και να χρησιμοποιήσουμε επιτέλους την τεχνολογία. Εκεί είναι η λύση. Εκεί είναι η ρίζα του κακού και εκεί πρέπει να χτυπήσουμε. 
      Σας ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε. 
      Η κ. Παρασκευή Μπουζάλη από τη Νέα Δημοκρατία έχει το λόγο.
      ΠΑΡΑΣΚΕΥΗ ΜΠΟΥΖΑΛΗ: Θα ήθελα, ξεκινώντας την πρώτη μου ομιλία σήμερα, εδώ στο Ελληνικό Κοινοβούλιο, να εκφράσω από την καρδιά μου τις θερμές ευχαριστίες μου στους συμπατριώτες μου στη Καστοριά για την ψήφο τους, την εμπιστοσύνη τους και να τους διαβεβαιώσω από αυτό εδώ το Βήμα ότι ο αγώνας μου θα είναι συνεχής και επίμονος για την ανάπτυξη και την πρόοδο, τόσο της ιδιαίτερης πατρίδας μου αλλά και ολόκληρης της χώρας.
      Κυρίες και κύριοι συνάδελφοι, με το νέο νόμο-πλαίσιο του Υπουργείου Απασχόλησης για την σύσταση της ηλεκτρονικής διακυβέρνησης κοινωνικής ασφάλισης, η Κυβέρνηση του Κώστα Καραμανλή συνεχίζει αταλάντευτη στο δρόμο των μεταρρυθμίσεων που χάραξε από τον Μάρτη του 2004. Στις 16 του περασμένου Σεπτέμβρη, λάβαμε νέα εντολή από τους πολίτες και προχωράμε με αποφασιστικότητα και τόλμη στη συνέχιση των σημαντικών μεταρρυθμίσεων  που θα επιφέρουν τις επιβεβλημένες τομές στους επιμέρους κλάδους της οικονομίας και της κοινωνίας. Οι σύγχρονες, λοιπόν, συνθήκες απαιτούν πλέον την εφαρμογή της λεγόμενης ηλεκτρονικής διακυβέρνησης στην παροχή των δημοσίων υπηρεσιών και κατ’ επέκταση στην κοινωνική ασφάλιση, προκειμένου έτσι να λειτουργεί αποτελεσματικά ένα δίκαιο, αλλά και ένα  βιώσιμο ασφαλιστικό σύστημα στη χώρα μας.
      Οι εποχές όπου τα ασφαλιστικά ταμεία λειτουργούσαν και κατέγραφαν τα στοιχεία των ασφαλισμένων σε κλασικές καταστάσεις και βιβλία, ακόμη και με υποτυπώδη ηλεκτρονική καταγραφή, έχουν περάσει ανεπιστρεπτί. Στα πλαίσια της δημιουργίας του σύγχρονου προσώπου του ελληνικού κράτους θεωρείται αδιανόητο το γεγονός διάφορα στοιχεία σε δημόσιες υπηρεσίες να χάνονται, να αλλοιώνονται και το κυριότερο να μην υπάρχει καμμία δυνατότητα διασταύρωσης ή πραγματικού ελέγχου αυτών.
      Κυρίες και κύριοι συνάδελφοι, η σύσταση της εταιρείας Ηλεκτρονικής Διακυβέρνησης Κοινωνικής Ασφάλισης Α.Ε. έρχεται στον κατάλληλο χρόνο για την άρτια υποστήριξη όλων των παραπάνω. Ήδη οι προσπάθειες που γίνονται σε θέματα παροχής δημοσίων υπηρεσιών με τη χρήση της νέας τεχνολογίας στη χώρα μας είναι πολύ σημαντικές. Αυτό αποδεικνύεται άλλωστε και από την επιτυχή λειτουργία των Κ.Ε.Π. αλλά και του τριετούς προγράμματος «ΠΟΛΙΤΕΙΑ».
      Η εφαρμογή των ανωτέρω πρωτοβουλιών συνέβαλλε σημαντικά στην καλύτερη, αποτελεσματικότερη και πολυεπίπεδη εξυπηρέτηση των πολιτών, σύμφωνα πάντα με τις πραγματικές τους ανάγκες, καθώς και την εφαρμογή της ηλεκτρονικής διακυβέρνησης σε όλα τα επίπεδα διοίκησης. Αναμενόμενο, λοιπόν ήταν να επεκταθεί η χρήση της λεγόμενης ηλεκτρονικής διακυβέρνησης και στην κοινωνική ασφάλιση, με στόχο πάντα να ελαχιστοποιηθούν τα προβλήματα που παρουσιάστηκαν τα τελευταία χρόνια, δηλαδή ελλιπής παρακολούθηση της νέας τεχνολογίας, πολυνομία, που πολλές φορές δεν λειτούργησε, αυξημένος όγκος εργασίας, υψηλό κόστος κ.λπ. 
      Βέβαια, πρέπει να λάβουμε υπόψη ότι η ηλεκτρονική διακυβέρνηση δεν εξαντλείται μόνο στο νοικοκύρεμα του αρχείου πληροφοριών των δημοσίων υπηρεσιών. Γίνεται μία προσπάθεια για την πλήρη παροχή υπηρεσιών με τη χρήση της σύγχρονης τεχνολογίας, η οποία εξασφαλίζει διαφάνεια και αποδοτικότητα στην παροχή υπηρεσιών προς τους πολίτες, ευκολότερη πρόσβαση των πολιτών στην πληροφόρηση, αλλά και αποδοτικότερη διαχείριση της κρατικής πληροφόρησης, πάντα προς όφελος των πολιτών. 
      Η σημασία της εφαρμογής της ηλεκτρονικής διακυβέρνησης στις δημόσιες υπηρεσίες γίνεται περισσότερο κατανοητή αν τη δούμε μέσα και από τα αποτελέσματα της έρευνας, «ηλεκτρονική διαθεσιμότητα των δημοσίων υπηρεσιών, ποια είναι η πρόοδος της Ευρώπης;», που πραγματοποιήθηκε για λογαριασμό της Ευρωπαϊκής Επιτροπής το καλοκαίρι του 2006. Σ’ αυτή τη μελέτη, λοιπόν, συμμετείχαν είκοσι οκτώ ευρωπαϊκές χώρες και ερευνήθηκε η απευθείας ηλεκτρονική διαθεσιμότητα των δημοσίων υπηρεσιών σε είκοσι βασικές δημόσιες υπηρεσίες. Ενδεικτικά αναφέρω κάποιες: Υπηρεσίες υγείας, προμήθειες δημοσίου, πιστοποιητικά γέννησης, περιβαλλοντικές άδειες, αιτήσεις τραπεζικών εγκρίσεων, Φ.Π.Α., κοινωνική ασφάλιση, φορολογία επιχειρήσεων, φορολογία εισοδήματος, κοινωνική ασφάλιση για εργαζομένους. Για την επίτευξη της έρευνας αυτής χρησιμοποιήθηκαν δύο βασικοί δείκτες: Ο e-sophistication, που φανερώνει το απευθείας ηλεκτρονικό επίπεδο διαθεσιμότητας στις βασικότερες δημόσιες υπηρεσίες και ο δείκτης πλήρους  ηλεκτρονικής διαθεσιμότητας υπηρεσιών.
      Κυρίες και κύριοι συνάδελφοι, τα αποτελέσματα της έρευνας είναι αποκαλυπτικά και ξεκάθαρα και φανερώνουν ότι οι περισσότερες από τις ευρωπαϊκές χώρες, ακόμη κι εκείνες που εισήλθαν στην ευρωπαϊκή οικογένεια κατά την διεύρυνση του 2004, χρησιμοποιούν με μεγάλη επιτυχία τα σημαντικά πλεονεκτήματα της νέας τεχνολογίας και τα θέτουν συστηματικά στην υπηρεσία των πολιτών, κάτι το οποίο δεν έχει ακόμη επιτύχει η χώρα μας, παρά το γεγονός ότι παρουσιάζει ανοδική πορεία τα τελευταία πέντε χρόνια.
      Ενδεικτικά σας αναφέρω ότι σε ηλεκτρονικό επίπεδο συνεχούς διαθεσιμότητας στις βασικότερες δημόσιες υπηρεσίες η Ελλάδα κατέχει την εικοστή δεύτερη θέση, όταν τις τρεις καλύτερες θέσεις κατέχουν: η Αυστρία, η Μάλτα και η Εσθονία.
      Όσον αφορά δε τον δεύτερο δείκτη, δηλαδή τον δείκτη με την πλήρη διαθεσιμότητα υπηρεσιών on line, η χώρα μας βρίσκεται και πάλι στην εικοστή δεύτερη θέση ανάμεσα σε είκοσι οκτώ χώρες, όταν και πάλι οι καλύτερες είναι η Αυστρία, η Εσθονία και η Μάλτα. Η Αυστρία, για παράδειγμα, έχει φθάσει σε τέτοιο σημείο, ώστε η διαθεσιμότητα των δημοσίων υπηρεσιών να παρέχεται εξ ολοκλήρου ηλεκτρονικά. Με τη βοήθεια της πλατφόρμας ηλεκτρονικής διακυβέρνησης που δημιούργησε, κατάφερε να ενοποιήσει όλες τις υπηρεσίες του δημοσίου. Παράλληλα, εφήρμοσε την ηλεκτρονική ταυτότητα, όπου ο κάθε πολίτης έχει την προσωπική του κάρτα, η οποία διαθέτει ψηφιακό πιστοποιητικό και ηλεκτρονική υπογραφή για ολοκληρωμένες, αλλά και πάντα ασφαλείς συναλλαγές με τις δημόσιες υπηρεσίες.
      Κυρίες και κύριοι συνάδελφοι, με την εφαρμογή του νέου νομοθετικού πλαισίου, η ισχύουσα κατάσταση εκσυγχρονίζεται και συνάμα νοικοκυρεύεται, αφού προωθείται περαιτέρω η αξιοποίηση της νέας τεχνολογίας για τη βελτίωση των υπηρεσιών των ασφαλιστικών ταμείων προς τους πολίτες. Άλλωστε, πρόκειται για ένα πάγιο αίτημα, το οποίο εξασφαλίζει μια σειρά από θετικά αποτελέσματα, όπως: αποτελεσματικότερο εντοπισμό των φαινομένων της εισφοροδιαφυγής, αποτελεσματικότερη διαδικασία είσπραξης των απαιτήσεων των ασφαλιστικών οργανισμών, ταχύτερη και αποδοτικότερη εξυπηρέτηση των πολιτών και σε θέματα ταχύτερης απονομής των συντάξεων, ενοποίηση της πληροφορίας στο χώρο της κοινωνικής ασφάλισης, εξασφάλιση της διαλειτουργικότητας των συστημάτων πληροφορικής και επικοινωνιών των φορέων κοινωνικής ασφάλισης με τους λοιπούς φορείς που δραστηριοποιούνται σε θέματα ασφάλισης, υγείας, πρόνοιας και κοινωνικής πολιτικής, εξορθολογισμό των δαπανών λειτουργίας των φορέων κοινωνικής ασφάλισης, δυνατότητα συνεργασίας και διασύνδεσης με αντίστοιχους φορείς της Ευρωπαϊκής Ένωσης, αποτελεσματικότερη διάχυση της πληροφορίας μεταξύ των φορέων κοινωνικής ασφάλισης, αλλά και του Υπουργείου Απασχόλησης.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Σημαντικό, λοιπόν, είναι το γεγονός ότι το Κέντρο Ηλεκτρονικού Υπολογιστή Κοινωνικών Υπηρεσιών, το Κ.Η.Υ.Κ.Υ., μετατρέπεται με τη σειρά του σε μια ανώνυμη εταιρεία, η οποία μεταμορφώνεται σ’ έναν ευέλικτο φορέα, στελεχώνεται με εξειδικευμένο προσωπικό, το οποίο μπορεί να ανταποκριθεί στα νέα δεδομένα, αλλά και στη νέα του αποστολή, με συνέπεια, εγκυρότητα, υψηλή ταχύτητα και αποτελεσματικότητα.
      Αγαπητοί συνάδελφοι, θεωρώ ότι το νέο νομοθετικό πλαίσιο του Υπουργείου Απασχόλησης θέτει τα θέματα της αποτελεσματικής εξυπηρέτησης και πληροφόρησης του πολίτη στη σωστή τους διάσταση και επιλύει με σωστό τρόπο σημαντικά ζητήματα σχετικά με τον εκσυγχρονισμό και την καλύτερη παροχή υπηρεσιών στα ασφαλιστικά ταμεία, που από καιρό αναζητούσαν τη λύση τους. Για το λόγο αυτό, πρέπει να αντιμετωπίσουμε τη νέα αυτή νομοθετική πρωτοβουλία θετικά και να την υπερψηφίσουμε.
      Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε και εμείς την κ. Μπουζάλη και πρέπει να πω ότι η συμπατριώτισσά μου Βουλευτής, η οποία έκανε και την παρθενική της, αν δεν κάνω λάθος, εμφάνιση, επέτυχε ώστε να μην εξαντλήσει καν τον απαιτούμενο χρόνο.
      Και τώρα, τον λόγο έχει ο συνάδελφος Βουλευτής του ΠΑ.ΣΟ.Κ. κ. Παναγιώτης Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, θα ήθελα να κάνω μια διευκρίνιση σε αυτό που είπε ο κ. Ροντούλης για την ΥΠΕΔΥΦΚΑ, ότι παρανόησε αυτά τα οποία είπε η κυρία Χριστοφιλοπούλου. Εμείς ήμασταν αυτοί που δημιουργήσαμε την ΥΠ.Ε.Δ.Υ.Φ.Κ.Α., ως ΠΑ.ΣΟ.Κ. και την ψηφίσαμε με νόμο, όμως την περιφερειακή στελέχωσή της, αυτήν χαιρετίζουμε. Άρα, λοιπόν, επί του ζητήματος αυτού, νομίζω ότι τα σχόλια περιττεύουν.
      Σίγουρα, κύριοι συνάδελφοι, το ασφαλιστικό ζήτημα είναι ένα τεράστιο πρόβλημα και ειδικά στη γηραιά ήπειρο, την Ευρώπη. Αυτό οφείλεται κατά βάση στο στρεβλό δημογραφικό, το οποίο υπάρχει στη γηραιά ήπειρο, διότι οι συνεισφέροντες στο ασφαλιστικό σύστημα είναι όλο και λιγότεροι από αυτούς που εισπράττουν από το ασφαλιστικό σύστημα. Η αναλογία των ενεργών πολιτών σε σχέση με τους συνταξιούχους είναι δυσανάλογη. Γι’ αυτό υπάρχει πρόβλημα και το πρόβλημα αυτό πρέπει να λυθεί.
      Όμως, δεν το λύνεις κινδυνολογώντας. Δεν δημιουργείς στρατιές πρόωρα συνταξιούχων, που αδυνατίζουν τα ασφαλιστικά ταμεία, μέσα από μια κινδυνολογία και μέσα από μια φήμη, η οποία ξέρετε ότι σπέρνεται με την ταχύτητα του φωτός. Δεν λύνεις το πρόβλημα αυτό, όταν τα χρέη του κράτους προς τα ασφαλιστικά ταμεία από 2,7 δισεκατομμύρια ευρώ, φθάσανε αυτή τη στιγμή στα 7,8 δισεκατομμύρια ευρώ, όταν το υφιστάμενο νομικό πλαίσιο το οποίο το ελληνικό κράτος έχει βάλει, ο νόμος Ρέππα, με το 1% επί του Προϋπολογισμού που πρέπει να δίνεται στα ασφαλιστικά ταμεία, δεν τηρείται, όταν καλλιεργείς τη νοοτροπία της εισφοροδιαφυγής, κύριοι συνάδελφοι, με παρατάσεις ρυθμίσεων των εργοδοτών και των ελευθέρων επαγγελματιών που κατά βάση κρατάνε και χρήματα από τον εργαζόμενο, που έχουν πληρωθεί.
      Πριν τηρήσεις, λοιπόν, αυτά τα αυτονόητα, δεν μπορείς να καλείς σε διάλογο γι’ αυτό το μεγάλο ζήτημα. 
      Όμως, επειδή ακούστηκε ότι θα πρέπει να είμαστε επί του θέματος που συζητάμε, θα μπω στο νομοσχέδιο.
      Κυρίες και κύριοι συνάδελφοι, δυστυχώς είναι απαράδεκτο τον 21ο αιώνα να βγαίνει Έλληνας πολίτης στη σύνταξη και να παίρνει τη σύνταξή του μετά από δώδεκα μήνες ή οκτώ μήνες ή δέκα έξι μήνες. Αυτό που οφείλεται; Οφείλεται σαφώς στη γραφειοκρατία, οφείλεται σαφώς στο ότι δεν υπάρχει η μηχανογράφηση που θα εξαλείψει, αν θέλετε, τη γραφειοκρατία. Θα μου πείτε: μα, εμείς μ’ αυτό το νομοσχέδιο, ιδρύοντας την Ηλεκτρονική Διακυβέρνηση Κοινωνικής Ασφάλισης Α.Ε., πάμε να λύσουμε το ζήτημα.
      Εγώ θα σας πω, κύριε Υπουργέ, ότι δεν θα το λύσετε, όπως θα έπρεπε να το λύσετε. Μάλλον θα δημιουργήσετε ένα μηχανισμό, ο οποίος θα μπει μέσα σ’ αυτό το γραφειοκρατικό σύστημα. Και θα εξηγήσω γιατί. Αντίκειται στη σύγχρονη αντίληψη περί διοικήσεως και διαχείρισης των μεγάλων δημοσίων οργανισμών και επιχειρήσεων. Στην εποχή της νανοτεχνολογίας, εμείς πάμε να λύσουμε το ζήτημα κινούμενοι με ατμομηχανή.
      Δημιουργείται ακόμα ένας μηχανισμός βολέματος κάποιων δικών μας ανθρώπων και μάλιστα εκτός Α.Σ.Ε.Π., διότι είναι ανώνυμη η εταιρεία. Δεν δίνει λύσεις στο τεράστιο πρόβλημα της μηχανοργάνωσης των ασφαλιστικών ταμείων.
      Και ακούστε με, κύριε Υπουργέ. Ο λαός λέει το εξής: «Δεν ήξερες. Δεν ρώταγες;». Λύστε μου μία απορία. Τα τεράστια τραπεζικά συγκροτήματα τα οποία μηχανογραφούνται ανά τον κόσμο, δημιουργούν Η.ΔΙ.Κ.Α. Α.Ε. γι’ αυτή τη μηχανογράφηση; 
      Πριν από μερικές μέρες, ήμουν με κάποιους άλλους συναδέλφους μου στην Κίνα. Χρησιμοποίησα την πιστωτική μου κάρτα. Γυρνώντας από το ταξίδι, πηγαίνοντας στον οργανισμό της πιστωτικής μου κάρτας, ήξεραν την ημέρα, την ώρα και πού χάλασα τα γουάν σε ευρώ.
      Αυτή η μηχανοργάνωση –που είναι παγκόσμια- είναι δυνατόν να έχει λυθεί με τη δημιουργία εταιρειών μη κερδοσκοπικών, κρατικού ενδιαφέροντος; Τι λέει η διεθνής πρακτική επί του θέματος; Η διεθνής πρακτική λέει το εξής: Κάνουμε ένα διεθνή διαγωνισμό για να προσλάβουμε ένα σύμβουλο σ’ αυτόν τον τομέα. Και δόξα τω Θεώ! ανά τον κόσμο υπάρχουν χιλιάδες τέτοιες εταιρείες σύμβουλοι. Αυτός ο οργανισμός, αυτός ο σύμβουλος –ο οποίος είναι άπαξ, δεν τον πληρώνεις συνεχώς, δεν δημιουργείς μία ανελαστική δαπάνη στο δημόσιο που την πληρώνεις συνεχώς- τι κάνει; Αυτός ο οργανισμός μελετά το θέμα, σχεδιάζει, κοστολογεί, θέτει όρους, συντάσσει τεύχη δημοπράτησης. Και τι απλό κάνει; Για κάθε ασφαλιστικό φορέα –που θα είναι τρεις στο τέλος- καλεί σε διεθνή διαγωνισμό για να έρθουν εταιρείες –και υπάρχουν, δόξα τω Θεώ, εκατοντάδες χιλιάδες τέτοιες εταιρείες- και να προβούν στην αποπεράτωση αυτού του μηχανογραφικού συστήματος, το οποίο θέτεις. Ο σύμβουλος το επιβλέπει, ο σύμβουλος βλέπει αν τηρούνται ακριβώς οι όροι και το σύστημα κλείνει εκεί.
      Εσείς δημιουργήσατε ένα ανώνυμο εταιρικό σχήμα, ερμαφρόδιτο, που θα είναι και σύμβουλος, θα είναι και κράτος, θα είναι και ανώνυμη εταιρεία, θα έχει και έσοδα, προκειμένου να λύσετε ένα ζήτημα, το οποίο θα έπρεπε να λυθεί άπαξ και να επιβλέπεται από τα ίδια τα τρία ασφαλιστικά ταμεία, στα οποία στο τέλος θα καταλήξουμε, αν φθάσουμε κάποια στιγμή να λύσουμε το ασφαλιστικό μας ζήτημα.
      Θεωρώ, λοιπόν, ότι αυτός ο τρόπος είναι ανορθόδοξος στην παγκοσμιοποιημένη οικονομία και κοινωνία την οποία ζούμε. Είναι ανορθόδοξος. Είναι κοστοβόρος και θα δημιουργήσει περισσότερα προβλήματα απ’ αυτά που θα λύσει. «Δεν ανακαλύπτουμε εμείς τον τροχό». Κάποιοι άλλοι πριν από εμάς «ανακάλυψαν τον τροχό». Και το κράτος πληρώνει μία φορά, δεν πληρώνει συνεχώς.
      Παρ’ όλο, λοιπόν, που το νομοσχέδιο έχει θετικές διατάξεις για το 80% της πρόωρης σύνταξης από τη στιγμή που κατατίθενται τα χαρτιά κάποιου ο οποίος βγαίνει στη συνταξιοδότηση και παρ’ όλο που, αν θέλετε, ο Γενικός Επιθεωρητής Δαπανών δίνει μία κάλυψη και μία προστασία στο να μην υπάρχουν δαπάνες περισσότερες και υπέρμετρες και ελέγχεται κάπως το σύστημα, εγώ θα καταψηφίσω αυτό το νομοσχέδιο επί της αρχής και θα επιφυλαχθώ να το ψηφίσω σε κάποια άρθρα του.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, θέλετε τώρα να κάνετε παρέμβαση; Διότι υπάρχει άλλος ένας εκ των ομιλητών και μετά μπορείτε να τοποθετηθείτε. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Θα ήθελα τώρα το λόγο, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Ωραία, κύριε Υπουργέ, έχετε το λόγο για τρία λεπτά. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα ήθελα να κάνω μερικές πολύ σύντομες παρατηρήσεις.
      Το πρώτο που θέλω να πω είναι ότι έγινε πολύς λόγος για την αναμόρφωση του ασφαλιστικού συστήματος. Εγώ δεν πρόκειται να αναφερθώ σ’ αυτό το θέμα, παρά μόνο θα πω σε όσους διατυπώνουν την άποψη ότι στην πρώτη συνεδρίαση, που υπήρξε, η Κυβέρνηση προσήλθε χωρίς στοιχεία και χωρίς μελέτη, ότι υπάρχει ρητά καταγεγραμμένο στην πρόσκληση την οποία απηύθυνα, τόσο στους κοινωνικούς εταίρους, όσο και στην πρόσκληση την οποία απηύθυνε ο κύριος Πρόεδρος της Βουλής στα μέλη των Επιτροπών, πως επρόκειτο για συνεδρίαση στη διάρκεια της οποίας θα συζητούσαμε -όπως και συνέβη- ποια είναι τα θέματα τα οποία θα είναι αντικείμενο του διαλόγου και με ποια σειρά αυτά τα θέματα θα συζητηθούν. Αυτό και συνέβη και καταλήξαμε, χωρίς τη διαφωνία οιουδήποτε, σε τρεις συγκεκριμένους κύκλους τους οποίους πρότεινα, οι οποίοι εμπεριέχουν, τόσο τους κεντρικούς άξονες που προτείνει η Κυβέρνηση, όσο και την πρόταση της Γενικής Συνομοσπονδίας Εργατών Ελλάδας.
      Επίσης, ελέχθη κάτι περί της αναλογιστικής μελέτης του Διεθνούς Γραφείου Εργασίας. Εγώ, κυρίες και κύριοι συνάδελφοι, δεν έχω κανένα λόγο ούτε να επαινέσω ούτε να επικρίνω ούτε να αξιολογήσω, όχι τη μελέτη του Διεθνούς Γραφείου Εργασίας, ενός παλαιού και διεθνούς κύρους οργανισμού, αλλά ούτε την άποψη του οιουδήποτε επιστολογράφου προς οποιαδήποτε εφημερίδα. Ο καθένας έχει το δικαίωμα να διατυπώνει την άποψή του.
      Και εκείνο το οποίο θέλω να επαναλάβω είναι ότι όλα αυτά η Κυβέρνηση τα κρίνει ως στοιχεία, ως δεδομένα, τα οποία και συνεκτιμά. Στο διάλογο θα ανταλλαγούν απόψεις και μετά το προϊόν του διαλόγου η Κυβέρνηση θα πάρει τις αποφάσεις της. 
      ΜΑΡΙΑ ΔΑΜΑΝΑΚΗ: Τότε γιατί αναθέσατε τη μελέτη;
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Τώρα, όσον αφορά ένα θέμα παρατάσεως το οποίο τίθεται και τίθεται ξανά, το διευκρίνισα πολλές φορές στην Επιτροπή, αλλά θα το επαναλάβω. Δεν πρόκειται, περί νέας ρυθμίσεως. Πρόκειται περί παρατάσεως της προηγούμενης ρύθμισης κατά τριάντα ημέρες, μετά από αίτημα των διοικήσεων των δύο μεγαλυτέρων ασφαλιστικών οργανισμών της χώρας. Ένας μήνας παράταση της προηγούμενης ρύθμισης. 
      Και δύο-τρεις σκέψεις για την Η.ΔΙ.Κ.Α. Α.Ε.. Η Η.ΔΙ.Κ.Α. Α.Ε., κυρίες και κύριοι συνάδελφοι, επειδή ελέχθη ότι είναι κερδοσκοπική, «είναι ιδιώτης», έλεγε κάποιος άλλος εκ των συναδέλφων κ.λπ., θα σας πω ότι λειτουργεί χάριν του δημοσίου συμφέροντος και είναι μη κερδοσκοπική ανώνυμη εταιρεία.
      Σήμερα το Κ.Η.Υ.Κ.Υ., το  οποίο είναι προκάτοχος της Η.ΔΙ.Κ.Α. Α.Ε., και αυτό εισπράττει αμοιβές. Κάθε ταμείο του οποίου ηλεκτρονικές εργασίες ή ηλεκτρονική υποστήριξη έχει σήμερα το Κ.Η.Υ.Κ.Υ. καταβάλλει -κάθε ταμείο, κάθε φορέας- μία αμοιβή στο Κ.Η.Υ.Κ.Υ.. Το ίδιο θα γίνεται και στην Η.ΔΙ.Κ.Α. Α.Ε..
      Όμως, εδώ επιτρέψτε μου, όχι ως πολύ -πολύ παλαιός, αλλά ως αρκετά παλαιός εις την Αίθουσα αυτή, να πω ότι προϋπόθεσις για τη διατύπωση σοβαράς, υπευθύνου κριτικής είναι -το ολιγώτερον- η ανάγνωσις του περιεχομένου ενός σχεδίου νόμου. Εάν δεν διαβάζουμε τι λέει το νομοσχέδιο, διατυπώνουμε απόψεις, οι οποίες είναι εκτός τόπου και χρόνου. 
      Ετόνισα και επαναλαμβάνω: Δεν τίθεται κανένα θέμα παραβίασης των προσωπικών δεδομένων κανενός ησφαλισμένου και κανενός συνταξιούχου. Το Κ.Η.Υ.Κ.Υ. λειτουργεί επί δεκαετίες και έχει όλα τα στοιχεία ή τα περισσότερα -για να μην πω όλα- των ησφαλισμένων και των συνταξιούχων και δεν παρετηρήθη ποτέ καμμία διαρροή. Το ίδιο σας βεβαιώνω -θέλω κατηγορηματικά να βεβαιώσω το Σώμα- ότι θα συμβεί και τώρα. Λαμβάνονται μείζονα μέτρα προστασίας, τα οποία σήμερα τεχνολογικά είναι ευχερέστερον να ληφθούν απ’ ότι εδώ και είκοσι ή εικοσιπέντε χρόνια και είναι απόλυτα δεδομένο ότι θα υπάρξει απόλυτη προστασία των προσωπικών δεδομένων. 
      Τι κάνει αυτό το νομοσχέδιο; Δύο απλά πράγματα. Το ένα: Ευρύνει και εκσυγχρονίζει το σημερινό Κ.Η.Υ.Κ.Υ.. Το δεύτερο: Εποπτεύει και μεθοδεύει τις ηλεκτρονικές εργασίες, τις οποίες έχουν ανάγκη οι φορείς κοινωνικής ασφάλισης. 
      Μέχρι σήμερα έχετε πολλές φορές ακούσει τον αριθμό εκατόν πενήντα πέντε φορείς κοινωνικής ασφάλισης. Άλλοι ομιλούν για εκατόν εβδομήντα ένα, γιατί περιλαμβάνουν ορισμένους λογαριασμούς, άλλοι για ογδόντα ένα, γιατί μιλούν μόνο για τους εποπτευομένους από το Υπουργείο Απασχόλησης, ενώ έχουμε άλλα τέσσερα Υπουργεία που εποπτεύουν φορείς κοινωνικής ασφάλισης. Εν πάση περιπτώσει, όποιον αριθμό θέλετε πάρετε. Νομίζω ότι προσφορότερος είναι ο αριθμός «εκατόν πενήντα πέντε». 
      Εκατόν πενήντα πέντε φορείς κοινωνικής ασφάλισης προσέφευγαν ο καθένας στην ιδιωτική πρωτοβουλία και συνηλλάσσετο, για να κάνει τη δική του δουλειά. Αυτό σήμερα, διότι δεν μπορεί η Η.ΔΙ.Κ.Α. Α.Ε. να καλύψει όλο το φάσμα των αναγκών των φορέων…
    ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, θα μου επιτρέψετε στο σημείο αυτό  να σας υπομνήσω ότι ζητήσατε το λόγο για μια σύντομη παρέμβαση. Σας έχω δώσει ήδη πάνω από έξι λεπτά.
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Τελειώνω σ’ ένα λεπτό, κύριε Πρόεδρε. 
    ΠΡΟΕΔΡΕΥΩΝ (Φίλιππος Πετσάλνικος): Αμέσως μετά από τον επόμενο συνάδελφο θα ερχόταν η σειρά σας.
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Τελειώνω, κύριε Πρόεδρε. 
    ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ πολύ να ολοκληρώσετε την παρέμβασή σας. 
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Σας ευχαριστώ για την ανοχή σας, αλλά δεν είναι ασύνηθες αυτό το οποίο συμβαίνει. 
    ΠΡΟΕΔΡΕΥΩΝ (Φίλιππος Πετσάλνικος): Δεν είναι ασύνηθες το να ξεπερνάμε τα τρία λεπτά που δίνονται ή, αν θέλετε, τα πέντε λεπτά που έδωσα επιπλέον. Γι’ αυτό σας παρακαλώ, αν έχετε την καλοσύνη, ολοκληρώστε. 
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Ολοκληρώνω, κύριε Πρόεδρε. 
    Αυτός, λοιπόν, είναι ο στόχος του νομοσχεδίου. Και επειδή ορισμένοι εκινήθησαν εκτός του ιδιωτικού τομέως και άλλοι εντός του ιδιωτικού τομέως, θέλω να βεβαιώσω και τους μεν και τους δε ότι αυτή η κρατική ανώνυμος εταιρεία θα ελέγχει, θα εποπτεύει αυτό το έργο συνολικά. Θα έχει πλήρη ενημέρωση, αλλά χώρος δια την ιδιωτική πρωτοβουλία,  βεβαίως και υπάρχει. Η πολιτική φιλοσοφία μας και η ιδεολογική δομή μας αυτό το σέβεται και θα συνεχίσει να το σέβεται. 
    ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Μιχαήλ Μπεκίρης. 
    ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, όταν πριν σχεδόν από ένα χρόνο η εφημερίδα «ΤΟ ΒΗΜΑ» είχε την ευγενή καλοσύνη να φιλοξενήσει ένα άρθρο μου με τίτλο «Να μην ανοίξει το ασφαλιστικό, εάν …», δεν περίμενα ότι οι σκέψεις που ανέλυα εκεί θα επιβεβαιώνονταν τόσο γρήγορα από την ίδια την πραγματικότητα. 
    Η για μια ακόμη φορά αναιτιολόγητη αποχώρηση της Αξιωματικής Αντιπολίτευσης από το διάλογο για το ασφαλιστικό δίνει τη μία και μοναδική εξήγηση του γιατί το ΠΑ.ΣΟ.Κ. δεν μπορεί να κερδίσει εκλογές, γιατί δεν μπορεί να πείσει τους πολίτες. Για τον απλούστατο λόγο ότι φυγομαχεί, ότι αρνείται το διάλογο, γιατί απλά δεν έχει προτάσεις, αλλά αρκείται σε μηδενισμούς και σε ισοπεδωτικούς χαρακτηρισμούς ή στις συνήθεις αοριστολογίες. 
    Το ασφαλιστικό ζήτημα δεν αφορά μόνο το κυβερνών κόμμα. Αφορά ολόκληρο τον ελληνικό λαό και κατά συνέπεια τους εκπροσώπους του. Εγώ και σήμερα από του Βήματος της Βουλής επαναλαμβάνω τη θέση μου, ότι αν δεν υπάρξει συμφωνία κορυφής μεταξύ Κυβέρνησης και Αντιπολίτευσης, όχι απαραίτητα στις λεπτομέρειες, αλλά σε βασικούς άξονες που οι περισσότεροι αποδέχονται σε δημόσιες και ιδιωτικές συζητήσεις, αλλά αρνούνται για τους δικούς τους μικροκομματικούς λόγους να καταθέσουν στο τραπέζι του διαλόγου, το ασφαλιστικό δεν πρόκειται να λυθεί ποτέ, παρά τις φιλότιμες και μεθοδικές προσπάθειες της Κυβέρνησής μας. Απλά, θα του δώσουμε μια μικρή παράταση ζωής. 
      Σε αυτό το σημείο οφείλω να εξάρω τη στάση και τη συμπεριφορά των κοινωνικών εταίρων, που παρά τις γνωστές κομματικές τους προτιμήσεις δείχνουν μεγαλύτερη υπευθυνότητα και ευαισθησία από ό,τι η Αντιπολίτευση. Χωρίς η Αξιωματική Αντιπολίτευση να μπορεί να διατυπώσει μία σύγχρονη, ριζοσπαστική, διαφορετική προσέγγιση για την κοινωνική ασφάλιση, ως Κυβέρνηση αποδέχθηκε το νόμο Σουφλιά και Σιούφα και το απέδειξε περίτρανα με το νόμο Ρέππα.
      Η νέα διακυβέρνηση αντιλαμβανόμενη το μέγεθος του προβλήματος εφήρμοσε διατάξεις που παρέλαβε, ενίσχυσε την τάξη, την οργάνωση και τη διαφάνεια στα ασφαλιστικά ταμεία και κατενόησε ότι  πλέον ήρθε η ώρα της οριστικής και διαχρονικής επίλυσης ενός ακανθώδους ζητήματος που ξεπερνά τα κόμματα, τα χρώματα, τις ιδεολογίες, τις ιδεοληψίες, τις προσωπικές στρατηγικές και αγγίζει επικίνδυνα και απειλητικά το παρελθόν, το παρόν και το μέλλον των Ελληνίδων και των Ελλήνων. Και αντί αυτό να αποτελέσει αντικείμενο ώριμης και εποικοδομητικής αποδοχής από την Αξιωματική Αντιπολίτευση, χρησιμοποιείται στην αρένα των εσωκομματικών εντυπώσεων και ισορροπιών και θυσιάζεται στο βωμό της εκλογικής διαδικασίας της 11ης Νοεμβρίου. 
      Μα, καλά, έτσι πιστεύετε κυρίες και κύριοι συνάδελφοι, του ΠΑ.ΣΟ.Κ ότι μπορείτε να κερδίσετε την εμπιστοσύνη των πολιτών; Λυπάμαι πάρα πολύ, όχι γιατί θα μείνετε πολλά χρόνια στην Αντιπολίτευση, αλλά γυρίζετε αδικαιολόγητα την πλάτη σας στην ελληνική κοινωνία, σε αυτό που όλοι οι πολίτες ζητούν από εμάς και εστιάζετε στις λέξεις «συνεννόηση», «διάλογος», «αμοιβαίες υποχωρήσεις για το κοινό καλό, για ένα καλύτερο μέλλον». 
      Κυρίες και κύριοι συνάδελφοι, το νομοσχέδιο που συζητούμε σήμερα κινείται ακριβώς στη βάση και στην κατεύθυνση της επίλυσης σοβαρών ζητημάτων που σχετίζονται με την ποιότητα και την αποτελεσματικότητα της κοινωνικής ασφάλισης. 
      Μελετώντας τα πρακτικά των συνεδριάσεων της Διαρκούς Επιτροπής Κοινωνικών Υποθέσεων, αλλά και παρακολουθώντας και τους προηγούμενους συναδέλφους από την Αξιωματική Αντιπολίτευση από το Βήμα της Βουλής έχω να κάνω δύο σημαντικές κατά τη γνώμη μου επισημάνσεις. 
      Πρώτον, με έκπληξη παρατήρησα ότι η Αξιωματική Αντιπολίτευση δια της αγαπητής συναδέλφου της κ. Χριστοφιλοπούλου καταψήφισε επί της αρχής το παρόν  νομοσχέδιο, χωρίς επί της ουσίας να έχει κάποια σοβαρή αντίρρηση παρά μόνο, όπως η ίδια επανειλημμένα τόνισε σε αρκετά σημεία, κάποιες επιφυλάξεις. Φοβάμαι πολύ πώς για ακόμη μία φορά, η Αξιωματική Αντιπολίτευση «ασχολείται  με το δένδρο και δεν βλέπει το δάσος». 
      Δεύτερον, δεν μπορώ, πράγματι, να κατανοήσω γιατί αποχωρήσατε από το διάλογο για το ασφαλιστικό, όταν στελέχη της Αξιωματικής Αντιπολίτευσης και στην Επιτροπή και σήμερα προσπάθησαν να ασχοληθούν και εδώ με ζητήματα του ασφαλιστικού. Αυτή σας η ανακολουθία, η σαφής έλλειψη προσανατολισμού μάς  προβληματίζει, όχι απλά για τη στάση που τηρείτε, αλλά για την προχειρότητα με την οποία αντιλαμβάνεστε τόσο σοβαρά ζητήματα που αφορούν το σύνολο του ελληνικού λαού. 
      Τελικά αποχωρήσατε γιατί δεν καταθέσαμε στο διάλογο συγκεκριμένη πρόταση, όπως λέτε; Και αν ναι, όταν είχαμε συγκεκριμένη πρόταση στο θέμα της παιδείας, τότε γιατί μιλούσατε για προειλημμένες αποφάσεις; Εξηγήστε επιτέλους και σε μας και στον ελληνικό λαό τι θέλετε. Διάλογο με ατζέντα ή διάλογο χωρίς ατζέντα; Ή μήπως επιδιώκετε απλά και μόνο να γίνετε ένα κόμμα διαμαρτυρίας, αντιδρώντας στα πάντα; Μπορεί να υπάρξει σοβαρή και τεκμηριωμένη αντίρρηση στην αξιόπιστη πρόθεση και πρόταση της ηγεσίας του Υπουργείου Απασχόλησης για την αναβάθμιση και την εξέλιξη του Κέντρου Ηλεκτρονικών Υπολογιστών Κοινωνικών Υπηρεσιών σε μία ανώνυμη εταιρεία κοινωνικής ασφάλισης, που με πιο ευέλικτο, σύγχρονο, αποτελεσματικό και ουσιαστικό τρόπο θα μπορέσει να ανταποκριθεί στις απαιτήσεις της σύγχρονης εποχής; Ασφαλώς και όχι. Και σεις, κυρίες και κύριοι συνάδελφοι, του ΠΑ.ΣΟ.Κ το γνωρίζετε, αλλά δυστυχώς δεν έχετε το σθένος να το παραδεχθείτε και να το αποδεχθείτε. Είτε κάποιοι το κατανοούν και το αναγνωρίζουν, είτε όχι, η σύγχρονη ηλεκτρονική διακυβέρνηση μπορεί και πρέπει να αποτελέσει εκείνη την απάντηση στα προβλήματα της πολυνομίας, της γραφειοκρατίας, της άναρχης δομής και της ατελέσφορης λειτουργικότητας του συστήματος της κοινωνικής ασφάλισης στη χώρα μας. 
      Τώρα, όσον αφορά τη σύσταση της θέσης γενικού επιθεωρητή ελέγχων των δαπανών υγείας, θεωρώ ότι πρόκειται για μία πρωτοβουλία εξαιρετικά σημαντική αφού το μέχρι πρότινος, πρόχειρο, αναποτελεσματικό, αποσπασματικό, προφανώς ανύπαρκτο τρόπο  ελέγχου των ταμείων, διαδέχεται μία πλήρης και οργανωμένη διαδικασία ελέγχων, ώστε με εφικτό τρόπο, να έχουμε την ποιοτικότερη παροχή υπηρεσιών υγείας στους πολίτες, με το χαμηλότερο δυνατό  κόστος. 
      Στο τρίτο μέρος του νομοσχεδίου υπάρχουν διατάξεις που αφορούν τη Γενική Γραμματεία Κοινωνικών Ασφαλίσεων και εστιάζουν στην κωδικοποίηση της νομοθεσίας του Ι.Κ.Α.- Ε.Τ.Α.Μ.. 
      Αυτό είναι γεγονός που στην πράξη πιστεύουμε πως θα αποδειχθεί εξαιρετικά αποτελεσματικό, καθώς την πολυνομία, τις χρονοβόρες διαδικασίες και την αδικαιολόγητη καθυστέρηση του πολίτη, στα πλοκάμια της γραφειοκρατίας, διαδέχονται ρυθμίσεις που διευκολύνουν, απλοποιούν, απλουστεύουν τις σχέσεις ασφαλισμένων και ασφαλιστικών φορέων.
      Θέλω σ’ αυτό το σημείο να κάνω και ιδιαίτερη μνεία και να συγχαρώ και δημόσια την ηγεσία του Υπουργείου, που με το άρθρο 15 παράγραφο 6 υλοποιεί ακόμη μια προγραμματική δέσμευση της Κυβέρνησης Καραμανλή, απαλλάσσοντας τους πολίτες από την πολύμηνη, για να μην πω πολυετή, καθυστέρηση καταβολής της σύνταξής τους, αφού το αργότερο, όπως ορίζεται με το σχετικό άρθρο, τη 15η εργάσιμη μέρα από την υποβολή αίτησης συνταξιοδότησης λόγω γήρατος ή θανάτου καταβάλλουν στον αιτούντα οι φορείς κύριας ασφάλισης, αρμοδιότητας του Υπουργείου Απασχόλησης, προσωρινή σύνταξη που σε καμμία περίπτωση δεν μπορεί να είναι κατώτερη του 80% του εκάστοτε ισχύοντος κατώτατου ορίου ανά κατηγορία σύνταξης.
      Κυρίες και κύριοι συνάδελφοι, είναι πλέον εμφανές ότι όταν μιλάμε για μια σύγχρονη κοινωνική ασφάλιση χρειαζόμαστε κοινό νου, σύγχρονη τεχνολογία, διάθεση διαλόγου και συνεννόησης, σύνθεση απόψεων. Κάποιοι εξακολουθούν να μην αντιλαμβάνονται ότι η κατάκτηση του μέλλοντος χρειάζεται ρήξεις και τομές, αλλαγές και μεταρρυθμίσεις. Ευτυχώς, όμως, γι’ αυτή τη χώρα, που η πλειοψηφία των πολιτών πιστεύει και παλεύει γι’ αυτό το καλύτερο μέλλον.
      Σας ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, θα κάνετε στο σημείο αυτό χρήση του δικαιώματός σας για τη βασική ομιλία σας;
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Όχι, ευχαριστώ.
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος Βουλευτής της Νέας Δημοκρατίας κ. Ιωάννης Μπουγάς.
      ΙΩΑΝΝΗΣ ΜΠΟΥΓΑΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, η συζήτηση του παρόντος σχεδίου νόμου διεξάγεται στην εκκίνηση του διαλόγου για την επίλυση του ασφαλιστικού προβλήματος της χώρας. Η επίλυση του ασφαλιστικού ζητήματος αποτελεί χρέος των πολιτικών δυνάμεων, αλλά και των κοινωνικών εταίρων έναντι της κοινωνίας, έναντι των νέων, αλλά και των γενεών που έρχονται. 
      Οι γενικοί λόγοι που επιβάρυναν το ασφαλιστικό σύστημα είναι γνωστοί. Η επιμήκυνση των σπουδών και η ρευστότητα στην απασχόληση καθυστερεί την είσοδο των νέων στην εργασία. Η αντιστροφή της δημογραφικής πυραμίδας προκαλεί αντιστροφή και της αναλογίας των εργαζομένων προς τους συνταξιούχους. Η εξέλιξη της επιστήμης επιμηκύνει μεν τον ανθρώπινο βίο, συνεπάγεται όμως για τους φορείς κοινωνικής ασφάλισης γεωμετρική αύξηση του κόστους υγειονομικής περίθαλψης των ασφαλισμένων τους.  
      Τη δυσάρεστη αυτή κατάσταση για τα ασφαλιστικά συστήματα όλων, δυστυχώς, των προηγμένων χωρών επιδεινώνει για τη χώρα μας η επαχθής κληρονομιά του παρελθόντος. Μη αποδοτική έως κακή διαχείριση των αποθεματικών των ταμείων κατά της προηγούμενες δεκαετίες, αθρόες συνταξιοδοτήσεις χωρίς προηγούμενη καταβολή εισφορών, ιδιαίτερα κατά τη δεκαετία του 1980, με πλέον χαρακτηριστική περίπτωση αυτή του ΝΑΤ.
      Οι περιστάσεις αυτές, ανεξάρτητα από την απάντηση που δίδει κανείς στο ερώτημα για το πότε φθάνει το σημείο μηδέν στα ασφαλιστικά ταμεία, αν δηλαδή αυτό θα είναι μετά από δεκαπέντε ή είκοσι χρόνια, επιβάλλουν την άμεση ανάληψη δράσης και την άμεση θέσπιση μέτρων. Διαφορετικά -και νομίζω ότι σ’ αυτό συμφωνούμε- ελλοχεύει ο κίνδυνος μιας σύγκρουσης γενεών λόγω της υποχρέωσης των νεώτερων να καταβάλουν τις εισφορές όχι για να συνταξιοδοτηθούν οι ίδιοι και οι επόμενες γενιές, αλλά για να καλυφθούν οι συντάξεις των γηραιοτέρων. 
      Η διασφάλισης της κοινωνικής συνοχής, της αλληλεγγύης των γενεών, και η διασφάλιση των συνταξιοδοτικών δικαιωμάτων όλων των εργαζομένων πρέπει να είναι ο κοινός τόπος, στον οποίο οφείλουμε να συναντηθούμε όλες οι πολιτικές δυνάμεις του τόπου. Η άρνηση, η αναδίπλωση ή η υπεκφυγή καθώς επίσης και κάθε τακτική που δεν υπαγορεύεται από τη συναίσθηση του δημοσίου συμφέροντος, αλλά από την παρόρμηση της μικροκομματικής σκοπιμότητας, που δυστυχώς διαπερνά ορισμένες πολιτικές δυνάμεις του τόπου, υπονομεύει τον κοινό αυτό στόχο και αποδοκιμάζεται από το σύνολο της κοινωνίας.
      Η Νέα Δημοκρατία, εκκινώντας από την αρχή της τριμερούς χρηματοδότησης της κύριας σύνταξης, δίδει προτεραιότητα στην ενοποίηση των ταμείων και κλάδων, στην αναδιάρθρωση των ασφαλιστικών φορέων, στην αποτελεσματική αξιοποίηση της κινητής και ακίνητης περιουσίας τους, στην αποτελεσματική αντιμετώπιση της εισφοροδιαφυγής, που μόνο για το ΙΚΑ υπολογίζεται σε 2.000.000.000 ευρώ περίπου ετησίως, όπως ανακοινώθηκε στο πρόσφατο συνέδριο της 	Π.Ο.Σ.Ε-Ι.Κ.Α.. Προς το σκοπό αυτό της αναδιάρθρωσης των φορέων κοινωνικής ασφάλισης και της αντιμετώπισης της εισφοροδιαφυγής μπορεί να συμβάλει ουσιωδώς η μετεξέλιξη του υφιστάμενου Κ.Η.Υ.Κ.Υ (Κέντρου Ηλεκτρονικών Υπολογιστών Κοινωνικών Υπηρεσιών) σε ανώνυμη εταιρεία με την ονομασία «Ηλεκτρονική Διακυβέρνηση Κοινωνικής Ασφάλισης». 
      Παρότι η λειτουργία ενός βιώσιμου και δίκαιου συστήματος κοινωνικών ασφαλίσεων προϋποθέτει την πλήρη ηλεκτρονική υποστήριξή του, ο τρόπος ανάπτυξης των μηχανογραφικών εργασιών στα ταμεία εξελίχθηκε μέχρι σήμερα με τρόπο αναποτελεσματικό, άναρχο, αλλά και σπάταλο. 
      Η νέα εταιρεία, η οποία συστήνεται με το συζητούμενο σχέδιο νόμου, καλείται να μεταβάλει την υφιστάμενη κατάσταση, αναπτύσσοντας συστήματα πληροφορικής και επικοινωνιών για τους φορείς της κοινωνικής ασφάλισης, διασφαλίζοντας τη διαλειτουργικότητά τους και προάγοντας την εξυπηρέτηση, με ηλεκτρονικό σύστημα, των Ελλήνων πολιτών. Η εταιρική μορφή, η οποία επιλέγεται, δεν είναι καινοφανής, κυρίες και κύριοι συνάδελφοι, για τα ελληνικά δεδομένα. Είναι ένας τρόπος άσκησης διοίκησης, ο οποίος ακολουθείται εδώ και αρκετές δεκαετίες, δεδομένου ότι παρέχει την αναγκαία διοικητική ευελιξία, προκειμένου ο νέος φορέας να ανταποκριθεί στις δυσκολίες του χώρου, καθώς επίσης και σε μια παγκόσμια διαμορφωμένη κατάσταση, που απαιτεί ταχεία προσαρμογή στα εξελισσόμενα συστήματα πληροφορικής. 
      Το καταστατικό της εταιρείας, που κυρώνεται με το συζητούμενο σχέδιο νόμου, υπηρετεί τον ίδιο ακριβώς στόχο: κινείται στα πλαίσια των αρχών της εταιρικής διακυβέρνησης, της ευελιξίας, αλλά ταυτόχρονα και της διαφάνειας. Αυτό καταδεικνύεται από τις διατάξεις που ρυθμίζουν τη σύνθεση του διοικητικού συμβουλίου της συνιστώμενης εταιρείας, τα διαχειριστικά όργανα, την πρόβλεψη ελεγκτικών μηχανισμών, καθώς επίσης και την υποβολή στρατηγικού, αλλά και επιχειρησιακού σχεδίου. Αυτό εξυπηρετεί και η πρόσληψη του πάσης φύσεως προσωπικού της συνιστώμενης εταιρείας, σύμφωνα με τον πρόσφατο νόμο του 2005, που διέπει τις προσλήψεις στις Δ.Ε.Κ.Ο., δηλαδή μέσω του Α.Σ.Ε.Π., δεδομένου ότι μοναδικός μέτοχος στη συνιστώμενη εταιρεία είναι το ελληνικό δημόσιο. Άλλωστε, η αυτοδίκαιη μεταφορά του προσωπικού του πρώην Κ.Η.Υ.Κ.Υ. στη νέα εταιρεία, καθώς και η δυνατότητα αποσπάσεων σε αυτή από τον ευρύτερο δημόσιο τομέα, διασκεδάζει, για να μην πω εξουδετερώνει, την οποιαδήποτε επίκριση μεθόδευσης διορισμών, η οποία θα μπορούσε να αναπτυχθεί. 
      Έτσι το παρόν σχέδιο νόμου εξυπηρετεί το στόχο του εξορθολογισμού της λειτουργίας των δαπανών των ταμείων που διαπνέει την πολιτική της Νέας Δημοκρατίας. Βελτιώνει, περαιτέρω, την Υπηρεσία Ελέγχου Δαπανών Υγείας Φορέων Κοινωνικής Ασφάλισης με τη σύσταση θέσεως γενικού επιθεωρητή ως προϊσταμένου της υπηρεσίας αυτής, καθώς επίσης και τη σύσταση μικτών κλιμακίων ελέγχου των δαπανών του συστήματος υγειονομικής περίθαλψης σε ολόκληρη τη χώρα. 
      Όμως, κυρίες και κύριοι συνάδελφοι, όσο αναγκαία και αν παρίσταται η ανακάλυψη και η δίωξη εκείνων που υπονομεύουν το σύστημα της κοινωνικής ασφάλισης της χώρας, κυρίως με την εισφοροδιαφυγή και την τεχνική διόγκωση του κόστους της υγειονομικής περίθαλψης, εξίσου σημαντική, αν όχι σημαντικότερη, είναι και η αλλαγή της νοοτροπίας, με βάση την οποία μέχρι σήμερα έχουμε συνηθίσει η διοίκηση να αντιμετωπίζει τον ευσυνείδητο πολίτη. 
      Η θεσπιζόμενη με το παρόν σχέδιο νόμου δυνατότητα είσπραξης προσωρινής σύνταξης, ίσης με το 80% της πλήρους σύνταξης, μέσα σε δεκαπέντε μέρες από την κατάθεση της αίτησης συνταξιοδότησης, με τη συνυποβολή μιας απλής υπεύθυνης δήλωσης εκ μέρους του αιτούντος, συνιστά μια πραγματική τομή, διότι αλλάζει –και το επαναλαμβάνω με έμφαση- τον τρόπο που η δημόσια διοίκηση αντιμετωπίζει τον πολίτη. Η διοίκηση, επιτέλους, αντιμετωπίζει τον πολίτη, όχι ως ύποπτο απάτης, αλλά με την εμπιστοσύνη που του  αξίζει, με την εμπιστοσύνη που πρέπει να περιβάλλει ένα σύγχρονο κράτος τους πολίτες του.
    Κυρίες και κύριοι συνάδελφοι, τελειώνοντας οφείλω να επισημάνω ότι το συζητούμενο σχέδιο νόμου έχει διττό προσανατολισμό. Αφενός επιδιώκει τον εξορθολογισμό των ταμείων και τη δίωξη της παραβατικότητας, αφετέρου ενισχύει την εμπιστοσύνη της διοίκησης προς τον καλόπιστο πολίτη, αντανακλώντας τη γενικότερη αυτή προσέγγιση της Κυβέρνησης της Νέας Δημοκρατίας.
    Με τις σκέψεις αυτές υπερψηφίζω το συζητούμενο σχέδιο νόμου.
    Ευχαριστώ θερμά.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Φίλιππος Πετσάλνικος): Ο κ. Αντώνιος Καρπούζας έχει το λόγο. 
    ΑΝΤΩΝΙΟΣ ΚΑΡΠΟΥΖΑΣ: Κυρίες και κύριοι συνάδελφοι, σήμερα ξεκινά η συζήτηση του πρώτου νομοσχεδίου της δεύτερης κυβερνητικής θητείας της Κυβέρνησης της Νέας Δημοκρατίας. Οι προσπάθειες μιας πετυχημένης κυβερνητικής πολιτικής τριάμισι ετών συνεχίζονται. Παρά τις αντιξοότητες και τον πόλεμο λάσπης ο Πρωθυπουργός μας Κώστας Καραμανλής και το κόμμα μας κατόρθωσε να επιτύχει μια περίλαμπρη νίκη. 
    Συνεχίζουμε τις προσπάθειές μας για την υλοποίηση του προγράμματός μας, την εφαρμογή των αλλαγών και των μεταρρυθμίσεων σε όλους τους τομείς, ώστε  να βαδίσουμε με σιγουριά στο δρόμο που πρέπει να ακολουθήσουμε για μια Ελλάδα που θα μπορεί να ανταγωνιστεί με αξιώσεις τις άλλες χώρες. 
    Συνεχίζουμε για να επιτύχουμε τη δημιουργία ενός περιβάλλοντος μέσα στο οποίο όλοι οι Έλληνες θα μπορούν να δημιουργούν ένα καλύτερο αύριο, ένα περιβάλλον ίσων ευκαιριών, δικαιωμάτων αλλά και υποχρεώσεων. Στην προσπάθεια της Κυβέρνησής μας για μεταρρυθμίσεις και αλλαγές αντιμετωπίζουμε την καθολική αντίδραση των κομμάτων της Αντιπολίτευσης. Τριάμισι χρόνια προσπαθειών αντιμετωπίστηκαν με μεγάλη αντίδραση και εχθρότητα. Στο βωμό της πολιτικής και κομματικής σκοπιμότητας είχαμε διαμαρτυρίες, πορείες, απεργίες, αποκλεισμούς, που έβλαψαν το κοινωνικό σύνολο αλλά τελικά και το ίδιο το πολιτικό σύστημα. Αυτοί που έσπειραν ανέμους, εισπράττουν σήμερα θύελλες.
    Η έλλειψη συγκεκριμένης πολιτικής σε καίρια ζητήματα που απασχόλησαν και απασχολούν την κοινωνία μας εκ μέρους της Αξιωματικής Αντιπολίτευσης, την οδήγησαν στη μείωση της δύναμής της και όχι μόνο. Το μήνυμα των εκλογών κατά τη γνώμη μου έχει ερμηνευτεί λάθος. Ούτε ο δικομματισμός τιμωρήθηκε, ούτε πολυκομματικές κυβερνήσεις θέλει ο λαός. Απλούστατα ορισμένοι τα θέλουν όλα γιατί έτσι συνήθισαν να έχουν και το «σκύλο χορτάτο και την πίτα αφάγωτη». Ορισμένοι θέλουν αυτό που συνήθισαν επί κυβερνήσεων ΠΑ.ΣΟ.Κ., να μη ζορίζονται, να απολαμβάνουν μόνο και να βολεύονται. Θέλουν μεταρρυθμίσεις και αλλαγές χωρίς όμως να θιγούν τα δικαιώματά τους. Θέλουν εκσυγχρονισμό της οικονομίας, χωρίς να θιγούν οι επιχειρήσεις, οι Δ.Ε.Κ.Ο. με τα τεράστια ελλείμματα, χωρίς να παταχθεί η φοροκλοπή αλλά και η φοροδιαφυγή. Θέλουν αλλαγή στο Εθνικό Σύστημα Υγείας, χωρίς να θιγούν οι νοοτροπίες αλλά και οι συνήθειες. Θέλουν αλλαγή στο σύστημα παιδείας, χωρίς να αλλάξει το απαράδεκτο εκπαιδευτικό σύστημα που μας εκθέτει ως χώρα. Θέλουν εξυγίανση της Δημόσιας Διοίκησης, αντιδρούν όμως σε κάθε προσπάθεια που γίνεται στην κατεύθυνση αυτή. Θέλουν, τελικά, ασφαλιστική μεταρρύθμιση, αλλά και εδώ αντιδρούν. Ξέρουν ότι τα πράγματα δεν είναι καθόλου καλά, ότι υπάρχει κίνδυνος στο μέλλον να μην μπορούν να πληρωθούν και οι συντάξεις ακόμα και όμως αμφισβητούν την προσπάθεια που γίνεται και δεν θέλουν καν να το συζητήσουν. Και σε όλα αυτά έχουν τη στήριξη δυστυχώς των κομμάτων της Αντιπολίτευσης ιδιαίτερα της Αξιωματικής Αντιπολίτευσης, η οποία νομίζει ότι μ’ αυτόν τον τρόπο θα πέσει η Κυβέρνηση και στις επόμενες εκλογές θα γίνουν κυβέρνηση. 
    Στους συναδέλφους της Αξιωματικής Αντιπολίτευσης θα ήθελα να πω ότι ο αυτοσκοπός που έβαλαν, δηλαδή να γίνουν κυβέρνηση, είναι λάθος. 
    Τα προβλήματα που αντιμετωπίζετε, κύριοι συνάδελφοι της Αξιωματικής Αντιπολίτευσης, μπορώ να πω ότι είναι πολύ μεγάλα και θα πρέπει σε πρώτη φάση να κάνετε την αυτοκριτική σας, να οργανωθείτε, να αυτοπροσδιοριστείτε και με το καλό όταν έρθει ο καιρός, να διεκδικήσετε την εξουσία.
Ο πήχης που θέσατε στην επιλογή του μελλοντικού Προέδρου του κινήματός σας, δηλαδή ποιος μπορεί να κερδίσει τον Καραμανλή, είναι πολύ ψηλά. 
	Κυρίες και κύριοι συνάδελφοι, στο πλαίσιο του εκσυγχρονισμού του συστήματος της ηλεκτρονικής υποστήριξης της κοινωνικής ασφάλισης σήμερα συζητάμε το νομοσχέδιο αυτό. Είναι η μετατροπή του Κ.Η.Υ.Κ.Υ. σε ανώνυμη εταιρεία που στοχεύει στην καλύτερη αντιμετώπιση αλλά και τη διεκπεραίωση όλων των λειτουργιών της κοινωνικής ασφάλισης. 
      Όλοι έχουμε τις εμπειρίες μας και γνωρίζουμε τις δυσκολίες των ασφαλιστικών ταμείων όσον αφορά τη δυνατότητα ανταπόκρισης στις ανάγκες των ασφαλισμένων. Μία ανεξέλεγκτη κατάσταση επικρατεί σε όλους τους τομείς. Δεκάδες ασφαλιστικά ταμεία των οποίων την ύπαρξη συνειδητοποιεί κάποιος κυρίως στην περιφέρεια, γραφεία που θυμίζουν παλιές εποχές με μεταλλικά έπιπλα και παλιούς φακέλους συνθέτουν την εικόνα ενός ανεξέλεγκτου συστήματος που ταλαιπωρεί, δυστυχώς, τον πολίτη. Οι συντάξεις καθυστερούσαν και δυστυχώς, καθυστερούν ακόμα πολλές φορές, μήνες ακόμη και χρόνια. Ο υπολογισμός των συντάξεων αλλά και ο συμψηφισμός διαδοχικών ασφαλίσεων είναι δύσκολο να γίνει. 
      Η χορήγηση προσωρινής σύνταξης ίση με το 80% της σύνταξης σύμφωνα με το άρθρο 15, παράγραφος 6 του παρόντος νομοσχεδίου που συζητούμε δίνει λύση στο μεγάλο πρόβλημα της καθυστέρησης των συντάξεων. Η δημιουργία της ανώνυμης εταιρείας Ηλεκτρονικής Διακυβέρνησης Κοινωνικής Ασφάλισης, Η.ΔΙ.Κ.Α. Α.Ε. βρίσκεται προς τη σωστή κατεύθυνση. Η αμφισβήτηση αυτής της προσπάθειας και οι αντιρρήσεις όσον αφορά τη σύσταση της ανωνύμου εταιρείας δεν έχουν βάση. Βεβαίως θα πρέπει η στελέχωση με προσωπικό να γίνει με μεγάλη προσοχή. Στόχος μας θα πρέπει να είναι το θετικό αποτέλεσμα και σ’ αυτό αποβλέπουμε, γι’ αυτό άλλωστε η πρωτοβουλία αυτή έχει τη στήριξη των εργαζομένων του Κ.Η.Υ.Κ.Υ. οι οποίοι καλούνται να στηρίξουν αυτήν την προσπάθεια. 
	Κυρίες και κύριοι συνάδελφοι, θεωρώ ότι η επαφή των πολιτών με τα ταμεία -εκτός από την οικονομική συναλλαγή που γίνεται κυρίως μέσω των τραπεζών- γίνεται σε δύο περιπτώσεις, μία σε περίπτωση υγείας όπου απαιτούνται ορισμένες διαδικασίες και μία σε περίπτωση συνταξιοδότησης. Πιστεύω ότι και στις δύο αυτές περιπτώσεις ανάγκης που μπορώ να αναφέρω, θα πρέπει ο ασφαλισμένος να αντιμετωπίζεται με σεβασμό αλλά και με αξιοπρέπεια για να μην ταλαιπωρείται. Ιδιαίτερα για την περίπτωση υγείας υπάρχουν τραυματικές εμπειρίες όπου βιώνουμε την απαράδεκτη κατάσταση που επικρατεί όσον αφορά τη λειτουργία επιτροπών, ιδιαίτερα, για την έγκριση χορήγησης φαρμάκων σε περιπτώσεις ανίατης ασθένειας. Πολλές φορές, οι εγκρίσεις δίνονται ακόμα και μετά θάνατον του ασθενούς. Είναι άκρως αναγκαίο, κύριε Υπουργέ, να αναζητηθεί άμεσα ο τρόπος διασφάλισης χορήγησης του φαρμάκου χωρίς να ταλαιπωρείται περαιτέρω ο ασθενής.
	Θα ήθελα επιπλέον να αναφερθώ σε ερώτησή μου με ημερομηνία 29 Ιουνίου 2007 για νομοθετική ρύθμιση με την τροποποίηση του άρθρου 1, παράγραφος 3 του ν. 1976/1991 για τη συνταξιοδότηση της τρίτεκνης μητέρας, κάτι που μπορεί, βεβαίως, να γίνει σε επόμενο νομοσχέδιο του Υπουργείου Απασχόλησης και Κοινωνικής Προστασίας.
	Συγκεκριμένα, για τους διορισθέντες από 1 Ιανουαρίου 1983 μέχρι 31 Δεκεμβρίου 1992, μητέρα εργαζόμενη με τρία παιδιά και είκοσι χρόνια υπηρεσίας, ανεξαρτήτως ορίου ηλικίας, δικαιούται σύνταξη. Αυτό βεβαίως, προϋποθέτει την ύπαρξη τριών τέκνων κατά τη συμπλήρωση της εικοσαετίας. Πιστεύω ότι υπάρχουν ελάχιστες περιπτώσεις όπου ένα εκ των τριών παιδιών απεβίωσε πριν τη συμπλήρωση της εικοσαετίας και ως εκ τούτου η μητέρα δεν δικαιούται την πρόωρη αυτή σύνταξη.
	Θεωρώ ότι η πολιτεία θα πρέπει να λάβει υπ’όψιν αυτές τις περιπτώσεις δείχνοντας την ευαισθησία της σε δοκιμαζόμενους συμπολίτες μας τροποποιώντας ή συμπληρώνοντας το άρθρο 1, παράγραφος 3 του ν. 1976/1991.
	Τελειώνοντας, κυρίες και κύριοι συνάδελφοι, θα ήθελα να αναφερθώ στη μεγάλη προσπάθεια που γίνεται εκ μέρους της πολιτικής ηγεσίας του Υπουργείου Απασχόλησης και Κοινωνικής Προστασίας για τον εκσυγχρονισμό του ασφαλιστικού μας συστήματος, κάτι που οφείλουμε όλοι με υπευθυνότητα να στηρίξουμε.
	Σας ευχαριστώ πάρα πολύ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Φίλιππος Πετσάλνικος): Ο Βουλευτής του ΠΑ.ΣΟ.Κ. κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, είναι το πρώτο νομοσχέδιο μιας «καινούριας» Κυβέρνησης και άπτεται ενός σοβαρού ζητήματος που απασχολεί όχι μόνο εργαζόμενους και συνταξιούχους, αλλά όλη την κοινωνία. Άπτεται του ζητήματος της κοινωνικής ασφάλισης, του πυρήνα δηλαδή του κοινωνικού κράτους και της κοινωνίας της αλληλεγγύης. Βέβαια, έκανε μια προσπάθεια ο Πρωθυπουργός να κάνει ένα «λίφτινγκ» στην Κυβέρνησή του, όμως ο κ. Μαγγίνας παρέλαβε από τον εαυτό του, παρέλαβε δηλαδή από την προηγούμενη κυβέρνηση. Ο ίδιος είχε παραλάβει από τον κ. Τσιτουρίδη και ο κ. Τσιτουρίδης από τον κ. Παναγιωτόπουλο που είναι σήμερα Κοινοβουλευτικός Εκπρόσωπος της Νέας Δημοκρατίας. Εκείνο που έχει να παρατηρήσει κάποιος, είναι ότι η πολιτική που ακολουθήθηκε τα τριάμισι χρόνια που πέρασαν όχι απλά δεν ενίσχυσε τη θέση του κοινωνικοασφαλιστικού συστήματος, αλλά το αντίθετο, το έφερε σε πολύ χειρότερη μοίρα. 
      Θέλω να θυμίσω ότι αν το κοινωνικοασφαλιστικό σύστημα το εγκαταλείψεις και δεν εργαστείς σοβαρά για να βελτιώνεις καθημερινά τη θέση του, τότε συνεχώς το υπονομεύεις και η πολιτική της υποβάθμισής του έρχεται έμμεσα, αλλά με σαφή τρόπο. 
      Τι είχε η Κυβέρνηση της Νέας Δημοκρατίας την προηγούμενη φορά στα χέρια της; Είχε ένα πάρα πολύ σοβαρό εργαλείο, το λεγόμενο «νόμο Ρέππα», που έδινε τη δυνατότητα να προχωρήσουν οργανωτικές αλλαγές για να πάμε σε ενοποιήσεις ταμείων. Έδινε τη δυνατότητα μέσα από τις αναλογιστικές μελέτες να παρθούν αποφάσεις για τον εξορθολογισμό της λειτουργίας των ταμείων. Είχε στα χέρια της τη δυνατότητα μέσα από τα ολοκληρωμένα προγράμματα της μηχανογράφησης να έχει προχωρήσει σημαντικά στο Ι.Κ.Α., στο Ο.Γ.Α. και σε άλλα ταμεία και δεν προχώρησε. Είχε στα χέρια της ένα νόμο που της επέβαλε να καταβάλλει το 1% του Α.Ε.Π. ως μέρος της τριμερούς χρηματοδότησης στο κοινωνικοασφαλιστικό σύστημα και δεν το έπραξε, μεγεθύνοντας τα ελλείμματά του. Όχι μόνο δεν εργάστηκε σοβαρά, δεν έπραξε δηλαδή αυτά που έπρεπε να πράξει και ήταν νομοθετημένα, αλλά αντίθετα με πράξεις, με ενέργειες και παραλείψεις, όπως η ρύθμιση του ασφαλιστικού των τραπεζών ή οι συνεχείς ρυθμίσεις έναντι των οφειλετών, οδήγησε το ασφαλιστικό σύστημα σε χειρότερη μοίρα. 
      Και έρχεται τώρα η «καινούρια» Κυβέρνηση να συνεχίσει, ακριβώς, την ίδια πολιτική. Ποια είναι η πρώτη της πράξη; Η πρώτη της πράξη είναι να κλείσει πονηρά το μάτι σε αυτούς που κατά σύστημα εισφοροδιαφεύγουν, δηλαδή στους ανθρώπους που κατασπαταλούν τους πόρους του κοινωνικοασφαλιστικού συστήματος, που παρακρατούν τις εισφορές των εργαζομένων, στους ανθρώπους που εκμεταλλεύονται τους εργαζόμενους στη «μαύρη εργασία» και να τους πει «εσείς έχετε αενάως το δικαίωμα να εισφοροδιαφεύγετε, διότι εμείς φροντίζουμε με συνεχείς ρυθμίσεις να σας δίνουμε αυτή τη δυνατότητα». 
      Και όταν αυτές οι ρυθμίσεις προαναγγέλλονται, αγαπητοί συνάδελφοι, ξέρετε ότι δημιουργούν μια συνείδηση η οποία τελικά βλάπτει αυτούς τους επιχειρηματίες που λειτουργούν στα όρια της καλώς εννοούμενης επιχειρηματικότητας. Αυτή είναι η πολιτική την οποία συνεχίζετε και η οποία σημαδεύει και αυτό το νομοθέτημά σας. 
      Και έρχομαι, τώρα, στα ζητήματα που αφορούν τη «Η.ΔΙ.Κ.Α. Α.Ε.». Έχει ανάγκη να μηχανογραφηθεί συνολικά το ασφαλιστικό σύστημα; Βεβαίως έχει. Είχε στα χέρια του ένα εργαλείο το Κ.Η.Υ.Κ.Υ.; Το είχε. Προέβλεπε ο «νόμος Ρέππα» να μεταφερθεί αυτό στο Ι.Κ.Α. και να λειτουργήσει ως μηχανογράφηση του ενιαίου συστήματος κοινωνικής ασφάλισης; Το είχε. Το έκανε η Κυβέρνηση; Δεν το έκανε. Είχε τη δυνατότητα στο Υπουργείο Κοινωνικών Ασφαλίσεων να μετατρέψει τη Διεύθυνση της Μηχανογράφησης σε ένα επιτελείο που θα είχε την ευθύνη για να διοργανώσει ένα σύστημα αντίστοιχο –μπορεί να μην είναι το καλύτερο παράδειγμα- του ΚΕ.Π.Υ.Ο. στο Υπουργείο Οικονομικών, το οποίο έχει αποτελεσματική παρέμβαση στα ζητήματα της εισφοροδιαφυγής, της παρακολούθησης των εσόδων και των δαπανών του κράτους που συνδέονται με την έμμεση και την άμεση φορολογία; Είχε. 
      Δεν το κάνει. Προτιμά να πάει σ’ έναν άλλο δρόμο, στο δρόμο στον οποίο βαδίζει με συνέπεια την πολιτική της, δηλαδή να ιδιωτικοποιεί τμήματα του δημόσιου τομέα, να παραδίδει τμήματα της κοινωνικής ασφάλισης στους ιδιώτες, γιατί αυτά τα χαρακτηριστικά έχει η «Η.ΔΙ.Κ.Α Α.Ε.». Ναι μεν είναι μονομετοχική εταιρεία του δημοσίου και υποτίθεται ότι διασφαλίζει το δημόσιο συμφέρον, αλλά το πλαίσιο της λειτουργίας της είναι καθαρά ιδιωτικού τομέα και δεν εγγυάται με το καθεστώς του δημόσιου λειτουργού ότι θα έχει μια τέτοια λειτουργία που θα προστατεύσει τα συμφέροντα των εργαζομένων και των συνταξιούχων μέσω της λειτουργίας των ασφαλιστικών ταμείων. Δεν έχει αυτές τις θεσμικές κατοχυρώσεις και ερωτάται κάποιος γιατί να το κάνει.
      Η ίδια λογική διέπει και τη διάταξη που έχει να κάνει με τη γενική επιθεώρηση ελέγχων των δαπανών των φορέων και ξέρουμε, κύριε Υπουργέ και αγαπητοί συνάδελφοι, ότι η κατάσταση έχει φθάσει στο απροχώρητο. Φυτρώνουν σαν μανιτάρια δίπλα στα νοσοκομεία τα ιδιωτικά κέντρα. Δεν έχετε παρά να βάλετε ένα λογιστή που να έχει τελειώσει, παραδείγματος χάριν, την Α.Σ.Ο.Ε.Ε. ή ένα Οικονομικό Πανεπιστήμιο, για να δει τους ισολογισμούς αυτών των κέντρων, για να δει πως μέσα από τη δημόσια δαπάνη του Εθνικού Συστήματος Υγείας και των φορέων κοινωνικής ασφάλισης κερδοσκοπούν οι επιτήδειοι και να βγάλει πράγματι το συμπέρασμα ότι χρειάζεται έλεγχος. 
      Όμως, κύριε Υπουργέ, ο έλεγχος μπορεί να γίνει με τους ιδιώτες γιατρούς που θα δουλεύουν στο σύστημα και οι οποίοι θα είναι συμβεβλημένοι με τέτοια κέντρα, δηλαδή θα είναι ελεγκτές και ελεγχόμενοι; Δεν έχετε πάρει ούτε μια μελέτη. Εγώ σας παραπέμπω σε μελέτη του Πανεπιστημίου Αθηνών και του καθηγητή κ. Λιαρόπουλου, για να δείτε ποια είναι η διαπλοκή μέσα στο σύστημα. Διαβάστε τα, για να δείτε ότι αυτά που κάνετε, εάν δεν τα κάνετε από λάθος, μπορεί να θεωρηθούν ότι είναι μια εσκεμμένη πολιτική ενίσχυσης αυτού του τομέα. 
      Κύριε Υπουργέ, είστε Κυβέρνηση και έχετε ευθύνη, για να βρείτε τους τρόπους και να προστατεύσετε τα λεφτά των εργαζομένων και του φορολογούμενου πολίτη και όχι να αναπαράγεται το σύστημα με αυτόν τον τρόπο. Αυτή είναι η άποψή μου.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας):  Είστε παλαιός συνδικαλιστής, μην εκτίθεσθε. Έχετε πείρα. 
      ΓΙΑΝΝΗΣ ΚΟΥΤΣΟΥΚΟΣ: Επειδή έχω πείρα, τα λέω κύριε Υπουργέ, επειδή ακριβώς, ξέρω πως λειτουργούν τα συστήματα των διαπλοκών. Σας παραπέμπω και σε σχετικές μελέτες. 
      Κύριε Υπουργέ, επειδή είπατε ότι είμαι συνδικαλιστής, θα πρέπει να ξέρετε ότι πλήρωσα με τη βουλευτική μου έδρα μια υπόθεση που έχει να κάνει με την υπεράσπιση ενός ταμείου των εργαζομένων στο δημόσιο, του Ταμείου Πρόνοιας των Δημοσίων Υπαλλήλων. Διότι όταν ήλθαν οι δικαστικοί να πάρουν εφάπαξ χωρίς να έχουν πληρώσει εισφορές, αντιστάθηκα και το κατήγγειλα. 
      ΄Ε, λοιπόν, αυτό το νομοσχέδιό σας δίνει άφεση αμαρτιών σε ένα αμαρτωλό ταμείο, το οποίο είναι το Ταμείο των Κληρικών. Δεν έχετε τη «θεία επιφοίτηση», ούτε την εντολή να δίνετε άφεση αμαρτιών. 
      Κύριε Υπουργέ, η Κυβέρνησή σας έστειλε στο πειθαρχικό τον κ. Οικονομάκη, δηλαδή τον ελεγκτή που κατέγραψε τις ατασθαλίες της διοίκησης του Ταμείου των Κληρικών. Με ένα άλλο πόρισμα τους αθωώσατε και στείλατε στο πειθαρχικό τους έντιμους υπαλλήλους που έκαναν σοβαρά τη δουλειά τους και έρχεστε τώρα να «διχάσετε» την περιουσία του Ταμείου των Κληρικών με έναν άδικο τρόπο, σαν το δικαστή που, όταν μαλώνει ένα ζευγάρι, μονομερώς δίνει την περιουσία στον έναν από τους δύο συζύγους. 
      Τι δίνετε στο Ταμείο Πρόνοιας των Δημοσίων Υπαλλήλων; Δίνετε τις υποχρεώσεις, για να δώσει εφάπαξ στους κληρικούς. Αυτήν τη στιγμή σας πληροφορώ ότι είναι πάνω από πεντακόσιοι οι κληρικοί και είναι γύρω στα 19.000.000 αυτά που έχουν να λαμβάνουν. Τα αποθεματικά του Ταμείου που μεταφέρετε, δεν φθάνουν και κρατάτε το «φιλέτο» για την Εκκλησία, το παγκάρι και την περιουσία. 
      Καταγγέλλω, λοιπόν, αυτήν τη ρύθμιση, γιατί είναι μονομερής και άδικη για τους εργαζόμενους και σας καλώ να την πάρετε πίσω, όπως σας καλώ να πάρετε πίσω και τη ρύθμιση που έχει να κάνει με τη συνεχή παράταση της ρύθμισης των χρεών, παρ’ ότι υπάρχει πάγια διάταξη στην οποία ένας άνθρωπος, ένας επιχειρηματίας που δεν μπορεί να πληρώσει τα χρέη του μπορεί να προσφύγει.
      Σας ευχαριστώ, κύριοι συνάδελφοι.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει, ο Κοινοβουλευτικός Εκπρόσωπος της Νέας Δημοκρατίας, ο κ. Πάνος Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, επειδή ακριβώς είναι το πρώτο νομοσχέδιο το οποίο έρχεται στη Νέα Περίοδο της Βουλής, στην Ολομέλεια, θέλω να ευχηθώ «καλή αρχή» σε όλους και να μας δίνει ο Θεός σε όλους τους συναδέλφους, κυρίες και κυρίους, δύναμη, κουράγιο και υγεία, για να είμαστε όσο το δυνατόν πιο χρήσιμοι στον ελληνικό λαό.
      Το νομοσχέδιο, το οποίο συζητείται σήμερα στην Ολομέλεια της Βουλής, αποτελεί ένα σοβαρό βήμα στη γενικότερη προσπάθεια της Κυβέρνησης για την ανασυγκρότηση, την αναδιάταξη και τον εκσυγχρονισμό του συστήματος κοινωνικής ασφάλισης. Το τι περιλαμβάνει το είπαν τόσο ο εισηγητής μας, ο συνάδελφος κ. Μαρκόπουλος, όσο και οι άλλοι συνάδελφοι που μίλησαν. Οι τρεις βασικοί άξονες είναι οι ακόλουθοι: Δημιουργία της ανωνύμου εταιρείας Ηλεκτρονικής Διακυβέρνησης Κοινωνικής Ασφάλισης, θεσμοθέτηση θέσεως γενικού επιθεωρητού ελέγχου των δαπανών υγείας και εντάξεις ταμείων στον Ι.Κ.Α.-Ε.Τ.Ε.Α.Μ..
      Θα ανοίξω εδώ μία παρένθεση, γιατί ακούστηκαν ορισμένα πράγματα τα οποία θα μου επιτρέψετε να πω ότι ελέγχονται για την ακρίβειά τους, για να μην πω κάτι βαρύτερο. Ακούω να γίνεται πολύς λόγος από τα χείλη των συναδέλφων του ΠΑ.ΣΟ.Κ. για τα χρέη, λέει, που διογκώθηκαν επί διακυβερνήσεως της Νέας Δημοκρατίας. 
      Η αλήθεια είναι εντελώς διαφορετική. Εάν θα πρέπει να μιλήσουμε για χρέη τα οποία λειτούργησαν και εξακολουθούν να λειτουργούν σαν βρόγχος σε ορισμένες περιπτώσεις, στο σύστημα κοινωνικής ασφάλισης, είναι τα χρέη τα οποία κατέλειπαν οι κυβερνήσεις Σημίτη στα κοινωνικά ασφαλιστικά ταμεία.
      Γίνομαι συγκεκριμένος. Όταν η Κυβέρνηση Καραμανλή ανέλαβε τις τύχες της διακυβέρνησης του τόπου το Μάρτιο του 2004, τα συνολικά χρέη προς τα ταμεία κοινωνικής ασφάλισης ήταν 9,2 δισεκατομμύρια ευρώ, εκ των οποίων 4,1 δισεκατομμύρια ευρώ μόνο στο Ι.Κ.Α. και 2.000.000.000 ευρώ συνολικά χρέη προς τα δημόσια νοσοκομεία. Μεταξύ αυτών που κάναμε; “Κόψαμε το λαιμό μας”, γιατί δεν τα είχε προβλέψει ο προϋπολογισμός ο οποίος είχε δρομολογηθεί επί των ημερών του κ. Σημίτη, και βρήκαμε 330.000.000 ευρώ για να πληρωθούν οι συντάξεις του Οργανισμού Ασφάλισης Αυτοαπασχολουμένων, του Ο.Α.Ε., Τ.Ε.Β.Ε., Τ.Σ.Α., Τ.Α.Ε., περίπου 440.000.000 ευρώ για το Ταμείο Νομικών, τα χρέη των νοσοκομείων και ό,τι άλλο χρειάστηκε για να μπορέσει το σύστημα να εξακολουθήσει να λειτουργεί κατά τρόπο εύρυθμο και να εξυπηρετεί τις ανάγκες εκατομμυρίων δικαιούχων συμπολιτών μας. 
     Να θυμίσω χαρακτηριστικά ότι ένας καλός νόμος –γιατί εμείς κάνουμε πολιτική με την αλήθεια- ένας νόμος που προήλθε και από τις συζητήσεις και τις πιέσεις της Ευρωπαϊκής Ένωσης σε θέματα δημοσιονομικά, όχι ασφαλιστικά, τα οποία, όμως έχουν άμεσες επιπτώσεις και στο ασφαλιστικό ζήτημα, ήταν ο «νόμος Ρέππα», ο ν. 3029/2002. 
     Το ερώτημα είναι το εξής: Από το 2002 μέχρι το 2004 που εξακολουθούσε να κυβερνά το ΠΑ.ΣΟ.Κ., πώς εφαρμόσθηκε αυτός ο νόμος; Αν εξαιρέσει κανείς την ένταξη ενός ταμείου, του Τ.Α.Π.Υ.Λ.Τ., για την οποία δεν πρέπει να υπερηφανεύονται οι κυβερνήσεις του ΠΑ.ΣΟ.Κ., για τους όρους με τους οποίους έγινε αυτή η ένταξη, ο νόμος αυτός, στη μεγάλη πλειονότητα των διατάξεων και ρυθμίσεων που προέβλεπε, απλά δεν εφαρμόσθηκε. Λίγες ημέρες πριν εγκαταλείψουν την εξουσία οι κυβερνήσεις του ΠΑΣΟΚ, το Φλεβάρη του 2004 –σας θυμίζω ότι οι εκλογές έγιναν στις αρχές Μαρτίου 2004- ψήφισαν δύο νόμους με ασφαλιστικό και εργασιακό περιεχόμενο, το ν.3232 και το ν.3227, γνωρίζοντας ότι και δεν θέλουν και δεν προλαβαίνουν να εφαρμόσουν αυτούς τους νόμους. 
     Η Νέα Δημοκρατία ξεκαθάρισε από την αρχή ότι θα εφαρμόσει το «νόμο Ρέππα» και το κάνει. Είναι πολλά τα βήματα στα οποία προχωρήσαμε για να ενεργοποιήσουμε διατάξεις. Αυτό που θέλω να τονίσω είναι ότι και η παρούσα Κυβέρνηση που προέκυψε από τη νωπή λαϊκή εντολή της 16ης Σεπτεμβρίου του 2007, πορεύεται ακριβώς στην ίδια προδιαγεγραμμένη πορεία, πορεία ανασυγκρότησης του συστήματος κοινωνικής ασφάλισης, πορεία ενίσχυσης, πορεία εξεύρεσης πόρων, πορεία με την οποία κατοχυρώνεται η αρχή της τριμερούς χρηματοδότησης και εμπεδώνεται στο διηνεκές ο χαρακτήρας αναδιανομής που πρέπει να έχει -και αυτή είναι η πολιτική μας φιλοσοφία- το σύστημα κοινωνικής ασφάλισης στην Ελλάδα.
     Άκουσα να γίνεται αναφορά με μία πολιτική καχυποψία. Ο κ. Καραμανλής, λέει, «βάζει λαγούς μπροστά» και αναφέρθηκε το όνομα του διοικητού της Τραπέζης Ελλάδος, του κ. Γκαργκάνα. Ο κ. Γκαργκάνας προέρχεται από το στρατόπεδο των εκσυγχρονιστών του κ. Κώστα Σημίτη. Αποτέλεσε μάλιστα εκλεκτό στέλεχος του κύκλου των εκσυγχρονιστών που στήριξαν πολιτικά και ιδεολογικά το αποτυχημένο πολιτικό εγχείρημα του τέως Πρωθυπουργού κ. Σημίτη. Κατά συνέπεια να μην τον χρεώνετε στη Νέα Δημοκρατία. Είμαστε εμείς που είπαμε ότι οι απόψεις του κ. Γκαργκάνα ακούγονται, έχει το θεσμικό του ρόλο, είναι σεβαστές, αλλά δεν κυβερνάει αυτός τον τόπο. Τον τόπο τον κυβερνάει ο Πρωθυπουργός Κώστας Καραμανλής, ο οποίος επανειλημμένως, κυρίες και κύριοι συνάδελφοι της Αξιωματικής Αντιπολίτευσης, έχει δηλώσει ότι το «μάρμαρο» για το ασφαλιστικό δεν θα το πληρώσουν οι εργαζόμενοι. 
      Μην προσπαθείτε, λοιπόν, να δημιουργήσετε εντυπώσεις ορισμένοι εξ υμών, να θολώσετε τα νερά, να διακινήσετε το φόβο και την ανησυχία προς εκατοντάδες χιλιάδες, εκατομμύρια συμπολίτες μας που είναι είτε εργαζόμενοι είτε συνταξιούχοι.
      Τώρα, η Κυβέρνηση άνοιξε το διάλογο για το ασφαλιστικό και άνοιξε αυτό το διάλογο με αίσθημα ευθύνης γνωρίζοντας ότι αποτελεί τη μεγαλύτερη πρόκληση που αντιμετωπίζει σήμερα η ελληνική κοινωνία. Από το ίδιο στάδιο πέρασαν πολλές άλλες συντεταγμένες ευρωπαϊκές κοινωνίες χωρών-μελών της Ευρωπαϊκής ‘Ενωσης.
      Να σας θυμίσω την περίπτωση της Ισπανίας. Οκτώ χρόνια κράτησε ο διάλογος στο πλαίσιο της Εθνικής Επιτροπής του Τολέδο. Και σ’ αυτό το διάλογο –το είπα και στην Επιτροπή Οικονομικών- είχε σημαίνοντα ρόλο και σημαίνουσα πρωτοβουλία μια πλευρά του συνδικαλιστικού κινήματος της Ισπανίας η οποία υποστηρίχθηκε από το Εργατικό Σοσιαλιστικό Κόμμα, με επικεφαλής τον ιστορικό ηγέτη της U.G.T. των σοσιαλιστικών συνδικάτων και παλαιό γραμματέα του Σοσιαλιστικού Εργατικού Κόμματος της Ισπανίας τον Νίκολας Ρεντόντο. Περιμένουμε να δούμε τι θα γίνει και στην Ελλάδα. 
      Τα πρώτα δείγματα από τους κοινωνικούς εταίρους, από την Γ.Σ.Ε.Ε., από τις εργοδοτικές οργανώσεις είναι ενθαρρυντικά. Λυπούμαι επειδή δεν μπορώ να πω το ίδιο και για τα πρώτα δείγματα γραφής πολιτικών επιλογών και πολιτικής συμπεριφοράς από την πλευρά του ΠΑ.ΣΟ.Κ.. Φαίνεται ότι η κρίση που σοβεί στο εσωτερικό του ΠΑ.ΣΟ.Κ. σας οδηγεί να σκέπτεστε για πρόσωπα και πράγματα εκτός Κοινοβουλίου. Λυπάμαι διότι γνωρίζω ότι ανάμεσά σας υπάρχουν πολιτικοί οι οποίοι έχουν σημαντικές απόψεις για την πορεία του ασφαλιστικού προβλήματος. Δεν έχει σημασία αν συμφωνούμε ή διαφωνούμε. ‘Όταν κάνουμε συζήτηση, σας καλούμε όλους να σκύψουμε πάνω στο πρόβλημα και να βρούμε λύση. Και θα ακούσουμε και αυτούς που διαφωνούν και θα συνθέσουμε. Η Κυβέρνηση είναι αποφασισμένη να το κάνει αυτό. Ο Καραμανλής γνωρίζει τις ύψιστες κοινωνικές προτεραιότητες που παρακολουθούν τη μεγάλη πρόκληση της μεταρρύθμισης προς το καλύτερο, προς το δικαιότερο, προς το αποτελεσματικότερο του συστήματος κοινωνικής ασφάλισης στην Ελλάδα. Και είναι πρόθεση διακηρυγμένη του Πρωθυπουργού, της Κυβέρνησης να προχωρήσουμε σε συνθέσεις. Αλλά ελάτε, πείτε τη γνώμη σας. Ξεκίνησε ο διάλογος. Μη λάμψετε δια της απουσίας σας. Μην μετατρέπετε την εσωτερική κρίση που σοβεί αυτήν την περίοδο στο ΠΑ.ΣΟ.Κ. σε κρίση του πολιτικού συστήματος, σε κρίση του κοινοβουλευτισμού. Μας αφορά όλους αδιακρίτως. 
      Επανέρχομαι στο νομοσχέδιο. Ακούστηκαν πολλά. Από την πλευρά του εισηγητού της Αριστεράς του κ. Λαφαζάνη, άκουσα μια διάχυτη καχυποψία να εκφράζεται ότι ιδιωτικά συμφέροντα είναι πίσω από την μετατροπή του Κ.Η.Υ.Κ.Υ. σε ανώνυμη εταιρεία. Κατά τον κ. Λαφαζάνη και κατά μια μερίδα, επιτρέψτε μου να πως, της συντηρητικής Αριστεράς, ό,τι αφορά τον ιδιωτικό τομέα είναι ύποπτο εξ ορισμού.
      ΄Εχουμε λοιπόν ξεκαθαρίσει ότι πρόκειται για ανώνυμη εταιρεία η οποία θα ελέγχεται πλήρως από το Υπουργείο Απασχόλησης. Τελεία και παύλα. Αλλά από εκεί και πέρα από αυτό το νομοθέτημα να κάνουμε μια αναγωγή από το ειδικό στο γενικό. Να μιλήσουμε όχι μόνο με διαχειριστικούς, να μιλήσουμε και με ιδεολογικούς και πολιτικούς όρους σ’ αυτήν την Αίθουσα. Ξέρω ότι το θέλουμε  όλοι και το επιδιώκουμε όλοι. Δηλαδή ενοχοποιούμε οτιδήποτε προέρχεται ή αφορά την ιδιωτική πρωτοβουλία; Σ’ αυτό το σημείο βρισκόμαστε στο κατώφλι του 21ου αιώνα όταν σε όλα τα μήκη και τα πλάτη της γης τέτοιες απόψεις, απόψεις που χαρακτηρίζονται από ιδεολογικές και ιστορικές αγκυλώσεις που ταλαιπώρησαν ολόκληρο τον κόσμο καθ’ όλη τη διάρκεια του 20ου αιώνα σήμερα έχουν ηττηθεί και έχουν μπει στο περιθώριο της παγκόσμιας προβληματικής αλλά και της ιστορίας; Εκεί βρισκόμαστε ακόμη; Στη διάχυτη καχυποψία απέναντι στο ιδιωτικό;
      Το λέω εκτός νομοσχεδίου, διότι αυτή η συζήτηση δεν αφορά αυτό το νομοσχέδιο. Η Νέα Δημοκρατία έχει ξεκαθαρίσει ότι ο χαρακτήρας της κοινωνικής ασφάλισης στην Ελλάδα στο βασικό της πυλώνα είναι χαρακτήρας δημόσιος, είναι χαρακτήρας αναδιανομής και έτσι θα παραμείνει. 
      Άλλα σημεία στα οποία ασκήθηκε κριτική στο συγκεκριμένο νομοσχέδιο. Άκουσα συναδέλφους του ΠΑ.ΣΟ.Κ. να ξιφουλκούν και να επιτίθενται στην Κυβέρνηση για τις ρυθμίσεις. Ναι, είναι αλήθεια, όταν έκανα τις πρώτες ρυθμίσεις ως Υπουργός της πρώτης διετίας της Κυβέρνησης Καραμανλή, είπα ότι οι ρυθμίσεις πρέπει να είναι η εξαίρεση και όχι ο κανόνας. Το θυμάται και ο συνάδελφος κ. Αδρακτάς, ο οποίος τότε έκανε τη θητεία του με ιδιαίτερη επιτυχία ως Πρόεδρος της Επιτροπής Κοινωνικών Υποθέσεων. Σήμερα συνεχίζει, το ίδιο έργο με εξίσου μεγάλη επιτυχία ο συνάδελφος κ. Μελάς. Βεβαίως, οι ρυθμίσεις θα αποτελούν την εξαίρεση και όχι τον κανόνα. Αλλά τι θέλετε να κάνει η Κυβέρνηση, όταν έρχονται οι ίδιες οι παραγωγικές τάξεις, οι ίδιοι οι μικρομεσαίοι επαγγελματίες και επιτηδευματίες και λένε: «Κινδυνεύουμε να κατεβάσουμε ρολά. Δώστε μας οξυγόνο. Δώστε μας ένα πλαίσιο λύσεως».
      Και ξέρετε ποια είναι η οργάνωση που πρώτη θέτει το σχετικό αίτημα προς τα αρμόδια Υπουργεία της Κυβέρνησης; Η Γ.Σ.Ε.Β.Ε.Ε.. Και γνωρίζετε πολύ καλά ποιος είναι Πρόεδρος της Γ.Σ.Ε.Β.Ε.Ε.: Ένας σκληρότατος συνδικαλιστής ο οποίος ανήκει στην Κεντρική Επιτροπή του ΠΑ.ΣΟ.Κ., ο κ. Δημήτρης Ασημακόπουλος. Πέραν, όμως, από την όποια πολιτική του ένταξη, εκπροσωπεί και ζωντανεύει παραγωγικές δυνάμεις της ελληνικής κοινωνίας. Και του ζητούν επιμόνως και διαβιβάζει το σχετικό αίτημα στα αρμόδια Υπουργεία της Κυβέρνησης και τους Υπουργούς: «Δώστε μας οξυγόνο. Δώστε μας τη δυνατότητα να μην κατεβάσουμε ρολά». Μικρομεσαίοι είναι. 
      Θα παρακαλέσω προς τούτο τον κύριο Υπουργό, που με σύστημα και με μεθοδικότητα φέρνει σε πέρας από εικοσιτετράωρο σε εικοσιτετράωρο τη δύσκολη αποστολή του, να δώσει στην πορεία του χρόνου στη δημοσιότητα τα στοιχεία για το μέγεθος αυτών των επιχειρήσεων, για να διαπιστώσετε ότι στο σύνολό τους σχεδόν είναι μικρομεσαίες επιχειρήσεις. 
      Να σας θυμίσω δε και κάτι άλλο; Ότι το ΠΑ.ΣΟ.Κ. έκανε περίπου κατά τον ένα ή τον άλλο τρόπο….
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Δεν έχετε εξαντλήσει το χρόνο σας. Έχετε ένα λεπτό ακόμα.
      ΠΑΝΟΣ ΠΑΝΑΓΙΩΤΟΠΟΥΛΟΣ:  Ευχαριστώ, κύριε Πρόεδρε. Τελειώνω.
      Το ΠΑ.ΣΟ.Κ. έκανε έντεκα ρυθμίσεις. Το ΠΑ.ΣΟ.Κ. που μας κατηγορεί για τις ρυθμίσεις και ξιφουλκεί και λέει: «προσφορά στα συμφέροντα, έχετε σκύψει τον αυχένα» έκανε έντεκα ρυθμίσεις κατά τον ένα ή τον άλλο τρόπο. Αυτές οι ρυθμίσεις δεν συνομολογούσαν «γάμο» εις το διηνεκές των τότε κυβερνήσεων του ΠΑ.ΣΟ.Κ. με τα συμφέροντα; 
      Θα παρακαλέσω, λοιπόν, να σοβαρευτούμε. Υπάρχει πλήθος Βουλευτών του ΠΑ.ΣΟ.Κ. και της Αριστεράς που προέρχονται από το συνδικαλιστικό κίνημα, από μαζικούς αγώνες. Έχετε άποψη σοβαρή για τα ζητήματα. Ας μην παρασυρόμαστε από την καθημερινότητα του συγκρουσιακού πολιτικού λόγου και ας κοιτάμε λίγο στην ευθεία του χρόνου τη μεγάλη πρόκληση που λέγεται «ασφάλιση», που λέγεται «σύστημα κοινωνικής ασφάλισης», για να μπορέσουμε να ανταποκριθούμε στο πλαίσιο της αλληλεγγύης των γενεών στην ανάγκη να θωρακίσουμε τα ασφαλιστικά και κοινωνικά δικαιώματα των επομένων και μεθεπομένων γενεών. 
      Θέλω, κλείνοντας να τονίσω τη μεγάλη σημασία που έχει η ρύθμιση για την ταχύτατη έκδοση των συντάξεων. Είναι κάτι που θα συζητήσουμε και στην κατ’ άρθρον συζήτηση που συμπεριλαμβάνει το συγκεκριμένο νομοσχέδιο. 
      Μ’ αυτές τις σκέψεις θέλω να ζητήσω να υπερψηφίσουμε το νομοσχέδιο και να το στηρίξουμε και στην κατ’ άρθρον συζήτηση που θα ακολουθήσει αύριο. Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ζητήσει ο Κοινοβουλευτικός Εκπρόσωπος του Κ.Κ.Ε. κ. Γεώργιος Μαυρίκος.
      ΓΕΩΡΓΙΟΣ ΜΑΥΡΙΚΟΣ: Κύριε Πρόεδρε, κύριοι Βουλευτές, παρακολουθώντας όλες τις μέχρι αυτήν τη στιγμή τοποθετήσεις διαπιστώνουμε ότι όλοι οι ομιλητές ξεκινούν και καταλήγουν τις τοποθετήσεις τους αναφερόμενοι γύρω από τα ζητήματα που αφορούν την κοινωνική ασφάλιση και το κοινωνικοασφαλιστικό σύστημα συνολικά.
     Θεωρούμε ότι έχει γίνει αντιληπτό σήμερα πλέον πως η κοινωνική ασφάλιση και τα προβλήματά της βρίσκονται στο επίκεντρο της στόχευσης της Κυβέρνησης από τη στιγμή που έχει αναλάβει συγκεκριμένες δεσμεύσεις από την Ευρωπαϊκή Ένωση και από τα συμφέροντα του ευρωπαϊκού και του ελληνικού κεφαλαίου. Δεν είναι τυχαίο ότι την ίδια περίοδο σε μια σειρά ευρωπαϊκές χώρες παρουσιάζεται η ίδια κατάσταση, όπου κυβερνήσεις επιχειρούν να ξεθεμελιώσουν, να χτυπήσουν, να αναιρέσουν ασφαλιστικά δικαιώματα που έχει κατακτήσει η εργατική τάξη και να τα εκσυγχρονίσουν -υποτίθεται. Θα δούμε στη συνέχεια τι είναι εκσυγχρονισμός, τι είναι συντηρητισμός και τι είναι μεσαίωνας στην πραγματικότητα, όχι με βάση τις λεκτικές κορώνες και τους νεολογισμούς, αλλά με βάση την κοινωνική πραγματικότητα, με βάση τα πραγματικά κριτήρια, με βάση συγκεκριμένα δεδομένα που βιώνει καθημερινά ο εργάτης και ο υπάλληλος και στη χώρα μας και σε ολόκληρη την Ευρώπη. 
     Θέλουμε εξ αρχής να υπογραμμίσουμε πως θεωρούμε πέρα για πέρα άχαρη και απόλυτα υποκριτική αυτήν τη λεκτική αντιπαράθεση και το διαγκωνισμό ανάμεσα στη Νέα Δημοκρατία και στο ΠΑ.ΣΟ.Κ. για το ποιος έφτιαξε καλύτερους αντιασφαλιστικούς νόμους. Λίγο πριν ο Κοινοβουλευτικός Εκπρόσωπος της Νέας Δημοκρατίας, από εδώ έδωσε συγχαρητήρια στο ΠΑ.ΣΟ.Κ. για τον ν. 3029, έδωσε συγχαρητήρια στο ΠΑ.ΣΟ.Κ. για τρεις συγκεκριμένους νόμους που διαμόρφωσε πάνω στα ζητήματα της κοινωνικής ασφάλισης και μέσα απ’ αυτές τις ρυθμίσεις αυξάνονται τα όρια ηλικίας συνταξιοδότησης, τροποποιείται ο τρόπος υπολογισμού της σύνταξης για τους δημόσιους υπαλλήλους, υπονομεύονται και ευνουχίζονται μια σειρά κατακτήσεις και δικαιώματα των εργαζομένων. Θεωρούμε ότι αυτή η λεκτική αντιπαράθεση δείχνει ακριβώς την αδυναμία των δύο κομμάτων αλλά και τη συνενοχή τους σε μια σειρά κεφαλαιώδη και στρατηγικής σημασίας για το λαό μας ζητήματα. 
     Ακούσαμε εδώ: «Τόσα χάθηκαν από το Χρηματιστήριο». Εμείς υπολογίζουμε ότι παραπάνω από 2,5 δισεκατομμύρια ευρώ λεηλατήθηκαν και επίσης εκτιμούμε ότι παραπάνω από 25.000.000.000.000 δραχμές είναι οι απώλειες, η λεηλασία από τα αποθεματικά των ταμείων, από τα χρήματα δηλαδή των εργαζομένων από το 1950 μέχρι σήμερα και επίσης ιλιγγιώδη ή μεγάλα είναι τα ποσά που χάθηκαν μέσα από τα ομόλογα. Άρα, το να επιχειρείται εδώ ένας λεκτικός διαγκωνισμός για το επί ποιανού λεηλατήθηκαν περισσότερα χρήματα είναι τουλάχιστον υποκρισία και θεωρούμε ότι απέναντι στους εργαζόμενους αποτελεί προσβολή. 
     Έγινε μια μεγάλη συζήτηση για τις ρυθμίσεις ή τις παρατάσεις χρεών. Άλλος διαγωνισμός για το ποιος έκανε περισσότερες ρυθμίσεις. Ξέρετε τι χρήματα πάνε και διακανονίζουν και ρυθμίζουν και εν τέλει χαρίζουν; Χρήματα των εργαζομένων, γιατί για την κοινωνική ασφάλιση κανένας άλλος δεν πληρώνει επί της ουσίας. Κανένας –επαναλαμβάνουμε- δεν πληρώνει και όποτε θέλετε μπορούμε να το συζητήσουμε πολύ αναλυτικά και διεξοδικότατα. Πληρώνουν μόνο οι εργαζόμενοι από το μισθό τους, που παρακρατείται στην πηγή η εισφορά τους, την οποία καρπώνεται στη συνέχεια ο εργοδότης, δεν αποδίδει, εισφοροδιαφεύγει για τα δικά του, φοροκλέπτει, εισφοροκλέπτει γι’ αυτά που παρακρατεί από τον εργαζόμενο και όλα αυτά έρχεται η κάθε κυβέρνηση, είτε στην πράσινη είτε στην μπλε εκδοχή της, να τα διακανονίσει και να τα χαρίσει. 
     Διαγκωνιστείτε όσο θέλετε, αλλά σε καμμία περίπτωση δεν μπορεί να πείσετε τους εργαζόμενους, ό,τι κόμμα και αν ψήφισαν στις εκλογές, ό,τι Θεό αν πιστεύουν και ό,τι πιστεύουν, ότι δεν έχετε ευθύνη και δεν είστε συνένοχοι. 
      Ένας εργαζόμενος, ένας απλός άνθρωπος εάν χρωστάει 10 ευρώ στο δημόσιο, θα του σταλεί εξώδικο και θα υποστεί απειλές ότι θα του βγάλουν στον πλειστηριασμό το όποιο περιουσιακό στοιχείο έχει. Εδώ όμως, έχουμε εργοδότες που χρωστάνε δισεκατομμύρια, έχουμε το κράτος που χρωστά συνολικά στην κοινωνική ασφάλιση παραπάνω από 8.000.000.000 ευρώ και δεν τρέχει τίποτε. Για εμάς το πρόβλημα δεν είναι οικονομικό. Το πρόβλημα της κοινωνικής ασφάλισης είναι ένα κατεξοχήν πολιτικό πρόβλημα. Βεβαίως, έχει οικονομική αφετηρία αλλά και στην ίδια την οικονομική αφετηρία διαπλέκεται απόλυτα το ζήτημα της πολιτικής. Εάν ήταν οικονομικό το θέμα, είναι βέβαιο ότι θα μπορούσαν να το λύσουν αξιοποιώντας τη μεγάλη περιουσία των κοινωνικοασφαλιστικών οργανισμών. Ακόμη, θα μπορούσαν να αξιοποιήσουν τα αποθεματικά που είναι σε δυσθεώρητα ύψη. Θα μπορούσαν να δοθούν πραγματικές αυξήσεις στους μισθωτούς και έτσι οι εισφορές στα ταμεία θα ήταν μεγαλύτερες. Ακόμη, θα μπορούσαν να κάνουν νομιμοποίηση των οικονομικών μεταναστών και να χτυπήσουν την εισφοροδιαφυγή και την εισφοροκλοπή και να μειώσουν την όξυνση του προβλήματος της ανεργίας. Αν γινόντουσαν αυτά, σίγουρα η οικονομική κατάσταση θα ήταν διαφορετική. Επαναλαμβάνουμε όμως ότι το πρόβλημα δεν είναι οικονομικό. Είναι πέρα για πέρα πολιτικό.
      Εμείς, με βάση όλα αυτά και επειδή θεωρούμε ότι είναι τροχιοδεικτική βολή αυτό το νομοσχέδιο εν όψει της μεγάλης μάχης που θα γίνει στους δρόμους, στις πλατείες, στα εργοστάσια και στις επιχειρήσεις για την κοινωνική ασφάλιση, θεωρούμε ότι αυτό το νομοσχέδιο ανοίγει επικίνδυνους δρόμους για τα λαϊκά συμφέροντα. Γι’ αυτό το λόγο θα το καταψηφίσουμε.
      Πιστεύουμε ότι το Κ.Η.Υ.Κ.Υ. είχε την τύχη και την πορεία της κοινωνικής ασφάλισης. Υπονομεύτηκε από το κράτος και εγκαταλείφθηκε από το κράτος, χωρίς λογισμικό εκσυγχρονισμό, χωρίς τεχνολογικό εκσυγχρονισμό, χωρίς τις αντίστοιχες υπηρεσίες. Και έρχονται σήμερα, αυτοί που το οδήγησαν εδώ, να επικαλούνται τα αποτελέσματα των ενοχών τους και να λένε ότι πρέπει να πάμε τώρα σε ανώνυμη εταιρεία. Θα καταψηφίσουμε το νομοσχέδιο, επειδή στην πραγματικότητα σπρώχνει στην ιδιωτικοποίηση με μια γενικευμένη τάση ιδιωτικοποίησης τα ζητήματα της κοινωνικής ασφάλισης στην πλευρά και στο επίπεδο της διαχείρισης των ηλεκτρονικών δεδομένων. 
      Λίγο πριν, από αυτό εδώ το Βήμα, ο Κοινοβουλευτικός Εκπρόσωπος της Νέας Δημοκρατίας έπλεξε το εγκώμιο του ιδιωτικού τομέα. Για εμάς είναι ο ιδιωτικός τομέας που λεηλάτησε, κύριε Παναγιωτόπουλε, τα αποθεματικά των ταμείων και στην περίοδο των Χρηματιστηρίων 1999-2002 και μέσα από το δικό σας ομόλογο. Ο ιδιωτικός τομέας είναι αυτός που σαν βδέλλα έχει πέσει και απομυζά τον ιδρώτα και την εισφορά των εργαζομένων. Το να λέει κάποιος ότι ο ιδιωτικός τομέας θα δώσει διέξοδο στα ζητήματα της κοινωνικής ασφάλισης, είναι σαν να θέλει να στήσει έναν άνθρωπο με το κεφάλι κάτω και τα πόδια επάνω.
      ΠΑΝΟΣ ΠΑΝΑΓΙΩΤΟΠΟΥΛΟΣ: Το μόνο που δεν είπαμε, κύριε Μαυρίκο. 
      ΓΕΩΡΓΙΟΣ ΜΑΥΡΙΚΟΣ: Αυτό είπατε, κύριε Παναγιωτόπουλε, όταν πλέκετε το εγκώμιο της κοινωνικής ασφάλισης, αυτό ακριβώς επιχειρείτε να προβάλετε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Είπαμε, ότι θα εξακολουθήσει να έχει δημόσιο χαρακτήρα.
      ΓΕΩΡΓΙΟΣ ΜΑΥΡΙΚΟΣ: Μόνο κατ’ όνομα, όπως οι «καλογέροι βαπτίζουν το ψάρι κρέας και άλλοτε το κρέας ψάρι», αυτό επιχειρείτε να κάνετε και εσείς τώρα εδώ.
      ΠΑΝΟΣ ΠΑΝΑΓΙΩΤΟΠΟΥΛΟΣ: Είπαμε ότι θα έχει δημόσιο και αναδιανεμητικό χαρακτήρα.
      ΓΕΩΡΓΙΟΣ ΜΑΥΡΙΚΟΣ: Μια που με διακόψατε, πρέπει να σας θυμίσω ότι εσείς ως Υπουργός Απασχόλησης και Κοινωνικής Προστασίας το 2005 νομίζω, είχατε προτείνει το 49% της Η.ΔΙ.Κ.Α. Ανώνυμης Εταιρείας ή του αντίστοιχου Οργανισμού, να μπει στο Χρηματιστήριο.
      ΠΑΝΟΣ ΠΑΝΑΓΙΩΤΟΠΟΥΛΟΣ:  Εγώ;
      ΓΕΩΡΓΙΟΣ ΜΑΥΡΙΚΟΣ:  Νομίζω.
      ΠΑΝΟΣ ΠΑΝΑΓΙΩΤΟΠΟΥΛΟΣ: Μπορείτε να μου φέρετε αυτή τη δήλωση;
      ΓΕΩΡΓΙΟΣ ΜΑΥΡΙΚΟΣ: Νομίζω ότι εσείς κάνατε τη δήλωση, όταν ήσασταν Υπουργός.
      ΠΑΝΟΣ ΠΑΝΑΓΙΩΤΟΠΟΥΛΟΣ: Να μου φέρετε αυτή τη δήλωση. Αν υπάρχει, εγώ θα παραιτηθώ από βουλευτής! Εάν δεν υπάρχει θα παραιτηθείτε εσείς.  Το δέχεστε;
      ΓΕΩΡΓΙΟΣ ΜΑΥΡΙΚΟΣ: Δεν χρειάζονται τέτοιες τραγικές δηλώσεις.
      ΠΡΟΕΔΡΕΥΩΝ (Φίλιππος Πετσάλνικος): Δεν νομίζω ότι πρέπει να παραιτηθεί κανείς από τους δύο σας. Πάντως μια διευκρίνιση θα πρέπει να δοθεί.
      ΠΑΝΟΣ ΠΑΝΑΓΙΩΤΟΠΟΥΛΟΣ: Όταν αναφέρεστε σε μένα θα είστε προσεκτικός!
      ΓΕΩΡΓΙΟΣ ΜΑΥΡΙΚΟΣ: Είμαστε πάντα πολύ προσεκτικοί.
      ΠΑΝΟΣ ΠΑΝΑΓΙΩΤΟΠΟΥΛΟΣ: Χαίρομαι.
      ΓΕΩΡΓΙΟΣ ΜΑΥΡΙΚΟΣ: Και ξέρουμε, ότι η δική σας πολιτική και η στράτευση, είναι στη λογική του ιδιωτικού τομέα και στη θεοποίηση και στον καθαγιασμό των ιδιωτικών συμφερόντων.
      Εν πάση περιπτώσει, ήθελα να πω ακόμη για μας πως είναι ιδιαίτερα επικίνδυνο που μέσα από αυτό το νομοσχέδιο γίνεται ένας διαχωρισμός των εργαζομένων. Στη συγκεκριμένη περίπτωση γίνεται διαχωρισμός σε δύο ταχύτητες, σ’ αυτούς που μέχρι τώρα δουλεύουν στο Κ.Η.Υ.Κ.Υ. και σ’ αυτούς που θα προσληφθούν. 
      Πιστεύουμε ότι είναι ένα γενικευμένο εργαλείο που έχει επεξεργαστεί την τελευταία εικοσαετία που πέρασε στην Ελλάδα ο δικομματισμός, άλλοτε στη θεωρία των υπογείων και των ρετιρέ, άλλοτε στους προνομιούχους και τους μη προνομιούχους, άλλοτε στη λογική των βολεμένων και στην άλλη των τεμπέληδων και τώρα στη λογική των εικοσάρηδων, των τριαντάρηδων και των σαραντάρηδων επιχειρείτε σαλαμοποιώντας τις γενιές της εργατικής τάξης και των λαϊκών στρωμάτων να περάσετε την πολιτική σας. Είναι μία επικίνδυνη πολιτική που εν τέλει θα οδηγήσει ή θέλετε να οδηγήσει στους ηλικιωμένους να μένουν στη δουλειά και τους νέους να μην έχουν εργασία.
      Επίσης, οι ενοποιήσεις που θέλετε να κάνετε, είναι ενοποιήσεις που δημιουργούν πρόσθετα προβλήματα. Το παράδειγμα με το Ταμείο του εφάπαξ των Κληρικών βοά, ομολογεί. Ενώ μεταφέρετε υποχρεώσεις, δεν μεταφέρετε τα περιουσιακά στοιχεία του ταμείου και αντί να απολογηθείτε εδώ, έρχεστε και «αμολάτε κορώνες» ότι αντιμετωπίζετε και εκσυγχρονίζετε και το οδηγείτε σε κατάκτηση του μέλλοντος. Αυτά είναι αναχρονισμοί, είναι παρελθόν, είναι μεσαίωνας, όχι μέλλον. 
      Εξακολουθούμε επίσης να ανησυχούμε για τα προσωπικά δεδομένα παρά τις διαβεβαιώσεις, του κυρίου Υπουργού, λίγο πριν. Πιστεύουμε ότι με βάση όλα αυτά, το νομοσχέδιο από την πλευρά μας, απόλυτα σαφέστατα και δικαιολογημένα θα καταψηφιστεί.
      Θέλουμε ταυτόχρονα να πούμε πως θεωρούμε ότι η αντίληψη και η λογική του κοινωνικού διαλόγου και των κοινωνικών διαλόγων είναι ένα παιχνίδι σικέ, ένα παιχνίδι στημένο, όπου επί της ουσίας είναι προδιαγεγραμμένο το αποτέλεσμά του. Δεν πρόκειται για μία διαπραγμάτευση όπου πάνε οι εργαζόμενοι και ζητούν για να λυθούν τα προβλήματά τους, οι οποίοι διεκδικούν πέντε αιτήματα και θα καταφέρουν να ικανοποιήσουν τα τέσσερα. 
      Εδώ μιλάμε για μία εντελώς εικονική πραγματικότητα που στο τέλος οι εργαζόμενοι θα βγουν χαμένοι και αυτοί που θα πάρουν μέρος στο διάλογο γίνονται συνένοχοι, γιατί δίνουν τη δυνατότητα στην Κυβέρνηση να αξιοποιήσει αυτό το σικέ παιχνίδι σαν κολυμβήθρα του Σιλωάμ. 
      Κύριε Κοινοβουλευτικέ Εκπρόσωπε της Νέας Δημοκρατίας, είπατε λίγο πριν ότι έχουμε και εκφράζουμε απόψεις συντηρητικές, ότι εσείς είστε το μέλλον και η προοπτική. Με τους ίδιους όρους και χαρακτηρισμούς λίγο πριν Βουλευτές της Νέας Δημοκρατίας τοποθετήθηκαν μ’ αυτόν τον τρόπο.
      Ακούστε, κύριε Παναγιωτόπουλε, αγαπητοί κύριοι. Αν είναι πρόοδος και μέλλον τα όρια ηλικίας συνταξιοδότησης να αυξηθούν, αν είναι πρόοδος και μέλλον η νεολαία να είναι άνεργη, αν είναι πρόοδος και μέλλον να έχετε εκατόν σαράντα ανθρώπους στα Προγράμματα «STAGE», αν είναι πρόοδος και μέλλον οι συντάξεις να μειώνονται, αν είναι πρόοδος και μέλλον ο κατώτερος μισθός να είναι μικτά 650 ευρώ, σας τη χαρίζουμε αυτή την πρόοδο και αυτό το μέλλον, γιατί εμείς παλεύουμε να μειωθούν τα όρια ηλικίας συνταξιοδότησης, εμείς παλεύουμε για να έχουν τα παιδιά πλήρη δουλειά, σταθερή και με καλό μισθό, με απόλυτα στέρεες εργασιακές, μισθολογικές και ασφαλιστικές δυνατότητες, εμείς παλεύουμε για να έχουν δικαίωμα να ζήσουν οι συνταξιούχοι ως άνθρωποι.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Αυτά που λέτε εσείς, κύριοι της Νέας Δημοκρατίας, πιστεύουμε ότι υπογραμμίζουν και δείχνουν ακριβώς ότι οι προτάσεις σας είναι αναχρονιστικές, οδηγούν στον Μεσαίωνα. Επιμένετε, όμως και παλεύετε γι’ αυτές τις κατευθύνσεις, επειδή, ακριβώς, υπάρχει η αντίληψη των μονοπωλίων και των πολυεθνικών. Τα μονοπώλια και τις πολυεθνικές υπηρετείτε, γι’ αυτό φέρνετε και παλεύετε για τέτοια νομοσχέδια. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε.
      Παρακαλώ τον κ. Λεβέντη.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, ο Κοινοβουλευτικός Εκπρόσωπος της Νέας Δημοκρατίας επέμεινε ότι ο διάλογος ξεκίνησε, είπε «μη λάμψετε με την απουσία σας» και άλλα. 
      Βέβαια, πήγαμε σε εκλογές πρόωρες, που προκηρύχθηκαν κατακαλόκαιρο μέσα στον Δεκαπενταύγουστο, ενώ τη χώρα κατέτρωγαν οι πυρκαγιές και τα μεγάλα προβλήματα έμειναν στο απυρόβλητο, δεν συζητήθηκαν καν, ανάμεσα στα άλλα και το μεγάλο θέμα το ασφαλιστικό που αφορά τους πάντες σ’ αυτή τη χώρα.
      Δεν το άνοιξε η Νέα Δημοκρατία και βέβαια μεθοδευμένα και εσκεμμένα, γιατί δεν ήθελε να αναλάβει καμμία υποχρέωση, γιατί ήξερε ότι αν το έθετε, με τον τρόπο που θα θελήσει να το λύσει, τότε οι εργαζόμενοι και όλος ο ελληνικός λαός θα την αντιμετώπιζαν διαφορετικά. Και τώρα ακόμη δεν ανοίγει τα χαρτιά της. 
      Ξεκίνησε ο διάλογος. Δεν μιλά, για τη χρηματοδότηση του συστήματος, για τα δικαιώματα των εργαζομένων, οι οποίοι καλούνται να δουλεύουν περισσότερο, με μικρότερες απολαβές και να παίρνουν τη σύνταξη αργότερα. Το μέλλον είναι ζοφερό ιδιαίτερα για τους νέους και τις γυναίκες εν ονόματι του ότι το σύστημα δεν αντέχει. 
      Ξεχνάει, όμως, παραγράφει έτσι τις υποχρεώσεις του κράτους η Κυβέρνηση, υποχρεώσεις για την άτοκη επί πολλές δεκαετίες χρησιμοποίηση των αποθεματικών των ταμείων, για την κουτσουρεμένη απόδοση και αυτού του πενιχρού 1% που οφείλει προς το Ι.Κ.Α. το κράτος, για τη μη απόδοση των εισφορών που το κράτος οφείλει ως εργοδότης, αυτή την εκτεταμένη εισφοροδιαφυγή και εισφοροκλοπή που βέβαια περιλαμβάνει και τους άλλους εργοδότες, ιδίως τους μεγάλους, που με κάθε τρόπο διαφεύγουν. Ξεχνά τη «μαύρη» εργασία, όπου δεν καταβάλλονται εισφορές και βέβαια την ανεργία γιατί, αν απασχολούνταν όλοι αυτοί που μένουν άνεργοι, τότε η κατάσταση θα ήταν εντελώς διαφορετική. 
      Και βέβαια, ενώ δεν αποκαλύπτει τα χαρτιά της, έρχεται ο κύριος αναλυτής, ο κ. Γκαργκάνας και προβάλλει τις θέσεις της Κυβέρνησης, ο οποίος κ. Γκαργκάνας τώρα λέει ότι δεν είναι της Νέας Δημοκρατίας, ότι ανήκει στο χώρο του ΠΑ.ΣΟ.Κ. και στον εκσυγχρονιστικό χώρο και γι’ αυτό να μην το χρεώνουν στη Νέα Δημοκρατία. 
      Όλα αυτά, λοιπόν, όπως καταλαβαίνετε, δεν είναι θέματα, τα οποία μπορεί κάποιος να τα παραγνωρίσει. Εμείς γι’ αυτό δεν συμμετέχουμε στο διάλογο –το έχουμε εξηγήσει επανειλημμένα- γιατί είναι ένας αγώνας σικέ, όπως προελέχθη και από άλλο συνάδελφο εδώ πέρα. 
      Τώρα, για το συγκεκριμένο νομοσχέδιο το οποίο συζητάμε, είναι γεγονός ότι πρέπει σήμερα σε όλους τους τομείς να εκσυγχρονιστούμε, να παρακολουθήσουμε τις εξελίξεις και η ηλεκτρονική διακυβέρνηση είναι ένας απαραίτητος όρος, μια απαραίτητη προϋπόθεση. 
      Το υπό συζήτηση νομοσχέδιο φέρει τον τίτλο: «Ηλεκτρονική Διακυβέρνηση Κοινωνικής Ασφάλισης». Είπαμε ότι είναι αναγκαία αυτή η ηλεκτρονική διακυβέρνηση, όμως δεν μπορεί κανένας να ισχυριστεί ότι αυτό το νομοσχέδιο λύνει τα προβλήματα που παρουσιάζει η ηλεκτρονική διακυβέρνηση. 
      Εμείς έχουμε εντελώς αντίθετη άποψη, έτσι όπως εμφανίζεται αυτό το νομοσχέδιο. Το πρώτο και βασικότερο μέρος του ασχολείται με τη μετατροπή του Κ.Η.Υ.Κ.Υ. από νομικό πρόσωπο ιδιωτικού δικαίου σε ανώνυμη εταιρεία και αυτό προβάλλεται ως επιχείρημα για τη μετάβαση από το υπάρχον σύστημα στην ηλεκτρονική διακυβέρνηση. 
      Το Κ.Η.Υ.Κ.Υ. ιδρύθηκε προκειμένου να στηρίξει τη μηχανοργάνωση του ασφαλιστικού συστήματος. Η εισηγητική έκθεση μεταξύ άλλων αναφέρει ότι το Κ.Η.Υ.Κ.Υ. δεν μπόρεσε να παρακολουθήσει από πλευράς οργάνωσης και ανανέωσης της τεχνολογίας τη ραγδαία τεχνολογική πρόοδο στον τομέα των τεχνολογιών, με αποτέλεσμα να μην μπορεί να ανταποκριθεί αποτελεσματικά στους στόχους του. 
      Αυτό είναι γεγονός. Για τη διαμορφωμένη αυτή κατάσταση αφαιρετικά θεωρείται ότι φταίει η υπάρχουσα νομική μορφή, οπότε αλλάζοντάς την, λύνουμε και το πρόβλημα. Η πραγματικότητα όμως είναι εντελώς διαφορετική. Το Κ.Η.Υ.Κ.Υ. κουβαλά και αυτό όλα τα προβλήματα που είχαν όλοι οι δημόσιοι οργανισμοί, για τα οποία ευθύνονταν οι κατά καιρούς κυβερνητικές πολιτικές. 
      Εδώ πάμε και στο παρελθόν και έχουν σοβαρές ευθύνες όλες οι κυβερνήσεις και οι κυβερνήσεις του ΠΑ.ΣΟ.Κ. Για τα προβλήματα που παρουσιάζουν οι δημόσιες επιχειρήσεις –και μέσα σε αυτές και το Κ.Η.Υ.Κ.Υ.- οι βασικοί υπεύθυνοι είναι τα δυο μεγάλα κόμματα και οι πολιτικές τους. 
      Η κακοδιοίκηση, η κακοδιαχείριση, η αναξιοκρατία, η ρουσφετοκρατία σε θέματα πρόσληψης και εξέλιξης του προσωπικού, οι πελατειακές σχέσεις, η απουσία οργάνωσης και σχεδιασμού, η αδιαφάνεια και τα στεγανά σε σημαντικές αποφάσεις, η ανελέητη επίθεση που δέχονται συχνά πυκνά οι δημόσιες υπηρεσίες και οι εργαζόμενοι σ’ αυτές είναι βασικές αιτίες για τα προβλήματα που παρουσιάζονται.
      Δεν μπορούν επομένως αυτά να παραβλέπονται και να αγνοούνται και από τα δύο κόμματα και βέβαια τώρα από την Κυβέρνηση, προπαντός, η οποία φέρνει και το νομοσχέδιο και το υποστηρίζει. Επιπρόσθετα για το Κ.Η.Υ.Κ.Υ. απουσιάζει η τεχνολογική αναβάθμιση και η λειτουργική του αναδιοργάνωση. Η ηλεκτρονική διακυβέρνηση της κοινωνικής ασφάλισης η οποία κατ’ αρχήν προϋποθέτει την πλήρη μηχανοργάνωση του ασφαλιστικού συστήματος είναι όπως είπαμε αναγκαία και στο σημείο αυτό συμφωνούμε αλλά η μηχανοργάνωση αποτελεί ένα προστάδιο της ηλεκτρονικής διακυβέρνησης η οποία είναι πολύ ευρύτερη. Η ηλεκτρονική διακυβέρνηση δεν εξαντλείται στην τήρηση αρχείου πληροφοριών με ηλεκτρονικά μέσα αλλά συνίσταται στην πλήρη παροχή υπηρεσιών με τη συνδρομή της σύγχρονης τεχνολογίας. 
      Αναφορικά με το πεδίο της κοινωνικής ασφάλισης η ηλεκτρονική διακυβέρνηση θα πρέπει να περιλαμβάνει διαδικασίες και δράσεις όπως τη διαμόρφωση ηλεκτρονικής υποδομής για τη διαδικτυακή σύνδεση μεταξύ των υπηρεσιών των ασφαλιστικών οργανισμών ανά την Ελλάδα αλλά και μεταξύ των τελικών χρηστών των υπηρεσιών αυτών. Επίσης, δημιουργία on line κοινοτήτων χρηστών για την διαχείριση και αντιμετώπιση οποιωνδήποτε προβλημάτων αντιμετωπίζουν με την κοινωνική ασφάλιση.
      Δεύτερον, απαιτεί την παροχή στο πλαίσιο αυτής της δραστικής κοινωνίας εξειδικευμένων πληροφοριών και υπηρεσιών για ζητήματα της κοινωνικής ασφάλισης. 
      Και τρίτον, τη διαμόρφωση ηλεκτρονικών υποδομών ώστε να μπορούν οι τελικοί χρήστες να έχουν άμεση πρόσβαση σε δικαιολογητικά, πιστοποιητικά και διάφορα απαραίτητα έγγραφα τα οποία κατά περίπτωση χορηγούν οι υπηρεσίες της κοινωνικής ασφάλισης. 
      Ακόμη, μπορεί το νομοσχέδιο να διασφαλίζει τις εργασιακές σχέσεις του υπάρχοντος προσωπικού όπως υποστηρίζει αφού ορίζει ότι δεν ισχύει για το προσωπικό το άρθρο 14 του νόμου για τις Δ.Ε.Κ.Ο.. Από την άλλη πλευρά όμως ισχύει το άρθρο του ιδίου νόμου για το νεοπροσλαμβανόμενο προσωπικό και έτσι διαμορφώνεται και μέσα στη νέα εταιρεία που δημιουργείται καθεστώς εργαζομένων δύο, τουλάχιστον, ταχυτήτων. 
      Εκτός από την κεντρική γραμμή του νομοσχεδίου με την οποία διαφωνούμε υπάρχουν και επιμέρους προβλήματα τα οποία επίσης απαιτούν εξηγήσεις. Η εισαγωγή μεθόδων ηλεκτρονικής διακυβέρνησης και όχι απλή ανάπτυξη ηλεκτρονικών εφαρμογών ή ηλεκτρονικών υπηρεσιών στη κοινωνική ασφάλιση δεν υπάρχει αμφιβολία ότι θα αποτελούσε ένα πολύ σημαντικό βήμα για τη βελτίωση και την αποτελεσματικότητα της λειτουργίας των ασφαλιστικών οργανισμών. Από την άλλη πλευρά όμως αποτελεί ένα εξαιρετικά φιλόδοξο στόχο η υλοποίηση του οποίου προϋποθέτει πολλές δραστικές και απαιτητικές παρεμβάσεις. Μπορεί η Κυβέρνηση να θεωρεί ότι η αλλαγή της νομικής μορφής του Κ.Η.Υ.Κ.Υ. από νομικό πρόσωπο ιδιωτικού δικαίου σε ανώνυμη εταιρεία αρκεί προκειμένου να προωθηθεί η ηλεκτρονική διακυβέρνηση, εμείς όμως νομίζουμε ότι το πρόβλημα είναι αλλού όπως προείπαμε. Νομίζουμε ότι θα πρέπει να αντιμετωπιστούν τα προβλήματα που σχετίζονται με τη λειτουργική αναδιοργάνωση και την τεχνολογική αναβάθμιση, όπως επίσης και με την πρόσληψη εξειδικευμένου προσωπικού, τόσο στο Κ.Η.Υ.Κ.Υ. όσο και στους φορείς κοινωνικής ασφάλισης, που θα στηρίξει. 
      Επιπρόσθετα δημιουργούνται νέα προβλήματα τα οποία θα φανούν στο άμεσο μέλλον.  Το νομοσχέδιο γράφει ότι οι μετοχές της ανώνυμης εταιρείας θα ανήκουν όλες στο δημόσιο ενώ σε περίπτωση αύξησης του μετοχικού κεφαλαίου θα μπορούν να συμμετάσχουν και οι ασφαλιστικοί οργανισμοί μέχρι ποσοστού 40% επί του μετοχικού κεφαλαίου. Αυτό θυμίζει τη συζήτηση που είχαμε κάνει για την «Ολυμπιακή Πολυκλινική» που είχε φέρει ο κ. Κακλαμάνης, όπου επίσης εκεί ενώ είχαμε πει ότι θα είναι ένα πρότυπο κέντρο, αστικό κέντρο υγείας, στο τέλος τη μετατρέψαμε σε μία ιδιωτική επιχείρηση κερδοσκοπικού χαρακτήρα όπου δεν εξυπηρετούνται οι εργαζόμενοι της περιοχής στην οποία στεγάζεται παρά μόνο αφού καταβάλλουν τα αντίστοιχα λίτρα. Πρέπει, δηλαδή, αφού πληρώσουν το εισιτήριο να τρέχουν να το εισπράξουν από το ταμείο τους, ενώ θα έπρεπε να είναι δωρεάν για όλους ανεξαίρετα τους πολίτες. Αυτό πάει να γενικευθεί και σε άλλους τομείς. Κάτι αντίστοιχο θυμίζει και αυτή εδώ η μορφή έτσι όπως εμφανίζεται και αυτά θα τα βρούμε μπροστά μας!
      Τώρα, η διαδικασία μετάταξης του προσωπικού στη Γενική Γραμματεία Κοινωνικών Ασφαλίσεων καθώς και οι διαδικασίες απόσπασης του προσωπικού, το οποίο εκτός των άλλων θα έχει και πρόσθετες αμοιβές, από άλλες υπηρεσίες και οργανισμούς στη νέα εταιρεία είναι εντελώς, αδιαφανής. 
      Το θέμα της αποζημίωσης των εργαζομένων στα πρώην Ιδρύματα Κοινωνικής Πρόνοιας παραπέμπεται τώρα να λυθεί με υπουργική απόφαση. Μάλιστα, όπως αναφέρει η εισηγητική έκθεση, η απόφαση θα προσδιορίζει τα ποσά, το χρόνο και τον τρόπο απόδοσης, δηλαδή τα πάντα.
      Εμείς για άλλη μια φορά λέμε ότι όλοι όσοι έχουν μεταταγεί, θα πρέπει να κρατήσουν το σύνολο των δικαιωμάτων τους, τα οποία είχαν πριν τη μετάταξή τους για όλο το διάστημα, τόσο το πριν όσο και το μετά τη μετάταξη και θα πρέπει να πληρωθούν άμεσα.
      Τα άρθρα που αναφέρονται στη μεταφορά υποχρεώσεων του Ταμείου Σύνταξης και Επικουρικής Ασφάλισης Προσωπικού Γεωργικών Συνεταιριστικών Οργανώσεων στο Ι.Κ.Α.-Ε.Τ.Α.Μ. και στο Ε.Τ.Ε.Α.Μ., δεν αναφέρουν και την αντίστοιχη κάλυψη των οικονομικών υποχρεώσεων, με αποτέλεσμα αυτά να βαρύνουν το Ι.Κ.Α.- Ε.Τ.Α.Μ. και το Ε.Τ.Ε.Α.Μ.. Κατ’ επανάληψη έχουμε πει ότι το κόστος των ενοποιήσεων δεν θα πρέπει να το αναλάβουν το Ι.Κ.Α.- Ε.Τ.Α.Μ. και το Ε.Τ.Ε.Α.Μ.. Ήδη έχουν «γονατίσει». Το ξέρουν αυτό και από τον Ο.Τ.Ε. και από Τράπεζες και από όλα αυτά τα ταμεία.
      Λέμε να γίνει συγχώνευση των ταμείων και ασφαλώς θα πρέπει να μην υπάρχει αυτή η πολυδιάσπαση στα ταμεία. Πρέπει να συγχωνευθούν τα ταμεία, ιδιαίτερα στον τομέα της υγείας, όπου θα υπάρχει ένας ενιαίος φορέας υγείας. Πλην όμως, επειδή υπάρχουν οικονομικά βάρη, τα οποία φέρουν όλα αυτά τα ταμεία, μεταφέρονται όλα αυτά στις «πλάτες» του Ι.Κ.Α., το οποίο δεν μπορεί έτσι να ανταποκριθεί. Έχει ήδη «γονατίσει» και θα πούμε μετά: «Ε, τι να κάνουμε; Θα πρέπει να επιβαρυνθούν οι εργαζόμενοι και άλλο ή ελαττώνοντας τα δικαιώματά τους ή αυξάνοντας τις εισφορές τους».
      Η Ο.Κ.Ε. είχε κάνει μια έκθεση και στην τοποθέτησή της σχολιάζει τα περί εκσυγχρονισμού της νομοθεσίας που αναγράφονται στην εισηγητική έκθεση του νομοσχεδίου σε ό,τι έχει σχέση με τη σύσταση Επιτροπής Κώδικα Κοινωνικής Ασφάλισης. Πράγματι, πρέπει να αποσαφηνισθεί το τι, ακριβώς, σημαίνει αυτή η διάταξη. Εάν, δηλαδή, μπαίνει μόνο για την κωδικοποίηση ή και για την τροποποίηση της νομοθεσίας, οπότε χρειάζεται άλλη διαδικασία.
      Δεν θα επεκταθώ σε άλλους τομείς. Στους κληρικούς αναφέρθηκε ο εισηγητής του κόμματός μας, ο κ. Λαφαζάνης. Όμως, θα ήθελα να σχολιάσω αυτά που ελέχθησαν από τον εισηγητή της Πλειοψηφίας, όσον αφορά τον τομέα της υγείας και τον ορισμό Γενικού Επιθεωρητή Δαπανών Υγείας. Αναφέρθηκαν και άλλοι στα θέματα της υγείας και βέβαια, επανέρχεται, συνεχώς, το θέμα ότι θα γίνει περιορισμός των άσκοπων δαπανών στο χώρο της υγείας. Πρέπει κάποτε να το συνειδητοποιήσουμε και σ’ αυτή την Αίθουσα και σ’ αυτή τη χώρα, ότι αυτά που ξοδεύουμε για την υγεία είναι απειροελάχιστα. Είναι ούτε τα μισά, είναι το 40% του ευρωπαϊκού μέσου όρου των είκοσι επτά. Δεν μπορούμε, επομένως, έτσι να έχουμε δημόσιες υπηρεσίες υγείας, όπως απαιτούν οι καιροί, όπως οφείλουμε. Και στις υπηρεσίες υγείας αυξάνονται συνεχώς οι απαιτήσεις. Αυτό δεν πρέπει να το ξεχνάμε.
      Αντί, λοιπόν, εμείς να αυξάνουμε τα ποσοστά που δίνουμε στην υγεία, αυτά μειώνονται. Ως Α.Ε.Π. τα ποσοστά ήταν στο 2,81%, έχουν φθάσει στο 2,61% και δεν ξέρω πού θα πάνε στον φετινό Προϋπολογισμό. Ως ποσοστό των τακτικών εξόδων του Προϋπολογισμού είναι 6%, ενώ ο ευρωπαϊκός μέσος όρος είναι 13,6%.
      Επομένως, για ποια περιστολή δαπανών μιλάμε; Υποτίθεται ότι με αυτό το θέμα των προμηθειών που έφερε ο κ. Αβραμόπουλος στην προηγούμενη Βουλή, θα εξοικονομηθούν 500.000.000 ευρώ. Πολύ αμφιβάλλουμε, αλλά έστω και αν συμβεί αυτό, δεν ξέρουμε με ποιον τρόπο θα εξοικονομηθούν. Αν περιορισθούν τα φάρμακα, αν περιορισθούν οι νοσηλείες, αν περιορισθεί η δυνατότητα να έχουν πρόσβαση στις υπηρεσίες υγείας οι πολίτες, τότε χαίρω πολύ! Αλλά έστω και αν όλα αυτά δεν γίνουν, τα 500.000.000 ευρώ είναι ένα απειροελάχιστο ποσό, ενώ χρειάζονται πολύ περισσότερα, χρειάζονται πολλά δισεκατομμύρια, δεκάδες δισεκατομμύρια, παραπάνω.
      Όσον αφορά τώρα στις δεκαπέντε μέρες, μέσα στις οποίες θα έχουν τη σύνταξη οι εργαζόμενοι που θα συνταξιοδοτούνται, ασφαλώς αυτό έπρεπε να είχε γίνει εδώ και πολλά χρόνια. Και βέβαια, το διαπιστώνει και ο κ. Σγουρίδης ότι είναι απαράδεκτο να κάνει έναν και ενάμιση χρόνο ο συνταξιούχος για να πάρει τη σύνταξη. Μα, είκοσι χρόνια ήταν το ΠΑ.ΣΟ.Κ. κυβέρνηση. Δεν θα μπορούσε αυτό να το είχε λύσει; Και η Νέα Δημοκρατία τέσσερα χρόνια κυβερνάει. Δεν θα μπορούσε αυτό να το είχε λύσει; 
      Ένα άλλο όμως που μου κάνει εντύπωση εδώ για το γενικό επιθεωρητή είναι αυτό που λέει ότι ο γενικός επιθεωρητής είναι μετακλητός, με β΄ βαθμό και δύναται να προέρχεται από το δημόσιο ή τον ιδιωτικό τομέα, να είναι εν ενεργεία ή συνταξιούχος και διορίζεται με απόφαση του Υπουργού Απασχόλησης για θητεία τριών ετών. 
      Γιατί, δηλαδή, όλα αυτά; Και λέει μετά ότι εφόσον προέρχεται από το δημόσιο, επανέρχεται στη θέση του, ότι συνιστάται προσωρινή αντίστοιχη θέση αν έχει πληρωθεί η θέση του, ότι η θητεία του ως γενικού επιθεωρητή λογίζεται ως πραγματική υπηρεσία, κ.λπ.. Τώρα, πολύ μεγάλη έγνοια βλέπω να δείχνουμε σ’ αυτόν το γενικό επιθεωρητή, ο οποίος μπορεί να προέρχεται από τον ιδιωτικό τομέα και θα είναι αυτός ο παντεπόπτης που θα ελέγχει όλες τις υπηρεσίες υγείας, δημόσιου και ιδιωτικού τομέα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω αμέσως, κύριε Πρόεδρε.
      Καταλαβαίνετε, λοιπόν, ότι κάποιος που θα προέρχεται από τον ιδιωτικό τομέα και που θα έχει τέλος πάντων εθιστεί, όπως και να το κάνουμε, σ’ αυτές –δεν θέλω να πω άλλη λέξη- τις πρακτικές που εφαρμόζει ο ιδιωτικός τομέας, δεν ξέρουμε πώς θα υπερασπιστεί και με πόσο πάθος το δημόσιο τομέα της υγείας. 
      Όπως είπα, εμείς καταψηφίζουμε αυτό το νομοσχέδιο επί της αρχής και αύριο θα τοποθετηθούμε και επί των άρθρων. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κύριε Λεβέντη, για τη συνέπειά σας στο χρόνο.
      Παρακαλώ τώρα τον κ. Μαυρουδή Βορίδη εκ μέρους του ΛΑ.Ο.Σ. να προσέλθει στο Βήμα. 
      ΜΑΥΡΟΥΔΗΣ ΒΟΡΙΔΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, αυτή είναι μια συζήτηση επί της αρχής και έχει σημασία να διευκρινίσουμε επί ποίας ακριβώς αρχής ομιλούμε. 
      Θα μου επιτρέψετε να πω ότι αυτό το νομοσχέδιο έχει μια ουσιαστική αρχή και μια οργανωτική αρχή. Η ουσιαστική αρχή, επί της οποίας δεν νομίζω ότι μπορεί να υπάρξει πάρα πολύ μεγάλη συζήτηση και διαφωνία, είναι το κατά πόσο πρέπει να προχωρήσουμε στην ηλεκτρονική διακυβέρνηση. Δεν άκουσα κάποιο αντίθετο επιχείρημα, δεν νομίζω ότι υπάρχει κανένας ο οποίος θα έλεγε ότι δεν πρέπει να προχωρήσουμε και ότι πρέπει να μείνουμε στο παρόν σύστημα. Προφανώς πρέπει να προχωρήσουμε. Σ’ αυτήν την αρχή συμφωνούμε όλοι. 
      Εκείνο, όμως, το οποίο κάνει αυτό το νομοσχέδιο είναι να δίνει ένα συγκεκριμένο οργανωτικό περιεχόμενο πάνω σ’ αυτήν την αρχή. Το οργανωτικό περιεχόμενο που επιλέγει –και αυτό είναι το οποίο στηρίζει η Κυβέρνηση και προτείνει- είναι ότι αυτή η ηλεκτρονική διακυβέρνηση θα πρέπει να πάρει τη μορφή μιας μετεξελίξεως, μιας μετατροπής αυτού του συγκεκριμένου κέντρου που υφίσταται σήμερα σε μια ανώνυμη εταιρεία. 
      Ενδεχομένως δεν κατέστη εδώ σαφής η τοποθέτηση του αγορητή από την πλευρά του κόμματός μας. Εκείνο το οποίο λέμε είναι το εξής: Εδώ, πρέπει να επιλέξετε, κύριε Υπουργέ, πρέπει να επιλέξει η Κυβέρνηση αν αυτή η συγκεκριμένη διαδικασία ανήκει σ’ αυτό που κατ’ εξοχήν είναι αρμοδιότητα του κράτους, είτε με τη μορφή του imperium είτε με τη μορφή του fiscus, δηλαδή, είτε με τη μορφή μιας οικονομικής διαχειρίσεως, που πρέπει να την έχει το κράτος, είτε αν δεν πρέπει να την έχει το κράτος, τότε σε τελευταία ανάλυση γιατί δεν λέτε τα πράγματα με το όνομά τους, ότι θέλετε, δηλαδή, αυτό να είναι μια ιδιωτική δραστηριότητα. Ένα από τα δυο. 
      Επιλέγετε, όμως, τη μορφή μιας ανωνύμου εταιρείας, νομικού προσώπου ιδιωτικού δικαίου και λέτε ότι αυτή βεβαίως –όπως είναι αυτονόητο και σωστά το λέτε- λειτουργεί στο πλαίσιο διατάξεων ιδιωτικού δικαίου, αλλά χάριν του δημοσίου συμφέροντος. Και βεβαίως την ονομάζετε –και επιτρέψτε μου, αυτό είναι παράδοξο- «μη κερδοσκοπική». Μιλάμε για μια ανώνυμη εταιρεία που όπως όλοι γνωρίζουμε είναι προφανώς και κατ’ αρχάς μια εμπορική εταιρεία, στη βασική της τυπολογική έννοια, έτσι όπως την τοποθετεί ο ν. 2190/20. 
      Ακόμη και αν πούμε ότι επιλέγουμε αυτό το οργανωτικό σχήμα, επιτρέψτε μου, λοιπόν, εδώ να καταθέσω μια αντίρρηση αρχής. Ποια ήταν τα πλεονεκτήματα τα οποία εξετέθησαν απ’ αυτό το Βήμα από Βουλευτές της Νέας Δημοκρατίας υπερασπιζόμενους αυτήν την οργανωτική αρχή του νομοσχεδίου; Ευελιξία και δυνατότητα προσλήψεως καταλλήλου προσωπικού. 
      Εγώ όλα αυτά τα κατανοώ. Πλην όμως, εάν υπάρχει κάτι το δημόσιο σε αυτήν τη διαδικασία, τότε γιατί, κύριε Υπουργέ, η Κυβέρνησή σας επιθυμεί να παρακάμψει τις δικλίδες ασφαλείας του δημοσίου, για τις οποίες εγώ συμφωνώ ότι είναι βεβαίως ανελαστικότερες και βεβαίως πιο δυσλειτουργικές μ’ αυτήν την έννοια, πλην όμως έχουν τεθεί για κάποιο λόγο;
Και ο λόγος είναι απλός: Aν εδώ έχουμε δημόσιο χρήμα, προφανώς τα κριτήρια με τα οποία κάποιος θα διαχειριστεί το δημόσιο χρήμα είναι αυστηρότερα, οι έλεγχοι είναι αυστηρότεροι, ακριβώς γιατί δεν είναι η τσέπη του. Σε μία ανώνυμη εταιρεία, βεβαίως, τα κριτήρια είναι πιο ευέλικτα, ακριβώς γιατί μιλάμε για ιδιωτικό χρήμα. Ένα από τα δύο. 
      Εάν από την άλλη τούτο δεν είναι μία κατ’ εξοχήν λειτουργία του δημοσίου, τότε γιατί την αναθέτετε σ’ ένα σχήμα που παρακάμπτει τους διοικητικούς περιορισμούς; Εάν είναι μία λειτουργία του δημοσίου, τότε γιατί δεν την κρατάτε στο δημόσιο είτε έτσι όπως είναι ή με ένα άλλο «όχημα» που θα επιλέξετε εσείς, πλην όμως με τις δικλίδες ασφαλείας του δημοσίου; Τι από τα δύο; Να τοποθετηθούμε σ’ αυτό. 
      Η ηλεκτρονική διακυβέρνηση είναι ουσιαστικά η εφαρμογή της σύγχρονης πληροφορικής στην κοινωνική ασφάλιση και προφανώς δεν ανήκει στο imperium, αλλά ούτε κατά τη γνώμη μας και στο fiscus του ελληνικού δημοσίου. Προφανώς είναι μια δραστηριότητα που θα μπορούσε να γίνει από μια ιδιωτική εταιρεία. Όμως, γιατί δεν έρχεστε να το πείτε αυτό ευθαρσώς; Γιατί δεν έρχεστε να πείτε ότι «ναι, εμείς αυτήν τη δραστηριότητα θα την αναθέσουμε στον ιδιωτικό τομέα», προκειμένου να τελειώνει όλη αυτή η συζήτηση;
      Και βεβαίως, εκεί εγώ εκφράζω την αντίρρηση αρχής την οποία έχουμε. Εάν υπάρχουν χρήματα του δημοσίου, τότε σ’ αυτά πρέπει να γίνεται διαχείριση και πρέπει να γίνεται έλεγχος με τους κανόνες του δημοσίου, με ό,τι ισχύει για το δημόσιο χρήμα και όχι με «οχήματα» τα οποία με το επιχείρημα της ευελιξίας και με το επιχείρημα της πρόσληψης κατάλληλου προσωπικού δημιουργούν, αν θέλετε, δυνατότητες που αυτοί που διαχειρίζονται δημόσιο χρήμα δεν πρέπει να τις έχουν.
      Η θέση μας, λοιπόν, εδώ είναι μία αντίρρηση επί της αρχής και αυτό ανέπτυξε ο εισηγητής μας. Είναι μία αντίρρηση επί της οργανωτικής αρχής και όχι  βεβαίως επί της αρχής του αν πρέπει ή δεν πρέπει να γίνει ηλεκτρονική διακυβέρνηση. 
      Το δεύτερο θέμα στο οποίο θα ήθελα να τοποθετηθώ, γιατί ακούστηκαν πολλά -αν και παρεμπιπτόντως- συνδέεται με το παρόν νομοσχέδιο -και το υπαινίχθη αυτό μία πλευρά της Αντιπολίτευσης- είναι ότι αυτό το νομοσχέδιο είναι μία πρώτη στάση για το πώς πρόκειται να μεταχειριστεί η Κυβέρνηση τα ζητήματα της κοινωνικής ασφάλισης. Και το θέμα αυτό συνδέεται ευρύτερα με μία τοποθέτηση που έχει κάνει πάλι μία μερίδα της Αντιπολίτευσης -κυρίως τα κόμματα της Αριστεράς, αλλά ως ένα σημείο και το ΠΑ.ΣΟ.Κ.- για το θέμα του διαλόγου ο οποίος ξεκινά με πρωτοβουλία της Κυβέρνησης. Επιτρέψτε μου να τοποθετηθώ σ’ αυτό.
      Εμείς δεν κατανοούμε από καμμία πολιτική δύναμη τη στάση, και μάλιστα την κοινοβουλευτική στάση, που λέει ότι δεν συζητάμε κατ’ αρχήν. Θεωρούμε ότι η κοινοβουλευτική εντολή που παίρνουμε όλοι μας είναι να συζητάμε. Να διαφωνούμε ενδεχομένως, αλλά να συζητάμε. Πολλώ μάλλον όταν από πλευράς Κυβερνήσεως μέχρι στιγμής, βεβαίως, κυκλοφορούν φήμες –ενδεχομένως με «λαγούς» ή με δημοσιεύματα ή με εκθέσεις που βρίσκονται στη δημοσιότητα- πλην όμως από πλευράς Κυβερνήσεως και επισήμως δεν έχει κατατεθεί κάτι. Εμείς μέχρι στιγμής, κύριε Υπουργέ, δεν ξέρω αν έχετε κάνει κάτι διαφορετικό, αλλά δεν έχουμε δει ούτε την αναλογιστική έκθεση, αλλά ούτε και την ουσία των θέσεων της Κυβερνήσεως. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Έχει σταλεί στον Πρόεδρο του κόμματός σας;
      ΜΑΥΡΟΥΔΗΣ ΒΟΡΙΔΗΣ: Έχει σταλεί. Ενδεχομένως, δεν είμαι εγώ ενημερωμένος. 
      Εν πάση περιπτώσει, όμως, λέω ότι αυτήν τη στιγμή εμείς βλέπουμε βήματα τα οποία είναι προκαταρκτικά σ’ αυτόν το διάλογο στα πλαίσια τα οποία αναπτύξατε. Σ’ αυτά τα βήματα μπορεί να υπάρξουν διαδικαστικές αντιρρήσεις, σ’ αυτά τα βήματα μπορεί να υπάρξει διαδικαστική συζήτηση. Η δική μας θέση είναι ότι σ’ αυτόν το διάλογο –κάτι που έχουμε πει- θα συμμετάσχουμε με τις θέσεις μας. Δεν δεσμευόμαστε κατ’ αρχάς ως προς το περιεχόμενο των θέσεων, πολλώ μάλλον που δεν έχουμε ακούσει και επισήμως τις θέσεις της Κυβερνήσεως, η  οποία έχει νομοθετική πρωτοβουλία και επομένως και εμείς θα τοποθετηθούμε πάνω σ’ αυτές τις θέσεις. Περιμένουμε να τις ακούσουμε. 
      Επιτρέψτε μου εδώ έναν αστερίσκο. Το ζήτημα της προστασίας των δεδομένων πάντοτε τίθεται στα θέματα της πληροφορικής. Μάλιστα, σε μία κοινωνία η οποία βαδίζει όλο και περισσότερο σε μια τέτοια κατεύθυνση, όπου πολλά στοιχεία ανθρώπων -προσωπικά τους δεδομένα, ευαίσθητά τους δεδομένα και θέματα που εν προκειμένω αφορούν την ασφάλισή τους- βρίσκονται σε βάσεις δεδομένων, αποτελεί τεράστιο ζήτημα το να διασφαλιστεί με αποτελεσματικό τρόπο η προστασία αυτών των δεδομένων. Επομένως πρόκειται για μία βασική δουλειά, η οποία θα πρέπει να διασφαλιστεί κάτω από οιονδήποτε μανδύα και κάτω από οποιαδήποτε εκδοχή και νομίζω ότι όλοι πρέπει να είμαστε εξαιρετικά προσεκτικοί σ’ αυτό.
      Ειπώθηκαν πολλά πράγματα και, αν θέλετε, με αρκετά έντονους τόνους για το ζήτημα της εισφοροδιαφυγής. Αυτό είναι ένα μεγάλο θέμα. Φαντάζομαι ότι θα τεθεί στη συζήτηση, πλην όμως -απ’ ό,τι καταλαβαίνω και αν διαβάζω καλά αυτό το συγκεκριμένο νομοσχέδιο- το μόνο το οποίο λέγεται εδώ είναι ότι δίδεται μια ακόμη παράταση, περίπου ενός μηνός, δηλαδή, από τη δημοσίευση μέχρι το τέλος του επομένου μηνός, προκειμένου να υπαχθούν ορισμένοι σε κάποιες ρυθμίσεις. 
      Η πρακτική των διαρκών διακανονισμών δεν είναι –νομίζω- πρωτόγνωρη στα ζητήματα των εισφορών. Έχει γίνει λίγο-πολύ απ’ όλες τις κυβερνήσεις διαδοχικά και συστηματικά στη διάρκεια όλων αυτών των ετών, προφανώς –για να λέμε και τα πράγματα με το όνομά τους- διότι υπάρχει μία εισπρακτική αδυναμία και διότι πολύ συχνά, όταν το δημόσιο αποπειράται εκτέλεση, προκειμένου να μπορέσει να εισπράξει τα χρήματά του, δεν το κατορθώνει. Είναι άκαρπες οι διαδικασίες εκτελέσεως. Είναι χρονοβόρες, με αποτέλεσμα ουσιαστικά όλοι οι εισπρακτικοί μηχανισμοί να πέφτουν στο κενό. 
      Είναι εξοπλισμένο και με δυνατότητα ποινικής διώξεως το κράτος, ώστε να μπορέσει να κυνηγήσει την εισφοροδιαφυγή. Μάλιστα για το συγκεκριμένο αδίκημα επαπειλούνται ποινές φυλακίσεως μέχρι και πέντε ετών. Είναι μία συζήτηση κατά πόσο η επαύξηση του αξιοποίνου θα βελτιώσει κάτι σ’ αυτό. Η ταπεινή μου γνώμη είναι ότι επαυξήσεις του αξιοποίνου, εάν δεν συνοδεύονται από μια γενικότερη πρόληψη και τη δυνατότητα αποτελεσματικών ελεγκτικών μηχανισμών, δεν κάνουν σπουδαία πράγματα. 
      Εν πάση περιπτώσει, για το όλο ζήτημα της εισφοροδιαφυγής απέναντι σε εταιρείες, απέναντι σε επιχειρηματίες, απέναντι σε εργοδότες, μπορεί να βρεθούμε σε δυσκολία, γιατί ξέρετε ότι στην Ελλάδα «εργοδότης» δεν είναι απαραίτητα εταιρεία που απασχολεί πάνω από διακόσια άτομα, αλλά υπάρχουν και εταιρείες που απασχολούν τρία ή πέντε άτομα. 
      Εδώ, λοιπόν, δεν λέει κανείς ότι καλά έπραξαν οι οφειλέτες. Κακά πράξανε. Κακό είναι το να χρωστάς. Καταδικαστέο είναι. Λέμε, όμως, ότι πρέπει να υπάρξουν πολιτικές, οι οποίες, πρώτον, να μαζεύουν τα χρήματα κατά το δυνατόν και, δεύτερον, να μπορέσουν σε τελευταία ανάλυση να δουν και όλο αυτό το πλέγμα, χωρίς να γεμίζουν τα πινάκια των δικαστηρίων με ανθρώπους κατηγορουμένους, γιατί δεν απέδωσαν τις ασφαλιστικές εισφορές –που κακώς δεν τις απέδωσαν- πλην όμως αυτό δεν αποτελεί και καμμία λύση. 
      Δεν νομίζω ότι χάλασε και ο κόσμος, γιατί δόθηκε μια παράταση ενός μηνός στη διαδικασία της ρυθμίσεως. Αν είναι να κριτικάρουμε το καθεστώς των ρυθμίσεων, τότε θα πρέπει να κάνουμε μια γενικότερη κριτική για όλα αυτά τα χρόνια, για όλες αυτές τις παρατάσεις που εδόθησαν από πάρα πολλές και διαφορετικές κυβερνήσεις. Και προφανώς, για να δοθούν από πάρα πολλές και διαφορετικές κυβερνήσεις, υπήρχε ένας πολύ συγκεκριμένος λόγος. Ο λόγος ήταν ότι δεν μπορούσαν να εισπραχθούν τα χρήματα και ότι όλη αυτή η διαδικασία βρισκόταν σε αδιέξοδο. 
      Για να συνοψίσω, λοιπόν, τη θέση μας, η αντίρρησή μας εδώ δεν είναι, προφανώς, στην ηλεκτρονική διακυβέρνηση. Η αντίρρησή μας είναι στο ότι το «όχημα» το οποίο επιλέγεται, δηλαδή μια ανώνυμη εταιρεία δεν είπαμε ότι δεν ελέγχεται από το δημόσιο. Κατανοούμε ότι είναι ονομαστικές οι μετοχές. Κατανοούμε ότι είναι αμεταβίβαστες οι μετοχές αυτής της ανώνυμης εταιρείας, πλην όμως λέμε ότι αυτό ουσιαστικά δεν είναι ένας τρόπος για να γίνει η διαχείριση του δημοσίου χρήματος. Δεν πιστεύουμε στη διαχείριση του δημοσίου χρήματος και στην παράκαμψη των κανόνων του δημοσίου λογιστικού και του ελέγχου, γιατί ουσιαστικά ο έλεγχος πλέον σ’ αυτήν την ανώνυμη εταιρεία ασκείται από δύο ορκωτούς ελεγκτές –αυτό είναι όλο κι όλο- έτσι όπως λίγο-πολύ ασκείται σε πολλές ανώνυμες εταιρείες. Δεν θεωρούμε ότι αυτό είναι αρκετό, όταν μιλάμε για διαχείριση δημοσίου χρήματος. Και μ’ αυτήν την έννοια δεν πιστεύουμε σ’ αυτήν την παράκαμψη. Εάν δεν χρειάζεται να ανήκει στο δημόσιο, τότε τολμήστε και πείτε ότι αυτό είναι μια δραστηριότητα που θα πρέπει να τη δώσουμε στον ιδιωτικό τομέα. Εάν από την άλλη πιστεύετε ότι είναι μια δημόσια δραστηριότητα, τότε κρατήστε την στο δημόσιο. Επειδή επιλέγετε μία μεσοβέζικη λύση, που εμείς δεν την πιστεύουμε, γι’ αυτόν το λόγο και καταψηφίζουμε το νομοσχέδιο. 
      (Χειροκροτήματα από την πτέρυγα του ΛΑ.Ο.Σ.)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ τον κ. Βορίδη. 
    Ο κύριος Υπουργός έχει δηλώσει ότι επιθυμεί να ομιλήσει αύριο. Κατά συνέπεια, νομίζω ότι δεν θα είναι σκόπιμη η δευτερολογία από κάποιον από τους συναδέλφους σήμερα, πριν μιλήσει ο Υπουργός. Αν δεν υπάρχει αντίρρηση…
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, επί της διαδικασίας. 
    ΠΡΟΕΔΡΕΥΩΝ (Αναστάσιος Νεράντζης): Ορίστε, κυρία Χριστοφιλοπού-λου. 
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Θα ήθελα να μας δοθεί λίγο παραπάνω χρόνος αύριο, εάν έχετε τη δυνατότητα, έτσι ώστε να μπορέσουμε να αναπτύξουμε και κάποια σχόλια για τη σημερινή μικρή τοποθέτηση του Υπουργού και των Κοινοβουλευτικών Εκπροσώπων. 
      ΠΡΟΕΔΡΕΥΩΝ (Αναστάσιος Νεράντζης): Θα εξαντληθούν όλα τα περιθώρια που παρέχονται, κυρία Χριστοφιλοπούλου. 
      Εάν δεν υπάρχει αντίρρηση του Σώματος να λύσουμε τη συνεδρίαση.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Πρόεδρε, εάν μου επιτρέπετε, εικάζω εκ των λεγομένων σας ότι ολοκληρώνεται στο σημείο αυτό η συζήτηση επί της αρχής. 
      ΠΡΟΕΔΡΕΥΩΝ (Αναστάσιος Νεράντζης): Ακριβώς. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Θα πρέπει να επακολουθήσει ψηφοφορία, πριν λύσουμε τη συνεδρίαση. 
	 ΠΡΟΕΔΡΕΥΩΝ (Αναστάσιος Νεράντζης): Ναι, δεν έχω τελειώσει ακόμα.
Θα πρέπει να τεθεί το συζητούμενο νομοσχέδιο σε ψηφοφορία επί της αρχής, με την επανάληψη της διευκρινίσεως ότι, αύριο το πρωί, θα μιλήσει ο κύριος Υπουργός, θα ακολουθήσουν δευτερολογίες και θα καταβληθεί μία προσπάθεια να παρασχεθεί χρόνος, ούτως ώστε να διατυπωθούν παρατηρήσεις εκ μέρους των κυρίων συναδέλφων της Αντιπολιτεύσεως. 
	Ερωτάται το Σώμα: Γίνεται δεκτό το νομοσχέδιο επί της αρχής; 	
	ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
	ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κατά πλειοψηφία. 
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς το νομοσχέδιο του Υπουργείου Απασχόλησης και Κοινωνικής Προστασίας: «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.ΔΙ.Κ.Α. Α.Ε.) και λοιπές ασφαλιστικές και οργανωτικές διατάξεις» έγινε δεκτό επί της αρχής, κατά πλειοψηφία. 
     Έχουν διανεμηθεί τα Πρακτικά της συνεδρίασης της Δευτέρας 15 Οκτωβρίου 2007 και ερωτάται το Σώμα εάν τα επικυρώνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Αναστάσιος Νεράντζης): Συνεπώς τα Πρακτικά της συνεδρίασης της Δευτέρας 15 Οκτωβρίου 2007 επικυρώθηκαν. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 22.18΄ λύεται η συνεδρίαση για αύριο ημέρα Τετάρτη 24 Οκτωβρίου 2007 και ώρα 10.30΄, με αντικείμενο εργασιών του Σώματος: νομοθετική εργασία, συνέχιση της συζητήσεως επί των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (Η.ΔΙ.Κ.Α. Α.Ε.) και λοιπές ασφαλιστικές και οργανωτικές διατάξεις»,  σύμφωνα με την ημερήσια διάταξη που έχει διανεμηθεί. 
Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
