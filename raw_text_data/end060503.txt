      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΚΣΤ΄
      
      Τετάρτη 3 Μαΐου 2006
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      
      1. Επικύρωση Πρακτικών, σελ.
      2. Άδεια απουσίας των Βουλευτών κ.κ. Α. Μερεντίτη, Θ. Τσιόκα, Θ. Τζάκρη, Χ. Πρωτόπαπα, Ι. Δριβέλεγκα, Ρ. Ζήση, Ε. Τσουρή, Β. Κεγκέρογλου, Α. Κατσιφάρα, Ι. Διαμαντίδη, Ν. Χατζημιχάλη, Α. Φωτιάδη, Α. Σιδηρόπουλο, Π. Σγουρίδη, Δ. Πιπεργιά, Ι. Παπαγεωργίου, Α. Μωραΐτη, Π. Ρήγα, Ι. Μανιάτη, Α. Διαμαντοπούλου, Ε. Αργύρη, Π. Ρήγα και Α. Καρπούζα,  σελ.
      3. Ανακοινώνεται ότι τη συνεδρίαση παρακολουθούν μαθητές από το Γυμνάσιο Λιανοκλαδίου Φθιώτιδας, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής του σχεδίου νόμου του Υπουργείου Υγείας και Κοινωνικής Αλληλεγγύης: «Κώδικας Νόμων για ναρκωτικά (Κ.Ν.Ν.)», σελ.
      2. Κατάθεση σχεδίου νόμου:
      Οι Υπουργοί Οικονομίας και Οικονομικών κατέθεσαν σχέδιο νόμου: «Κύρωση του Πρωτοκόλλου που τροποποιεί τη Σύμβαση μεταξύ της Ελληνικής Δημοκρατίας και του Βασιλείου των Κάτω Χωρών για την αποφυγή της διπλής φορολογίας και την αποτροπή της φοροδιαφυγής σε σχέση προς τους φόρους εισοδήματος και κεφαλαίου, με το προσαρτημένο σε αυτή Πρωτόκολλο που υπογράφτηκε στη Αθήνα 16 Ιουλίου 1981», σελ.
      
      ΟΜΙΛΗΤΕΣ
      Επί του σχεδίου νόμου του Υπουργείου Υγείας και Κοινωνικής Αλληλεγγύης:
      ΒΕΝΙΖΕΛΟΣ Ε., σελ.
      ΒΟΥΛΤΕΨΗ Σ., σελ.
      ΓΡΗΓΟΡΑΚΟΣ Λ., σελ.
      ΚΙΛΤΙΔΗΣ Κ., σελ.
      ΚΟΝΤΟΓΙΑΝΝΗΣ Γ., σελ.
      ΚΟΡΚΑ-ΚΩΝΣΤΑ Α., σελ.
      ΚΟΡΤΣΑΡΗΣ Ν., σελ.
      ΚΟΣΙΩΝΗΣ Π., σελ.
      ΚΟΣΜΙΔΗΣ Σ., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΛΕΒΕΝΤΗΣ Α., σελ.
      ΜΟΥΣΙΩΝΗΣ Α., σελ.
      ΜΠΟΥΓΑΣ Ι., σελ.
      ΝΑΣΙΩΚΑΣ Ε., σελ.
      ΠΕΡΛΕΠΕ-ΣΗΦΟΥΝΑΚΗ Α., σελ.
      ΣΟΥΡΛΑΣ Γ., σελ.
      ΦΟΥΣΑΣ Α., σελ.
      ΧΡΥΣΗΣ Β., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΚΣΤ΄
      Τετάρτη 3 Μαΐου 2006
      Αθήνα, σήμερα στις 3 Μαΐου 2006, ημέρα Τετάρτη και ώρα 10.53΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, χρόνια πολλά, Χριστός ανέστη και σε όλους κάθε καλό.
      Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 14 Απριλίου 2006 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΚΕ΄ συνεδριάσεώς του, της Παρασκευής 14 Απριλίου 2006 σε ό,τι αφορά την ψήφιση στο σύνολο της από 7 Απριλίου 2006 πρότασης της Προέδρου της Βουλής: «Τροποποίηση στον Κανονισμό της Βουλής (Μέρος Β΄)».)
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Αθηνά Κόρκα-Κώνστα, Βουλευτή Κορινθίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στη διευθέτηση των πολεοδομικών εκκρεμοτήτων στα ξενοδοχεία.
      2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στα προβλήματα χρηματοδότησης των έργων που βρίσκονται σε εξέλιξη στην περιοχή του Δήμου Νεάπολης Κρήτης.
      3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο αίτημα χρηματοδότησης έργων  του Δημάρχου Νεάπολης Κρήτης.
      4) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Νομάρχης Ρεθύμνης ζητεί χρηματοδότηση για τη μεταφορά του κατολισθαίνοντος οικισμού Παντάνασσας.
      5) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία οι κ.κ. Λαζαρίδης Χρήστος και Βαγιάτα Χριστίνα, αιρετά μέλη του υπηρεσιακού συμβουλίου Νοσοκομείου Κιλκίς, καταγγέλλουν τη διαδικασία επιλογής προϊσταμένων.
      6) Ο Βουλευτής Νομού Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο δήμαρχος, οργανώσεις και φορείς της πόλης των Μεγάρων διαμαρτύρονται για τη διέλευση του αγωγού φυσικού αερίου υψηλής πίεσης από τον κάμπο των Μεγάρων κ.λπ..
      7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Α.Ο. Αστέρας Τραγέας Νάξου ζητεί οικονομική επιχορήγηση.
      8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Θήρας ζητεί την καθημερινή ακτοπλοϊκή σύνδεση της Θήρας με τον Πειραιά και τα υπόλοιπα νησιά των Κυκλάδων.
      9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Τμήμα Κυκλάδων της Ένωσης Μηχανικών Δημοσίων Υπαλλήλων Διπλωματούχων Ανωτάτων Σχολών ζητεί την αύξηση των αποζημιώσεων των διπλωματούχων μηχανικών για τις εκτός έδρας ακτοπλοϊκές μετακινήσεις στα νησιά.
      10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την άμεση δρομολόγηση πλοίου στην ακτοπλοϊκή γραμμή Θεσσαλονίκη – Κυκλάδες – Κρήτη.
      11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη δρομολόγηση πλοίων για την εξυπηρέτηση των νησιών της Επαρχίας Θήρας.
      12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Δήμαρχος Ερμούπολης ζητεί να συμπεριληφθούν στα εξοπλιστικά προγράμματα οι Ναυπηγικές και Βιομηχανικές Επιχειρήσεις Σύρου Α.Ε..
      13) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Διδασκαλική Ομοσπονδία Ελλάδας καταδικάζει τη δίωξη συνδικαλιστού του κλάδου.
      14) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Α.Ε. Κ.Τ.Ε.Λ. Ηρακλείου – Λασιθίου ζητεί τη συνεργασία των δύο Κ.Τ.Ε.Λ. της Κρήτης για την ανάπτυξη των υπεραστικών συγκοινωνιών του νησιού.
      15) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Ένωση Καθηγητών Φυσικής Αγωγής Ελλάδας ζητεί την αναβάθμιση του μαθήματος Φυσικής Αγωγής στα σχολεία.
      16) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο κ. Γιώργος Γιαννακόπουλος ζητεί να δοθούν κίνητρα για την απόκτηση αυτοκινήτων με μειωμένη εκπομπή καυσαερίων.
      17) Οι Βουλευτές Λέσβου και Λαρίσης κύριοι ΣΤΑΥΡΟΣ ΣΚΟΠΕΛΙΤΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία το Εργατικό Κέντρο Σάμου ζητεί την ικανοποίηση κλαδικών αιτημάτων.
      18) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Νομάρχης Ιωαννίνων ζητεί τη χορήγηση βιβλιαρίων υγείας στους ομογενείς από την Αλβανία.
      19) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ζητούν την εξασφάλιση των βέλτιστων εργασιακών και βιοτικών συνθηκών για όλα τα στελέχη των Σωμάτων Ασφαλείας.
      20) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο κ. Θωμάς Κωνσταντίνος, υπάλληλος του Τ.Ε.Ι. Πατρών ζητεί να καταταγεί στη θέση καθηγητού εφαρμογών.
      21) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Ένωση Αστυνομικών Υπαλλήλων Νομού Ροδόπης ζητεί τον καθορισμό νέου οργανοδιαγράμματος της Αστυνομικής Διεύθυνσης Ροδόπης κ.λπ..
      22) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Σύνδεσμος Τουριστικών Επιχειρήσεων Ενοικιάσεως Αυτοκινήτων ζητεί τροποποίηση του Κώδικα Οδικής Κυκλοφορίας.
      23) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί ενημέρωση για τον καινούργιο πυροσβεστικό εξοπλισμό.
      24) Ο Βουλευτής Νομού Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Βάρης ζητεί τη μετατόπιση των ορίων της ζώνης Β΄ ρυθμίσεως και προστασίας του όρους Υμηττού.
      25) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί τη μόνιμη εγκατάσταση ασθενοφόρου στη Γλώσσα Σκοπέλου.
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Υπαλλήλων Εξωτερικής Φρούρησης ζητεί την ικανοποίηση εργασιακών αιτημάτων των μελών της.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Οργανισμός Πολυφωνικής Χορωδίας Πατρών Αχαΐας ζητεί την οικονομική στήριξη της διενέργειας του διεθνούς συμποσίου χορωδιακής μουσικής.
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Ιωάννης Δημόπουλος ζητεί την επίλυση εργασιακού του προβλήματος.
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Ακράτας Αχαΐας ζητεί την επαναλειτουργία της τράπεζας, της Ε.Τ.Ε., στο Δήμο Ακράτας Αχαΐας.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Φαρμακευτικός Σύλλογος Αχαΐας ζητεί την εξόφληση των φαρμακοποιών από τα χρέη των ασφαλιστικών ταμείων.
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Εθνική Συνομοσπονδία Ατόμων με ειδικές ανάγκες ζητεί την επιχορήγηση του παραρτήματος Αχαΐας του Πανελλήνιου Συλλόγου Παραπληγικών με το ποσό των 5.000 ευρώ.
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται οικονομικό σκάνδαλο στους διαγωνισμούς αγοράς εξοπλισμών των Τ.Ε.Ε..
      33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την τοποθέτηση φαναριών στη ΒΙΠΕ Πατρών Αχαΐας.
      34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε περιστατικό ασθενούς στο Ι.Κ.Α. Άνω Πόλης Πατρών Αχαΐας.
      35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο προτείνεται η διεύρυνση των ειδικοτήτων στα κέντρα εξωσωματικής γονιμοποίησης.
      36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις απαλλοτριώσεις κτημάτων για την κατασκευή του φράγματος Πείρου – Παραπείρου.
      37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την ίδρυση και λειτουργία μονάδας φυσικής αποκατάστασης στο Νοσοκομείο Ρίου Αχαΐας.
      38) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την κακή τοποθέτηση των στύλων ηλεκτροδότησης της Δ.Ε.Η. σε περιοχές των Πατρών Αχαΐας.
      39) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρει λάθη της εταιρείας τουριστικών επιχειρήσεων δυτικής Ελλάδος.
      40) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο επισημαίνει την κακή λειτουργία της Πολεοδομίας Αιγίου Αχαΐας.
      41) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο επισημαίνει την κακή λειτουργία του Ι.Κ.Α. Πατρών Αχαΐας.
      42) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία η Ένωση Ελλήνων Χημικών καταγγέλλει την υποβάθμιση του ρόλου του Γενικού Χημείου του Κράτους στον έλεγχο των τροφίμων.
      43) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία το προσωπικό του θεραπευτικού προγράμματος «ΔΙΑΔΡΟΜΗ» ζητεί την επαναπρόσληψή του.
      44) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Ένωση Συνταξιούχων Δ.Ε.Η. Αλιβερίου Εύβοιας ζητεί την ικανοποίηση οικονομικών και ασφαλιστικών αιτημάτων των μελών της.
      45) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου αναφέρεται στα προβλήματα που αντιμετωπίζουν οι αγρότες από την εφαρμογή της νέας Κοινής Αγροτικής Πολιτικής.
      46) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε δημοσίευμα εφημερίδας στο οποίο καταγγέλλεται η εγκατάλειψη στη φθορά μνημείων του Νομού Αργολίδας.
      47) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε δημοσίευμα εφημερίδας το οποίο αναφέρεται σε κινδύνους της παραγωγής εσπεριδοειδών του Νομού Αργολίδας από την ασθένεια «τριστέτσα».
      48) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε δημοσίευμα εφημερίδας στο οποίο ζητείται η αύξηση των ωρών επισκεψιμότητας του αρχαιολογικού χώρου των Μυκηνών.
      49) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Σύνδεσμος Τουριστικών Επιχειρήσεων Ενοικιάσεως Αυτοκινήτων ζητεί οι κλήσεις στα ενοικιαζόμενα οχήματα  να επιβάλλονται στους μισθωτές οδηγούς και όχι στις εταιρείες.
      50) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Σύνδεσμος Τουριστικών Επιχειρήσεων Ενοικιάσεως Αυτοκινήτων ζητεί οι κλήσεις στα ενοικιαζόμενα οχήματα  να επιβάλλονται στους μισθωτές οδηγούς και όχι στις εταιρείες.
      51) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία οι Εργαζόμενοι της ΘΕΨΥΠΑ στο 5ο Οικοτροφείο Καρδίτσας «ΓΑΛΗΝΟΣ» ζητούν την επαρκή χρηματοδότηση της ΘΕΨΥΠΑ και την καταβολή των δεδουλευμένων αποδοχών τους.
      52) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Πολιτιστικό Σωματείο Παγκρήτιος Σύλλογος Ελλήνων ΡΟΜ «Η ΕΛΠΙΔΑ» ζητεί τη δημιουργία υποδομών στον καταυλισμό των αθίγγανων της περιοχής Νέας Αλικαρνασσού, στο Ηράκλειο Κρήτης.
      53) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Φιλανθρωπικός Σύλλογος Συνταξιούχων Αγροτών Ο.Γ.Α. Αταλάντης και Περιχώρων ζητεί να του χορηγηθούν εισιτήρια κοινωνικού τουρισμού.
      54) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε δημοσίευμα εφημερίδας το οποίο αναφέρεται στην ανάθεση σε ιδιώτη των υπηρεσιών σίτισης του Νοσοκομείου της Σύρου.
      55) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία οι γιατροί του Κ.Υ. Άνδρου ζητούν την εξόφληση των δεδουλευμένων εφημεριών τους.
      56) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία το εργοστασιακό σωματείο των Ναυπηγείων Σύρου και φορείς του Νομού Κυκλάδων ζητούν τη στήριξη και την ανάπτυξη του ναυπηγείου στο Νεώριο Σύρου.
      57) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί να εγκριθούν τα δρομολόγια των πλοίων «EXPRESS ΑΘΗΝΑ» και  «EXPRESS ΑΦΡΟΔΙΤΗ».
      58) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Πρόεδρος της Κοινότητας Κουφονησίου ζητεί την αποκατάσταση των ζημιών στα λιμάνια: Αιγιάλης Αμοργού, Κουφονησίων και Δονούσας.
      59) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Πρόεδρος  της Κοινότητας Δονούσας Νομού Κυκλάδων ζητεί την ενίσχυση  των ακτοπλοϊκών δρομολογίων της Δονούσας.
      60) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί την άμεση δρομολόγηση πλοίου στη γραμμή Θεσσαλονίκη – Κυκλάδες – Κρήτη.
      61) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Θήρας ζητεί την καθημερινή ακτοπλοϊκή σύνδεση της Θήρας με τον Πειραιά και τα υπόλοιπα νησιά των Κυκλάδων.
      62) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Υδρούσας ζητεί να δοθεί δικαίωμα οικιστικής ανάπτυξης της περιοχής Ζόργκου Δ.Δ. Μακροταντάλου, του Δήμου Υδρούσας Άνδρου.
      63) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Τήνου ζητεί την τροποποίηση του π.δ. 160/2003 που αφορά στο Γενικό Χωροταξικό της Νήσου Τήνου.
      64) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Ένωση Αγροτικών Συνεταιρισμών Πάρου ζητεί την υποστήριξη της παραγωγής των τυριών της Πάρου, Νάξου κ.λπ..
      65) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Μήλου ζητεί τη δρομολόγηση πλοίου για την εκτέλεση του δρομολογίου Πειραιάς – Σίφνος – Μήλος – Σαντορίνη – Κρήτη.
      66) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο κ. Τριτσιμπίδας Αλέξανδρος, Δικηγόρος Παρ’ Αρείω Πάγω ζητεί να καταβληθούν οι αποζημιώσεις σε περιοχές που απαλλοτριώνονται για την κατασκευή του νέου αεροδρομίου της Πάρου.
      67) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Ένωση Αγροτικών Συνεταιρισμών Πάρου ζητεί την επιδότηση όλων των αμπελοκαλλιεργητών της Νήσου Πάρου και Αντιπάρου.
      68) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Σύλλογος Επαγγελματιών – Εμπόρων Βιοτεχνών Αιγινίου και Περιχώρων ζητεί το συντονισμό και τη χρηματοδότηση του προγράμματος καταπολέμησης των κουνουπιών.
      69) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Ένωση Ελλήνων Χημικών ζητεί την αναβάθμιση του ρόλου του Γενικού Χημείου του Κράτους στον έλεγχο των τροφίμων.
      70) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η πρωτοβουλία για τη διάσωση και αξιοποίηση του εργοστασίου της  «COLUMBIA» ζητεί την πολιτιστική αξιοποίηση  του οικοπέδου και του εργοστασίου της «COLUMBIA».
      71) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η επιτροπή αγώνα για τα ηπειρώτικα κληροδοτήματα ζητεί να αποδοθεί η διαχείριση των εθνικών κληροδοτημάτων στους δικαιούχους  βάσει της διαθήκης των ευεργετών.
      72) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Ένωση Ελλήνων Χημικών διαμαρτύρεται για την υποβάθμιση του ρόλου του Γενικού Χημείου του Κράτους (ΓΧΚ) στον έλεγχο των τροφίμων.
      73) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων Ι.Κ.Α. ζητεί να ενημερωθεί για το Σύστημα Πρωτοβάθμιας Περίθαλψης που ενέκρινε η κυβερνητική επιτροπή για τον τρόπο ένταξης μέρους των πολυϊατρείων του Ι.Κ.Α. στο Εθνικό Σύστημα Υγείας.
      74) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία τα Σωματεία Εργαζομένων Ελληνικών Αμυντικών Συστημάτων διαμαρτύρονται για σταδιακή απαξίωση των εταιρειών αμυντικών συστημάτων τόσο παραγωγικά όσο και τεχνολογικά, αλλά και για την επιχειρούμενη περικοπή ένδεκα κεκτημένων δικαιωμάτων, επιδοματικού χαρακτήρα, που είχαν το ρόλο ενίσχυσης των χαμηλών αποδοχών τους.
      75) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Τεχνικό Επιμελητήριο Ελλάδας διαπιστώνει την υποβάθμιση των υπηρετούντων στη Γραμματεία Μηχανικών  με τον πρόσφατο ν. 3433/06 και ζητεί άμεση ανάκληση του σχεδίου προεδρικού διατάγματος στο οποίο περιλαμβάνονται οι σχετικές ρυθμίσεις.
      76) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η κ. Έφη Δρούζα, κάτοικος Ιρίων Αργολίδας  ζητεί την αλλαγή  του ωραρίου λειτουργίας της κεντρικής λαχαναγοράς.
      77) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η κ. Χριστίνα Κοκώνη, κάτοικος Ιρίων Αργολίδας, ζητεί να επιστραφούν στους αγρότες τα χρήματα που είχαν δοθεί για την απόκτηση Μητρώου Αγροτών.
      78) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η κ. Παναγιώτα Γκιόλα, κάτοικος Ιρίων Αργολίδας, ζητεί την άμεση καταβολή των βεβαιωμένων αποζημιώσεων στους αγρότες της περιοχής Ιρίων Αργολίδας.
      79) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η κ. Τασία Κοκκώνη, κάτοικος Ιρίων Αργολίδας, ζητεί την ίδρυση βρεφονηπιακού σταθμού στα Ίρια Αργολίδας.
      80) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Θεόδωρος Ζιώγας, κάτοικος Ακρολίμνης Πέλλας, ζητεί να του χορηγηθούν δικαιώματα διεζευγμένου με τρία ανήλικα τέκνα.
      81) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Κυριακή Ζιώγα, κάτοικος Πέλλας, ζητεί τη συνταξιοδότηση της κόρης της λόγω αναπηρίας.
      82) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο κ. Βασίλειος Παπαδόπουλος, ζητεί να τοποθετηθούν ως υπεύθυνοι των σχολικών βιβλιοθηκών οι απόφοιτοι των Τ.Ε.Ι. Βιβλιοθηκονομίας.
      83) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά με την οποία η Δ.Α.Κ.Ε. Εφοριακών Δυτικής Μακεδονίας ζητεί την ένταξη της τηλεθέρμανσης στις φιλικές προς το περιβάλλον πηγές ενέργειας με φορολογικές εκπτώσεις.
      84) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την άμεση ολοκλήρωση των έργων στο σταθμό εμπορευματικών μεταφορών της ΒΙΠΕ Λάρισας.
      85) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Δήμος Βασιλικής Τρικάλων ζητεί την οικονομική κάλυψη των ζημιών των βαμβακοκαλλιεργειών της περιοχής του, που προκλήθηκαν από αντίξοα καιρικά φαινόμενα.
      86) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Εργαζομένων στις Δ.Ο.Υ. Μαγνησίας ζητεί την τροποποίηση του πίνακα των κενών οργανικών θέσεων των υπηρεσιών του κλάδου του.
      87) Η Βουλευτής Πέλλας κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία η Ένωση Αγροτικών Συνεταιρισμών Αλμωπίας ζητεί να γίνουν δεκτές οι αιτήσεις δασικών συνεταιρισμών, προκειμένου να συμπεριληφθούν στη διανομή συστάδων προς υλοτόμηση για το έτος 2006.
      88) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία οι επιχειρήσεις «Δ. ΚΕΛΑΪΔΙΤΗΣ και ΣΙΑ Α.Ε.» ζητούν τη ρύθμιση των οφειλών τους προς το Ι.Κ.Α..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 9379/30-3-06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 1400/12-4-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 7244/5-4-06 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Α. Μανωλάκη.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 9362/30-3-06 ερώτηση του Βουλευτή κ. Γεωργίου Ανωμερίτη δόθηκε με το υπ’ αριθμ. 1397/12-4-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 7290/5-4-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Γ. Ανωμερίτη.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 9330/22-3-06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 1360/6-4-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Boυλευτής κ. Α. Μακρυπίδης, σας πληροφορούμε τα εξής:
      Με το Π.Δ/γμα 104/2003 (ΦΕΚ A΄ 96) «Καθορισμός κινήτρων συγχώνευσης και ανάπτυξης Α.Σ.Ο», η Πολιτεία θέσπισε τη διαδικασία, τις προϋποθέσεις και τα οικονομικά κίνητρα για τις Συνεταιριστικές Οργανώσεις που θα προχωρούσαν σε συγχώνευση. Η ενίσχυση που προβλέπεται να δοθεί, σε μια τέτοια περίπτωση και εφόσον πληρωθούν τα προβλεπόμενα από το Π.Δ/γμα, ανέρχεται σε ποσό που μπορεί να φθάσει τις εκατό χιλιάδες (100.000) ευρώ σε διάστημα τριών (3) ετών.
      Στο πλαίσιο του Ν. 3399/2005 (ΦΕΚ Α'255) «Ρυθμίσεις θεμάτων αρμοδιότητας του Υπουργείου Αγροτικής Ανάπτυξης και Τροφίμων - Προσαρμογή στη νέα Κ.Α.Π. και άλλες διατάξεις (άρθρο 2»>, δίδεται ένα επιπλέον κίνητρο στις συγχωνευόμενες δευτεροβάθμιες Αγροτικές. Συνεταιριστικές Οργανώσεις, οι οποίες ενισχύονται εφάπαξ με ποσό μέχρι τριακόσιες χιλιάδες (300.000) ευρώ από τον τακτικό προϋπολογισμό του Υπουργείου Αγροτικής Ανάπτυξης και Τροφίμων, για αποζημιώσεις αποχωρούντος πλεονάζοντος προσωπικού, κάλυψη ληξιπρόθεσμων ασφαλιστικών εισφορών και για δαπάνες πραγματοποίησης μελετών εξυγίανσης της νέας οργάνωσης. Ήδη, σε συνεργασία με το συναρμόδιο Υπουργείο Απασχόλησης και Κοινωνικής Προστασίας, ετοιμάζεται η προβλεπόμενη, από το παραπάνω άρθρο, Κοινή Υπουργική Απόφαση, η οποία θα καθορίζει τα δικαιολογητικά τον τρόπο και τις λεπτομέρειες που θα απαιτούνται για την καταβολή της ενίσχυσης αυτής.
      Ο Υφυπουργός
      Α. ΚΟΝΤΟΣ»
      4. Στην με αριθμό 7693/14-2-06 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 1141/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 4443/23-2-06 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης της Βουλευτού κ. Σ. Μερεντίτη.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 7225/1-2-06 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 1039/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Mπόλαρη για τα θέματα της αρμοδιότητάς μας, σας πληροφορούμε τα εξής:
      Σύμφωνα με την παρ. 1 του άρθρου 17 του Ν. 2810/2000 «Αγροτικές Συνεταιριστικές Οργανώσεις» (ΦΕΚ 61 Α), όπως τροποποιήθηκε και ισχύει, ο διαχειριστικός, λογιστικός και οικονομικός έλεγχος των Αγροτικών Συνεταιριστικών Οργανώσεων κάθε βαθμίδας ασκείται ως ακολούθως:
      α) στις Α.Σ.Ο. για τις οποίες συντρέχουν οι προϋποθέσεις ελέγχου των ανώνυμων εταιριών, με βάση τα προς εκτέλεση του Ν.2190/1920 εκδοθέντα ή εκδοθησόμενα προεδρικά διατάγματα ή υπουργικές αποφάσεις, από μέλη των ορκωτών ελεγκτών, σύμφωνα με τις διατάξεις του ίδιου νόμου, όπως κάθε φορά ισχύει και
      β) στις λοιπές Α.Σ.Ο., από ορκωτούς ελεγκτές ή από ελεγκτές πτυχιούχους ανωτάτων σχολών που έχουν άδεια άσκησης επαγγέλματος οικονομολόγου από το Οικονομικό Επιμελητήριο Ελλάδος, σύμφωνα με τις διατάξεις του άρθρου 2 του Π.Δ/γματος 475/1991.
      Το αναφερόμενο στην Ερώτηση ζήτημα, αφορά αποκλειστικά την Α.Τ.Ε. ως πιστοδότρια Τράπεζα και τον Αγροτικό Συνεταιρισμό Αλιστράτης, ως πιστολήπτρια οργάνωση, χωρίς να καταλείπεται, από τις κείμενες, διατάξεις, αρμοδιότητα στο Υπουργείο Αγροτικής Ανάπτυξης και Τροφίμων να διερευνήσει το όλο θέμα.
      Ο Υφυπουργός
      Α. ΚΟΝΤΟΣ»
      6. Στην με αριθμό 4492/14-11-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 251/9-12-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 4492/2005 ερώτηση, που κατατέθηκε στη Βουλή από το Βουλευτή κ. Δ. Πιπεργιά, σχετικά με τη δυσλειτουργία της τοπικής Υπηρεσίας του Ο.Α.Ε.Δ. Χαλκίδας, σας πληροφορούμε τα εξής:
      Ο Οργανισμός Απασχόλησης Εργατικού Δυναμικού (Ο.Α.Ε.Δ.) αντιμετωπίζει στο σύνολό του σοβαρή έλλειψη προσωπικού, που οφείλεται στην, κατά τα τελευταία έτη, αποχώρηση, λόγω συνταξιοδότησης, μεγάλου αριθμού υπαλλήλων χωρίς την παράλληλη αντικατάστασή τους.
      Το γεγονός αυτό δεν παρέχει τη δυνατότητα ενίσχυσης σε μόνιμη βάση της τοπικής Υπηρεσίας, που εδρεύει στη Χαλκίδα με ικανό αριθμό υπαλλήλων από άλλες Υπηρεσίες του ΟΑΕΔ.
      Στα πλαίσια όμως της προσπάθειας που καταβάλλει η Διοίκηση του Ο.Α.Ε.Δ. για την αντιμετώπιση του προβλήματος, αποσπά στην εν λόγω Υπηρεσία υπαλλήλους από Υπηρεσίες που υπάρχει σχετική ευχέρεια, με σκοπό την άμβλυνση μέρους των ελλείψεών της, σε περιόδους αιχμής των εργασιών της.
      Βεβαιώνουμε ότι θα εξαντληθεί κάθε δυνατότητα προς την κατεύθυνση εξεύρεσης προσωπικού για την κάλυψη των αναγκών της τοπικής Υπηρεσίας στη Χαλκίδα.
      Τονίζουμε τέλος ότι το διάστημα αυτό κατά το οποίο καταβάλλονται τα ειδικά εποχιακά βοηθήματα και τα επιδόματα ανεργίας των ξενοδοχοϋπαλλήλων κ.λ.π., οι σχετικές αποφάσεις εκδίδονται έγκαιρα και δεν υπάρχει καμία απολύτως εκκρεμότητα.
      Ο Υπουργός
      ΠΑΝΟΣ ΠΑΝΑΓιΩΤΟΠΟΥΛΟΣ»
      7. Στην με αριθμό 2983/5-10-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4801/8228/26-10-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 2983/5-10-2005 ερώτησης, που κατέθεσε ο Βουλευτής κ. Στέλιος Ματζαπετάκης, σας καταθέτουμε τους πίνακες με τις συμβάσεις προμηθειών ΥΠ.ΕΘ.Α., ως ακολούθως:
      - Συμβάσεις ΓΓΟΣΑΕ (Σχετικό 1)
      - Συμβάσεις ΓΕΕΘΑ (Σχετικό 2)
      - Συμβάσεις ΓΕΣ (Σχετικό 3)
      - Συμβάσεις ΓΕΝ (Σχετικό 4)
      - Συμβάσεις ΓΕΑ (Σχετικό 5)
      Στους ως άνω πίνακες περιλαμβάνονται όλα τα αιτηθέντα στοιχεία της ερώτησής σας.
      Ο Υπουργός
      ΣΠΗΛΙΟΣ ΣΠΗΛΙΩΤΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 2989/5-10-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 3573Β/26-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην παραπάνω σχετική ερώτηση, σας γνωρίζουμε ότι:
      Το Υ.ΠΕ.ΧΩ.Δ.Ε. έχει αναθέσει μελέτη, που χρηματοδοτείται από το Γ΄ ΚΠΣ, με σκοπό την Εκπόνηση Επιχειρησιακού Σχεδίου Δράσης για την καταπολέμηση της ατμοσφαιρικής ρύπανσης στο λεκανοπέδιο της Αθήνας. Η μελέτη αυτή αναμένεται να ολοκληρωθεί σύντομα. Εκτός από τα μέτρα που θα προτείνει η εν λόγω μελέτη, υπό εξέλιξη βρίσκονται: Η επέκταση του μετρό και η κατασκευή του τραμ, η επέκταση λεωφορειολωρίδων, η ανανέωση του στόλου των μέσων μαζικής μεταφοράς και των ταξί, η εφαρμογή από τις βιομηχανικές μονάδες των βέλτιστων διαθέσιμων τεχνικών, η μείωση του θείου στα καύσιμα και η χρήση του φυσικού αερίου στον οικιακό και βιομηχανικό τομέα. Τα μέτρα αυτά θα συμβάλλουν ουσιαστικά στη μείωση των ρύπων στο Μαρούσι και το λεκανοπέδιο Αττικής γενικώτερα.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      9. Στην με αριθμό 3286/11-10-05 ερώτηση του Βουλευτή κ. Στυλιανού Νικηφοράκη δόθηκε με το υπ’ αριθμ. 599/25-10-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 3286/11-10-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Σ. Νικηφοράκη κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Το ΥΕΝ, με το αρ. προ 8221.Τ76/01/05//26-05-2005 έγγραφό του, έχει τοποθετηθεί θετικά επί της μελέτης του έργου «Αποκαταστάσεις ζημιών λιμενικών υποδομών Αγίας Ρουμέλης και Λουτρού Σφακίων», προϋπολογισμού 600.000,00 ευρώ, η οποία διαβιβάσθηκε από τη Διεύθυνση Τεχνικών Υπηρεσιών της Ν. Α. Χανίων και όρισε για την εκτέλεση του έργου, ως Προϊστάμενη Αρχή την εν λόγω Διεύθυνση Τεχνικών Υπηρεσιών, με Διευθύνουσα Υπηρεσία την Τεχνική Υπηρεσία του Λιμενικού Ταμείου Ν. Χανίων.
      2. Η Γενική Γραμματεία Λιμένων και Λιμενικής Πολιτικής του ΥΕΝ, στο πλαίσιο της υποβολής των προτάσεών της, προς το Υπουργείο Οικονομίας και Οικονομικών για το Πρόγραμμα Δημοσίων Επενδύσεων (ΠΔΕ) του 2005, πρότεινε για ένταξη στη ΣΑΕ 189 ως νέο το ανωτέρω έργο.
      3. Παρόλο που τα έργα αυτά είναι περιφερειακού - νομαρχιακού επιπέδου, το ΥΕΝ θα διερευνήσει περαιτέρω το θέμα προς την κατεύθυνση ανεύρεσης των αιτούμενων πιστώσεων, σε νομαρχιακό ή περιφερειακό επίπεδο, ώστε να αντιμετωπιστεί αποτελεσματικά το πρόβλημα της αποκατάστασης των ζημιών του λιμένα Αγίας Ρουμέλης.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      10. Στην με αριθμό 2903/4-10-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 582/25-10-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 2903/04-10-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Δ. Πιπεργιά, που κατατέθηκε στη Βουλή των Ελλήνων, επισυνάπτονται πίνακες με την κίνηση επιβατών και οχημάτων σε γραμμές από τους λιμένες της Ευβοίας, σύμφωνα με τα τηρούμενα από την αρμόδια Υπηρεσία του ΥΕΝ στοιχεία.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 8079/23-2-06 ερώτηση τoυ Βουλευτή κ. Φώτη Κουβέλη δόθηκε με το υπ’ αριθμ. 20553/ΙΗ/22-3-06 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8079/23-2-06, που κατέθεσε ο Βουλευτής κ. Φ. Κουβέλης, σχετικά με τη πιστοποίηση της γνώσης Η/Υ, σας γνωρίζουμε τα ακόλουθα:
      Σύμφωνα με τα οριζόμενα στο ΠΔ 44/9.3.2005 από 1.1.2006, πιστοποιητικά πληροφορικής ή γνώσης χειρισμού Η/Υ αναγνωρίσιμα και από το ελληνικό δημόσιο είναι μόνο τα πιστοποιητικά που εκδίδονται από φορείς, οι οποίοι πιστοποιούνται από τον ΟΕΕΚ.
      Με βάση τα ανωτέρω, εκδόθηκε η με αριθμό Α 25081/1-12-05 (ΦΕΚ 1720/8-12-05 τευχ. Β') κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Εθνικής Παιδείας και Θρησκευμάτων, ύστερα από γνώμη του Δ.Σ. του ΟΕΕΚ., η οποία καθόριζε κάθε αναγκαία λεπτομέρεια της διαδικασίας πιστοποίησης των φορέων αυτών από τον ΟΕΕΚ.
      Την 1η Ιανουαρίου 2006 άρχισε η διαδικασία υποβολής αιτήσεων από τους υποψήφιους προς πιστοποίηση φορείς, την 15η Φεβρουαρίου 2006 πιστοποιήθηκε ο φορέας που πρώτος υπέβαλε αίτηση και μέχρι τις 28 Φεβρουαρίου 2006 ο ΟΕΕΚ είχε ήδη πιστοποιήσει τους τέσσερις (4) φορείς, τα πιστοποιητικά των οποίων, σύμφωνα με τις σχετικές ρυθμίσεις του ΥΠΕΣΔΔΑ και τις αποφάσεις του ΑΣΕΠ, αναγνωρίζονταν κατά τη μεταβατική περίοδο, δηλαδή μέχρι 31.12.2005. Δύο ακόμα φορείς έχουν υποβάλει την προβλεπόμενη αίτηση στον ΟΕΕΚ. Συνεπώς, και μετά την ολοκλήρωση της πρώτης φάσης πιστοποίησης φορέων, η διαδικασία συνεχίζεται κανονικά.
      Σε ό,τι αφορά στο «ύψος του κόστους που έχει καθοριστεί για την πιστοποίηση της γνώσης των Η/Υ», σας γνωρίζουμε ότι στο άρθρο 1 παράγραφος 5 της ανωτέρω ΚΥΑ, προβλέπεται ότι «Στις διαδικασίες για την χορήγηση πιστοποιητικών πληροφορικής δεν πρέπει να υπάρχουν υπέρμετρες οικονομικές ή άλλες προϋποθέσεις από το φορέα χορήγησης πιστοποιητικών πληροφορικής».
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      12. Στην με αριθμό  8428/3-3-06 ερώτηση του Βουλευτή κ. Σωκράτη Κοσμίδη δόθηκε με το υπ’ αριθμ. 15476/23-3-06 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, την οποία κατέθεσε ο Βουλευτής κ. Σ. Κοσμίδης, αναφορικά με την ρύθμιση οφειλών των αμιγών δημοτικών, κοινοτικών και διαδημοτικών επιχειρήσεων προς το Ελληνικό Δημόσιο και το ΙΚΑ, σας πληροφορούμε ότι με το υπ' αριθμ. 12329/9.3.2006 έγγραφό μας ζητήσαμε στοιχεία για το θέμα αυτό από τις Περιφέρειες του Κράτους και συγκεκριμένα α) ποιες είναι οι αμιγείς δημοτικές, κοινοτικές και διαδημοτικές επιχειρήσεις χωρικής αρμοδιότητάς τους, που οφείλουν χρήματα στο Ελληνικό Δημόσιο και το ΙΚΑ,  β) ποιες από αυτές τελούν υπό καθεστώς εκκαθάρισης και γ) ποιο είναι το ακριβές ύψος των ληξιπρόθεσμων οφειλών τους, κατά την 23.2.2006 προς το Ελληνικό Δημόσιο και το ΙΚΑ, ακόμη και εάν αυτές οι οφειλές δεν έχουν βεβαιωθεί ταμειακά.
      Κατόπιν των ανωτέρω, σας επισυνάπτουμε κατάσταση με τα έως τώρα συγκεντρωθέντα (α), (β) και (γ) στοιχεία. Το σύνολο δε των στοιχείων αυτών, θα σας υποβληθεί με νεότερο έγγραφό μας, μόλις περιέλθουν στο Υπουργείο μας.
      Ο Υφυπουργός
      ΑΘ. ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με υπ’ αριθμό 8372/2-3-06 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. Φ 90022/5704 Β51/21-3-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην αριθ. 8372/2-3-2006 ερώτηση την οποία κατέθεσε στη Βουλή των Ελλήνων ο Bουλευτής κ. Δημήτρης Κωνσταντάρας, αναφορικά με την χορήγηση στους ασφαλισμένους ασφαλιστικών οργανισμών των εμβολίων κατά του μηνιγγιτιδόκοκκου, πνευμονιόκοκκου και ανεμευλογιάς (prevenar-varilrix-varίvax), σας γνωρίζουμε τα ακόλουθα:
      Από τις διατάξεις του άρθρου 33 του ν. 2676/99 προβλέπεται ότι στην προληπτική ιατρική περιλαμβάνεται και ο εμβολιασμός παιδιών και ενηλίκων, σύμφωνα με το εθνικό πρόγραμμα εμβολιασμού για την Ελλάδα του Υπουργείου Υγείας και Πρόνοιας νυν. Υγείας και Κοινωνικής Αλληλεγγύης. Οι δαπάνες αυτές βαρύνουν αποκλειστικά τους ασφαλιστικούς οργανισμούς.
      Κατ' εξουσιοδότηση του τrαραπάνω άρθρου. εκδόθηκε η απόφαση αριθ. Φ.7/οικ.1624/4-11-1999 (Β,2053) των Υπουργών Οικονομικών, Εργασίας & Κοιν. Ασφαλίσεων και Υγείας & Πρόνοιας με την οποία καθορίσθηκαν οι υποχρεωτικές παροχές προληπτικής ιατρικής μεταξύ των οποίων είναι και οι εμβολιασμοί παιδιών και ενηλίκων, χωρίς συμμετοχή του ασφαλισμένου.
      Όπως μας ενημέρωσε το Υπουργείο Υγείας και Κοιν. Αλληλεγγύης, μετά από σχετική γνωμάτευση της Εθνικής Επιτροπής Εμβολιασμών , η οποία έγινε αποδεκτή από τον Υπουργό Υγείας & Κοιν. Αλληλεγγύης, στο εθνικό πρόγραμμα εμβολιασμών εντάσσονται και τα εμβόλια κατά του μηνιγγιτιδόκοκκου, του πνευμονιόκοκκου και της ανεμευλογιάς.
      Για την ακριβή ημερομηνία έναρξης εφαρμογής του προγράμματος και ερμηνευτικές εγκυκλίους για κάθε ένα από τα νεοεντασσόμενα εμβόλια αναμένονται από το Υπουργείο Υγείας & Κοιν. Αλληλεγγύης, (το οποίο είναι και συναποδέκτης της εν λόγω ερώτησης), σχετικές οδηγίες.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      14. Στην με αριθμό 8310/1-3-06 ερώτηση του Βουλευτή κ. Σωκράτη Κοσμίδη δόθηκε με το υπ’ αριθμ. 153/21-3-06 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 8310/01-03-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Σ. Κοσμίδη, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Στην Κεντρική Υπηρεσία του ΥΕΝ προβλέπονται μία (01) θέση Γενικού Γραμματέα ΥΕΝ, πέντε (05) θέσεις Προϊσταμένων Κλάδων, μία (01) θέση Προϊσταμένου Γενικής Διεύθυνσης, είκοσι πέντε (25) θέσεις Προϊσταμένων Διευθύνσεων, ενενήντα τέσσερις (94) θέσεις Προϊσταμένων Τμημάτων και τέσσερις (04) θέσεις Προϊσταμένων Αυτοτελών Γραφείων.
      2. Στη Γενική Γραμματεία Λιμένων και Λιμενικής Πολιτικής του ΥΕΝ προβλέπονται μία (01) θέση Γενικού Γραμματέα Λιμένων και Λιμενικής Πολιτικής, τέσσερις θέσεις (04) Προϊσταμένων Διευθύνσεων, έντεκα (11) θέσεις Προϊσταμένων Τμημάτων και μία (01) θέση Προϊσταμένου Αυτοτελούς Γραφείου.
      3. Επισυνάπτονται αναλυτικοί πίνακες με τις ονομασίες των Κλάδων, της Γενικής Διεύθυνσης, τις υπαγόμενες σ' αυτούς Διευθύνσεις και τα Τμήματά τους, καθώς και τα αυτοτελή γραφεία του ΥΕΝ και της Γενικής Γραμματείας Λιμένων και Λιμενικής Πολιτικής.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στην με αριθμό 8054/23-2-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 12493/22-3-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, σας γνωρίζουμε τα εξής:
      Η έμφαση στην περιφερειακή ανάπτυξη αποτελεί στρατηγική επιλογή της Νέας Διακυβέρνησης. Διεκδικούμε και θα πετύχουμε την πραγματική σύγκλιση των περιφερειών της χώρας στο Ευρωπαϊκό μέσο όρο, με ανάπτυξη της ανταγωνιστικότητας τους και ταυτόχρονα με διασφάλιση ενός σύγχρονου και άνετου επιπέδου ποιότητας ζωής για όλους τους Έλληνες. Συνεπώς το περιεχόμενο της ερώτηση ς του βουλευτή του ΠΑΣΟΚ κ. Καχριμάκη είναι άτοπο ως προς τα πολιτικά του συμπεράσματα και θλιβερό ως προς το ύφος του.
      Κατά τα λοιπά γνωρίζουμε προς το σώμα ότι στο Υπουργείο Οικονομίας και Οικονομικών δεν έχει υποβληθεί μέχρι σήμερα αίτημα για ενίσχυση μεγάλης τουριστικής επένδυσης στην περιοχή της Ανατολικής Κρήτης.
      Εάν και εφόσον υποβληθεί σχετική επενδυτική πρόταση για να υπαχθεί στο καθεστώς χορήγησης αναπτυξιακών κινήτρων, θα εξετασθεί και θα αξιολογηθεί σύμφωνα με την ισχύουσα νομοθεσία.
      Επισημαίνουμε ότι βασικός προσανατολισμός της πολιτικής του ΥΠΟΙΟ αποτελεί η αναβάθμιση του τουριστικού προϊόντος της χώρας και επομένως και της Κρήτης. Η επιλογή αυτή άλλωστε επιβεβαιώνεται και με την παροχή ιδιαιτέρως υψηλών κινήτρων στα επενδυτικά σχέδια που αφορούν στον Τουρισμό, τα οποία μπορούν να ανέλθουν ως και το 55% του συνολικού επενδυτικού σχεδίου σε υστερώντες νομούς.
      Η θετική υποδοχή άλλωστε του επενδυτικού νόμου αποτυπώνεται στο μεγάλο αριθμό των επενδυτικών σχεδίων που έχουν ήδη υποβληθεί. Αποδεικνύεται λοιπόν περίτρανα ότι με την ολοκληρωμένη και συνεκτική πολιτική του ΥΠΟΙΟ θέτουμε τις βάσεις για μια νέα εποχή, για μια ισχυρή, σύγχρονη, αποδοτική ελληνική περιφέρεια, για μια ανταγωνιστική εθνική οικονομία. Με περισσότερες θέσεις εργασίας, με περισσότερες ευκαιρίες, με προοπτικές ανάπτυξης και πραγματικής σύγκλισης με το ευρωπαϊκό βιοτικό επίπεδο.
      Ο Υφυπουργός
      ΧΡΗΣΤΟΣ ΦΩΛΙΑΣ»
      16. Στην με αριθμό 9238/28.3.06 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./669/6.4.06 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 9238/28.03.06 ερώτησης της Βουλευτού κ. Μαρίας Δαμανάκη, σας πληροφορούμε ότι:
      Το υπουργείο Πολιτισμού έπειτα από συντονισμένες προσπάθειες της ηγεσίας και των στελεχών του, έγινε αποδέκτης της προσφοράς παραχώρησης χώρων για την προσωρινή εγκατάσταση της υπό ίδρυση Ελληνικής Αρχαιολογικής Σχολής στην Ρώμη. Οι προσφερθέντες χώροι, ευρισκόμενοι στο κτιριακό συγκρότημα του ιταλικού Υπουργείου Πολιτισμού στην via di San Michele, παρελήφθησαν κατά την πρόσφατη επίσκεψη του Προέδρου της Δημοκρατίας στην Ρώμη, και θα αποτελέσουν τον προσωρινό πυρήνα εγκατάστασης, λειτουργίας και δραστηριοποίησης της Ελληνικής Αρχαιολογικής Σχολής, έως την μεταστέγαση της σε χώρους που θα πληρούν τις ανάγκες ενός τέτοιου ιδρύματος.
      Η πρόθεση ίδρυσης Ελληνικής Αρχαιολογικής Σχολής στη Ρώμη χρονολογείται ήδη από το 1920. Οι πρόσφατες προσπάθειες του Υπουργείου Πολιτισμού αποτελούν καρπό προσεκτικής μελέτης των δεδομένων, στάθμισης όλων των παραγόντων και παράλληλης κινητοποίησης όλων εκείνων των φορέων που θα μπορούσαν να εξασφαλίσουν μια βιώσιμη και δημιουργική παρουσία για την Ελληνική Αρχαιολογική Σχολή στη Ρώμη.
      Ήδη πριν από την παραλαβή των χώρων στη Ρώμη οι αρμόδιες υπηρεσίες του Υπουργείου Πολιτισμού οργάνωσαν σειρά συσκέψεων με την παρουσία όλων των άμεσα εμπλεκόμενων φορέων και σε συνεννόηση με τις αρμόδιες υπηρεσίες του Υπουργείου Εξωτερικών, προκειμένου να διερευνηθεί η ισχύς και οι δυνατότητες του υφιστάμενου νομικού πλαισίου για την ίδρυση Ελληνικών Αρχαιολογικών Σχολών. Σήμερα βρίσκεται εν ισχύ ο Νόμος 2557/1997, ΦΕΚ Α΄/271 «Θεσμοί, μέτρα και δράσεις πολιτιστικής ανάπτυξης», στο άρθρο 6, παρ. 5 του οποίου γίνεται σαφής αναφορά για τη διαδικασία ίδρυσης στο εξωτερικό Αρχαιολογικών Σχολών και Ινστιτούτων έρευνας και μελέτης της πολιτιστικής κληρονομιάς, μέσω διμερών συμφωνιών και την έκδοση προεδρικών διαταγμάτων από το Υπουργείου Πολιτισμού και το Υπουργείο Εξωτερικών. Το άρθρο αυτό καταργεί ουσιαστικά τον παλαιότερο Νόμο 2447/1920, ΦΕΚ ΑΊ169, «Περί τροποποιήσεως των νόμων ΓΛΨ, 479 «Περί αρχαιολογικής υπηρεσίας», στα άρθρα 27 και 28 του οποίου δίνονταν η εξουσιοδοτική βάση για την ίδρυση και λειτουργία ελληνικών αρχαιολογικών σχολών σε Ρώμη και Κωνσταντινούπολη και οριζόταν σε γενική βάση τα περί χρηματοδότησης και λειτουργίας τους.
      Ο ισχύων Οργανισμός του Υπουργείου Πολιτισμού (Π.Δ. 191/03, ΦΕΚ Α΄/146/2003, άρθρο 8, παρ. 2) αναθέτει την ίδρυση ΕΑΣ ή Ινστιτούτων σε χώρες του εξωτερικού καθώς και τη παρακολούθηση τους στο Τμήμα Ελληνικών και Ξένων Επιστημονικών Ιδρυμάτων, Οργανισμών και Διεθνών Θεμάτων της αρμόδιας διεύθυνσης του Υπουργείου Πολιτισμού. Η νέα αυτή πρόβλεψη δημιούργησε νέες προοπτικές για τον ορισμό ενός σαφέστερου νομικού πλαισίου, το οποίο θα επέτρεπε μια βιώσιμη Σχολή. Οι Υπηρεσίες μας, σταθμίζοντας όλα τα παραπάνω, και έπειτα από στενή συνεργασία με το Γραφείο του Νομικού Συμβούλου του Κράτους στο Υπουργείο Πολιτισμού κατευθύνθηκαν προς την διατύπωση και σύνταξη νέου σχεδίου Νόμου, ο οποίος θα δίνει την δυνατότητα ίδρυσης Ελληνικών Αρχαιολογικών Σχολών συνολικά, σε όποια χώρα του εξωτερικού κρίνεται απαραίτητο. Ο νέος αυτός νόμος, χρησιμοποιώντας και ως βάση τον Οργανισμό του Υπουργείου Πολιτισμού, θεσμοθετεί τις ελληνικές Αρχαιολογικές Σχολές στο εξωτερικό ως Περιφερειακές Υπηρεσίες του Υπουργείου Πολιτισμού, υπαγόμενες στην Γενική Διεύθυνση Αρχαιοτήτων του Υπουργείου Πολιτισμού. Ορίζει τις γενικές διατάξεις που θα διέπουν την λειτουργία τους και επιτρέπει τον καθορισμό των ιδιαίτερων απαιτήσεων που τυχόν παρουσιάζουν (π.χ. ως αποτέλεσμα της γεωγραφικής τους τοποθέτησης) με υπουργική απόφαση. Το νέο αυτό νομοθετικό πλαίσιο θα είναι σαφώς πιο ευέλικτο, θα βελτιστοποιεί τις συνθήκες και τους όρους ίδρυσης Σχολών στο εξωτερικό και παράλληλα θα οριστικοποιήσει την διαδικασία ίδρυσης, μειώνοντας την υπερβολική νομοθετική διαδικασία, που θα απαιτούνταν για την χωριστή νομοθετική κάλυψη κάθε υπό ίδρυση Σχολής.
      Με την πρόθεση θεσμοθέτησης των υπό ίδρυση σχολών στο εξωτερικό ως περιφερειακών υπηρεσιών του Υπουργείου Πολιτισμού, καλύπτεται σε πρώτο στάδιο το ζήτημα των πόρων λειτουργίας τους, καθώς αυτές θα καλύπτονται για τα λειτουργικά τους έξοδα και την έρευνά τους από τον τακτικό προϋπολογισμό του Υπουργείου. Το Υπουργείο Πολιτισμού αναγνωρίζει την ιδιαίτερη σημασία μιας Ελληνικής Αρχαιολογικής Σχολής στο εξωτερικό, και δη στη Ρώμη, όπου δραστηριοποιούνται ήδη πλείστες άλλες αρχαιολογικές σχολές, και για τον λόγο αυτό δεν προτίθεται να εγκαταλείψει το εγχείρημα αυτό.
      Όσον αφορά στη στελέχωση της υπό ίδρυση Σχολής, πρέπει εκ προοιμίου να σημειωθεί ότι η Ελληνική Αρχαιολογική Υπηρεσία διαθέτει αρκετά αξιόλογα και ικανά στελέχη, με διεθνές κύρος και παγκόσμια αναγνώριση στην επιστημονική κοινότητα, τα οποία θα μπορούσαν να την στελεχώσουν. Η στελέχωση των Σχολών του εξωτερικού, με βάση και το προτεινόμενο σχέδιο νόμου, θα είναι θέμα των Υπηρεσιακών Συμβουλίων, τα οποία θα αξιολογούν τους εκάστοτε υποψήφιους, με βάση το συνολικό έργο τους αλλά και ιδιαίτερα κριτήρια που θα ταιριάζουν στην κάθε Σχολή ξεχωριστά. Σκοπός του Υπουργείου Πολιτισμού είναι να αποτελέσουν οι Σχολές στο εξωτερικό και πρώτιστα αυτή της Ρώμης, πεδία γόνιμης αρχαιολογικής και εν γένει επιστημονικής έρευνας και προβολής του ελληνικού επιστημονικού δυναμικού.
      Το σχέδιο αυτό νόμου βρίσκεται ήδη υπό εξέταση από τις νομικές μας υπηρεσίες, ενώ έχει ήδη ενσωματώσει προτάσεις και διορθώσεις από τις λοιπές αρμόδιες υπηρεσίες του Υπουργείου Πολιτισμού, που το μελέτησαν. Παράλληλα, πρόκειται πολύ σύντομα να προωθηθεί και σε άλλους αρμόδιους φορείς εκτός Υπουργείου Πολιτισμού, προκειμένου να δεχθεί περαιτέρω εισηγήσεις για την βελτίωση διαμόρφωσή του. Η συνεργασία των υπηρεσιών του Υπουργείου Πολιτισμού με άλλα Υπουργεία πρέπει να θεωρείται δεδομένη, με στόχο τη θωράκιση της Ελληνικής Αρχαιολογικής Σχολής στην Ρώμη, την ουσιαστική στήριξή της αλλά και την σταθερή ανάπτυξή της.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      17. Στην με αριθμό 9380/30.3.06 ερώτηση του Βουλευτή κ. Ιωάννου Παρασκευά δόθηκε με το υπ’ αριθμ. 38833/12.4.06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 9380/30-3-2006 ερώτηση που κατατέθηκε στη Βουλή από το Βουλευτή κ. Ι. Παρασκευά σχετικά με τη λειτουργία του Ακτινολογικού Τμήματος του Κρατικού Θεραπευτηρίου-Κέντρου Υγείας Λέρου, σας γνωρίζουμε τα εξής:
      Η θέση του συνταξιοδοτηθέντος Ακτινολόγου στο Ακτινολογικό Τμήμα του ΚΘ-ΚΥ Λέρου επαναπροκηρύχθηκε πριν ακόμη να κενωθεί (κενώθηκε στις 31-12-05) και πριν τη συνταξιοδότηση του υπηρετούντος ιατρού, κατά παρέκκλιση των προθεσμιών που ο νόμος ορίζει, λόγω εκτάκτων και επειγουσών αναγκών, που θα προέκυπταν με την αποχώρηση του εν λόγω ιατρού.
      Από το ΚΘ-ΚΥ Λέρου η διαδικασία υπoβoλής αιτήσεων υποψηφίων για την κατάληψη της οργανικής θέσης κλάδου ιατρών ΕΣΥ του αποχωρήσαντος Ακτινολόγου έληξε την 8-112005 και υπήρξαν (6) υποψηφιότητες ιατρών, οι φάκελοι των οποίων προωθήθηκαν την 29-112005 στο αρμόδιο Συμβoύλιo Κρίσης και βρίσκoνται μέχρι σήμερα στο στάδιο αξιολόγησής τους.
      Για την κάλυψη του κενού μέχρι τοποθετήσεως του επιτυχόντα στις κρίσεις Ακτινολόγου, η Β΄ ΔΥΠΕ Νοτίου Αιγαίου ζήτησε άμεσα βoήθεια από ΔΥΠΕ της Αττικής, οι οποίες όμως αδυνατούσαν να την προσφέρουν, δεδομένου ότι στα άλλα 3 νοσοκομεία της περιοχής ευθύνης της Β΄ ΔΥΠΕ Νοτίου Αιγαίου (Καλύμνου, Κω, Ρόδου) οι αυξημένες ανάγκες τους δεν επιτρέπουν την απόσπαση ή μετακίνηση ακτινολόγων χωρίς τη διαταραχή της εύρυθμης λειτoυργίας τους.
      Παράλληλα για την αντιμετώπιση της έστω και πρόσκαιρης έλλειψης Ακτινολόγου, η Β΄ ΔΥΠΕ Νοτίου Αιγαίου ενέκρινε και προώθησε σχετικό αίτημα προς το Υπουργείο Υγείας και Κοινωνικής Αλληλεγγύης για την κάλυψη του Ακτινολογικού Τμήματος με επικουρικό Ακτινολόγο. Μέχρι σήμερα κανείς από τους επικουρικούς Ακτινολόγους που είναι στη λίστα του Υπουργείου δεν επιθυμεί να καταλάβει τη θέση στη Λέρο.
      Εξάλλου (1) επιπλέον υπάρχουσα οργανική θέση Επιμ. Β΄ Ακτινοδιαγνωστικής προκηρύχθηκε στις 29-3-2006 και η κατάθεση των αιτήσεων των ενδιαφερομένων ορίστηκε από 7 έως 26-4-2006. Στο επόμενο στάδιο οι φάκελοι των υποψηφίων θα σταλούν στο ΣΚΕΙΟΠΝΙ για να ακολουθήσουν οι κρίσεις τους.
      Αν και υφίσταται μέχρι σήμερα η δυνατότητα ερμηνείας των ακτινογραφιών, οι οποίες γίνονται κανονικά από του χειριστές του Ακτινολογικού Εργαστηρίου του Νοσοκομείου, παρ' όλ' αυτά αν υπάρχει ακτινοδιαγνωστικό πρόβλημα οι ακτινογραφίες παραπέμπονται προς άμεση διάγνωση στους ειδικούς Ακτινολόγους του ΓΝ Καλύμνου και ΚΥ Πάτμου, των οποίων η γνωμάτευση δύναται να δοθεί άμεσα τηλεφωνικά. Λαμβανoμένoυ δε υπόψη ότι η Λέρος συνδέεται με την Πάτμο και την Κάλυμνο με πλέον των δύο ακτοπλοϊκών A-R δρομολογίων ημερησίως (πρωί-μεσημέρι) διάρκειας 1 μόνο ώρας, η παραπάνω λύση είναι εύκολη και εφικτή.
      Παράλληλα με τα προαναφερθέντα, η Β΄ ΔΥΠΕ Νοτίου Αιγαίου θα συνεχίσει τις απαιτούμενες ενέργειες προς κάθε κατεύθυνση για την εξεύρεση οριστικής λύσης για την λειτουργία του Ακτινολογικού τμήματος του ΚΘ-ΚΥ Λέρου.
      Ο Υφυπουργός
      ΑΘΑΝΑΣΙΟΣ ΓΙΑΝΝΟΠΟΥΛΟΣ»
      18. Στην με αριθμό 9050/22.3.06 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. Φ 90022/8581/1877/11.4.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ' αριθ. 9050/22.3.2006 ερώτηση της Βουλής η οποία κατατέθηκε στη Βουλή από το Βουλευτή κ. Μάνo Φραγκιαδουλάκη σχετικά με τη διατήρηση ορισμένων υπηρεσιών στο ΙΚΑ-ΕΤΑΜ Ηρακλείου Κρήτης, σας κάνουμε γνωστά τα ακόλουθα τα οποία μας γνώρισε το ΙΚΑ-ΕΤΑΜ:
      1) Το νεόδμητο κτίριο του ΙΚΑ-ΕΤΑΜ Ηρακλείου Κρήτης είναι συνολικής επιφάνειας 15.000 τμ, οπότε υπερκαλύπτει τις στεγαστικές ανάγκες του ΙΚΑ-ΕΤΑΜ στην πόλη του Ηρακλείου Κρήτης.
      Επίσης σας γνωρίζουμε ότι στο τρέχον οικοδομικό πρόγραμμα του ΙΚΑ-ΕΤΑΜ ,το οποίο εγκρίθηκε με την 227/32/29-9-2005 απόφαση του Δ.Σ. του Ιδρύματος, το ιδιόκτητο κτίριο επί της οδού Αγ.Μηνά περιλαμβάνεται στα προς αξιοποίηση ακίνητα.
      2) Όσον αφορά την παραμονή ορισμένων διοικητικών υπηρεσιών του Περιφερειακού Υποκαταστήματος Ηρακλείου στο κτίριο επί της οδού Αγ.Μηνά, η Διοίκηση θα πρέπει να προβεί στη σύσταση νέας διοικητικής μονάδας.
      Για τη σύσταση νέας διοικητικής μονάδας του Ιδρύματος απαιτείται τροποποίηση του ισχύοντος Οργανισμού.
      Η Διοίκηση του Ιδρύματος, ενόψει τροποποίησης του Οργανισμού, για την εύρυθμη λειτουργία των μονάδων και την καλύτερη εξυπηρέτηση των ασφαλισμένων και συνταξιούχων του, σκοπεύει να επανεξετάσει τη λειτουργία όλων των μονάδων του Ιδρύματος σε σχέση με τα πληθυσμιακά στοιχεία ανά γεωγραφική περιοχή, το φόρτο των μονάδων, το χρόνο εξυπηρέτησης των ασφαλισμένων και εργοδοτών καθώς και τα αιτήματα φορέων για σύσταση-αναβάθμιση μονάδων του.
      Στα πλαίσια αυτά θα επανεξετασθεί και η ενδεχόμενη σύσταση νέου Τοπικού Υποκαταστήματος ΙΚΑ-ΕΤΑΜ στο Ηράκλειο Κρήτης.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      19. Στην με αριθμό 8916/20.3.06 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 976/11.4.06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον κ. Βουλευτή για τα εξής:
      1. Η τοποθέτηση του κ. Εμμανουήλ Ψαραδάκη στη θέση του Προϊσταμένου Διεύθυνσης του Καταστήματος Κράτησης στην Κέρκυρα έγινε μετά από ομόφωνη απόφαση του αρμόδιου Υπηρεσιακού Συμβουλίου, σύμφωνα με τις διατάξεις του άρθρου 65 παρ. 2 του Νόμου 2683/1999 «Κώδικας Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.» και του άρθρου 26 περ. γ' του Π.Δ. 36/2000 «Οργανισμός Υπουργείου Δικαιοσύνης».
      2. Μετά από αίτηση του ιδίου, αφενός για την απαλλαγή του από τα καθήκοντα του Προϊσταμένου Διεύθυνσης του Καταστήματος Κράτησης στην Κέρκυρα και αφετέρου για την τοποθέτησή του ως υπαλλήλου στο Κατάστημα Κράτησης της Νεάπολης, το αρμόδιο Υπηρεσιακό Συμβούλιο ομόφωνα ικανοποίησε το αίτημά του.
      3. Σύμφωνα με τη διάταξη του άρθρου 8 παρ. 11 του Νόμου 3260/2004 «Ρυθμίσεις του συστήματος προσλήψεων και θεμάτων δημόσιας διοίκησης», ο Προϊστάμενος ο οποίος με αίτησή του απαλλάσσεται από τα καθήκοντά του, ανεξάρτητα από τους λόγους παραίτησης, στερείται του δικαιώματος επιλογής του ως Προϊσταμένου οργανικής μονάδας για μια τριετία.
      Κατά συνέπεια, επαναφορά του κ. Ψαραδάκη στο Κατάστημα Κράτησης στην Αλικαρνασσό σε θέση Διευθυντή δεν μπορεί να γίνει.
      4. Τέλος, επισημαίνεται ότι όλοι οι υπάλληλοι του Υπουργείου Δικαιοσύνης αντιμετωπίζονται από την υπηρεσία στο πλαίσιο της ίσης μεταχείρισης και με αποκλειστικό γνώμονα τις υπηρεσιακές ανάγκες.
      Ως εκ τούτου, τα περί πολιτικής δίωξης και εξαναγκασμού του κ. Ψαραδάκη σε παραίτηση αποτελούν απολύτως αβάσιμους ισχυρισμούς.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Υγείας και Κοινωνικής Αλληλεγγύης
       Μόνη συζήτηση επί της αρχής, των άρθρων και του συνόλου του σχεδίου νόμου «Κώδικας Νόμων για ναρκωτικά (Κ.Ν.Ν.)».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Αποτίμηση χρηματοοικονομικών μέσων εταιρειών στην εύλογη αξία».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Επανερχόμεθα στο νομοσχέδιο του Υπουργείου Υγείας και Κοινωνικής Αλληλεγγύης.
      Μόνη συζήτηση επί της αρχής, των άρθρων και του συνόλου του σχεδίου νόμου:  «Κώδικας Νόμων για ναρκωτικά (Κ.Ν.Ν.)».
      Η Διάσκεψη των Προέδρων έχει αποφασίσει στη συνεδρίασή της να διεξαχθεί η συζήτηση του νομοσχεδίου αυτού σε δύο συνεδριάσεις.
      Ο Γενικός Γραμματέας της Κοινοβουλευτικής Ομάδος της Νέας Δημοκρατίας ορίζει για τη συζήτηση του νομοσχεδίου αυτού ως Κοινοβουλευτικό Εκπρόσωπο το Βουλευτή κ. Μιλτιάδη Βαρβιτσιώτη.
      Ο Κοινοβουλευτικός Εκπρόσωπος του Κ.Κ.Ε. κ. Κολοζώφ ορίζει ως Κοινοβουλευτικό Εκπρόσωπο για τη συζήτηση του νομοσχεδίου αυτού το Βουλευτή κ. Παναγιώτη Κοσιώνη. 
      Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως ειδικό αγορητή το Βουλευτή κ. Αθανάσιο Λεβέντη. 
      Κύριε Υπουργέ, έχετε κάποια παρατήρηση επί του νομοσχεδίου;
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όχι, κυρία Πρόεδρε, είναι Κώδικας.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο εισηγητής κ. Αντώνης Φούσας.
      ΑΝΤΩΝΙΟΣ ΦΟΥΣΑΣ: Ευχαριστώ πολύ, κυρία Πρόεδρε. Να ευχηθώ και εγώ με τη σειρά μου χρόνια πολλά.
      Το υπό συζήτηση νομοσχέδιο, κυρίες και κύριοι συνάδελφοι, αφορά στην κωδικοποίηση των μέχρι σήμερα υφισταμένων σχετικών διατάξεων για τα ναρκωτικά. Δηλαδή ενώ μέχρι σήμερα υπήρχαν, όπως είναι γνωστό, πολλοί νόμοι και πολλές διατάξεις, αλλά όμως διάσπαρτοι, από εδώ και στο εξής θα υπάρχει ένα ενιαίο κείμενο και αυτό το κείμενο θα αποκαλείται «Κώδικας Νόμων για ναρκωτικά».
      Ασφαλώς δεν πρόκειται για καινούργιες διατάξεις, δεν πρόκειται για πρωτογενείς διατάξεις. Πρόκειται για διατάξεις, οι οποίες υπήρχαν από χρόνια, από το 1932, από το 1940 μέχρι και σήμερα, αλλά όμως δεν είχε γίνει ποτέ αυτή η κωδικοποίηση.
      Κατ’ αρχάς, η σημερινή κωδικοποίηση γίνεται σε εκτέλεση του άρθρου 76 παράγραφος 7 του Συντάγματος, αλλά βεβαίως και σε εκτέλεση του ν. 3133/2003. Και επειδή αναφέρθηκα σ’ αυτόν το νόμο, είναι ανάγκη να επισημάνω, ότι δεν μπορώ να αντιληφθώ γιατί στην επιτροπή η Αξιωματική Αντιπολίτευση διεφώνησε και φαίνεται ότι και σήμερα διαφωνεί με την επιψήφιση-κύρωση αυτής της διάταξης, από τη στιγμή που πέραν όλων των άλλων λόγων, ειδικότερα αυτή η κωδικοποίηση, γίνεται σε εκτέλεση, επαναλαμβάνω, όχι μόνο του Συντάγματος, που και εσείς ψηφίσατε, αλλά ιδίως σε εκτέλεση του ν. 3133/2003, που εσείς φέρατε και ψηφίσατε ως νόμο. Και μάλιστα, αν καλώς γνωρίζω, ο κ. Κοσμίδης είχε την πρωτοβουλία αυτής της διαδικασίας και οφείλω, και από τη θέση αυτή, να αναφερθώ ονομαστικά σ’ εκείνον, συγχρόνως όμως, να παρατηρήσω ότι διαφωνείτε και με το δικό σας έργο.
      Ακούσαμε στην επιτροπή διάφορες σκέψεις σας και διάφορες αιτιολογίες. Παραδείγματος χάριν αναφερθήκατε στο γιατί έρχεται αυτή η κωδικοποίηση ως νομοσχέδιο και δεν έρχεται με διάταγμα. Ή ακόμα ακούσαμε ότι πράγματι θα μπορούσε να γίνει ένα άλλο νομοσχέδιο, ένας άλλος κώδικας, ο οποίος θα συμπεριλαμβάνει και νέους νόμους, που να ρυθμίζουν καλύτερα το θέμα των ναρκωτικών. Δεν πρόκειται, όμως, περί αυτού. Πρόκειται για συγκέντρωση όλων των μέχρι σήμερα υφιστάμενων σχετικών διατάξεων.
      Πράγματι, οφείλω να παρατηρήσω, για μία φορά ακόμη, για ένα τόσο πολύ σοβαρό θέμα, ότι η Αξιωματική Αντιπολίτευση διαφωνεί και δεν το ψηφίζει, αν και θα ήταν πολύ σπουδαίο όλες οι παρατάξεις να ψηφίσουν αυτό το νομοσχέδιο, να κυρώσουμε αυτόν τον Κώδικα και να στείλουμε ένα μήνυμα στην ελληνική κοινωνία ότι για το θέμα των ναρκωτικών ο αγώνας είναι κοινός, ο αγώνας είναι όλων μας, για να πατάξουμε, όσο είναι δυνατόν, αυτήν την κοινωνική μάστιγα. 
      Επειδή έγινε λόγος σχετικά με το γιατί έρχεται με νόμο αυτός ο Κώδικας και γιατί όχι με άλλον τρόπο, πρέπει να σημειώσω –και είναι γνωστό, εξάλλου- ότι πράγματι οι κωδικοποιήσεις μπορούν να γίνουν με τρεις τρόπους. Ο πρώτος τρόπος είναι όταν γίνεται υπό μορφή Κώδικα, για να αντιμετωπίσει πρωτογενώς διάφορα θέματα, όπως παραδείγματος χάριν ο Κώδικας Δημοσίων Υπαλλήλων ή ο Κώδικας Δήμων και Κοινοτήτων, που θα έρθει αυτές τις μέρες. Δεν πρόκειται, όμως, περί αυτού σήμερα εδώ.
      Δεύτερον, μπορεί να έχουμε πράγματι Κώδικα μέσω διοικητικής διαδικασίας, όταν δηλαδή θέλουμε να κωδικοποιήσουμε μερικές διοικητικές διατάξεις. Αυτό μπορεί να γίνει με διάταγμα. Όμως, στην προκειμένη περίπτωση, που γίνεται σύμφωνα με το άρθρο 76 παράγραφοι 6 και 7 του Συντάγματος, που προβλέπεται να γίνει αυτή η κωδικοποίηση με νόμο και μόνο με νόμο, δεν είχαν άλλη επιλογή η Κυβέρνηση και το Υπουργείο, παρά να οδηγηθούν στο να έχουμε έναν Κώδικα, ο οποίος θα προέρχεται από νομοσχέδιο, που θα γίνει νόμος και θα έχει ψηφιστεί από την Ολομέλεια της Βουλής. Εξάλλου, αυτός ο Κώδικας πρέπει να περιβληθεί και με την ισχύ ενός νομοθετήματος, που θα είναι νομοθέτημα της Ολομέλειας της Βουλής και όχι ενός διατάγματος. 
      Άρα, λοιπόν, οι αιτιάσεις σας, ότι δεν τον ψηφίζετε γι’ αυτούς τους λόγους, που σας ανέφερα, είναι τουλάχιστον αβάσιμες. 
      Αυτή η κωδικοποίηση θα είναι, ασφαλώς, πολύ χρήσιμη σε όσους εφαρμόζουν το δίκαιο περί τα ναρκωτικά, όχι μόνο στους δικαστές, αλλά και σε όσους άλλους ασχολούνται με αυτό το αντικείμενο. Είναι μεγάλη υπόθεση να υπάρχει ένα ενιαίο κείμενο και να μην τρέχει κάποιος να βρει τις σχετικές διατάξεις. Εξάλλου, επαναλαμβάνω ότι το προβλέπει το Σύνταγμά μας. Και το προβλέπει για πρώτη φορά το άρθρο 76 του Συντάγματός μας, αλλά και ο ν.3133/2003, που σας ανέφερα προηγουμένως, και όχι μόνο για τα ναρκωτικά, αλλά απ’ ό,τι γνωρίζω για περίπου δεκαεννέα άλλες περιπτώσεις, που εσείς είχατε αυτήν την πρωτοβουλία. Άλλο, βέβαια, αν δεν την κάνατε, αν δεν προλάβατε, αν δεν σκεφθήκατε –όπως και αν είναι- να κάνετε ούτε αυτήν ούτε άλλες κωδικοποιήσεις. 
      Σε εκτέλεση αυτού του νόμου συγκροτήθηκε μία επιτροπή από διακεκριμένους επιστήμονες: Πρώτον, με τον Αντιπρόεδρο του Αρείου Πάγου κ. Ευριπίδη Αντωνίου, διακεκριμένο νομικό, που ασχολείται και με το αντικείμενο, δεύτερον, με τον διακεκριμένο γνωστό καθηγητή της Εγκληματολογίας κ. Νέστορα Κουράκη και, επίσης, με την καθηγήτρια του Παντείου Πανεπιστημίου κ. Χριστίνα Ζαραφωνίτου. Πρόκειται για διακεκριμένους επιστήμονες, οι οποίοι έκαναν πράγματι μία πολύ καλή προσπάθεια και ένα πολύ σπουδαίο έργο. 
      Αυτό το σχέδιο έχει συνολικά επτά κεφάλαια. Δεν είναι ανάγκη να αναφερθούμε ειδικότερα στα κεφάλαια αυτά. Εξάλλου, όπως γνωρίζετε, με τη διαδικασία, που έρχεται να κυρωθεί αυτός ο Κώδικας, δεν μπορούμε να αλλάξουμε καμία διάταξη, δεν μπορούμε να συμπληρώσουμε ή να τροποποιήσουμε, αλλά μπορούμε συνολικά, είτε να κυρώσουμε, είτε να απορρίψουμε αυτόν τον Κώδικα. Επομένως, δεν έχει και πολύ νόημα να ασχοληθεί κάποιος με τις ιδιαίτερες διατάξεις. 
      Θέλω, όμως, να σημειώσω ότι το κεφάλαιο 1 αναφέρεται –και είναι πολύ σπουδαίο αυτό- στον ορισμό των ναρκωτικών. 
      Το κεφάλαιο 2 περιλαμβάνει τις διατάξεις ως προς τον έλεγχο και τους όρους της διάθεσης των ναρκωτικών. 
      Με το κεφάλαιο 3 κωδικοποιούνται οι διατάξεις του ν.5539/1932 περί μονοπωλίου ναρκωτικών, φαρμάκων και ελέγχου αυτών. 
      Θέλω να σημειώσω ιδιαίτερα, πέραν όλων των άλλων, ότι ρυθμίζεται με τον Κώδικα και το θέμα των ανηλίκων. Μέχρι το 2003 ανήλικοι ήταν τα άτομα μέχρι ηλικίας 17 ετών. Τώρα -όχι με τον Κώδικα, αλλά με νόμο που ψηφίστηκε το 2003 και που συμπεριλαμβάνεται αυτή η ρύθμιση και στον Κώδικα, όπως και όλες οι άλλες σχετικές διατάξεις- πλέον ανήλικος είναι εκείνος που δεν συμπλήρωσε το 18ο έτος της ηλικίας του.
      Επειδή το πρόβλημα των ναρκωτικών είναι πολύ μεγάλο ζήτημα, θα αναφερθώ σ’ ένα ειδικότερο θέμα, για να καταλάβουμε όλοι μας τη μεγάλη σημασία που έχει ο πόλεμος, ο αγώνας –όλων μας, όμως- κατά των ναρκωτικών. 
      Έχω στα χέρια μου δύο πίνακες με συγκεκριμένα στοιχεία από την Υποδιεύθυνση Δίωξης Ναρκωτικών Αττικής. Θα έχω την τιμή να αναφερθώ δι’ ολίγον σ’ αυτά τα στοιχεία, τα οποία και θα καταθέσω για τα Πρακτικά. 
      Το 1991, κυρίες και κύριοι συνάδελφοι, είχαμε μόνον ενενήντα τέσσερις θανάτους από ναρκωτικά. Το 2004 είχαμε διακόσιους εξήντα ένα. Από αυτούς βεβαιώθηκαν, ως θάνατοι, εβδομήντα εννέα το 1991 και διακόσιοι σαράντα επτά το 2004. Το τραγικότερο δε, είναι, ότι έχουμε μία αύξηση των θανάτων, κατά χρόνο, όλο και περισσότερο, για να φθάσουμε από τους ενενήντα τέσσερις το 1991, σήμερα -στο τέλος του 2004, γιατί μέχρι τότε υπάρχουν τα στοιχεία- σε διακόσιους εξήντα ένα, όπως είχα την τιμή να σας αναφέρω προηγουμένως. 
      Ένα άλλο στοιχείο που είναι πολύ κρίσιμο. Διακρίνονται οι ηλικίες επιστημονικά, μέχρι είκοσι ετών, από είκοσι ενός μέχρι τριάντα ετών και από τριάντα ενός και άνω. Από ηλικίας είκοσι ενός ετών έως τριάντα ετών το 1991 είχαμε σαράντα τέσσερις θανάτους και το 2004 είχαμε εκατόν τριάντα θανάτους. Σημειώνω δε, ότι η πλειοψηφία των νεκρών από ναρκωτικά είναι της ηλικίας αυτής, από είκοσι ενός ετών έως τριάντα ετών. 
      Ένας άλλος πίνακας που επίσης είναι ιδιαίτερα χρήσιμος και πρέπει να το γνωρίζουμε και ως Βουλή και ως Βουλευτές, είναι αυτός που περιέχει στατιστικά στοιχεία για τα ναρκωτικά, ετών 2001, 2002, 2003, 2004 και 2005. Διότι εδώ έχουμε και μία παρερμηνεία πολλές φορές. Νομίζουμε ότι μόνο οι αλλοδαποί είναι αυτοί που ασχολούνται με ναρκωτικά. Δυστυχώς, δεν είναι έτσι. 
      Από τους συλληφθέντες -από το 2001 έως το 2005- οι ημεδαποί που ασχολήθηκαν με ναρκωτικά για παράβαση του σχετικού νόμου, το 2001 ήταν τριακόσιοι τρεις και το 2005 έφθασαν τους οκτακόσιους τριάντα δύο. Έχουμε δηλαδή περίπου 250% αύξηση μέσα σε χρονικό διάστημα μόνο πέντε ετών. Ενώ το 2001 έχουμε τριακόσιους ογδόντα δύο ημεδαπούς, έχουμε τριακόσιους τρεις αλλοδαπούς. Το 2005, ενώ έχουμε οκτακόσιους τριάντα δύο ημεδαπούς, έχουμε μόνο διακόσιους ογδόντα τρεις αλλοδαπούς. Αυτό σημαίνει ασφαλώς ότι είναι μεγάλο το πρόβλημα των ναρκωτικών στη χώρα μας, ότι είναι μεγάλο το πρόβλημα από τους αλλοδαπούς, αλλά δυστυχώς, ότι είναι πολύ μεγαλύτερο το πρόβλημα από τους ίδιους τους Έλληνες. 
      Τώρα, σε ό,τι αφορά τους συλληφθέντες αλλοδαπούς στην πατρίδα μας: Από την Αλβανία το 2001 ήρθαν συνολικά εκατόν πέντε. Από όλες τις άλλες χώρες, κατά το ίδιο χρονικό διάστημα, ήρθαν μόνο εβδομήντα δύο. Το υπογραμμίζω αυτό, για να γίνει αντιληπτός ο κίνδυνος και όχι για λόγους άλλους προς το φιλικό λαό της Αλβανίας, αλλά για να προσέξουμε πώς καλύτερα μπορούμε να έχουμε φύλαξη στα σύνορά μας και πώς μπορούμε να προλάβουμε αυτό το μεγάλο κίνδυνο της εισαγωγής των ναρκωτικών. 
      Το 2005 έχουμε διακόσιους ογδόντα τρεις συλληφθέντες αλλοδαπούς στη χώρα μας, εκ των οποίων οι εκατόν δεκαέξι ήταν Αλβανοί και οι εκατόν εξήντα επτά από άλλες χώρες. 
      ( Στο σημείο αυτό ο Βουλευτής κ. Αντώνιος Φούσας καταθέτει για τα Πρακτικά τους προαναφερθέντες πίνακες, οι οποίοι έχουν ως εξής:
      ( Να φωτογραφηθούν οι πίνακες σελ. 15-16 )
      ΑΝΤΩΝΙΟΣ ΦΟΥΣΑΣ: Αυτή είναι, κυρίες και κύριοι, η κατάσταση γύρω από τα ναρκωτικά. Είναι ένα πολύ μεγάλο ζήτημα στη χώρα μας και πρέπει ασφαλώς με κάθε τρόπο να ασχοληθούμε μ' αυτό το ζήτημα. Πρέπει με κάθε τρόπο να ασχοληθούμε με την πρόληψη, αλλά περισσότερο πρέπει να ασχοληθούμε με την ενημέρωση και ιδίως με την ενημέρωση των νέων ανθρώπων.
      Ασφαλώς με τον Κώδικα αυτό θα διευκολυνθούν οι δικαστές, και όσοι ασχολούνται με τη δίωξη των ναρκωτικών. Θα είναι πράγματι ένα πολύ χρήσιμο εργαλείο και αξίζουν συγχαρητήρια στο Υπουργείο που είχε αυτήν την πρωτοβουλία, όπως αξίζουν συγχαρητήρια και σ’ εκείνους που είχαν την ιδέα να γίνει ο ν. 3133/2003.
      Όμως τώρα εμείς καλούμαστε εδώ, ως Ολομέλεια της Βουλής, να στείλουμε ένα μήνυμα, αν είμαστε όλοι ενωμένοι και αποφασισμένοι να χτυπήσουμε το μεγάλο πρόβλημα των ναρκωτικών. Δεν συμφωνώ με τις οποιεσδήποτε παρατηρήσεις σας ή τις διαφωνίες σας, για τυπικούς ίσως λόγους. Είναι πολύ μεγαλύτερο το ζήτημα και η Αξιωματική Αντιπολίτευση, ασφαλώς και το κυβερνών κόμμα και τα άλλα κόμματα, όλοι μαζί να ψηφίσουμε αυτόν τον Κώδικα. Στο κάτω-κάτω, δεν μπορούσε να γίνει τίποτε άλλο και ορθώς αποφασίστηκε αυτό, αναφέρομαι και πάλι στον κ. Κοσμίδη, που είχε την πρωτοβουλία το 2003, όπως και τώρα στον παρόντα Υφυπουργό κ. Κωνσταντόπουλο και γενικότερα στην πολιτική ηγεσία του Υπουργείου Υγείας. 
      Το μήνυμα, λοιπόν, είναι ότι όλοι ψηφίζουμε αυτόν τον Κώδικα, ο οποίος πρέπει ασφαλώς να εφαρμοστεί καλά, ιδίως όμως θα πρέπει να αντιληφθούν οι πάντες, μέσω του ελληνικού Κοινοβουλίου, ότι είμαστε αποφασισμένοι να κάνουμε έναν αγώνα εναντίον των ναρκωτικών, αγώνα ως προς την πρόληψη, ως προς την ενημέρωση των νέων μας και ασφαλώς αγώνα για την επιβολή κυρώσεων όσων έχουν ευθύνη γύρω από τα ναρκωτικά.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε και εμείς.
      Το λόγο έχει ο εισηγητής του ΠΑ.ΣΟ.Κ. κ. Αριστείδης Μουσιώνης.
      ΑΡΙΣΤΕΙΔΗΣ ΜΟΥΣΙΩΝΗΣ: Ευχαριστώ, κυρία Πρόεδρε. Χρόνια πολλά. 
      Κυρίες και κύριοι συνάδελφοι, θα συμφωνήσω, πριν ξεκινήσω την τοποθέτησή μου, με τον προλαλήσαντα συνάδελφο της Πλειοψηφίας στο ότι ο αγώνας κατά των ναρκωτικών είναι κοινός και είναι υπόθεση όλων μας. Θα συμφωνήσω, επίσης, στα όσα είπε για το συνάδελφο κ. Κοσμίδη, ο οποίος υπήρξε εμπνευστής του ν. 31133. Θα συμφωνήσω, επίσης, στο ότι έγινε πάρα πολύ σοβαρή δουλειά στην Κεντρική Επιτροπή Κωδικοποίησης. Σ’ ένα πράγμα δεν θα συμφωνήσω, κύριε Φούσα, στην ανυπαρξία της σημερινής Κυβέρνησης τα δύο τελευταία χρόνια σε ό,τι αφορά τις διαπιστώσεις -γιατί εκεί μένουμε πλέον, κάνουμε ρεπορτάζ με τα προβλήματα- της σημερινής Κυβέρνησης.
      Θα περάσω στο προς συζήτηση νομοσχέδιο, λέγοντας τα εξής: Με το παρόν σχέδιο νόμου, κυρίες και κύριοι συνάδελφοι, δεν θεσπίζουμε κάποιο κώδικα κατά κυριολεξία, ένα προϊόν επεξεργασίας με συστηματικό τρόπο ενός νέου νομοθετήματος από κάποια νομοπαρασκευαστική επιτροπή με εντολή της Βουλής. Με το παρόν σχέδιο νόμου η Κεντρική Επιτροπή Κωδικοποίησης, σύμφωνα –όπως πολύ σωστά είπε και ο συνάδελφος- με το άρθρο 76, παράγραφος 7 του Συντάγματος και το άρθρο 2 του ν. 3133/2003, χωρίς εντολή της Βουλής, έκανε με ιδιαίτερα υπεύθυνο και επιστημονικά άρτιο τρόπο κωδικοποίηση. Δηλαδή έγινε συστηματοποίηση, απλά, των υφισταμένων σε ισχύ διατάξεων για τα ναρκωτικά, χωρίς όμως δυνατότητα παρέμβασης στο ουσιαστικό περιεχόμενό τους εκ μέρους της Βουλής.
      Αυτή η μορφή κωδικοποίησης, κύριε Υπουργέ, είναι αρκετά ερμαφρόδιτη, διότι ενώ δεν έχουμε καινούργια νομοθεσία, έχουμε ανανεωμένη νομοθεσία, αντλώντας μάλιστα τη νομιμοποίηση με τη μορφή τυπικού νόμου από την ψήφο της Βουλής. 
      Η Κεντρική Επιτροπή Κωδικοποίησης, χωρίς να παρέμβει επί της ουσίας, παρά μόνο σε ελάχιστες περιπτώσεις, που δεν αλλοιώνουν όμως το κανονιστικό περιεχόμενο, έκανε μία αξιέπαινη και άρτια, όπως προείπα, νομοτεχνικά προσπάθεια, μία προσπάθεια η οποία ανέδειξε –και εδώ είναι οι ευθύνες μας- πλείστες εσωτερικές αντιφάσεις της νομοθεσίας και προβλήματα νόμων διαφόρων γενεών από το 1932 έως σήμερα, όπως επίσης και το τεράστιο πρόβλημα της συστηματικότητας της νομοθεσίας περί των ναρκωτικών.
      Αυτό, όμως, το οποίο αξίζει ιδιαιτέρως να επισημάνουμε, είναι αν τελικώς, με το να θεσπίσουμε το παρόν σχέδιο νόμου, επικυρώνουμε το έλλειμμα επικαιροποίησης της νομοθεσίας μας στο πρόβλημα των ναρκωτικών, αυτήν τη μεγάλη μάστιγα της κοινωνίας και κυρίως των νέων μας. 
      Βρισκόμαστε, κυρίες και κύριοι συνάδελφοι, ξανά αντιμέτωποι με μεγάλα διλήμματα: Τι είναι εξαρτησιογόνος ουσία, τι είναι ναρκωτικό και ψηφίζοντας το παρόν σχέδιο νόμου, επικυρώνουμε τα διλήμματα χωρίς τη δυνατότητα απάντησης σ’ αυτά, διότι δεν έχουμε δυνατότητα παρέμβασης επί της ουσίας μέσω της συγκεκριμένης μορφής κωδικοποίησης που επέλεξε η Κυβέρνηση. Δεν παίρνουμε, δηλαδή, θέση για το ποια διάταξη ισχύει και ποια καταργείται. Δεν έχουμε πλήρη αίσθηση γι’ αυτό που καλούμαστε να κάνουμε και για τις επιπτώσεις που αυτό συνεπάγεται ερμηνευτικά, ποινικά και διοικητικά. 
      Παρά το καλοπροαίρετο του εγχειρήματος, το αποτέλεσμα μπορεί να αποβεί, κυρίες και κύριοι συνάδελφοι, εξαιρετικά επικίνδυνο. Προτείνουμε η Κυβέρνηση να αποσύρει αυτό το νομοσχέδιο, να αξιοποιήσουμε τη δυνατότητα του διαλόγου με τη διαδικασία των ακροάσεων τόσο με τα μέλη της επιτροπής που το κατάρτισαν όσο και με άλλους ειδικούς επιστήμονες και, επίσης, παίρνοντας υπόψη και το πόρισμα, μια πολύ σοβαρή δουλειά της διακομματικής επιτροπής για τη μελέτη και την αντιμετώπιση του προβλήματος των ναρκωτικών. Είμαι περήφανος που είμαι μέλος της επιτροπής, γιατί πραγματικά και διακομματικά λειτουργεί, αλλά και παράγει -θα έλεγα- σημαντικό έργο, χάρη στην προσπάθεια όλων μας και κυρίως βέβαια, οφείλω δημόσια να το πω του προέδρου της επιτροπής, του κ. Κιλτίδη. 
      Θα πρέπει, λοιπόν, να αξιοποιήσουμε και αυτό το πόρισμα, να δούμε αν θα φέρουνε νόμο για τη σύσταση νομοπαρασκευαστικής επιτροπής που θα θεσπίσει πρωτογενώς  μια σύγχρονη νομοθεσία ή αν θα εκτιμήσουμε ότι θα πρέπει να γίνει ένας νόμος κάνοντας συζήτηση στη Βουλή και επί των άρθρων. Αλλιώς θα μας φέρει σε εξαιρετικά δύσκολη θέση,  κύριε Φούσα, το να καταψηφίσουμε νόμους που εμείς ψηφίσαμε, αλλά κυρίως θα φέρει σε δύσκολη θέση τον εαυτό σας, την Κυβέρνηση δηλαδή, τα δικαστήρια και τις υπηρεσίες. Γιατί όπως προείπα στην τοποθέτησή μου στην επιτροπή, οι ίδιοι νομικοί κύκλοι από την αλλαγή και της αρίθμησης αντιμετωπίζουν στην καθ’ ημέρα πράξη πρακτικά προβλήματα. 
      Αν τελικώς ψηφιστεί το σχέδιο νόμου, θα επικαιροποιήσουμε, κυρίες και κύριοι συνάδελφοι, όλες τις ανεφάρμοστες και ξεπερασμένες από την καθ’ ημέρα πράξη διατάξεις, όπως και όλες τις εσωτερικές αντιφάσεις στην περί των ναρκωτικών υφιστάμενη νομοθεσία μας. Ας επέλεγε η Κυβέρνηση τη διαδικασία έκδοσης προεδρικού διατάγματος, επικυρώνοντας τη δουλειά της Κεντρικής Επιτροπής Κωδικοποίησης. 
      Η Κυβέρνηση, κατά την άποψή μας, με την πρωτοβουλία της αυτή προσπαθεί να καλύψει την πολιτική αβουλία της λόγω της απουσίας δράσεων τα δύο τελευταία χρόνια για το πρόβλημα των ναρκωτικών. Για την αντιμετώπιση της μάστιγας των ναρκωτικών, χρειαζόμαστε σοβαρό και σε βάθος διάλογο με φορείς και ειδικούς επιστήμονες. Χρειαζόμαστε πολιτικές, κύριε Φούσα, νέους σύγχρονους νόμους και κονδύλια, δηλαδή πόρους, για την υλοποίηση όλων όσων στα οποία και εσείς αναφερθήκατε και για τα οποία σας διαβεβαιώνω ότι τίποτα στην πράξη η σημερινή Κυβέρνηση δεν έκανε. Αυτό, λοιπόν, χρειαζόμαστε και όχι ερμαφρόδιτες διαδικασίες κωδικοποίησης που θολώνουν τα νερά και καλύπτουν το πρόβλημα. 
      Δεν θα τα επαναλάβω –είχα προετοιμαστεί σχετικά- σημείο – σημείο, όπως έκανα κατά την τοποθέτησή μου στην Επιτροπή Κοινωνικών Υποθέσεων, όπου ήρθε και το παρόν σχέδιο νόμου. Θα πω, όμως, τούτο κλείνοντας την παρέμβασή μου: Εμείς επαινούμε τη δουλειά που έχει γίνει. Η Κυβέρνηση όφειλε και οφείλει να αξιοποιήσει αυτήν τη δουλειά και να κάνει το επόμενο βήμα. Γιατί επικλήσεις κάνετε, κύριε Φούσα. Είστε στον τρίτο χρόνο της διακυβέρνησης της χώρας. Και κάνετε επίκληση με φυγή προς το μέλλον, προς τα μπρος, χωρίς όμως να αντιμετωπίζετε το πρόβλημα αυτό καθαυτό. Αυτή η δουλειά έγινε και είναι πολύ σημαντική και πάρα πολύ σοβαρή. Έφερε στην επιφάνεια όλα όσα επισημάναμε εδώ και στην επιτροπή.
      Αυτό που μένει από την Κυβέρνηση, αλλά και από τη Βουλή, είναι να πάρει θέση και να απαντήσει και στα προβλήματα τα τεράστια των εσωτερικών αντιφάσεων, που καταγράφονται μέσα από αυτήν τη διαδικασία της κωδικοποίησης, αλλά και στο τεράστιο έλλειμμα επικαιροποίησης από νόμους και διατάξεις ξεπερασμένες και ανεφάρμοστες. 
      Η ελληνική κοινωνία από εμάς περιμένει, για το θέμα της ενημέρωσης, συγκεκριμένα προγράμματα, στα οποία πραγματικά είμαστε πίσω και σε σχέση με δεσμεύσεις συγκεκριμένων προγραμμάτων της Ευρωπαϊκής Ένωσης. 
      Εδώ, κύριε Φούσα, αντιμετωπίζοντας συγκεκριμένα προβλήματα στον τρόπο με τον οποίο προσπαθούν συγκεκριμένοι υπηρεσιακοί παράγοντες στη χώρα μας, βιώνουμε καταστάσεις πρωτόγνωρες, για τις οποίες η Κυβέρνηση έχει τεράστιες ευθύνες. Και δεν αποτελεί αυτό μια τοποθέτηση, η οποία έχει το στοιχείο της κομματικής αντιπαράθεσης. 
      Μέσα στη διακομματική επιτροπή ο λόγος μας «παρέμεινε» ως ένα σημείο και εδώ μας βάζει όλους σε μια άλλη σχέση με το πρόβλημα και μάλιστα με ιδιαίτερα έντονο προβληματισμό όλων μας για το αν πλέον αυτή η επιτροπή έχει λόγο να υπάρχει ή όχι. Εμείς καταθέσαμε πολλές προτάσεις προς την Κυβέρνηση. Η διακομματική επιτροπή ετοιμάζει το πόρισμά της και θα πρέπει η Κυβέρνηση να το αξιοποιήσει, να καλέσει φορείς, ειδικούς επιστήμονες, να πάρουμε αυτήν τη χρήσιμη και σημαντική δουλειά της Κεντρικής Επιτροπής Κωδικοποίησης και όχι μόνο ως απλοί διεκπεραιωτές. Είμαστε οι εκφραστές της ανάγκης της ελληνικής κοινωνίας να αντιμετωπίζει τα προβλήματα. Αυτός είναι ο ρόλος μας. Είναι ένας ρόλος πολιτικός, δεν είναι ένας ρόλος διεκπεραιωτικός, δεν είναι απλά ρόλος στείρα νομοτεχνικός. 
      Οι νομοτεχνικοί έκαναν μία πολύ σημαντική δουλειά. Η πρόκληση, λοιπόν, είναι για μας και τώρα για σας, κύριοι της Συμπολίτευσης, ώστε να πιέσουμε την Κυβέρνηση όχι να δει στο μέλλον και αυτόν το νόμο, όπως και μια άλλη σειρά θεμάτων, τα οποία δείχνουν ένα έλλειμμα πρωτοβουλιών επί της ουσίας από την πλευρά της Κυβέρνησης. Δηλαδή να πάρουμε θέση, να απαντήσουμε με συγκεκριμένους τρόπους, λύνοντας και προβλήματα και αντιφάσεις και ανεφάρμοστες καταστάσεις, οι οποίες επιδεινώνουν το πρόβλημα και δεν το λύνουν.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας, ο συνάδελφος και Αντιπρόεδρος της Βουλής κ. Παναγιώτης Κοσιώνης.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Σας ευχαριστώ, κυρία Πρόεδρε και δίνω και εγώ τις δικές μου ευχές σε όλους. 
      Κύριοι συνάδελφοι και οι δύο εισηγητές αφιέρωσαν πολύ χρόνο στο τι είναι αυτή η  κωδικοποίηση και τα λοιπά. Ακούστηκαν διάφορες απόψεις. Βέβαια, στην επιτροπή ήταν και λίγο «επαναστατικούλες» οι τοποθετήσεις. Τώρα τα πράγματα είναι κάπως πιο ήρεμα. 
      Στην πραγματικότητα πρόκειται για την κωδικοποίηση των νόμων που έχουν ψηφισθεί. Και λέει ο εισηγητής της Πλειοψηφίας: «Όλοι μαζί για το μεγάλο κοινωνικό πρόβλημα». Μα, όταν έχεις καταψηφίσει σχεδόν όλους αυτούς τους νόμους που αναφέρονται εδώ μέσα, αυτή η έννοια του «όλοι μαζί» καταλαβαίνετε ότι παίρνει άλλη διάσταση –το έχω πει και πάλι εδώ- και γίνεται πολύ συχνά το τελευταίο διάστημα, κυρίως σε λεπτά θέματα, όπως είναι το θέμα των ναρκωτικών. 
      Το δεύτερο που θα περίμενα, με μια έννοια, να  ακούσω, είναι ότι δεν μένεις ανεπηρέαστος από το γενικότερο πολιτικό κλίμα, το παγκόσμιο θα έλεγε κανείς, εγώ δεν μένω ανεπηρέαστος, όπως για παράδειγμα η επίσκεψη της Κοντολίζα Ράις. Τι φάνηκε και τι λένε οι μεγάλοι εταίροι σας στην Ευρώπη; Εκείνο το κράτος που έχει πυρηνική ενέργεια και πυρηνικά όπλα, επειδή είναι σύμμαχός μας, είναι καλό. Το άλλο που δεν είναι, είναι εχθρός.
      Υπάρχει μια τέτοια αντίληψη και στο θέμα των ναρκωτικών; Γι’ αυτό το λέω φυσικά. Και το γνωρίζουμε. Το έχουμε πει στην επιτροπή. Έχουμε στείλει και επιστολή διαμαρτυρίας. Οι Ηνωμένες Πολιτείες έχουν κηρύξει πόλεμο –όχι ένοπλο, δεν εννοώ αυτό- πάντα εναντίον χωρών, που είχαν άλλο πολιτικό σύστημα για την παραγωγή ναρκωτικών: Παναμάς, χώρες της Λατινικής Αμερικής κ.λπ.. Το ίδιο έγινε και για τους Ταλιμπάν στο Αφγανιστάν, οι οποίοι χρησιμοποιούσαν και έκαναν εξαγωγή ναρκωτικών. «Αναβαθμίζεται» το Αφγανιστάν και το μεγαλύτερο μέρος της αγροτικής παραγωγής είναι πλέον τα ναρκωτικά. Είναι τεράστια η αύξηση και η εξαγωγή και αυτή η «αναβάθμιση» έγινε μετά την κατάληψη της χώρας από το ΝΑΤΟ, την Ευρωπαϊκή Ένωση και τις Ηνωμένες Πολιτείες της Αμερικής! Υπάρχει συσχετισμός; Υπάρχει. Είναι του γενικότερου πολιτικού συστήματος που επικρατεί και θέλει τη χρήση των ναρκωτικών για άλλους λόγους. 
      Το είχα πει και άλλη φορά με τεκμηριωμένα στοιχεία. Αυτήν τη στιγμή δεν τα έχω, αλλά γνωρίζετε πάρα πολύ καλά ότι δεν τα έχει βγάλει από την τσέπη του το Κομμουνιστικό Κόμμα. Δεν είναι μόνο αυτό που λέγεται, ότι η διάδοση των ναρκωτικών προσκομίζει κέρδη. Βεβαίως, προσκομίζει κέρδη, όπως γνωρίζουμε, παντού. Και διάφορες τέτοιες μορφές πώλησης και χρήσης ναρκωτικών είναι διασυνδεδεμένες τις περισσότερες φορές και με το θέμα της κεντρικής εξουσίας. Είναι ένα άλλο θέμα και το γνωρίζουμε όλοι, άλλο αν δεν το λένε όλοι. Θέλει τη νεολαία υποταγμένη και ξέρετε ότι αυτό το πράγμα γίνεται και με τον τρόπο που γίνεται μέχρι τώρα, δηλαδή τις περισσότερες φορές μεθοδευμένα. Το έχω πει δύο, τρεις φορές και δεν είναι πόρισμα που έβγαλε το Κομμουνιστικό Κόμμα. Είναι από επιτροπή ναρκωτικών στα πλαίσια της Ευρωπαϊκής Ένωσης και μέσα στον ΟΗΕ ακόμα. 
      Χαρακτηριστικό παράδειγμα ήταν ο πόλεμος του Βιετνάμ. Όταν φαινόταν ότι χανόταν, από την ίδια την Κυβέρνηση των Ηνωμένων Πολιτειών δίνονταν ναρκωτικά στους στρατιώτες, για να ξεχνούν αυτοί οι άνθρωποι τι έκαναν τότε στο Βιετνάμ! 
      Δεύτερο χαρακτηριστικό παράδειγμα είναι τα «παιδιά των λουλουδιών», για όσους το θυμούνται. Ήταν ένα κίνημα διαμαρτυρίας κοινωνικού χαρακτήρα χωρίς σαφή πολιτικό και ιδεολογικό προσανατολισμό, που προκάλεσε μια αναταραχή στην Ευρώπη εκείνη την περίοδο. Το ξέρω, γιατί ήμουν εκείνα τα χρόνια στη Γερμανία. Δημιουργείται το θέμα της εγκατάστασης πυραύλων «ΠΕΡΣΙΝΓΚ» και «ΚΡΟΥΖ» στις Κάτω Χώρες. Και ξαφνικά αυτό το κίνημα, το οποίο ήταν ένα κίνημα διαμαρτυρίας, αποκτά πολιτικό και ιδεολογικό προσανατολισμό και λέει: «Όχι εγκατάσταση πυραύλων στις Κάτω Χώρες». Και εκεί που φαινόταν ότι πετύχαινε, ξαφνικά αυτό το κίνημα των παιδιών των λουλουδιών εξαφανίστηκε. Πώς εξαφανίστηκε; Αποδείχτηκε  ότι το είχαν πνίξει στα ναρκωτικά. Ποιοι; Οργανωμένα, κράτη της Ευρωπαϊκής Ένωσης και οι Ηνωμένες Πολιτείες της Αμερικής. 
      Υπάρχουν και ορισμένα άλλα πράγματα εδώ. Δεν ξέρω, όταν λέμε δυο μέρες συζήτηση, αν θα αναφερθούμε και στα άρθρα. Τι να πει κανείς για τα άρθρα; Κάνει γενικότερες τοποθετήσεις που έχουν σχέση με το ιδεολογικό πρόβλημα, το ιδεολογικό κάλυμμα που έχει δημιουργηθεί, παραδείγματος χάριν, με τη χρησιμοποίηση του όρου, που φέρνει αποτελέσματα και στην κοινή γνώμη, «μαλακά-σκληρά». Αθώωση των μαλακών με μια έννοια. Οι έρευνες όμως έχουν αποδείξει ότι πάνω από το 70% εκείνων που έγιναν χρήστες ηρωίνης είχαν ξεκινήσει από χασίς. Πώς τα αθωώνουμε, λοιπόν, και βγήκε, όπως θυμόσαστε, πρόταση από ομάδα Βουλευτών διαφόρων κομμάτων εκτός Κομμουνιστικού Κόμματος να αποποινικοποιηθούν και διάφορα άλλα πράγματα; Και κάποιος είχε πει κάποτε ότι μόνο μια γλάστρα από χασίς μπορεί να έχει στο σπίτι του και ότι είναι δικαίωμά του. Να μην πω ποιος το είχε πει αυτό το πράγμα και σε ποια εποχή!
      Όσον αφορά αυτό που είπα πιο πριν για την αθώωση, είναι ο ν. 2161/ 1993 που τροποποιήθηκε με το ν. του 2003. Παραμένει ουσιαστικά ατιμώρητη, εφόσον λέει μόνο φυλάκιση για ένα έτος και υπάρχει το δικαίωμα της εξαγοράς, η καλλιέργεια κάνναβης, ποσότητα ναρκωτικών που είναι για προσωπική χρήση. Επίσης, μένει ατιμώρητη με την έννοια του πλημμελήματος, όταν προέρχονται από δράστη εξαρτημένο από ναρκωτικές ουσίες.
      Φαίνεται σαν να έχει «ανθρωπιστικό» χαρακτήρα. Εδώ, όμως, υπάρχει κάτι το οποίο έχει και μία φιλοσοφική διάσταση, αλλά και μία άλλη διάσταση, κατά τη γνώμη τη δική μου, με πολιτικά χαρακτηριστικά. Όταν γράφουμε και λέμε -και οι ηγεσίες κομμάτων και μέσα στη Βουλή με διάφορους νόμους που ψηφίζονται- αυτά τα πράγματα, τότε η προσωπική ευθύνη του χρήστη και του εν δυνάμει χρήστη βγαίνει στην άκρη. Διότι εκείνος παίρνει την προσωπική απόφαση –δεν του βάζει κανένας περίστροφο στον κρόταφο και του λέει «πάρε ναρκωτικά»- λόγω των πιέσεων που υφίσταται, να πάρει ναρκωτικά. 
      Εδώ είναι το κυρίαρχο πρόβλημα, κατά τη γνώμη μου, που έχει σχέση με όλο αυτό το τεράστιο πρόβλημα. Στην ιστορία της ανθρωπότητας δεν έχει λυθεί το παραμικρό κοινωνικό πρόβλημα -γιατί περί πολιτικοκοινωνικού προβλήματος πρόκειται και όχι ιατροκοινωνικού που έλεγαν κάποτε- χωρίς την αναζήτηση ανάλυσης και αντιμετώπισης των αιτίων που δημιουργούν το πρόβλημα. Γιατί; Διότι αυτά τα αίτια έχουν πολιτικά, οικονομικά και κοινωνικά χαρακτηριστικά. Είναι μέσα στα πλαίσια του συστήματος του καπιταλιστικού συστήματος.
      Ένα άλλο θέμα που κατά τη γνώμη τη δική μου έχει τεράστια σημασία είναι το θέμα των υποκατάστατων, το οποίο έχει καθιερωθεί. 
      Θυμάμαι, αγαπητοί συνάδελφοι, πως όταν από τον Ο.ΚΑ.ΝΑ. –είχε άλλο όνομα τότε- έγινε η πρώτη δημοσιοποίηση για τη χορήγηση μεθαδόνης, έμοιαζε σαν μειοδοτικός διαγωνισμός. «Ελάτε τώρα να πάρετε μεθαδόνη, που σας τη δίνουμε εμείς, για να ελαττωθεί η ζήτηση». Και η μεθαδόνη τι είναι; 
      Μία ιστορική αναδρομή εδώ δεν θα έβλαπτε. Το έχω πει και άλλη μία φορά και είναι καταγεγραμμένο ιστορικά σε βιβλία κρατών της Ευρώπης. Όταν άρχισαν οι Ηνωμένες Πολιτείες να συγκροτούνται σαν έθνος και αφού είχαν «καθαρίσει» με τους Ινδιάνους –βέβαια χρειάζονταν ξένα εργατικά χέρια- ήρθαν άνθρωποι από πολλές χώρες του κόσμου και κυρίως από χώρες τις Άπω Ανατολής οι οποίοι έφερναν και το όπιο τους, το οποίο δεν το είχαν για καθημερινή χρήση, αλλά για εξαιρετικές περιπτώσεις. Έμεναν λίγο στα γκέτο, μέχρι να δημιουργηθούν θέσεις εργασίας και έπειτα έβγαιναν προς τα έξω, τους έπαιρναν για δουλειά. Εξαπλώθηκε μετά από λίγα χρόνια η χρήση οπίου και υπήρξαν οι οπιομανείς σε ολόκληρη την Αμερική, κάτι που επεκτάθηκε και στην Ευρώπη. Έπρεπε να βρεθεί το «φάρμακο» για την αντιμετώπιση των οπιομανών. Ποιο ήταν; Ήταν το αντιβηχικό κωδεΐνη, το οποίο και με τη συνδρομή μεγάλων φαρμακευτικών εταιρειών δόθηκε για να «αντιμετωπίσει» το πρόβλημα του οπίου. 
      Μετά από δεκαπέντε, είκοσι χρόνια είχαμε τους κωδεϊνομανείς. Έπρεπε να βρεθεί άλλη λύση. Ποια ήταν η άλλη λύση που βρέθηκε; Η μορφίνη, το γνωστό παυσίπονο. Δόθηκε, λοιπόν, και πάλι από τις φαρμακευτικές εταιρείες και με τη σύμφωνη γνώμη πολλών κρατών το αντίδοτο, το φάρμακο που θα έλυνε το πρόβλημα των κωδεϊνομανών. Και δημιουργήθηκαν οι μορφινομανείς. Πώς θα αντιμετωπιζόταν πάλι αυτό; Άλλο εφεύρημα, με τεράστια καμπάνια και από γνωστή φαρμακοβιομηχανία της Γερμανίας. Ποιο ήταν το σωτήριο φάρμακο; Η ηρωίνη. 
      Όταν μετά από μερικές δεκαετίες δημιουργήθηκαν οι ηρωινομανείς, έπρεπε να βρεθεί άλλο. Και βρήκαμε τώρα την κωδεΐνη, η οποία είναι γνωστό ότι έχει εφευρεθεί από την εποχή του Χίτλερ, γιατί τους είχε λείψει η μορφίνη εκείνη την περίοδο. Τώρα, λοιπόν, κωδεΐνη. Τι είναι η κωδεΐνη; Δεν είναι βαρύ ναρκωτικό όπως τα άλλα; Το μόνο πλεονέκτημα –λέει- είναι ότι παίρνεται από το στόμα και όχι με ένεση, οπότε δεν υπάρχει το πρόβλημα του AIDS κλπ. Και μπαίνει το θέμα της «συντήρησης και της ελάττωσης της βλάβης». Στην πραγματικότητα, όμως, έχουμε τους κωδεϊνομανείς. Σε μία επίσκεψη που είχαμε κάνει πριν από δέκα χρόνια στο Λίβερπουλ η κωδεΐνη ήταν πλέον παραεμπόριο. Στην Ελλάδα δεν είναι; 
      Ένα άλλο που επίσης έχει μεγάλη σημασία κατά τη γνώμη μου και σε σχέση με τους θανάτους είναι η πολυτοξικοεξάρτηση. Όταν κανείς έχει φτάσει στο επίπεδο της ηρωίνης ή ίσως και λίγο πιο μπροστά, δεν υπάρχει κανένας που να παίρνει μόνο ένα. Μήπως ξέρετε τι είναι τα άλλα; Μήπως παράγονται νόμιμα; Πώς δημιουργείται η πολυτοξικοεξάρτηση;
      Θα τελειώσω με κάτι, το οποίο έχει σημασία διαφορετικού χαρακτήρα βέβαια: με τα υποκατάστατα. Προσέξτε να δείτε ένα μπέρδεμα που έγινε με  την τροποποίηση νόμων το τελευταίο χρονικό διάστημα -να πω ότι το 2003 ήταν άλλη κυβέρνηση- και είναι πασίγνωστο από τοποθετήσεις που έχουμε κάνει: Δίνονται ορισμένα ευεργετήματα στους χρήστες ναρκωτικών ουσιών και στους εξαρτημένους από άλλες ουσίες, που υποβάλλονται ή ολοκληρώνουν στεγνό θεραπευτικό πρόγραμμα απεξάρτησης. Αυτό τώρα επεκτείνεται και σε ανθρώπους που έχουν πάρει και παίρνουν μεθαδόνη. Για να δείτε πώς λειτουργεί το σύστημα. Είναι απεξαρτημένοι αυτοί; 
      ΚΩΝΣΤΑΝΤΙΝΟΣ ΓΕΙΤΟΝΑΣ: Μπορεί.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Μπορεί, αλλά το παίρνουν και όταν είναι υπό την επίδραση της μεθαδόνης. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Και τελειώνω –όλο αυτό λέω, αλλά αυτή τη φορά τελειώνω- λέγοντας ότι όλη αυτή τη διαδικασία στο θέμα των ναρκωτικών την έχει αναλάβει μόνο το επίσημο κράτος –μ’ αυτή την τακτική που ακολουθεί εμείς είμαστε κατηγορηματικά αντίθετοι- ή μήπως επεμβαίνουν και άλλοι παράγοντες, όπως μη κυβερνητικές οργανώσεις; Το έχουμε πει ένα εκατομμύριο φορές. Και δεν είναι μόνο οι μη κυβερνητικές οργανώσεις. Είναι και τα φιλανθρωπικά ιδρύματα, εκκλησιαστικοί φορείς, πανεπιστημιακά ιδρύματα, η Τοπική Αυτοδιοίκηση. Στην κατάσταση που βρίσκεται σήμερα ο Α΄ και ο Β΄ βαθμός της Τοπικής Αυτοδιοίκησης είναι δυνατόν να λειτουργεί τέτοια υπό απόλυτο έλεγχο προγράμματα, είτε αποκατάστασης είτε υποκατάστασης είτε όπως θέλετε πείτε τα. Έχει ξεφύγει δηλαδή και πηγαίνει και σε ανθρώπους ή σε οργανισμούς τέτοιους που αποκομίζουν τεράστια κέρδη με τη χρηματοδότηση. 
      Για όλους αυτούς τους λόγους –ήταν γνωστό βέβαια από την αρχή- εμείς θα καταψηφίσουμε αυτό το νομοσχέδιο.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κύριοι συνάδελφοι, αφού σας ευχηθώ κι εγώ από την πλευρά μου Χριστός ανέστη και χρόνια πολλά, θα ήθελα να ανακοινώσω στο Σώμα ότι οι Υπουργοί Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Πρωτοκόλλου που τροποποιεί τη Σύμβαση, μεταξύ της Ελληνικής Δημοκρατίας και του Βασιλείου των Κάτω Χωρών για την αποφυγή της διπλής φορολογίας και την αποτροπή της φοροδιαφυγής σε σχέση προς τους φόρους εισοδήματος και κεφαλαίου, με το προσαρτημένο σε αυτή Πρωτόκολλο, που υπογράφηκε στην Αθήνα στις 16 Ιουλίου 1981». 
      Παραπέμπεται στην αρμόδια Διαρκή Επιτροπή.
      Επίσης, θα ήθελα να ανακοινώσω στο Σώμα ότι οι συνάδελφοι Βουλευτές κ.κ. Αθανασία Μερεντίτη, Θεοχάρης Τσιόκας, Θεοδώρα Τζάκρη, Χρήστος Πρωτόπαπας, Ιωάννης Δριβελέγκας, Ροδούλα Ζήση, Ελπίδα Τσουρή, Βασίλειος Κεγκέρογλου, Απόστολος Κατσιφάρας, Ιωάννης Διαμαντίδης, Νικόλαος Χατζημιχάλης, Απόστολος Φωτιάδης, Αναστάσιος Σιδηρόπουλος, Παναγιώτης Σγουρίδης, Δημήτριος Πιπεργιάς, Αθανάσιος Παπαγεωργίου, Αθανάσιος Μωραΐτης, Παναγιώτης Ρήγας, Ιωάννης Μανιάτης και η Άννα Διαμαντοπούλου ζητούν ολιγοήμερη  άδεια απουσίας στο εξωτερικό.
      Η Βουλή εγκρίνει τις ζητηθείσες άδειες; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τις ζητηθείσες άδειες.
      Το λόγο έχει ο ειδικός αγορητής του Συνασπισμού Ριζοσπαστικής Αριστεράς, κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κύριε Πρόεδρε. Χρόνια πολλά και σε σας και σε όλους τους συναδέλφους.
      Συζητούμε σήμερα αυτό το νομοσχέδιο περί κωδικοποίησης των διατάξεων, των νόμων περί ναρκωτικών. Επιχειρεί, δηλαδή, μια κωδικοποίηση διάσπαρτων διατάξεων και νόμων που ξεκινάνε από το 1932, αν όχι και παλαιότερα. Αυτή η προσπάθεια αποτελεί βέβαια και συνταγματική επιταγή. Από αυτή την άποψη κανένας δεν θα είχε αντίρρηση. Το πρόβλημα όμως που ανακύπτει είναι ότι εμείς δεν είμαστε κατά της κωδικοποίησης, αλλά κατά του ότι κωδικοποιούνται νόμοι και διατάξεις, με τους οποίους διαφωνούμε. Έτσι, θα έχουμε έναν καινούργιο νόμο. Και αν τον ψηφίσουμε, όπως μας κάλεσε ο εισηγητής της Πλειοψηφίας να κάνουμε, αυτό σημαίνει ότι ψηφίζουμε, αποδεχόμαστε και αυτές τις διατάξεις, με τις οποίες εμείς έχουμε κατηγορηματική αντίθεση. Γιατί αυτό; Γιατί διατηρείται όλο αυτό το πλέγμα των νόμων που έχουν θεσπιστεί επί Μεταξά, επί Κατοχής, στα πέτρινα εμφύλια και μετεμφυλιακά χρόνια και που έχουν σαν κύριο στόχο -για να μην πω μοναδικό- την καταστολή.
      Γι’ αυτό εμείς δεν συμφωνούμε και το καταψηφίζουμε και επί της αρχής, αλλά και επί του περιεχομένου του, που είναι αυτές οι διατάξεις τις οποίες προανέφερα. 
      Η Κυβέρνηση όφειλε να φέρει ένα νομοσχέδιο σύγχρονο, λαμβάνοντας υπόψη και το έργο που έχει επιτελέσει και η αρμόδια Διακομματική Επιτροπή Κατά των Ναρκωτικών και την πρόταση νόμου που έχει κατατεθεί από άλλους συναδέλφους παλαιότερα και τη σύγχρονη εμπειρία, την ελληνική αλλά και τη διεθνή. 
      Κατ’ αρχάς, κύριε Πρόεδρε, θα ήθελα την προσοχή και τη δική σας και του κυρίου Υπουργού. Όπως είπα και στην αρμόδια επιτροπή, μιλάμε περί ναρκωτικών. Τι σημαίνει ναρκωτικό; Ναρκωτικό σημαίνει ένα φάρμακο το οποίο ναρκώνει, το οποίο αναισθητοποιεί. Και μάλιστα δεν είναι σωστός ο όρος «ναρκωτικό», ακόμη και γι’ αυτά τα φάρμακα που αναισθητοποιούν, γιατί οι αναισθησιολόγοι ξέρουν ότι μιλάμε περί αναισθησιολογίας και όχι περί ναρκωσιολογίας, ούτε περί ναρκωλογίας. Δεν είναι σωστοί αυτοί οι ορισμοί, οι οποίοι έχουν καθιερωθεί στο παρελθόν, εξακολουθούν όμως και τώρα με το καινούργιο νομοσχέδιο να επικυρώνονται. 
      Στη συνέχεια, υπάρχει μια σειρά από αυτές τις ουσίες, οι οποίες δεν προκαλούν νάρκωση, δεν προκαλούν αναισθησία. Για παράδειγμα, το LSD, το χασίς, η κοκαΐνη και μια σειρά άλλες ουσίες είναι ψυχοτρόπες ουσίες, είναι εξαρτησιογόνες, είναι εθιστικές, άλλο, όμως, αυτό και άλλο ναρκωτικές ουσίες. Ναρκωτικό είναι κάτι άλλο. Από αυτή την άποψη, λοιπόν, δεν μπορούν να μπουν όλα στο ίδιο τσουβάλι, όπως, δυστυχώς, γίνεται με την ελληνική νομοθεσία. Με το νόμο αυτό που καλούμαστε να ψηφίσουμε, ανακυκλώνεται πάλι και μένει στο διηνεκές. Πιστεύω ότι δεν πρέπει να υπάρχει στην ελληνική νομολογία, δεν πρέπει να περάσει από τη Βουλή ένα νομοσχέδιο το οποίο μιλά μ’ αυτή την ορολογία. Πρέπει να αλλάξει η ορολογία, πρέπει να αποδώσουμε τους σωστούς επιστημονικούς όρους. 
      Βέβαια υπάρχουν και άλλες ουσίες εξαρτησιογόνες, εθιστικές, οι οποίες προκαλούν πολύ περισσότερα θύματα και από τα ναρκωτικά και οι οποίες δεν αναφέρονται. Εμείς δεν λέμε να αναφερθούν, αλλά να δούμε πώς θα αντιμετωπίσουμε το πρόβλημα και όχι να το αντιμετωπίσουμε κατασταλτικώς. Μιλάμε για το τσιγάρο, το κάπνισμα, τη νικοτίνη. Έχουμε είκοσι χιλιάδες θανάτους κατά τους μετριότερους υπολογισμούς κάθε χρόνο στη χώρα μας εξ αιτίας του καπνίσματος. Αυτό δεν πρέπει να μας απασχολήσει; Το αλκοόλ είναι μια μάστιγα που πλήττει συνεχώς και νεότερες ηλικίες. Δεν πρέπει να μας απασχολήσει; Ασφαλώς όλα αυτά πρέπει να τα δούμε και γι’ αυτό λέμε ότι χρειάζεται μια άλλη αντιμετώπιση.
      Έχουμε εδώ βέβαια την κωδικοποίηση των νόμων της καταστολής, αλλά δεν ενδιαφερόμαστε να μάθουμε τι είναι αυτό που κάνει ιδιαίτερα τους νέους, αλλά και συνολικά όλους αυτούς τους χρήστες, να καταφεύγουν στα ναρκωτικά; Δεν πρέπει να μας απασχολήσουν τα αδιέξοδα που αντιμετωπίζουν αυτοί οι άνθρωποι, ο τρόπος της ζωής, η ανεργία; Δεν πρέπει να μας απασχολήσει ότι οι κοινωνικές συνθήκες, έτσι όπως λειτουργούν σήμερα, επηρεάζουν πάρα πολλούς, ιδιαίτερα τους νέους, και τους στρέφουν προς αυτή την εύκολη, κατά την αντίληψή τους, στα αρχικά τουλάχιστον στάδια, λύση; 
      Είπε ο κ. Κοσιώνης ότι το 70% και άνω δεν φθάνει στην ηρωίνη, αν δεν χρησιμοποιήσει προηγουμένως χασίς. Πόσους ξέρετε να έχουν πάρει χασίς ή ηρωίνη και να μην έχουν χρησιμοποιήσει προηγουμένως τσιγάρο; Τι θα πρέπει να κάνουμε; Πόσοι κάπνισαν χασίς χωρίς να έχουν πρωτοκαπνίσει τσιγάρο; Δεν ξέρω αν υπάρχει έστω και ένας. Έτσι θα το αντιμετωπίσουμε; Με κατασταλτικούς μηχανισμούς; Απεναντίας, πρέπει να δούμε τις αιτίες και πώς θα το αντιμετωπίσουμε. Όσα κατασταλτικά μέτρα και αν έχουμε πάρει ως τώρα, δυστυχώς δεν είχαν αποτέλεσμα. Έχουν αποτύχει οικτρά όλοι αυτοί οι κατασταλτικοί μηχανισμοί. 
      Ο Υπουργός κ. Κωνσταντόπουλος είχε πει ότι σ’ αυτό το νομοσχέδιο υπάρχουν νομικές και επιστημονικές αντιφάσεις και ότι χαρακτηρίζονται δυστυχώς ως ναρκωτικές ουσίες χρήσιμα φάρμακα στην καθημερινή πρακτική των γιατρών. 
      Αυτή η σύγχυση εξακολουθεί να παραμένει, κύριε Υπουργέ, και με το νομοσχέδιο που μας παρουσιάζετε εδώ και μας ζητάτε να ψηφίσουμε. 
      Το ζητούμενο σήμερα είναι η εκπόνηση ενός εθνικού σχεδίου δράσης για τα ναρκωτικά, η επιλογή ενός σύγχρονου τολμηρού νομοθετικού πλαισίου που θα αλλάξει τη δραματική και συνεχώς επιδεινούμενη κατάσταση. 
      Το σχέδιο νόμου που φέρνει η Κυβέρνηση αποτελεί έναν πανδέκτη της σχετικής με τα ναρκωτικά διάσπαρτης, όπως είπα, ως τώρα νομοθεσίας. Είναι θετικό να υπάρχει μία πλήρης εικόνα του νομοθετικού πλαισίου που να απορρέει από ένα κείμενο. Σωστό αυτό. Όμως δεν υπάρχουν νέα στοιχεία. Δεν έγιναν αλλαγές σχεδόν σε ό,τι ίσχυσε από το ν. 2161/93 μέχρι σήμερα. 
      Η κατηγοριοποίηση των ουσιών σε τέσσερις ομάδες, δεν υπακούει σε αμιγώς επιστημονικά κριτήρια που να προσδιορίζουν την επικινδυνότητά τους. Έτσι παραδείγματος χάρη, κατηγοριοποιούνται μαζί η κάνναβη και η ηρωίνη ή απουσιάζουν, όπως είπα, εντελώς άλλες ουσίες που και αυτές θα έπρεπε  να μας απασχολήσουν. 
      Παραμένει ανοικτό το θέμα του προσδιορισμού της μικροποσότητας για προσωπική χρήση, που θα διευκόλυνε τη διάκριση του χρήστη από τον έμπορο. 
      Ο φυλακισμένος χρήστης στερείται πλην της ελευθερίας του και της δυνατότητας πρόσβασης σε υπηρεσίες υγείας λόγω έλλειψης θεραπευτικών προγραμμάτων στις φυλακές και έτσι ακυρώνονται στην πράξη τα όποια ευεργετήματα προβλέπει ο νομοθέτης. 
      Δεν διευκρινίζεται επαρκώς το status των συμμετεχόντων στα προγράμματα υποκατάστατων σε ό,τι αφορά την αντιμετώπισή τους από το διωκτικό και δικαστικό σύστημα αλλά και από τις κοινωνικές υπηρεσίες.
      Δεν θα συμφωνήσω με τον κ. Κοσιώνη όπως αντιμετώπισε το θέμα των υποκατάστατων. Ασφαλώς δεν είναι πανάκεια, δεν είναι η οριστική λύση, είναι ένα μεταβατικό στάδιο και απ’ αυτή την άποψη πρέπει να το δούμε, να μην το απορρίψουμε. Δεν λέμε ότι αυτομάτως με τα  υποκατάστατα λύνεται το πρόβλημα.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Δυο αιώνες η ίδια εφαρμογή. 
      ΑΘΑΝΑΣΙΟΣ ΛΕΒΕΝΤΗΣ: Δεν ξέρω πώς έχει γίνει η εφαρμογή. Εγώ τουλάχιστον δεν ξέρω αν έχει γίνει κάποια μεθοδευμένη, με επιστημονικά κριτήρια, με ιατρικά κριτήρια, αντιμετώπιση. Απ’ αυτήν την άποψη δεν θα συμφωνήσω. 
      Δεν εισάγεται η έννοια της μείωσης της βλάβης ως ένας βασικός πυλώνας της αντιναρκωτικής πολιτικής μαζί με την πρόληψη και τη θεραπεία, όπως ήδη συμβαίνει στις περισσότερες ευρωπαϊκές χώρες.
      Η κατάθεση του σχεδίου νόμου καθιστά μεν την Κυβέρνηση συνεπή με τις επιταγές του Συντάγματος ως προς το νομοκανονιστικό μέρος, αλλά αν εξαντλείται η νομοθετική της παρέμβαση για το πρόβλημα μόνο σ’ αυτό, καθίσταται υπόλογη στους χιλιάδες νέους και στις οικογένειές τους, που σήμερα βιώνουν τον αργό θάνατο και βλέπουν την πολιτεία να  μην τολμά να πάρει μέτρα προς μια κατεύθυνση ριζοσπαστική.
      Η έλλειψη  πρωτοβουλιών, η ανυπαρξία επιλογών και προτεραιοτήτων συνιστούν συνενοχή θα λέγαμε σ’ αυτό το έγκλημα που διαπράττεται καθημερινά για το παρόν και το μέλλον της νεολαίας. Παρά τα όσα έχουν γίνει, ως πολιτεία δεν έχουμε δημιουργήσει μια συλλογική συναντίληψη στον τομέα της πρόληψης που να πείθει ότι το αλκοόλ, η νικοτίνη, οι εθιστικές ουσίες και τα ναρκωτικά είναι εξάρτηση επικίνδυνη, μια εικονική φυγή, ένας ολέθριος δρόμος για τη ζωή. 
      Η παρατηρημένη ραγδαία αύξηση των ναρκωτικών και μάλιστα της πρώτης χρήσης σε όλο και πιο μικρές ηλικίες, καθώς και η χρήση διαφόρων φαρμακευτικών ή χημικών παρασκευασμάτων αναδεικνύει την έλλειψη πολιτικής, πρόληψης και την αδυναμία πολιτικής αντιμετώπισης. Λείπει σήμερα η γενναία χρηματοδότηση από την πολιτεία για τον τομέα της πρόληψης, της θεραπείας και της κοινωνίας επανένταξης. Τα κονδύλια από τον κρατικό προϋπολογισμό είναι πολύ πενιχρά. 
      Το κρίσιμο ερώτημα είναι τι θα κάνει η ελληνική πολιτεία ώστε η πρόληψη να είναι στα πλαίσια μιας εθνικής στρατηγικής, αφού λάβει σοβαρά υπ’ όψιν την παγκόσμια επιστημονική εμπειρία που θεωρεί τα ναρκωτικά, το αλκοόλ, τη νικοτίνη και τα διάφορα φαρμακευτικά ή χημικά παρασκευάσματα εθιστικές και επικίνδυνες ουσίες.
      Πώς θα εξασφαλισθεί η σταθερή λειτουργία των θεραπευτικών προγραμμάτων τόσο σε χρηματοδότηση όσο και σε πρόσληψη εξειδικευμένου προσωπικού; Πώς θα εξασφαλισθεί η θεραπευτική πολυμορφία καθώς και η υιοθέτηση όλων των σύγχρονων μεθόδων αντιμετώπισης; Τι μέτρα θα παρθούν ώστε να διασφαλιστεί η εξέλιξη των προγραμμάτων μεθαδόνης, τα οποία για ορισμένες κατηγορίες τοξικομανών είναι απαραίτητα τόσο για τη μείωση της βλάβης όσο και για την αντιμετώπιση ειδικών καταστάσεων; Θα εναρμονιστεί ή όχι η νομοθεσία της χώρας μας με των άλλων ευρωπαϊκών κρατών και τις άλλες σύγχρονες επιστημονικές προσεγγίσεις ως προς τη διακίνηση και το εμπόριο των ναρκωτικών;
      Έχει, δηλαδή, σκοπό η Κυβέρνηση να προχωρήσει προς την κατεύθυνση της αποποινικοποίησης της χρήσης, ώστε ο χρήστης να μη θεωρείται ότι διαπράττει αδίκημα, αλλά να θεωρείται άνθρωπος που χρήζει ολόπλευρης στήριξης και ενδεχομένως και συστηματικής μερικές φορές θεραπείας; Θα ήθελα από αυτήν την άποψη να πω το εξής: Πόσοι από εμάς δεν έχουν αντιμετωπίσει στο δρόμο παιδιά, νέους σαν το κρύο το νερό, αγόρια και κορίτσια δεκατεσσάρων, δεκαπέντε και δεκαέξι χρόνων, που απλώνουν το χέρι και ζητάνε ελεημοσύνη γιατί παίρνουν ναρκωτικά και δεν μπορούν να κάνουν αλλιώς; Τι να τα θεωρήσουμε; Εγκληματίες θα τα θεωρήσουμε αυτά τα παιδιά; Αλλιώς πρέπει να αντιμετωπισθεί το πρόβλημα. 
      Θα ενισχυθούν ή όχι τα προγράμματα που δίνουν θέσεις εργασίας σε ανθρώπους που είχαν εξαρτηθεί και ακολούθησαν τη θεραπεία τους, ώστε να προληφθεί η υποτροπή τους; Έχουμε δει, δυστυχώς, πολλά παραδείγματα που άνθρωποι που απεξαρτήθηκαν βγήκαν έξω στην κοινωνία και δεν μπόρεσαν, δυστυχώς, να γίνουν αποδεκτοί από την κοινωνία, με συνέπεια πολλές φορές να ωθούνται ξανά στο περιθώριο και στην υποτροπή. Για τα εξαρτημένα άτομα η εργασία με ισότιμο τρόπο με τα άλλα μέλη της κοινωνίας είναι καθοριστικό στοιχείο για την κοινωνική επανένταξή τους. Διά αυτού του τρόπου μειώνεται ή και εξαφανίζεται ο κοινωνικός στιγματισμός που συνοδεύει αυτά τα άτομα. 
      Θα ενισχυθεί και θα προχωρήσει η έρευνα που είναι απαραίτητη για την παρακολούθηση των αποτελεσμάτων των θεραπευτικών παρεμβάσεων, της μελέτης του προβλήματος της εξάρτησης καθώς και των χαρακτηριστικών της προσωπικότητας του τοξικομανούς, ώστε ο κάθε νέος σχεδιασμός να είναι αποτελεσματικός; Θα παρέμβει η πολιτεία, ώστε τα Μέσα Μαζικής Επικοινωνίας να μην αποτελούν εστία προβολής της κουλτούρας που ως τρόπος ζωής περιβάλλει τα ναρκωτικά αλλά και στον απαράδεκτο τρόπο που παρουσιάζουν το θέμα στο όνομα της τηλεθέασης σε πάρα πολλές περιπτώσεις; 
      Η σύγχρονη πραγματικότητα αλλά και η εμπειρία από την πολιτική που ασκείται μέχρι σήμερα στο θέμα των ναρκωτικών πρέπει να μας οδηγήσουν σε αλλαγή προτεραιοτήτων. Η καταπολέμηση του παράνομου εμπορίου ναρκωτικών, η αποδυνάμωσή του μέσω της απεξάρτησης των χρηστών από αυτές, η αντιμετώπιση των χρηστών και δη των εξαρτημένων ως πολιτών που έχουν την ανάγκη της στήριξης ώστε να μειωθούν οι κίνδυνοι που τους απειλούν είναι προτεραιότητες μιας σύγχρονης οπτικής στην πολιτική που πρέπει να υιοθετήσουμε για τα ναρκωτικά. Χρησιμοποιώ και εγώ τον όρο «ναρκωτικά» για να συνεννοούμαστε, γιατί αλλιώς δεν θα μπορούσε να γίνει.
      Η εμπορία ναρκωτικών ουσιών είναι μία από τις τρεις πιο επικερδείς επιχειρήσεις παγκοσμίως μαζί με τα όπλα και το πετρέλαιο. Η πολιτική που ως στόχο έχει την καταδίωξη και την καταστολή έχει, προφανώς, αποτύχει, γιατί δεν αμβλύνει την έκταση του προβλήματος και δεν περιορίζει τις βλάβες. Το αποτέλεσμα κάθε χρόνο είναι γνωστό και το επιβεβαιώνουν οι δεκάδες θάνατοι αλλά και η μείωση του ορίου ζωής των χρηστών. Τα νέα επιστημονικά δεδομένα, έρευνες χρόνων στην Ευρώπη, πειραματισμοί και εναλλακτικές πολιτικές έχουν οδηγήσει σε νέα δεδομένα. Η Ιταλία, η Αγγλία, η Γαλλία, η Γερμανία, η Ολλανδία, η Ελβετία είναι χώρες που εγκατέλειψαν το κατασταλτικό μοντέλο και επέλεξαν την πολιτική του περιορισμού της βλάβης και του κινδύνου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε, την υπομονή σας.
      Η κατασταλτική διωκτική μορφή αντιμετώπισης του προβλήματος των ναρκωτικών και η αδυναμία των μηχανισμών δίωξης να χτυπήσουν αποτελεσματικά την εμπορία οφείλεται και στη διάβρωση που έχει διεισδύσει σε όλους τους τομείς. Μια πιο ευέλικτη, φιλελεύθερη νομοθεσία θα αντιμετωπίσει και το πρόβλημα διάβρωσης και κάθε νοσηρής πλευράς στις δομές του κράτους. Οι προτάσεις νόμου που αναφέραμε που έχουν γίνει στο παρελθόν από συναδέλφους αυτού του Κοινοβουλίου και των προηγουμένων πρέπει, επίσης, να ληφθούν σοβαρά υπ’ όψιν και βέβαια σε καμιά περίπτωση δεν πρέπει να γίνουν αποδεκτά τα ρατσιστικά φαινόμενα που αντιμετωπίζουν ψυχοπαθείς, ανθρώπους εξαρτημένους ή απεξαρτημένους με τον τρόπο που τους αντιμετωπίζουν σε ορισμένες περιοχές της χώρας μας. Αυτά είναι απαράδεκτα. Πρέπει να καταδικασθούν, γιατί πρέπει να ξέρουμε ότι οι άνθρωποι αυτοί, οι νέοι αυτοί, τα παιδιά αυτά είναι παιδιά της διπλανής πόρτας. Μπορεί να είναι τα δικά μας παιδιά, των συγγενών μας, των φίλων μας, αλλά ούτως ή άλλως είναι παιδιά, είναι νέοι άνθρωποι κατά κύριο λόγο και απ’ αυτήν την άποψη έχουμε κάθε λόγο και κάθε υποχρέωση να τα βοηθήσουμε για να ξεπεράσουν το πρόβλημα.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Αργύρης ζητεί ολιγοήμερη άδεια απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Ο συνάδελφος κ. Ρήγας ζητεί ολιγοήμερη άδεια απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Ο συνάδελφος κ. Καρπούζας ζητεί ολιγοήμερη άδεια απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Φαίνεται, ο Μάιος μας έπιασε, εμπρός βήμα ταχύ, να τον προϋπαντήσουμε στο εξωτερικό!
      Το λόγο έχει ο συνάδελφος κ. Κορτσάρης.
      ΝΙΚΟΛΑΟΣ ΚΟΡΤΣΑΡΗΣ: Κυρίες και κύριοι συνάδελφοι, να σας ευχηθώ και εγώ χρόνια πολλά και να σας πω ότι όπως οι περισσότεροι από τους παρόντες, έτσι και εγώ είμαι μέλος της Επιτροπής Δίωξης των Ναρκωτικών. Είμαι υπερήφανος γι’ αυτό, όπως και οι προλαλήσαντες είπαν το ίδιο για τον εαυτό τους. Αυτό, γιατί νομίζω ότι στα δύο χρόνια που ασχοληθήκαμε με το συγκεκριμένο θέμα επιτελέσαμε, τουλάχιστον, επί θεωρητικού επιπέδου το μέγιστο δυνατό έργο που θα μπορούσε να παράξει μια τέτοια επιτροπή. Αλλά και πρακτικά με παρεμβάσεις σε Υπουργούς και Υπουργεία επιχειρήσαμε και πολλές φορές δώσαμε ορισμένες λύσεις που δεν θα υπήρχαν εάν δεν είχαμε παρέμβει. 
      Εκείνο που είχαμε όλοι τονίσει και θα το επαναφέρω ξανά, γιατί νομίζω ότι μέχρι στιγμής δεν ακούστηκε, ήταν να γίνει μια ειδική συνεδρίαση της Ολομέλειας με παρόντες όλους τους Βουλευτές και τους Αρχηγούς των κομμάτων για να συζητήσουμε για ένα θέμα που θεωρητικά πιστεύαμε –και εγώ συνεχίζω να πιστεύω- ότι είναι το μεγαλύτερο πρόβλημα που απασχολεί αυτήν τη στιγμή την παγκόσμια κοινωνία και τις οικογένειες. 
      Συζητούσαμε και ζητούσαμε να γίνει η κωδικοποίηση των νόμων. Θεωρούσαμε ότι είναι απαραίτητη και υποχρεωτική. Να, λοιπόν, που σήμερα, αφού πέρασε από την επιτροπή μας, η κωδικοποίηση είναι μπροστά μας. Δεν σας κρύβω ότι υπήρξε μια γενική δυσφορία στην επιτροπή μας όταν ήρθε, χωρίς να έχουμε ενημερωθεί όλοι οι συμμετέχοντες σ’ αυτήν, γιατί πιστεύαμε ότι μπορούσαμε να συμμετάσχουμε αρχικώς και να δώσουμε και εμείς τις απόψεις μας για ό,τι νομίζουμε ότι θα έπρεπε να αλλάξει. Επείσθημεν, όμως, ότι νομικά αυτό δεν μπορούσε να γίνει, διότι υπάρχουν οι ισχύουσες διατάξεις και το μόνο που μπορεί να γίνει είναι να κωδικοποιηθούν, όπως έγινε με το παρόν σχέδιο νόμου. 
      Η εργασία του Υπουργείου, κύριε Υφυπουργέ, είναι επαινετή. Πιστεύω ότι μ' αυτόν τον τρόπο θα υπάρξουν πρόσφοροι νόμοι και υπουργικές αποφάσεις που θα αποτελούν πυξίδα και κανόνα για την επίτευξη του σκοπού για τον οποίο εθεσπίσθησαν. Περιμένω εποικοδομητικές τοποθετήσεις και από τους συναδέλφους της Αξιωματικής Αντιπολίτευσης, έτσι ώστε, εφόσον είναι δυνατόν, να συμπεριληφθούν στον παρόντα κώδικα ή να αποτελέσουν πυξίδα για το μέλλον. 
      Τώρα, επιτρέψτε μου ορισμένες σκέψεις. Τις έχω πει πολλές φορές και στην επιτροπή μας. Τολμώ, επιχειρώ να τις ξαναπώ και σήμερα ενώπιον σας. Είναι ή όχι η κοινωνική μάστιγα των ναρκωτικών το μεγαλύτερο πρόβλημα για την παγκόσμια κοινωνία; Βεβαίως, ναι. Υπάρχει η αντίστοιχη σοβαρή αντιμετώπιση ή με φληναφήματα, ευχολόγια και ατέρμονες όσο και αναποτελεσματικές συζητήσεις και διαβουλεύσεις αντιμετωπίζεται παγκοσμίως το πρόβλημα; Υπάρχει η δεδηλωμένη πρόθεση της κοινωνίας παγκοσμίως για την καταπολέμηση και είναι τόσο δύσκολο να μετουσιωθεί η πρόθεση σε αποτελεσματική πράξη; Οι διάφορες υπερδυνάμεις που περί πολλών διαχρονικώς τυρβάζουν έχουν αντιληφθεί το μέγεθος της καταστροφής που συντελείται εις βάρος της νεολαίας, των οικογενειών και της ανθρωπότητος εν τω συνόλω της ή σκόπιμα παραμένουν θεατές; Αληθεύει η άποψη πολλών ειδημόνων ότι η παγκόσμια οικονομία κινδυνεύει αν διωχθεί αποτελεσματικά η μάστιγα εν τη γενέσει της και εις τον τόπο παραγωγής της; 
      Η παγκόσμια παραγωγή που συντελείται σε συγκεκριμένες χώρες –σε όλους μας γνωστές- δεν θα μπορούσε να καταστραφεί εν μία νυκτί; Εννοώ ότι δεν θα μπορούσαμε να καταστρέψουμε όλες τις φυτείες, απομακρύνοντας τους κατοίκους και δημιουργώντας μία αγορά ναρκωτικών παγκοσμίως που δεν θα περιέχει ούτε ίχνος ηρωίνης, κοκαΐνης και λοιπών ναρκωτικών ουσιών; Διανοείστε τι θα συνέβαινε τότε; Θα μπορούσαμε ίσως με τον έμμεσο αυτό τρόπο –ιατρικώς το θέτω- να προβούμε σε μία υποχρεωτική απεξάρτηση των χρηστών με, κατά τη γνώμη μου, εξαιρετικά αποτελέσματα; Και μη με ρωτήσετε τι θα γινόταν αυτοί οι άνθρωποι που δεν είχαν δουλειά να κάνουν. Θα μπορούσε η παγκόσμια κοινωνία να τους χρηματοδοτήσει, να τους συντηρήσει, να τους προτείνει εναλλακτικές καλλιέργειες και να απελευθερώσει και αυτούς και εμάς και όλο τον κόσμο από την καταστροφή. 
      Μήπως, τελικά, κύριοι συνάδελφοι, συμφέρει να κρατάμε τη νεολαία δέσμια, απαξιωμένη, ανενεργό και αντικοινωνική, χωρίς βλέψεις ή απαιτήσεις από τη ζωή που δεν συμπεριλαμβάνεται στους δείκτες ανεργίας και με τη σταδιακή αποχώρησή της από τη ζωή -νομοτελειακά συντελούμενη- συμβάλλει στη μείωση του πληθυσμού, σοβαρό όπλο κατά του υπερπληθυσμού της γης; 
      Τέλος, θα ήθελα να πω δύο πράγματα. Ως γιατρός αναισθησιολόγος, έχω μια μεγάλη απορία. Η ιατρική τα τελευταία χρόνια κάνει θαύματα. Καταπολεμάται ο καρκίνος πολλών οργάνων, παρατείνεται η ζωή βαρέως πασχόντων εξ αυτού και βελτιώνονται οι συνθήκες της ζωής τους. Το έιτζ αποτέλεσε παγκόσμιο φόβητρο και η καταπολέμησή του έγινε όνειρο και πρόθεση των μεγαλυτέρων εργαστηρίων. Υπάρχουν ευοίωνα αποτελέσματα. Αντιθέτως και παρά τις προσπάθειες, τίποτα το ενθαρρυντικό δεν υπάρχει για τα ναρκωτικά. Θεωρητικά, αυτό σημαίνει ότι η ανακάλυψη αποτελεσματικού όπλου για την απεξάρτηση, δηλαδή φαρμακευτικών σκευασμάτων ή φαρμακευτικής μεθόδου, είναι εξίσου δύσκολη όσο και η καταστροφή που προκαλεί; 
      Δεύτερον, η καταστολή και η δίωξη των εμπόρων θα γίνει όσο γίνεται περισσότερο αυστηρή; Θα συνεχίσουν πολλοί από αυτούς να υποδύονται τους χρήστες και να αφήνονται ελεύθεροι να συνεχίσουν το τραγικό τους πρόγραμμα; Δεν είναι αυτή η ατελέσφορη δίωξή τους ενθαρρυντικό μήνυμα για να παραμείνουν στις επάλξεις του ιδιότυπου «Αρμαγεδώνα» τους εναντίον των παιδιών μας; 
      Θα επανέλθω κλείνοντας με μία πρότασή μου, την οποία θα επαναφέρω σήμερα, κύριε Πρόεδρε και αγαπητοί συνάδελφοι. Στο παρελθόν, όλοι μας ζήσαμε με το σχολίατρο. Όλοι είχαμε να του πούμε και να μας πει ορισμένα πράγματα για τις τότε παιδικές ασθένειες. Αυτές σταδιακά έχουν εκλείψει.
      Επαναφέρω, λοιπόν, την πρότασή μου. Πρέπει να επανέλθει ο σχολίατρος υπό μορφή συμβούλου στα δημοτικά, στα γυμνάσια και τα λύκεια, ο οποίος θα ασχολείται βεβαίως και με άλλα θέματα υγείας, αλλά, κυρίως, θα ασχολείται με το να παρακολουθεί, να επιβλέπει τις συμπεριφορές των παιδιών, να ενημερώνει τα παιδιά, αλλά να ενημερώνει και γονείς.
      Είναι δεδομένο και όλοι μας γνωρίζουμε ότι όταν το κακό έρθει σ΄ ένα σπίτι, οι χρήστες είναι ήδη χρήστες περισσότερο από δύο χρόνια. Νομίζω ότι η πρότασή μου πρέπει να απασχολήσει δεόντως το Κοινοβούλιο, γιατί το πρόβλημα είναι πολύ μεγαλύτερο απ’ όσο και σήμερα όλοι οι παρόντες που δείχνουμε με την παρουσία μας το ιδιαίτερο ενδιαφέρον μας έχουμε καταλάβει και, δυστυχώς, θα πω ότι στο μέλλον θα είναι τόσο πολύ μεγαλύτερο, που την προσεχή φορά –εύχομαι να μην είναι σύντομα- το ελληνικό Κοινοβούλιο και τα παγκόσμια κοινοβούλια θα είναι γεμάτα από ανησυχούντες Βουλευτές, αλλά, δυστυχώς, θα είναι μη θεραπεύσιμο το γεγονός και χωρίς ελπίδα πια για τα παιδιά μας. 
      Σας ευχαριστώ.
      (Χειροκροτήματα από όλες τις πτέρυγες της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Νομίζω ότι η πρότασή σας για την επαναφορά του σχολίατρου ήταν άκρως ενδιαφέρουσα. 
      Το λόγο έχει ο συνάδελφος κ. Κοσμίδης.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, είναι γνωστό το φαινόμενο της πολυνομίας που χαρακτηρίζει την ελληνική έννομη τάξη. Τα όργανα της νομοθετικής και της εκτελεστικής εξουσίας παράγουν μεγάλο αριθμό κανόνων δικαίου, είτε για να ρυθμίσουν νέες σχέσεις και να καλύψουν κενά της νομοθεσίας είτε για να τροποποιήσουν, συμπληρώσουν ή καταργήσουν υφιστάμενους κανόνες. 
      Σε ορισμένους, μάλιστα, τομείς οι μεταβολές της νομοθεσίας είναι ριζικές, αλλεπάλληλες και συχνές. Στο πλέγμα της πληθώρας κανόνων που θεσπίζονται με διατάξεις νόμων και κανονιστικών πράξεων της διοίκησης υπάρχουν ασάφειες, αντιφάσεις και επαναλήψεις, με συνέπεια να δημιουργείται αβεβαιότητα ως προς τον κανόνα δικαίου που είναι εφαρμοστέος σε κάθε συγκεκριμένη περίπτωση, αν μάλιστα ληφθεί υπ’ όψιν ότι συχνά τα νομοθετήματα περιλαμβάνουν διατάξεις άσχετες προς το κύριο αντικείμενό τους. 
      Η αβεβαιότητα αυτή είναι αιτία παραγωγής νέων νομοθετημάτων για την αποσαφήνιση του νομικού καθεστώτος, με αποτέλεσμα να δημιουργείται φαύλος κύκλος που ενισχύει την πολυνομία. 
      Η ανασφάλεια δικαίου που απορρέει από αυτήν την κατάσταση της νομοθεσίας έχει αυτονόητες δυσμενείς συνέπειες για τους ιδιώτες και τα δικαιώματά τους, για τις σχέσεις των πολιτών με το κράτος, για τις συναλλαγές και γενικότερα για την εθνική οικονομία και το κοινωνικό σύνολο, αφού αποτελεί αιτία δημιουργίας αμφισβητήσεων και διενέξεων, με περαιτέρω επακόλουθο τη συνεχή αύξηση του αριθμού των διαφορών που άγονται προς επίλυση στα δικαστήρια και την αδυναμία των τελευταίων να ανταποκριθούν εγκαίρως και αποτελεσματικά στο, συνεχώς, αυξανόμενο έργο τους. 
      Οι δυσμενείς αυτές συνέπειες επιτείνονται από το γεγονός ότι στη χώρα μας η νομοθετική ύλη δεν είναι συγκροτημένη σε ενιαία, κατά θεματική ενότητα, νομοθετήματα, με την εξαίρεση των γνωστών βασικών κωδίκων, οι οποίοι, όμως, αφ΄ ενός έχουν ήδη υποστεί ευρείες τροποποιήσεις και αφ΄ ετέρου καλύπτουν μικρό μέρος της νομοθεσίας και μάλιστα δεν περιλαμβάνουν τις διατάξεις που ρυθμίζουν νέες σχέσεις και συναλλαγές που εμφανίστηκαν με δυναμικό τρόπο τα τελευταία έτη στην οικονομική και κοινωνική ζωή. 
      Για την άρση ή, τουλάχιστον, την άμβλυνση των παραπάνω φαινομένων είναι αναγκαίο να κωδικοποιηθεί η νομοθεσία κατά θεματική ενότητα, δηλαδή να συγκεντρωθούν οι σχετικές διατάξεις σε ενιαίο νομοθέτημα, με ορθολογική διάρθρωση και σαφή διατύπωση. 
      Μέχρι σήμερα έχουν πραγματοποιηθεί κωδικοποιήσεις σε επιμέρους τομείς της νομοθεσίας, οι οποίες, όμως, έχουν τη μορφή της διοικητικής κωδικοποίησης, που από τη φύση της έχει περιορισμένες δυνατότητες, διότι συνίσταται κατά βάση σε απλή συγκέντρωση των σχετικών διατάξεων, χωρίς δυνατότητα παρεμβάσεων στα νομοθετικά κείμενα, ώστε να διευκρινιστεί η έννοια ασαφών διατάξεων και να εναρμονιστούν εκείνες που εμφανίζονται αντιφατικές. 
      Τέτοιες επεμβάσεις σε τυπικούς νόμους είναι δυνατές με την κατά το άρθρο 76 παράγραφο 7 του Συντάγματος νομοθετική κωδικοποίηση, η οποία υπόκειται σε κύρωση από τη Βουλή και αποκτά πρωτογενώς τυπική ισχύ νόμου. Η διάταξη αυτή του Συντάγματος δεν έχει αξιοποιηθεί, σε αντίθεση με την προηγούμενη παράγραφο 6 του ίδιου άρθρου, που αφορά την ψήφιση νέων νομοθετημάτων με τη μορφή κώδικα. Εξαιρετικά σπάνιες και μεμονωμένες είναι οι εξουσιοδοτήσεις που έχουν παρασχεθεί από το νομοθέτη για κωδικοποίηση ισχυουσών διατάξεων, υποκείμενη σε κύρωση από τη Βουλή, δηλαδή νομοθετική κωδικοποίηση. Όμως, στις περιπτώσεις αυτές η σχετική διαδικασία είτε δεν ολοκληρώθηκε είτε δεν ενεργοποιήθηκε. 
      Η επιτυχία της προσπάθειας αυτής θα έχει ως αποτέλεσμα να καταστεί η νομοθεσία προσιτή και κατανοητή από τους αποδέκτες της, δηλαδή κατά βάση τους πολίτες, να περιοριστεί η παράνομη δράση της διοίκησης που σε μεγάλο βαθμό οφείλεται στις ασάφειες και αντιφάσεις της νομοθεσίας, να διευρυνθεί το κράτος δικαίου, να περιοριστεί η επιφυλακτικότητα και η καχυποψία των πολιτών έναντι της κρατικής εξουσίας και των οργάνων της και να ενισχυθεί τελικώς ο σεβασμός προς το δημοκρατικό μας πολίτευμα.
      Κυρίες και κύριοι συνάδελφοι, το κείμενο που εκφώνησα είναι εντός εισαγωγικών. Πρόκειται για αντιγραφή μέρους κειμένου της εισηγητικής έκθεσης του σχεδίου νόμου «Κεντρική Επιτροπή Κωδικοποίησης», που έγινε ομόφωνα από τη Βουλή νόμος του κράτους υπ’ αριθμόν 3133/2003.
      Δικαιούμαι στην αντιγραφή, διότι ως Γενικός Γραμματέας της Κυβέρνησης τότε και κατ’ εντολήν του Κώστα Σημίτη συνέταξα και την εισηγητική έκθεση και το νομοσχέδιο μαζί με τον Αντιπρόεδρο του Συμβουλίου της Επικρατείας κ. Κωνσταντίνο Μενουδάκο, ο οποίος ορίστηκε και είναι Πρόεδρος της Κεντρικής Επιτροπής Κωδικοποίησης. Είναι μια πρωτοβουλία, για την οποία σεμνύνομαι.
      Κυρίες και κύριοι συνάδελφοι, η κωδικοποίηση της νομοθεσίας που ξεκίνησε το 2003, είναι ένα έργο δυσχερέστατο. Ήδη το 2003 συγκροτήθηκε η Κεντρική Επιτροπή Κωδικοποίησης, παρασχέθηκε η αναγκαία νομοθετική εξουσιοδότηση για την κωδικοποίηση δεκαεννιά σημαντικών θεματικών ενοτήτων της νομοθεσίας, μεταξύ των οποίων και η νομοθεσία για τα ναρκωτικά, εκδόθηκε εγχειρίδιο για τους κανόνες κωδικοποίησης.
      Συνιστώ σε όλα τα μέλη της Εθνικής Αντιπροσωπείας να διαβάσουν αυτό το κείμενο των οδηγιών της κωδικοποίησης, όπως επίσης σας συνιστώ να διαβάσετε και το σχετικό πόνημα του Λεωνίδα Τζανή, τέως Υφυπουργού Δημόσιας Διοίκησης και Βουλευτή, που εξέδωσε η ίδια η Βουλή το 2003.
      Προσωπικά χαίρομαι που ο διάδοχός μου στη Γενική Γραμματεία της Κυβέρνησης, προφανώς με τις ευλογίες της Κυβέρνησης, συνεχίζει αυτό το έργο που άρχισε το 2003. Και ευχαριστώ όλους τους ομιλητές που αναφέρθηκαν σε αυτήν την πρωτοβουλία και τον κύριο Υφυπουργό, που διάβασα στα Πρακτικά της Επιτροπής ότι αναφέρθηκε στην πρωτοβουλία μου αυτή.
      Διαβάζοντας τα Πρακτικά της Επιτροπής Κοινωνικών Υποθέσεων διέκρινα μια καχυποψία, ή έστω επιφυλακτικότητα, γύρω από το περιεχόμενο του συζητούμενου νομοσχεδίου. Σε κάποιο βαθμό δικαιολογώ αυτές τις επιφυλάξεις, αφού είναι η πρώτη φορά που γίνεται χρήση του άρθρου 76, παράγραφος 7 του Συντάγματος για νομοθετική κωδικοποίηση. Η άποψη «ας έλθει ένας νέος νόμος για το θέμα των ναρκωτικών» έχει λογική. Όμως, μέχρι να έρθει νέα νομοθεσία για τα ναρκωτικά, είναι αναγκαία και χρησιμότατη η κωδικοποίηση της υφιστάμενης νομοθεσίας.
      Υπαρκτό το πρόβλημα σε σχέση με την αρίθμηση των άρθρων. Όμως, ωχριά αυτό το πρόβλημα μπροστά στο πρόβλημα του δικαστή και του εφαρμοστή του δικαίου για το ποια διάταξη ισχύει σε κάθε περίπτωση ή για τις ασάφειες και αντινομίες των διαφόρων νομοθετημάτων.
      Κυρώνοντας την κωδικοποίηση δεν σημαίνει ότι εκφράζουμε τη συμφωνία μας ή τη διαφωνία μας με το περιεχόμενο των κωδικοποιούμενων διατάξεων. Κυρώνουμε αυτήν καθ’ εαυτήν την κωδικοποίηση και τίποτε άλλο. Και μου φαίνεται περίεργο, όταν ο νόμος 3133/2003 ψηφίστηκε ομόφωνα, ανεξαιρέτως απ’ όλες τις πτέρυγες της Βουλής, σήμερα να ενιστάμεθα για την εφαρμογή αυτού του νόμου σε ένα θεματικό τομέα. Γνωρίζω ότι σε λίγο καιρό, πολύ κοντά, θα έρθει νομοσχέδιο που κυρώνει την κωδικοποίηση της νομοθεσίας για το Ελεγκτικό Συνέδριο. Και θα ακολουθήσουν και άλλες κωδικοποιήσεις. Τι θα κάνουμε; Θα εκφράζουμε τις αντιρρήσεις μας για αυτές καθ’ εαυτές τις κωδικοποιήσεις;
      Κυρίες και κύριοι συνάδελφοι, η αιτιολογική έκθεση του συζητούμενου νομοσχεδίου εξηγεί με σαφήνεια τι καλούμαστε να ψηφίσουμε, για να ξέρουμε τι ψηφίζουμε. Δεν την αντιγράφω, γιατί δεν την συνέταξα εγώ, όμως την προσυπογράφω. Και προσωπικά δηλώνω ότι ψηφίζω το νομοσχέδιο.
      Ευχαριστώ.
      (Χειροκροτήματα)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος και Β΄ Αντιπρόεδρος της Βουλής κ. Σούρλας έχει το λόγο.
      ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Κύριε Υπουργέ, κύριοι συνάδελφοι και κύριε Πρόεδρε, η κωδικοποίηση των νομοθετημάτων για τα ναρκωτικά είναι μια αξιέπαινη πρωτοβουλία και έπρεπε κάποια στιγμή να γίνει, όπως πρέπει να γίνει και για άλλους τομείς, όπου διάσπαρτοι νόμοι πιστεύω ότι αποτελούν πρόβλημα ακόμα και για τους δικαστές.
      Εγώ όμως θέλω να πω σήμερα εδώ ότι αυτή η συζήτηση προσφέρεται για την κωδικοποίηση των πολιτικών διεθνώς για τα ναρκωτικά. Τι κάνει η διεθνής κοινότητα, αλλά και τι κάνει η χώρα μας απέναντι στο μεγάλο πρόβλημα των ναρκωτικών. Υπάρχουν δύο κατευθύνσεις: η μία είναι να περιοριστεί η προσφορά, η διάθεση των ναρκωτικών και η άλλη είναι να περιοριστεί η ζήτηση, γιατί να εξαλείψουμε εντελώς το φαινόμενο είναι ρομαντικό και δεν πιστεύω ότι πρέπει τέτοιες σκέψεις να υπάρχουν.
      Αν θέλουμε να δούμε πού βρισκόμαστε, θα πρέπει να πάμε στην κατεύθυνση της μείωσης της προσφοράς των ναρκωτικών. Και πολύ ευκολότερα μπορεί να γίνει αυτό, αν περιοριστούμε σε μία συγκεκριμένη χώρα που παράγει την ηρωίνη, που είναι το Αφγανιστάν, το οποίο παράγει το 87%-90% της παγκόσμιας κατανάλωσης και το οποίο τροφοδοτεί με αυτό το προϊόν του θανάτου επτά εκατομμύρια νέους σε όλο τον κόσμο. Και στη χώρα μας, στους δέκα νέους που κάνουν χρήση ηρωίνης, για τους εννιά είναι προέλευσης Αφγανιστάν. 
      Το 2000, όταν ήταν οι επάρατοι Ταλιμπάν στην εξουσία, υπήρξε μια προσέγγιση τότε με τον αρχηγό τους Μουλάν Ομάρ και υπεγράφη μια σύμβαση μεταξύ, των Ταλιμπάν, με τον Ο.Η.Ε. και είχαμε τα πρώτα αποτελέσματα. Περιορίστηκε η παραγωγή του οπίου από την οπιοπαπαρούνα στους εκατόν ογδόντα πέντε τόνους το 2001. Γίνεται η ανατροπή του Ταλιμπάν, μπαίνουν μέσα οι πολιτισμένοι της Δύσης και Η.Π.Α., 20.000 στρατιωτικοί στο Αφγανιστάν, ΝΑΤΟ, Ευρωπαϊκή Ένωση, Ελλάδα και τι επακολούθησε: το θλιβερό φαινόμενο να έχουμε έκρηξη παραγωγής ηρωίνης. Από εκατόν ογδόντα πέντε τόνους το 2000-2001 με Ταλιμπάν, πλέον με δημοκρατικό καθεστώς σ’ αυτήν τη χώρα η παραγωγή του οπίου έφθασε στους τέσσερις χιλιάδες πεντακόσιους τόνους κάτω από τα βλέμματα των στρατιωτικών, αξιωματικών και οπλιτών της προηγμένης δύσης, του ΝΑΤΟ και της Ελλάδος. Ακολουθούν συσκέψεις διεθνείς. Μια γίνεται στη Βόννη το 2002, άλλες πολλές πρόσφατα- τον Ιανουάριο στο Λονδίνο. Απ’ ό,τι διαβάζω, ελάχιστα απασχόλησαν τα θέματα των ναρκωτικών τη διάσκεψη αυτή. Ο Καρζάι, ο Πρόεδρος της Δημοκρατίας του Αφγανιστάν, έρχεται να δηλώσει και να πει ότι θα χρειαστούν περίπου δέκα-δεκαπέντε χρόνια, για να υπάρξουν εναλλακτικές πηγές εισοδήματος για τους παραγωγούς που καλλιεργούν την όπιο παπαρούνα και από εκεί και πέρα παράγεται το όπιο και η ηρωίνη. Τι καλλιεργούν; Ένα εκατομμύριο στρέμματα. Πόσοι; Περίπου δύο εκατομμύρια καλλιεργητές. Τι εισπράττουν; Πενιχρό εισόδημα. Ποιοι κερδίζουν; Οι διακινητές. Πόσοι προμηθεύονται; Όπως είπα στην αρχή, εφτά εκατομμύρια νέοι σε όλο τον κόσμο προμηθεύονται την ηρωίνη από το Αφγανιστάν και η διεθνής κοινότητα, οι ισχυροί της γης στέκουν, κατά τη δική μου εκτίμηση, αδιάφοροι, απαθείς, απλοί θεατές σε αυτό το δράμα, που όποιοι έτυχε να το δουν από κοντά, να το ζήσουν, είναι το χειρότερο που μπορεί να τους τύχει, να χάνουν το παιδί τους μέσα από τα χέρια τους, γιατί κάποιοι αδιαφορούν και το παίζουν υπεύθυνοι γιατί κάποιοι φοβούνται, γιατί κάποιοι κερδίζουν. Και όταν αυτοί οι κάποιοι είναι στην ηγεσία της διεθνούς κοινότητας, είναι το πιο θλιβερό φαινόμενο που μπορεί  να σημειωθεί.
      Θα μπορούσε κανείς να πει πολλά γι’ αυτό το θλιβερό φαινόμενο, αλλά  δεν θέλω να σας κουράσω. Όσο το σκέφτομαι -και επειδή ηγούμαι αντιναρκωτικού μετώπου- ξεπηδάει από μέσα μου η αγανάκτηση, την οποία θέλω να συγκρατήσω από το ιερό Βήμα της Βουλής. Δεν ξέρω τι θα έκανα αν ήμουν πατέρας ενός παιδιού που πεθαίνει από ναρκωτικά. Πάντως, δεν θα στεκόμουν με ευλάβεια μπροστά σε όποιες διατάξεις και σε όποιες κωδικοποιήσεις. 
      Και βέβαια είναι γεγονός ότι δεν ανησυχούμε και ιδιαίτερα, διότι δεν έχουμε πίεση από τα θύματα τα οποία είναι στον κόσμο τους και δεν είναι η χειρότερη μερίδα των νέων της Ελλάδος και του κόσμου.
      Δεν έχουμε καμία αντίδραση από τους ατυχείς γονείς, από τους οποίους ζητούν την συνδρομή τους για τη δόση οι τοξικομανείς, τους εκβιάζουν, του απειλούν, πουλούν ό,τι έχουν. Αφού λοιπόν είναι άρρωστοι, μπαίνει το θέμα του τι κάνει η πολιτεία για να τους δώσει τις πρώτες βοήθειες και να τους βγάλει από το λούκι των ναρκωτικών. Τίνος είναι αυτή η ευθύνη; Πώς μπορούμε να λέμε ότι εμείς κάνουμε σεβαστές τις κείμενες διατάξεις του Συντάγματος, όπου υποχρεωτικά προβλέπεται η παροχή περίθαλψης στους πάσχοντες, όταν αποκαλούμε πάσχοντες τους νέους;
      Το πρόβλημα είναι σοβαρό. Ο Τύπος κουράστηκε. Παρουσιάζει μονόστηλα «σήμερα πέθαναν δύο εδώ, χθες πέθαναν τρεις αλλού». Κάνουμε και μια άθροιση στο τέλος, λες και πεθαίνουν κάποια ζώα, κάτι το ασήμαντο, κάτι το συνηθισμένο. Και εμείς εθιστήκαμε σ’ αυτό και πάμε παρακάτω, για να διαβάσουμε κάποιο σκάνδαλο, κάποια είδηση, κάποια πολιτική αντιπαράθεση, ποιος είναι περισσότερο απατεώνας από τον άλλο στο ένα κόμμα ή το άλλο και ύστερα έχουμε και την απαίτηση από τον ελληνικό λαό να μας σέβεται, έχουμε την απαίτηση να μας θεωρεί ηγέτες σε μικρή τοπική ή σε πανελλήνια κλίμακα. 
      Δεν πάμε καλά! Πρέπει να συνέλθουμε! Δεν μπορούμε να είμαστε θεατές σ' αυτό το δράμα. Βεβαίως δεν είμαστε όλοι και γι' αυτό συγχαίρω τη Διακομματική Επιτροπή για την προσπάθεια που κάνει. Δεν θέλω να την απογοητεύσω, αλλά δεν βλέπω φως. Δεν είναι θέμα Διακομματικής Επιτροπής. Δεν είναι θέμα της Ελλάδος, είναι διεθνές το πρόβλημα αυτό. 
      Κάποτε εγώ, ανώριμος Βουλευτής, είχα προτείνει την ποινή του θανάτου για τους εμπόρους των ναρκωτικών μαζί με άλλους Βουλευτές άλλων κομμάτων. Κάποιοι μου είπαν: «τι σκληρή στάση και πρόταση είναι αυτή»; Τους ενθαρρύναμε με την μεταρρύθμιση που κάναμε στο Σύνταγμα. Τότε δεν λέγαμε να τους σκοτώσουμε, αλλά να υπάρχει αυτή η δυνατότητα. Γιατί έγινε αυτή η τροποποίηση; Εγώ πιστεύω πως ούτε μυρμήγκι δεν μπορώ να σκοτώσω, αλλά μπορούμε να έχουμε τέτοια στάση απέναντι στους εμπόρους ναρκωτικών;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνοντας, κύριε Πρόεδρε –με την ανοχή σας για μισό λεπτό- θα ήθελα να προτείνω στη Διακομματική Επιτροπή να πάρει μερικές πρωτοβουλίες. Έστειλα και επιστολές. Θα πρότεινα να επισκεφθεί το Αφγανιστάν και να συναντηθεί με τον Πρόεδρο Καρζάϊ και τον αρμόδιο Υπουργό, για να δούμε ποια είναι η άποψη της ηγεσίας του Αφγανιστάν. 
      Τι λένε αυτοί οι άνθρωποι; Τα λένε όπως μας τα μεταφέρουν ή λένε «φέρτε μας εδώ λύσεις εναλλακτικών καλλιεργειών για να ξεριζώσουμε την όπιο παπαρούνα»; Ένα Σινούκ χρειάζεται να πετάξει. Δεν ξέρω πόσα εικοσιτετράωρα, ίσως και ένα. Πόσα λεφτά είναι αυτά που παίρνουν οι αγρότες; Είναι δυνατόν η διεθνής κοινότητα να μην μπορεί να αποζημιώσει τα δύο εκατομμύρια αγροτών με τέτοιους προϋπολογισμούς; Δεν ντρέπονται που ισχυρίζονται όλα αυτά τα ανυπόστατα; 
      Να κουβεντιάσουμε με τον Πρόεδρο Καρζάϊ και τον αρμόδιο Υπουργό,  κύριε Υπουργέ, και το Υπουργείο σας και οι Βουλευτές της Διακομματικής Επιτροπής. 
      Δεύτερη πρόταση, να επισκεφθεί η Διακομματική Επιτροπή τη Βιέννη, όπου είναι το γραφείο του Οργανισμού Ηνωμένων Εθνών. Εκεί είναι ένας σπουδαίος άνθρωπος -είχα μια επικοινωνία μαζί του, όχι όμως συνάντηση- ο κ. Κόστα Μαρία. Ζήτησα να τον καλέσει η επιτροπή. Δεν ξέρω αν τον κάλεσε. Αν δεν μπορεί να έλθει στην Ελλάδα, να πάει η Διακομματική Επιτροπή στη Βιέννη. Η πτήση διαρκεί μόνο μιάμιση ώρα. Θα δούμε έτσι τι λέει ο Κόστα Μαρία, ο υπεύθυνος του Οργανισμού Ηνωμένων Εθνών για τα ναρκωτικά ιδιαίτερα στην Νοτιανατολική Ευρώπη. 
      Τρίτη πρόταση, να προωθηθεί εδώ από τη Διακομματική Επιτροπή η συζήτηση σε επίπεδο αρχηγών για το θέμα των ναρκωτικών. Δεν μπορούμε να συζητάμε για όλα τα άλλα και να κλείνουμε τα μάτια μπροστά στο θάνατο και τη συμφορά.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Εμείς ευχαριστούμε, κύριε Πρόεδρε. Ήταν πολύ συγκινητικά αυτά που είπατε.
      Ο συνάδελφος κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, όταν η Βουλή των Ελλήνων διαθέτει δύο πλήρεις συνεδριάσεις της ολομέλειάς της στο ζήτημα των ναρκωτικών, οφείλει να επικοινωνήσει με τους πολίτες και να στείλει ένα σαφές και ουσιαστικό μήνυμα στην ελληνική κοινωνία.
      Δεν μπορεί να διαθέτουμε εδώ δύο πολύωρες συνεδριάσεις ασχολούμενοι με νομοτεχνικά ζητήματα με την παλιά νομοθεσία και τις αντιφάσεις της. Εμφανίζεται η Βουλή με ευθύνη της Κυβέρνησης κατώτερη των περιστάσεων σε ένα ζήτημα που μόνιμα συγκινεί την κοινή γνώμη, γιατί είναι ένα πραγματικό πρόβλημα της κοινωνίας και κυρίως των νέων ανθρώπων. Και είναι κρίμα που δεν πήρε η Κυβέρνηση μια ουσιαστική πρωτοβουλία σεβόμενη και αξιοποιώντας την πολύ σημαντική δουλειά που έχει γίνει στη διακομματική επιτροπή της Βουλής για τα ναρκωτικά. Είναι πραγματικά κρίμα όταν η διακομματική επιτροπή βρίσκεται στη φάση της σύνταξης του πορίσματός της, εμείς να ερχόμαστε ως Νομοθετικό Σώμα και να ανακυκλώνουμε με σφάλματα και με προβλήματα την ισχύουσα νομοθεσία. Στέλνουμε ένα μήνυμα γραφειοκρατικής, αδιάφορης και πολιτικά άδικης αντιμετώπισης μιας αγωνίας των πολιτών, μιας αγωνίας όλων των γονέων και όλων των οικογενειών. Δεν αξίζει αυτή η μεταχείριση στη Βουλή των Ελλήνων. Όταν μπορούμε να πάρουμε πρωτοβουλίες και να διαθέσουμε ώρες για συζήτηση όπως οφείλουμε σε τέτοια θέματα, πρέπει να το κάνουμε ουσιαστικά, υπεύθυνα και να λέμε κάποια πράγματα που έχουν ουσία. 
      Συγχαίρω τον κ. Σούρλα πραγματικά γιατί διέθεσε το χρόνο της ομιλίας του για να θέσει το ζήτημα στην οικουμενική του διάσταση γιατί μόνο μέσα στο πλαίσιο των πρωτοβουλιών του Ο.Η.Ε. και των κατευθυντηρίων οδηγιών του Ο.Η.Ε. μπορεί να κινείται και η Ευρωπαϊκή Ένωση και όλες οι χώρες-μέλη της Ευρωπαϊκής Ένωσης και του Ο.Η.Ε. ως προς την αντιμετώπιση των ναρκωτικών. 
      Τι συμβαίνει στην πραγματικότητα; Το πρώτο που συμβαίνει είναι ότι η Κυβέρνηση δεν έχει νομοθετική πρωτοβουλία ενεργό, δεν έχει νομοσχέδια να φέρει και, βεβαίως, τώρα βρήκε την ευκαιρία να διαθέσει δύο συνεδριάσεις σε μια κωδικοποίηση ισχυουσών διατάξεων. 
      Το δεύτερο είναι ότι έχει οδηγηθεί σε αδιέξοδο όλη η πολιτική για τα ναρκωτικά τα τελευταία δύο χρόνια. Διότι η τελευταία πρωτοβουλία πριν από την κωδικοποίηση αυτή ποια ήταν; Ένα σχέδιο προεδρικού διατάγματος που το παρουσίασε ενώπιον της Διαρκούς Επιτροπής Κοινωνικών Υποθέσεων ο κ. Νικήτας Κακλαμάνης για την ενεργοποίηση του ιδιωτικού τομέα στην αντιμετώπιση των ναρκωτικών για τη σύσταση και τη λειτουργία ιδιωτικών θεραπευτικών κέντρων και συμβουλευτικών σταθμών. Ήρθε, λοιπόν, με τις γνωστές παράτες ο τότε Υπουργός στη Διαρκή Επιτροπή και παρουσίασε την καινοτομία του σχεδίου του προεδρικού διατάγματος. Του είπαμε ότι αυτό είναι εκτός εξουσιοδότησης, ανεύθυνο, αντιφατικό, συμπλέκει τα θεραπευτικά κέντρα με τις ιδιωτικές ψυχιατρικές κλινικές, ανοίγει τεράστια προβλήματα και ότι θα απορριφθεί από το Συμβούλιο Επικρατείας. Έστειλε το σχέδιο του προεδρικού διατάγματος στο Συμβούλιο της Επικρατείας και το Συμβούλιο της Επικρατείας με την 27/2006 γνωμοδότησή του το τίναξε στον αέρα. Τους ανάγκασε να το αποσύρουν γιατί ήταν όλο παράνομο, αντιφατικό και ανεφάρμοστο. Και αφού, λοιπόν, την πάτησαν –θα καταθέσω το πρακτικό του Συμβουλίου της Επικρατείας στα Πρακτικά της Βουλής- στην καινοτομία τους στο σχέδιο προεδρικού διατάγματος, έρχονται τώρα, την ανάγκην φιλοτιμίαν ποιούμενοι, και φέρνουν την κωδικοποίηση των ισχυουσών διατάξεων. 
      (Στο σημείο αυτό ο Βουλευτής κ. Ευάγγελος Βενιζέλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Στο μεταξύ τι γίνεται με τα κέντρα πρόληψης; Πόσα έχουν δημιουργηθεί στους νομούς και τους δήμους με βάση το εθνικό σχέδιο δράσης που υπήρχε; Τι έγινε τους τελευταίους είκοσι έξι μήνες; Καθυστέρηση, αδράνεια, αποτυχία. 
      Τι γίνεται με τον Ο.ΚΑ.ΝΑ.; Έχει διοίκηση ο Ο.ΚΑ.ΝΑ.; Συνεργάζεται η νέα ηγεσία του Υπουργείου Υγείας με τον κ. Γιαννάκη τον εκλεκτότατο και συμπαθέστατο πρόεδρο του Ο.ΚΑ.ΝΑ.; Γιατί δεν διορίζεται παρότι εξαγγέλθηκε νέα ηγεσία στον Ο.ΚΑ.ΝΑ.; Τι γίνεται με τη συνεργασία του Ο.ΚΑ.ΝΑ. με το ΚΕ.Θ.Ε.Α.; Λειτουργεί το 18ΑΝΩ; Εκεί το μόνο που βλέπουμε είναι να υπάρχει ένα τεράστιο πρόβλημα διαδικασίας προσλήψεων με καταπάτηση του άρθρου 103 του Συντάγματος και των αρμοδιοτήτων του Α.Σ.Ε.Π. Αυτή είναι  η κατάσταση και ερχόμαστε τώρα να συγκαλύψουμε με μία δήθεν συναινετική χρυσόσκονη το τεράστιο αυτό πρόβλημα έλλειψης συντονισμού, ανικανότητας, αναποτελεσματικότητας και αμηχανίας και η Κυβέρνηση μας καλεί να ψηφίσουμε την κωδικοποίηση της ισχύουσας νομοθεσίας. 
      Είπαμε στην επιτροπή –και το επαναλαμβάνω και θα μου επιτρέψετε εδώ να επικαλεστώ και την επιστημονική μου ιδιότητα- ότι, όπως γνωρίζουν πάρα πολύ καλά οι κυρίες και οι κύριοι συνάδελφοι, οι περιβόητες κωδικοποιήσεις είναι τριών ειδών. 
      Πρώτον, είναι η ψήφιση νέου πρωτογενούς νομοθετήματος με τη διαδικασία των κωδίκων, κατά το άρθρο 76 παράγραφος 6 του Συντάγματος. Δεν πρόκειται περί αυτού. Αυτό συμβαίνει όταν ψηφίζουμε, για παράδειγμα, τον Αστικό Κώδικα ή τον Ποινικό Κώδικα. 
      Η δεύτερη διαδικασία είναι η γνωστή διοικητική κωδικοποίηση με προεδρικό διάταγμα που δεν αναβαθμίζει την τυπική ισχύ των κωδικοποιημένων διατάξεων, και άρα αφήνει περιθώριο στον ερμηνευτή και τον εφαρμοστή του δικαίου, ιδίως στο δικαστή, να κάνει τη δική του ερμηνεία, εάν υπάρξει πρόβλημα αντίφασης και αντινομίας. 
      Το τρίτο που μπορεί να συμβεί είναι αυτό που συμβαίνει σπανίως και συμβαίνει και τώρα: νομοθετική κωδικοποίηση ισχυουσών νομοθετικών διατάξεων με το άρθρο 76 παράγραφος 7, που δεν είναι πρωτογενής νομοθεσία. Είναι δευτερογενής κωδικοποίηση, αλλά περιάπτεται με τον τύπο του τυπικού νόμου. Και άρα όλα καλώς ή κακώς ερριμμένα μέσα στο νομοθέτημα αυτό, αναβαθμίζονται σε τυπικό νόμο.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Κάναμε μια σειρά από παρατηρήσεις. Και ξέρω πάρα πολύ καλά ότι η Κυβέρνηση ζήτησε από την Κεντρική Επιτροπή Κωδικοποιήσεων απάντηση και σχόλια στις παρατηρήσεις μας. Και ο εκλεκτότατος –πραγματικά εκλεκτότατος- πρόεδρος της Κεντρικής Επιτροπής Κωδικοποιήσεων, ο Αντιπρόεδρος του Συμβουλίου Επικρατείας, ο κ. Μενουδάκος, αναγκάστηκε να συντάξει οκτώ σελίδων σημείωμα, απευθυνόμενος προφανώς προς την Κυβέρνηση και δια της Κυβέρνησης προς τη Βουλή, για να εξηγήσει ποιες είναι οι απαντήσεις που δίνει η Κεντρική Επιτροπή στις παρατηρήσεις! Αλλά αν χρειάζονται οκτώ σελίδες εξηγήσεων, υπάρχει πρόβλημα ερμηνείας! Διότι τι λέει ο κ. Μενουδάκος; 
      Πρώτον, ότι πράγματι υπάρχει τεράστιο πρόβλημα αντίφασης γιατί κωδικοποιούνται διατάξεις μεγάλης χρονικής απόστασης από το 1932 μέχρι το 2005. Και έκανε ως εκ τούτου –λέει ο κ. Μενουδάκος- ουσιαστικές επιλογές η Επιτροπή. Παρέλειψε να εντάξει διατάξεις, ενώ τροποποίησε ελαφρά κάποιες άλλες. 
      Αλλά τότε ας πάμε σε ένα νέο νόμο, ας αξιοποιήσουμε το υλικό αυτό, το οποίο είναι πολύτιμο. Είναι μια επιστημονική κωδικοποίηση. Διευκολύνει πολύ την ερμηνεία, διευκολύνει πολύ τον εφαρμοστή του δικαίου, αλλά δεν χρειάζεται να του δώσουμε και το κύρος του νέου τυπικού νόμου. Γιατί έτσι όπως υπάρχει και η αυστηροποίηση των νοοτροπιών στη δικαιοσύνη λόγω της διάχυτης απειλής από το περιβόητο παραδικαστικό κύκλωμα, όπου ο δικαστής για να διαφυλαχθεί γίνεται αυστηρός –γιατί ο επιεικής δικαστής πρέπει να απολογείται πειθαρχικά- πολύ φοβούμαι ότι αυτό το νομοθέτημα θα οδηγήσει σε παράλογες και αυστηρές ποινικές λύσεις. 
      Φέρτε μια κωδικοποίηση διοικητικών θεμάτων! Φέρτε την κωδικοποίηση της ασφαλιστικής νομοθεσίας. Φέρτε την κωδικοποίηση της νομοθεσίας περί νοσοκομείων. Φέρτε την κωδικοποίηση της νομοθεσίας περί εργασιακών σχέσεων και απασχόλησης. Γιατί φέρνετε με τον τρόπο αυτό κωδικοποίηση ποινικών κυρίως διατάξεων; Και μόνο η αλλαγή της αρίθμησης, σε σχέση με την αρίθμηση που ξέρουν τώρα οι νομικοί, της πράξης με αναφορά στο νόμο 1729/1987 που είναι το βασικό ποινικό νομοθέτημα, αρκεί για να δημιουργήσει σύγχυση. 
      Αλλά επιπλέον, ο πραγματικά έγκριτος και συγκροτημένος πρόεδρος της Επιτροπής λέει τι πρέπει να λάβει υπ' όψιν του ο ερμηνευτής. Ακόμα όμως και αν αυτό το σημείωμα περιληφθεί στα πρακτικά, δεν δεσμεύει τον ερμηνευτή και τον εφαρμοστή του δικαίου, του νομοθετήματος αυτού, γιατί η ιστορική ερμηνεία είναι μια παράμετρος, δεν είναι αναγκαστική ερμηνεία. Η ερμηνεία είναι αντικειμενική. Και εδώ μιλάμε για γραμματοπαγείς διατάξεις, ποινικές, όπου όλα ξεκινούν από το γράμμα και καταλήγουν στο γράμμα του νόμου. 
      Άρα, τι λέμε; Λέμε, πρώτον, να αποσυρθεί αυτή η πρόταση νομοθετικής κωδικοποίησης, να αξιοποιηθεί. Να αξιοποιηθεί από μια επιτροπή, η οποία θα λάβει υπ' όψιν της τα πορίσματα της διακομματικής επιτροπής. Να ληφθούν υπ' όψιν και οι κωδικοποιήσεις των κανονιστικών διατάξεων, των διατάξεων προεδρικών διαταγμάτων, υπουργικών αποφάσεων και άλλων κανονιστικών πράξεων. 
      Γιατί η Κεντρική Επιτροπή Κωδικοποίησης λέει: Κάνουμε έναν κώδικα των τυπικών νόμων και θα ακολουθήσει κώδικας των κανονιστικών διατάξεων. Και θα έχουμε –ακούστε- δύο κώδικες: έναν κώδικα που θα κωδικοποιεί νομοθετικά τις  ισχύουσες διατάξεις επιπέδου τυπικού νόμου και ένα δεύτερο κώδικα που θα κωδικοποιεί διοικητικά ή και νομοθετικά ισχύουσες κανονιστικές διατάξεις. 
      Ε, έλεος! Διότι όταν μια κανονιστική διάταξη κινείται στο πλαίσιο της εξουσιοδότησης, ανυψώνεται στο επίπεδο του εξουσιοδοτικού νόμου.
      Πώς είναι δυνατόν να ξεκινάμε με την υπόσχεση ότι θα έχουμε έναν κώδικα και ένα δεύτερο κώδικα και μετά έναν κώδικα του κώδικα και θα παίζουμε στο μεταξύ με την αγωνία των παιδιών που είναι ουσιοεξαρτημένα, την αγωνία των ανθρώπων που βλέπουν τη λίστα αναμονής για τα υποκατάστατα να αυξάνεται, την αγωνία των οικογενειών που θα βλέπουν την Κυβέρνηση να μην προχωρεί τα κέντρα πρόληψης και την αγωνία όλων μας που βλέπουμε τον Ο.ΚΑ.ΝΑ. να μην μπορεί να λειτουργεί με τον ρυθμό που πρέπει;
      Και δεν μπορεί πραγματικά εν έτει 2006, εάν η συναινετική διάθεση της Κυβέρνησης και των κομμάτων είναι πραγματική, να παίζουμε με τις λέξεις και με τις νομοθετικές πρακτικές.
      Λοιπόν, απόσυρση αυτής της νομοθετικής πρωτοβουλίας, αξιοποίηση της πολύ σημαντικής δουλειάς που έγινε από την Επιτροπή Κωδικοποίησης, αξιοποίηση του πορίσματος της διακομματικής επιτροπής και επαναφορά στη Διαρκή Επιτροπή Κοινωνικών Υποθέσεων και στην Ολομέλεια για να αποκτήσουμε μια ολοκληρωμένη, σύγχρονη, ενιαία, εφαρμόσιμη νομοθεσία χωρίς αντιφάσεις.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βενιζέλο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, το λόγο, παρακαλώ.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Υγείας και Κοινωνικής Αλληλεγγύης, κ. Κωνσταντόπουλος, έχει το λόγο.
      Κύριε Υπουργέ, θέλετε κανονικό χρόνο ή θα κάνετε παρέμβαση;
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όχι, παρέμβαση, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, έγινε μία προσπάθεια, η συζήτηση του σημερινού νομοσχεδίου να μετατραπεί σε επερώτηση για τα ναρκωτικά.
      Κατανοώ τους λόγους που το κάνετε. Έχετε όμως και τον χρόνο και ελπίζω και τη διάθεση να υποβάλετε επερώτηση και εδώ είμαστε για να απαντήσουμε σε όλα τα σημεία, τα οποία θίξατε για τα ναρκωτικά.
      Ήλπιζα ότι μετά την παρέμβαση του πρώην Γραμματέα της Κυβέρνησης, του κ. Κοσμίδη, θα είχατε αλλάξει στάση. Δεν το κάνατε. Φαίνεται ότι το σημερινό ΠΑ.ΣΟ.Κ., η σημερινή πολιτική ηγεσία του μια αυτοκαταστροφική τάση και εν πάση περιπτώσει, επιτείνει τη σύγχυση η οποία υπάρχει, στην κοινή γνώμη για το από πού έρχεται, πού βρίσκεται και πού πηγαίνει. Έχετε ξεχάσει και από πού έρχεστε και πού βρίσκεστε και πού πηγαίνετε.
      Εγώ πάντως είμαι υποχρεωμένος –μια που επικαλεστήκατε το σημείωμα της Κεντρικής Επιτροπής Κωδικοποίησης την οποία εσείς δημιουργήσατε, και του Αντιπροέδρου του Συμβουλίου Επικρατείας του κ. Μενουδάκου- να σας διαβάσω τι ακριβώς αναφέρει, γιατί επιλεκτικά φαίνεται ότι διαβάσατε το κείμενο αυτό σήμερα.
      Αναφέρει, λοιπόν: «Άλλωστε αν η Βουλή κρίνει ότι πρέπει να τροποποιηθούν, να αντικατασταθούν ή να συμπληρωθούν οι ρυθμίσεις για τα ναρκωτικά, η κωδικοποίηση της ισχύουσας νομοθεσίας αποτελεί χρήσιμο και σχεδόν απαραίτητο εργαλείο για τη συνολική εκτίμηση των αναγκαίων νομοθετικών παρεμβάσεων. Σύμφωνα με την εμπειρία την οποία απέκτησε η Κεντρική Επιτροπή κατά την επεξεργασία των ανωτέρων δύο σχεδίων κωδίκων, καθώς και σχετικών σχεδίων σε άλλα θεματικά αντικείμενα, το παραπάνω πρόβλημα που έχουν επισημάνει μέλη της Διαρκούς Επιτροπής Κοινωνικών Υποθέσεων» –συζήτηση που είχαμε κάνει εδώ στην Επιτροπή μας- «ανακύπτει σε κάθε κωδικοποίηση ισχύουσας νομοθεσίας και μάλιστα εντονότερα σε περιπτώσεις κατά τις οποίες η νομοθετική ύλη περιλαμβάνεται σε παλιούς νόμους και στις οποίες η κωδικοποίηση είναι περισσότερο αναγκαία».
      Αναφέρει ακόμα την αναγκαιότητα της κωδικοποίησης, την οποία εσείς ξεκινήσατε και η οποία θα συνεχιστεί και πρέπει να συνεχιστεί, γιατί σε κάθε άλλη περίπτωση τορπιλίζουμε εμείς το ίδιο το Σύνταγμα, το οποίο ψηφίσαμε και το οποίο επιβάλλει την κωδικοποίηση.
      Λέει χαρακτηριστικά: «Έως ότου όμως θεσπιστούν νέες νομοθετικές ρυθμίσεις για τις οποίες απαιτείται σημαντική πολύχρονη προσπάθεια δεν αποκλείεται, αλλά αντιθέτως είναι χρήσιμη, η κωδικοποίηση των ισχυουσών διατάξεων, ώστε να διευκολύνονται οι εφαρμοστές τους και να υπάρχει ασφάλεια δικαίου. Με την αντίθετη εκδοχή» –την οποία βλέπω ότι συνεχίζετε να υποστηρίζετε εδώ μέσα- «αχρηστεύεται ο θεσμός της νομοθετικής κωδικοποίησης που θεσπίστηκε με το Σύνταγμα του έτους 1975. Άλλωστε η κωδικοποίηση της νομοθεσίας με νέα νομοθετικά κείμενα, αποτελεί πρακτική που εφαρμόζεται ευρύτατα σε πολλές ευρωπαϊκές χώρες, αλλά και για τη νομοθεσία της Ευρωπαϊκής Ένωσης». 
      Νομίζω ότι περιττεύουν άλλα σχόλια. Ο ίδιος ο κ. Κοσμίδης τόνισε την αναγκαιότητα της κωδικοποίησης, ένα χρήσιμο εργαλείο στα χέρια των δικαστών μας. 
      Είναι πολύ σωστά όλα αυτά τα οποία ακούστηκαν εδώ μέσα και νομίζω ότι είναι κραυγή της σύγχρονης κοινωνίας, είναι η φωνή της κοινωνίας.  Και η φωνή του κυρίου Αντιπροέδρου μας εδώ μέσα κ. Σούρλα και του κ. Κορτσάρη ήταν η φωνή της κοινωνίας. Την ασπαζόμαστε και θέλουμε μία συζήτηση εφ’ όλης της ύλης για τα ναρκωτικά.
      Περιμέναμε μία επερώτηση και από το κόμμα της Αξιωματικής Αντιπολίτευσης και από τα υπόλοιπα κόμματα και εδώ είμαστε για να συζητήσουμε όλα τα θέματα τα οποία καίνε πραγματικά την ελληνική κοινωνία. Είναι και μία κραυγή, είναι μια γροθιά στο μαλακό υπογάστριο και της παγκόσμιας κοινωνίας και του Οργανισμού Ηνωμένων Εθνών. Είναι μία πρόκληση στο συναίσθημα ευθύνης του καθενός μας. 
      Όλα αυτά είμαστε εδώ να τα συζητήσουμε. Σήμερα, όμως, συζητάμε την κωδικοποίηση, τίποτα λιγότερο, τίποτα περισσότερο. Αυτά τα οποία λέτε, κύριε Βενιζέλο, είναι άλλα λόγια να αγαπιόμαστε. Είναι προβλήματα τα οποία έχετε στο χώρο σας. Είναι προβλήματα τα οποία μπορείτε να λύσετε στα όργανα του κόμματός σας, στο πολιτικό σας συμβούλιο, όχι εδώ μέσα. 
      Τουλάχιστον, εδώ μέσα ελάτε με μία φωνή, όπως έχετε υποχρέωση τουλάχιστον και προς τους οπαδούς σας και προς τους ψηφοφόρους σας, αλλά κυρίως και στους Βουλευτές μας και σε ολόκληρο τον ελληνικό λαό. Ελάτε με μία φωνή. Δεν  μπορούμε να βλέπουμε εδώ άλλη φωνή από τον κ. Κοσμίδη, άλλη φωνή από σας, άλλη από τους Βουλευτές σας. 
      Θα ψηφίσετε τη συγκεκριμένη κωδικοποίηση, ναι ή όχι; Θέλετε ένα χρήσιμο εργαλείο στα χέρια των Ελλήνων δικαστών, ναι ή όχι; Πιστεύετε στο Σύνταγμα του 1975 και στην τροποποίησή του όπως έγινε πρόσφατα, ναι ή όχι; Πιστεύετε στο θεσμό της κωδικοποίησης, ναι ή όχι; 
      Επαναλαμβάνω ότι τα υπόλοιπα είναι άλλα λόγια να αγαπιόμαστε.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει η συνάδελφος κ. Αθηνά Κόρκα-Κώνστα.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, συζητάμε σήμερα το σχέδιο νόμου για τον Κώδικα Νόμων για τα Ναρκωτικά, για τη μάστιγα της σύγχρονης κοινωνίας μας και θα ήθελα και εγώ να καταθέσω τις απόψεις μου.
      Δεν υπάρχει αμφιβολία ότι τα ναρκωτικά, καθώς και οι εξαρτησιογόνες και οι ψυχοτρόπες ουσίες, είναι η σημαντικότερη μάστιγα. Οι επιπτώσεις από τη χρήση τους είναι σημαντικές και η αντιμετώπιση αυτού του προβλήματος είναι η αντιμετώπιση του σοβαρότερου κοινωνικού προβλήματος. 
      Η αντιμετώπιση του θέματος των ναρκωτικών συνίσταται σε τρία στάδια: Στην πρόληψη και καταστολή της διάδοσης των ναρκωτικών, στη θεραπεία και μετά στην κοινωνική επανένταξη των εξαρτημένων ατόμων.
      Δυστυχώς, κυρίες και κύριοι συνάδελφοι, η συνεχής και ραγδαία αύξηση της διάδοσης των ουσιών αυτών και στη χώρα μας διαφαίνεται από αρκετούς δείκτες. Βέβαια, είναι ψυχρό το να δίνουμε στατιστικά στοιχεία, γιατί γνωρίζουμε όλοι ότι για την κάθε μία οικογένεια που ανέρχεται αυτό το «Γολγοθά» έχοντας ένα άτομο –και κυρίως νέο άτομο- μέσα στην αγκάλη της που να έχει υποπέσει στα ναρκωτικά, η αγωνία είναι μεγάλη και είναι το παν.
      Όμως, θα σταθώ σε κάποιους δείκτες ενδεικτικά, σύμφωνα με τα στοιχεία του Υπουργείου της Δημοσίας Τάξεως, γιατί δυστυχώς οι δείκτες αυτοί έχουν αυξητικές τάσεις και έκαναν ένα μεγάλο άλμα την προηγούμενη δεκαετία. Αν δούμε τη στατιστική, ότι δηλαδή από τα ογδόντα τρία άτομα το 1993 μέσα σε ένα χρόνο διπλασιάστηκαν, το 1995 έφθασαν τους εκατόν ενενήντα, το 1996 τους διακόσιους σαράντα και η κορύφωση ήλθε το 2001 με τριακόσιους τριάντα τέσσερις θανάτους, καταλαβαίνουμε ότι όλα αυτά δίνουν ένα χαρακτηριστικό στοιχείο. 
      Το κυριότερο χαρακτηριστικό στοιχείο είναι ότι η πλειονότητα αυτών των ατόμων είναι νέοι άνθρωποι, νέα άτομα, νέα παιδιά ηλικίας είκοσι έως τριάντα ετών. Είναι κυρίως άγαμοι νέοι που η ζωή δεν τους κέρδισε με τα ενδιαφέροντά της, δεν πέτυχαν ίσως τους στόχους τους, είναι άνεργοι κατά το μεγαλύτερο ποσοστό και είναι άτομα με στοιχειώδη μόρφωση κατά το μεγαλύτερο ποσοστό. 
      Επίσης ένα χαρακτηριστικό που διαπίστωσα αναλύοντας είναι ότι μπορεί τα περισσότερα άτομα απ’ αυτά να προέρχονται από την Αττική και από τη Θεσσαλονίκη, αλλά και η επαρχία έχει πάρα πολλά κρούσματα τα οποία τα ζούμε και τα παρακολουθούμε δίπλα μας. 
      Κυρίες και κύριοι συνάδελφοι, όλοι αναγνωρίζουμε το γεγονός ότι η πραγματικότητα πλέον επιτάσσει τη συνεχή αντιμετώπιση του προβλήματος των ναρκωτικών και την εξέταση της κάθε μιας περίπτωσης και των περιστατικών.
      Η Κυβέρνηση καταδεικνύει για μια ακόμη φορά μ’ αυτό το σχέδιο νόμου, κατ’ αρχήν, τη συνέπειά της προς τις συνταγματικές επιταγές. Οφείλαμε και οφείλουμε να κάνουμε πράξη τη διαδικασία αυτή που ορίζει το Σύνταγμά μας για την κωδικοποίηση των νόμων και αυτό γίνεται, κυρίες και κύριοι συνάδελφοι. Η κατάθεση, λοιπόν, ενός ενιαίου νόμου–κώδικα συμβάλλει στην αποφυγή της πολυπλοκότητας των νόμων, στην αποφυγή της πολυνομίας, γι’ αυτό το τόσο ζωτικό και σημαντικό ζήτημα που είναι τα ναρκωτικά. 
      Οι ανάγκες είναι πολλές. Όλοι το γνωρίζουμε αυτό και όλοι αναγνωρίζουμε ότι είναι πολλά –και μάλλον περισσότερα- αυτά τα οποία πρέπει να γίνουν. Η αύξηση των χρηστών ναρκωτικών, των χρηστών εξαρτησιογόνων ή ψυχοτρόπων ουσιών είναι αυτή που δημιουργεί ακόμα περισσότερες δυσκολίες. Πιστεύω ότι με την κωδικοποίηση αυτή δημιουργείται ένα πλαίσιο για την καταπολέμηση της κοινωνικής αυτής παθογένειας που θα βοηθήσει, μαζί με την πρόληψη, στην όσο το δυνατόν πληρέστερη αντιμετώπιση. Η προσπάθεια καταστολής αποτελεί ουσιαστικά τη βάση για την επίλυση αυτού του προβλήματος.
      Ακούστηκαν διάφορα και για την προσπάθεια κωδικοποίησης των νόμων.  Η παρούσα, όμως, κωδικοποίηση αποφασίστηκε επί της προηγούμενης κυβέρνησης, αλλά το Σύνταγμά μας δεσμεύει για τη συνέχιση της διαδικασίας αυτής. 
      Η διαδικασία της κωδικοποίησης των νόμων, γνωρίζουμε όλοι ότι είναι χρονοβόρα. Η κωδικοποίηση αυτή μπορεί να λειτουργήσει επικουρικά, δηλαδή συγκεντρώνοντας τους έως τώρα νόμους και αποτελώντας παράλληλα τη βάση για την καταπολέμηση του προβλήματος. Έπειτα μπορούμε να κάνουμε όποιες παρεμβάσεις είναι αναγκαίες και λόγω της πραγματικότητας, αλλά και λόγω των προβλημάτων που προκύπτουν. Γιατί στην πορεία είναι λογικό να δημιουργούνται προβλήματα σε ένα κόσμο συνεχώς διαμορφούμενο. Αυτό δεν αποκλείει τη δυνατότητά μας να παρέμβουμε για την επίλυση των προβλημάτων που ανακύπτουν. Συλλέγεται η έως τώρα νομοθεσία σε ένα ενιαίο Σώμα. Επίσης, πιστεύω ότι η κωδικοποίηση μπορεί να επιβοηθήσει και στο έργο της διακομματικής επιτροπής για τα ναρκωτικά, το οποίο θεωρώ σημαντικό, γιατί θα δουλεύει πάνω σ’ ένα κείμενο και εκεί θα συγκεντρώνεται όλη η προσπάθειά της για την αντιμετώπιση του προβλήματος.
      Κυρίες και κύριοι συνάδελφοι, με την κωδικοποίηση εκλείπει η διασπορά των διαφόρων νομοθετικών διατάξεων. Η συμβολή της έχει και μια άλλη συνιστώσα, την επιβοήθηση του δικαστικού έργου. Η πολυνομία στο παρελθόν συνέτεινε στη δυσκολία των δικαστικών να επιτελέσουν το έργο τους, να βρουν και να εφαρμόσουν τις διατάξεις και ουσιαστικά να λειτουργήσουν με σκοπό την καταπολέμηση του φαινομένου. Είναι ευκαιρία να γίνει η κωδικοποίηση, να γίνει μια αρχή, ένα βήμα για ανταλλαγή απόψεων, για επικοινωνία, για ανταλλαγή αντιλήψεων όλων των φορέων και όλων των αρμοδίων, για το όσο το δυνατόν αρτιότερη αντιμετώπιση του μεγάλου και ουσιαστικού προβλήματος των ναρκωτικών.
      Επίσης, κυρίες και κύριοι συνάδελφοι, θα ήθελα να σημειώσω ότι είναι σημαντικό ότι και στην επιτροπή ο κύριος Υπουργός και ο κύριος Υφυπουργός δεσμεύτηκαν στο να κατατεθεί ένας νέος νόμος για την πρόληψη των ναρκωτικών. Γιατί, άλλωστε, γνωρίζουμε όλοι ότι ο αγώνας κατά των ναρκωτικών είναι και πρέπει να είναι συνεχής και αδιάλειπτος, γιατί συνίσταται στην πρόληψη και στην καταστολή και στη θεραπεία των θυμάτων.
      Κυρίες και κύριοι συνάδελφοι, πιστεύω ότι στόχος μας είναι η χάραξη μιας πολιτικής, κυρίως μιας εθνικής πολιτικής στα ναρκωτικά. Θα ήθελα να σταθώ στο συνάδελφο κ. Κορτσάρη που μίλησε πάρα πολύ σωστά –και το προσυπογράφω αυτό και το επικροτώ- για την ύπαρξη του σχολιάτρου στα σχολεία και για τη συνεχή ενημέρωση.
      Θα ήθελα να μου επιτρέψετε να καταθέσω τη δική μου άποψη ότι και μέσα από τα σχολεία και μέσα από ένα μάθημα και μέσα από σχετικές διαδικασίες και τα πολύ μικρά παιδιά ακόμα πλέον θα πρέπει να εντρυφούν, να γνωρίσουν, να μάθουν, ώστε να είναι προετοιμασμένοι νέοι, να είναι θωρακισμένοι νέοι αύριο ενάντια σ’ αυτή τη μάστιγα. 
      Γιατί στόχος όλων μας –το γνωρίζουμε και το πιστεύουμε- είναι η μείωση της ζήτησης και η ανακοπή του ρυθμού εξάπλωσης αυτού του σημαντικού φαινομένου. Νομίζω ότι έτσι θα βοηθήσουμε και τη σημερινή  μας κοινωνία, αλλά και τις μελλοντικές γενιές του τόπου μας, γιατί έχουμε αυτή την υποχρέωση.
      Υπερψηφίζω φυσικά αυτό το σχέδιο νόμου. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ.  Κόρκα-Κώνστα.
      Το λόγο έχει ο συνάδελφος κ. Έκτορας Νασιώκας.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, με την ευκαιρία της νομοθετικής πρωτοβουλίας για την κωδικοποίηση της νομοθεσίας για τα ναρκωτικά η Βουλή έχει τη δυνατότητα -εκμεταλλευόμενη και την αδυναμία της Κυβέρνησης να φέρει νομοθετικό έργο- δύο μέρες για να αποδείξει πρώτον, ότι είναι ένας ζωντανός οργανισμός, ότι δεν έχει να κάνει με γραφειοκρατική υπηρεσία και δεύτερον, ότι πρέπει πράγματι στις δύο μέρες να δώσει το δικό της στίγμα και μήνυμα προς τους πολίτες, με τους οποίους συνδιαλέγεται. Άλλωστε, η Εθνική Αντιπροσωπεία δεν είναι τίποτε άλλο, παρά η συνείδηση και η βούληση της κοινωνίας και των πολιτών.
      Η Κυβέρνηση ενοχλήθηκε δια του κυρίου Υφυπουργού, διότι συζητιέται γενικότερα το θέμα των ναρκωτικών και δεν σταματάμε στα τυπικά μίας κωδικοποίησης. Η Κυβέρνηση ενοχλήθηκε για δύο λόγους: Πρώτον, γιατί δεν έχει -όπως θα αποδείξω- κανένα έργο αυτούς τους είκοσι έξι μήνες για τα ναρκωτικά ή μάλλον έχετε αρνητικό έργο και δεύτερον, γιατί δεν μπορείτε να απαντήσετε στους προβληματισμούς και τις αιτιάσεις όχι μόνο των αγορητών της Αντιπολίτευσης, αλλά και της Συμπολίτευσης που έθεσαν το θέμα επί της ουσίας, βάζοντας τον δάκτυλο επί των τύπων των ήλων και επέμειναν γενικότερα. 
      Κύριε Υφυπουργέ, επειδή αναφερθήκατε στο ΠΑ.ΣΟ.Κ. και αποπροσανατολίσατε την κουβέντα, μιλώντας για προβλήματα που έχει το ΠΑ.ΣΟ.Κ., δεν θα έλεγα το συνηθισμένο, ότι στο σπίτι του κρεμασμένου δεν μιλάνε για σχοινί, αλλά ότι ο γιαλός δεν είναι στραβός, εσείς αρμενίζετε στραβά. Δείτε σήμερα τα πρωτοσέλιδα –και δεν θέλω να επαναλάβω τους τίτλος- όλων σχεδόν των εφημερίδων τι αναφέρουν για την παράταξή σας.
      Ας  μιλήσουμε, λοιπόν, για τα ναρκωτικά, για τη μεγαλύτερη κοινωνική μάστιγα. Τι είναι τα ναρκωτικά; Ένας χώρος, ένας ψεύτικος παράδεισος που έχει πόρτα, αλλά πόρτα που μόνο μπαίνει κάποιος -μπαίνουν τα παιδιά μας, οι νέοι μας- και δεν έχει πόρτα εξόδου. Ευτυχώς, υπάρχει πολύ ψηλά ένα πολύ μικρό παράθυρο και κάποιοι μπορούν να βγουν από εκείνο το παράθυρο και οι άλλοι μένουν μέσα. Αυτό το μεγάλο πρόβλημα δεν είναι του γείτονα, είναι δικό μας, είναι του σπιτιού μας. Είναι πρόβλημα ελληνικό; Είναι παγκόσμιο. Είναι πρόβλημα οικονομικών συμφερόντων; Φυσικά, μέγιστων οικονομικών συμφερόντων. Ολόκληροι προϋπολογισμοί κρατών στηρίζονται σε αυτά. Είναι κοινωνικό πρόβλημα και έχει να κάνει με την εξέλιξη της κοινωνίας και τις δυσκολίες; Φυσικά. Είναι δύσκολο; Απολύτως. Χρειάζεται συνεχής αγώνας και ταύτιση; Δεν το συζητάμε. Πρέπει να είναι πολύχρονος και συνεχής αυτός ο αγώνας; Οπωσδήποτε. Κυρίως, όμως, κυρίες και κύριοι συνάδελφοι –και πρέπει να βλέπουν και να ακούν όλοι οι πολίτες- είναι ένα θέμα πρόληψης, όχι θεραπείας. Είναι θέμα σωστής, επιστημονικής, τεκμηριωμένης ενημέρωσης σε όλα τα στάδια και κυρίως στην πρώτη εφηβική και παιδική ηλικία. Και σε αυτό δεν κάνουμε, δυστυχώς, όσα πρέπει -ή μπορούμε να κάνουμε και εμείς περισσότερα- αλλά πρέπει καθένας να αναλάβει την ευθύνη του σε ευρύτερα φόρα. Μιλάω για την Ευρωπαϊκή Ένωση, για τον Παγκόσμιο Οργανισμό Υγείας και για πολλούς άλλους. 
      Όμως, με το να φοβόμαστε τη συζήτηση, όπως κάνει η Κυβέρνηση, ή κυρίως να φοβόμαστε τη σύγκριση, δεν κάνουμε τίποτα. Έχω εδώ, κύριε Υφυπουργέ, και θα βάλω ένα προς ένα το πρόγραμμά σας για τα ναρκωτικά, με το οποίο κατεβήκατε στις εκλογές και θα το καταθέσω και στη Βουλή. Τι κάνατε; Τίποτα ακριβώς από αυτά που γράφατε. Και αυτό ήταν ένα συντηρητικό πρόγραμμα, χωρίς διέξοδο, αλλά δεν εφαρμόσατε τίποτα. Κάνετε ακριβώς τα αντίθετα. Αφήνετε τα θέματα να λιμνάζουν, τα προβλήματα να πολλαπλασιάζονται και ουσιαστικά γκρεμίζετε ό,τι είχε γίνει ή γίνεται. 
      Το πρώτο που κάνατε, ήταν να σταματήσετε το Εθνικό Σχέδιο για τα ναρκωτικά. Δεν το ενισχύσατε, για να προχωρήσει, αλλά το εγκαταλείψατε. Οι προσλήψεις στον Ο.ΚΑ.ΝΑ. που ήταν έτοιμες να ολοκληρωθούν, δεν τις κάνατε, δεν τις κάνετε τώρα και δεν αναπτύξατε τον Ο.ΚΑ.ΝΑ. πουθενά. Καμία νέα μονάδα, «στεγνό πρόγραμμα» ή άλλο δεν κάνατε. Ακυρώσατε το πρόγραμμα για μονάδες υποκατάστατων, βουπρενορφίνης και μεθοδόνης, που ήταν τουλάχιστον μία μονάδα σε κάθε νομό, σε κάθε νοσοκομείο. Όσες βρήκατε αυτές ακριβώς έχετε και σήμερα και έφθασαν σε αδιέξοδο, γιατί πολλαπλασιάστηκαν οι απαιτούντες αντιμετώπιση και οι θέλοντες να λάβουν υποκατάστατο. Αν θέλετε να σας δώσω τα στοιχεία για τη Λάρισα, θα δείτε ότι το σύστημα πάει πίσω, κύριε Υφυπουργέ, και μπορεί και να κλείσει. Το ίδιο ισχύει και για τη Λαμία και θα μπορούσα να σας πω και για πάρα πολλά άλλα. 
      Η λίστα των αναμενόντων να μπουν στο πρόγραμμα υπερδιπλασιάστηκε όλο αυτό το διάστημα. Το προεδρικό διάταγμα που φέρατε, ως ευαγγέλιο -το οποίο βεβαίως ήταν τραγικό-  ότι οδηγούσε σε αδιέξοδα, ιδιωτικοποιούσε τη χορήγηση των ναρκωτικών και μάλιστα την έβαζε στη ψυχιατρική σφαίρα. Όπως είχαμε προβλέψει τότε, σταμάτησε και δεν υπάρχει. Θυμάσθε πώς το έφερε, ο κ. Κακλαμάνης στη Βουλή; Ο κ. Κακλαμάνης τότε κέρδισε τη συμπάθεια των Μέσων Ενημέρωσης και της κοινωνίας, λέγοντας ότι δε θα γίνει «μπόγιας ψυχών». Γιατί ο κακός Υπουργός τότε, ο κ. Βουλγαράκης, ήθελε να μαζέψει κάποιους που ήταν χρήστες ναρκωτικών και κάποιες περιοχές της Αθήνας. Και όμως, με την ανυπαρξία του, μάλλον, η πολιτική αυτή οδηγεί στο να γίνεται «μπόγιας ψυχών» και να βλέπουμε αυτούς τους ανθρώπους σήμερα στην Πλατεία Βάθης, ή οπουδήποτε αλλού να πολλαπλασιάζονται και να πεθαίνουν στο δρόμο. 
      Βεβαίως, το σημαντικότερο από όλα αυτά που κάνατε, κύριε Υφυπουργέ, είναι  ότι υποχρηματοδοτήσατε τα  ναρκωτικά γενικώς. Και τον Ο.ΚΑ.ΝΑ. και το Κ.Ε.Θ.Ε.Α. και τώρα το πρόβλημα γίνεται δυσκολότερο. 
      Καταθέτω, λοιπόν, στα πρακτικά το πρόγραμμά σας. Ούτε μία σειρά από αυτή, δεν υλοποιήσατε, κύριε Υφυπουργέ, και δεν πρόκειται να υλοποιήσετε.
      (Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ας έρθουμε, όμως, στη συνέχεια. Τι ψηφίζουμε σήμερα; Σας είπα πριν, ότι στην ουσία δεν κάνατε τίποτε για τα ναρκωτικά ή μάλλον, κάνατε ζημιά. Θα λυνόταν το πρόβλημα, αν κάνατε όλα αυτά που λέγατε ή αν συνεχίζατε το δικό μας πρόγραμμα; Όχι, βέβαια. Αλλά θα ήμασταν σε μία δυναμική, σε μια προοπτική αντιμετώπισης. Στη διαδικασία  για τα ναρκωτικά και σ’ αυτήν κάνατε λάθος.
       Με δύο κουβέντες, πράγματι από την Εθνική Επιτροπή Κωδικοποίησης έγινε μια αξιόλογη, υπεύθυνη και σημαντική δουλειά και πρέπει να την τιμήσουμε, όπως και αυτούς που είχαν την ιδέα να τη ξεκινήσουν, καθώς και την επιτροπή που  δούλεψε γι’ αυτό το πόνημα, το οποίο έχουμε σήμερα στα χέρια μας. Γιατί αυτό το πόνημα είναι σημαντικό, θα σας πω σε λίγο.
       Διότι πράγματι το θέμα των ναρκωτικών, πέρα από δύσκολο, όπως σας είπα και στην αντιμετώπισή του, είναι δύσκολο και στο πως το διαχειριζόμαστε. Οι συναρμοδιότητες και οι συνυπευθυνότητες είναι πάρα πολλές. Αλλά και όλη η κοινωνία μπαίνει μέσω των φορέων της, από την Αυτοδιοίκηση, μέχρι την Εκκλησία σ’ αυτήν την προσπάθεια. Και πολλά Υπουργεία είχαν και αυτά νομοθετικές πρωτοβουλίες, μικρές ή μεγάλες, κατά το παρελθόν. Άρα, έπρεπε να γίνουν όλα αυτά ένα. Εντάξει, έγιναν ένα. Μετά δε θα έπρεπε να μπουν στη Διακομματική Επιτροπή της Βουλής, για να δούμε τι θα γίνει; 
      Ας έρθουμε, όμως, να δούμε αυτό το πόνημα. Ένα άρτιο, λοιπόν, επιστημονικό πόνημα, εάν το  ψηφίσουμε, ως έχει. Δηλαδή, να επικαιροποιήσουμε όλες τις ισχύουσες διατάξεις. Και τις αντιφατικές διατάξεις; Και τις αντικρουόμενες διατάξεις να τις επικαιροποιήσουμε και να δώσουμε ισχύ τυπικού νόμου ισχυρού; Δεν μπορεί αυτό το άρτιο επιστημονικό πόνημα, να γίνει -πιθανόν καμία φορά- και επικίνδυνο εργαλείο, κατά των ναρκωτικών;
      Άρα, τι προτείνω; Το είπαμε και συνεχίζουμε να το λέμε. Δεν το ψηφίζουμε έτσι, κύριε Υφυπουργέ. Πάρτε το πίσω, βάλτε το σε μία νομοπαρασκευαστική επιτροπή, με τη σύμφωνη γνώμη και τη συμμετοχή οπωσδήποτε της Επιτροπής της Διακομματικής, τη συμμετοχή όλων των Υπουργείων και υπηρεσιών που εμπλέκονται. Τι θα κάνουμε; Ό,τι δεν πρέπει να ισχύει, να βγει. Ο κώδικας να είναι ένα γνήσιο ζωντανό δυναμικό νομικό εργαλείο, επί της ουσίας, για την αντιμετώπιση των ναρκωτικών. Αν δεν το κάνετε, σημαίνει ότι ψηφίζετε για να καλύψετε άδειες μέρες που δεν έχετε τι να φέρετε να ψηφίσετε και προπαντός ότι δεν έχετε αποφασίσει, να συστρατευθείτε μαζί μας και με όλη την κοινωνία, να παλέψουμε για ένα μεγάλο πρόβλημα που δυστυχώς, αυξάνεται και θα αυξάνεται, όσα και αν γίνονται σ’ αυτόν τον τόπο. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Νασιώκα.
      Το λόγο έχει ο κ. Χρύσης.
      ΒΑΣΙΛΕΙΟΣ ΧΡΥΣΗΣ: Κυρίες και κύριοι συνάδελφοι, η διάσπαρτη και δαιδαλώδης νομοθεσία που προϋπήρχε, σχετικά με τα ναρκωτικά, δημιούργησε την αναγκαιότητα κωδικοποίησης των διαφόρων νόμων. Ο διαμορφούμενος κώδικας για τα ναρκωτικά καθίσταται ένα χρήσιμο εργαλείο για τον εφαρμοστή του δικαίου, το δικηγόρο και γενικά το νομικό κόσμο και την κοινωνία. Η κωδικοποίηση έγινε σύμφωνα με το άρθρο 76 παράγραφος 7 του Συντάγματος και το άρθρο 2 του νόμου 3133/2003, από τριμελή ομάδα εργασίας που ορίστηκε από την Κεντρική Επιτροπή Κωδικοποίησης. 
      Με το νομοτεχνικό τρόπο που έγινε η μεταγλώττιση των ισχυουσών διατάξεων στη δημοτική γλώσσα, επήλθαν οι αναγκαίες εκείνες, φραστικές μεταβολές για τη διευκόλυνση του εφαρμοστή του δικαίου.
      Παράλληλα, τα χρηματικά ποσά που αναφέρονταν σε δραχμές, με τις τροποποιούμενες διατάξεις μετατράπηκαν σε ευρώ και επίσης τιτλοφορούνται τα σχετικά άρθρα του κώδικα για τα ναρκωτικά. 
      Εκτός των ανωτέρω, παρελήφθησαν διατάξεις που ρητώς ή σιωπηρώς καταργήθηκαν με νεότερες διατάξεις. Τοιουτοτρόπως ο διαμορφωθείς κώδικας νόμων για τα ναρκωτικά έγινε εύχρηστος, συνοπτικός και περιεκτικός. Τα εξήντα άρθρα του κώδικα κατανέμονται, φυσικά, σε επτά κεφάλαια, με ειδικότερο περιεχόμενο σε καθένα από αυτά.
      Αναλυτικά και εξαντλητικά στο πρώτο κεφάλαιο, πέραν του ορισμού των ναρκωτικών, γίνεται αναφορά συγκεκριμένη, σε τέσσερις πίνακες, όλων εκείνων των ουσιών που υπάγονται στην έννοια των ναρκωτικών.
      Τον αποκλειστικό έλεγχο και την εποπτεία επί των ναρκωτικών, σύμφωνα με τις κωδικοποιούμενες διατάξεις, έχει το αρμόδιο Υπουργείο Υγείας και Κοινωνικής Αλληλεγγύης στο οποίο συνιστάται η επιτροπή ναρκωτικών. Αυτή η Επιτροπή αποτελείται από το Διευθυντή της Διεύθυνσης Φαρμάκων και Φαρμακείων του Υπουργείου Υγείας και Κοινωνικής Αλληλεγγύης, τον εκπρόσωπο του Επιστημονικού Συμβουλίου του Εθνικού Οργανισμού Φαρμάκων και τέσσερα μέλη διδακτικού ερευνητικού προσωπικού των Ανωτάτων Εκπαιδευτικών Ιδρυμάτων με ειδίκευση σε γνωστικά αντικείμενα φαρμακευτικής, χημείας, φαρμακολογίας, τοξικολογίας, ψυχιατρικής που ορίζονται ύστερα από πρόταση των αρμοδίων οργάνων της διοίκησης, καθώς επίσης και από έναν ανώτερο αξιωματικό με εμπειρία στα ναρκωτικά.
      Στόχος όλων των κωδικοποιούμενων διατάξεων είναι οπωσδήποτε η τιμωρία των εμπόρων ναρκωτικών και η προστασία περισσότερο –θα μπορούσα να πω- των χρηστών. Αυστηρές ποινές προβλέπονται επίσης σε ιατρούς, οδοντιάτρους, κτηνιάτρους που εκδίδουν συνταγές κατά παράβαση των σχετικών διατάξεων.
      Στο τρίτο κεφάλαιο δίνεται η δυνατότητα στον Υπουργό Υγείας να προβαίνει στην προμήθεια της απαιτούμενης ποσότητας ναρκωτικών και σκευασμάτων, σύμφωνα με τις ισχύουσες διατάξεις, αποκλειστικά και μόνο για τις κρατικές προμήθειες. Η πώληση των ναρκωτικών από το κράτος ανατίθεται στην ειδική διαχείριση ναρκωτικών και οι αιτήσεις υποβάλλονται δια των νομαρχιών στο Υπουργείο Υγείας και Κοινωνικής Αλληλεγγύης με πρόταση και γνώμη των σχετικών υποβληθεισών προτάσεων. Η πώληση επιτρέπεται μόνο στα φαρμακεία, νοσοκομεία, κλινικές και γιατρούς χωριών, ύστερα από άδεια του Υπουργείου Υγείας που εκδίδεται με σύμφωνη γνώμη της επιτροπής ναρκωτικών. 
      Η εγκληματική συμπεριφορά στις κωδικοποιούμενες διατάξεις, καθώς και οι ποινικές συνέπειες που προβλέπονται αναλυτικά στο άρθρο 20 της κωδικοποιούμενης διάταξης, γίνεται σε δέκα τρεις περιπτώσεις ειδικότερη αναφορά στην πώληση, αγορά, προσφορά και διακίνηση ναρκωτικών ουσιών και σε αυτό οπωσδήποτε προληπτικά και κατασταλτικά προβλέπεται αυστηρή ποινή στον έμπορο τουλάχιστον κάθειρξης δέκα ετών. Στις διακεκριμένες περιπτώσεις οπωσδήποτε, όπως προβλέπουν οι ισχύουσες διατάξεις, αυτή η ποινή ανεβαίνει στα δεκαπέντε χρόνια και δημιουργείται μια θωράκιση, ας πούμε νομική, αναφορικά με αυτούς οι οποίοι εκμεταλλεύονται τους νέους και τους παρασύρουν σε αυτές τις πρόσκαιρες και ανούσιες απολαύσεις.
      Εκτός των ανωτέρω, στο νέο Κώδικα περί Ναρκωτικών, στο άρθρο 31 προβλέπεται ειδική μεταχείριση των χρηστών ναρκωτικών ουσιών. Αυτά τα πραγματικά θύματα της σύγχρονης αυτής μάστιγας, με τις τεράστιες κοινωνικές επιπτώσεις, χρειάζονται την ευαισθησία μας και τη στοργή μας για να υποβοηθηθούν στην κοινωνική τους επανένταξη. Πέραν της ειδικής ποινικής μεταχειρίσεως στο άρθρο 32 προβλέπεται η εισαγωγή των χρηστών σε θεραπευτικά καταστήματα.
      Επίσης καλύπτονται δικονομικά οι αρμοδιότητες της προανάκρισης, της προδικασίας και της προκαταρκτικής εξέτασης σε άρθρα που έχουν κωδικοποιηθεί. Εδώ χρειάζεται οπωσδήποτε μια ειδική αναφορά και σ’ εκείνα τα άρθρα που κωδικοποιήθηκαν και αναφέρονται στη διάθεση των εσόδων για χρηματικά ποσά που εισπράττονται από ποινές και εισάγονται με ειδικό κωδικό στον προϋπολογισμό του κράτους και διατίθενται για την αντιμετώπιση του προβλήματος των ναρκωτικών. 
      Κυρίες και κύριοι συνάδελφοι, στο τελευταίο κεφάλαιο γίνεται ειδική αναφορά στους οργανισμούς και τα όργανα που έχουν συσταθεί καθώς και στα προγράμματα για την απεξάρτηση των ατόμων που έχουν εθιστεί στα ναρκωτικά. Ο Ο.ΚΑ.ΝΑ., το Κέντρο Θεραπείας Εξαρτημένων Ατόμων, τα Κέντρα Απεξάρτησης Τοξικομανών Κρατουμένων συμπεριλαμβάνονται με τους όρους και τους σκοπούς σε κωδικοποιημένο άρθρο του κώδικα που οπωσδήποτε θα ισχύει ένα μήνα μετά τη δημοσίευση της ψήφισής του. 
      Κυρίες και κύριοι, με την κωδικοποίηση των νόμων για τα ναρκωτικά παραδίδουμε ένα εύχρηστο εργαλείο στον εφαρμοστή του δικαίου, τον δικηγόρο, τον νομικό, τον μελετητή, τον ανακριτικό υπάλληλο. Συγκεντρώνεται, απλοποιείται και εκσυγχρονίζεται η νομοθεσία. Ασφαλώς έχουμε χρέος να υπερψηφίσουμε ένα νομοσχέδιο που αγγίζει το πρόβλημα των ναρκωτικών. Έχει γίνει εφιάλτης και σε πολλές οικογένειες και στη χώρα μας. Με την απαιτούμενη αυστηρότητα ο νέος Κώδικας αντιμετωπίζει τον έμπορο και με ανάλογη επιείκεια και ευαισθησία τον χρήστη. Ο Κώδικας αυτός θα υποβοηθήσει μαζί με άλλες δράσεις στην καταπολέμηση των ναρκωτικών ένα θέμα στο οποίο όλοι οι πολιτικοί χώροι έχουν ιδιαίτερη ευαισθησία. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε. Το λόγο έχει ο κ. Γρηγοράκος. 
      ΛΕΩΝΙΔΑΣ ΓΡΗΓΟΡΑΚΟΣ: Κυρίες και κύριοι συνάδελφοι, θα ήθελα και εγώ να σας πω χρόνια πολλά και να συγχαρώ από το Βήμα της Βουλής τον Αντιπρόεδρο κ. Σούρλα για την γενναία του τοποθέτηση, τη με θάρρος τοποθέτηση βάζοντας το δάχτυλό του στην μεγάλη πληγή των ναρκωτικών που κάθε σπίτι στην ελληνική επικράτεια τη νιώθει δίπλα του, στο γείτονά του, στο συγγενή του, στους φίλους του, αν δεν το έχει μέσα στο σπίτι του. Νιώθει την απειλή των ναρκωτικών για τα παιδιά μας, την απειλή των ναρκωτικών η οποία έρχεται και δυστυχώς εμείς είμαστε αδύναμοι να την αντιμετωπίσουμε διότι αφ’ ενός μεν δεν έχουμε την πολιτική βούληση και αφ’ ετέρου δεν έχουμε τα μέσα. 
      Κύριε Υπουργέ, είπατε προηγουμένως να μας κάνετε μια επερώτηση στη Βουλή για να μας πείτε τι έχετε κάνει τα δυο τελευταία χρόνια για τα ναρκωτικά. Μα, εμείς στην Διακομματική Επιτροπή κατά των ναρκωτικών είμαστε πάντα ομογενοποιημένοι, προσπαθούμε πάντα να φέρουμε καλές προτάσεις, να δούμε όσο το δυνατόν πιο καλά όλοι μαζί το θέμα των ναρκωτικών και εσείς μας προκαλείτε να σας φέρουμε μια επίκαιρη επερώτηση; Πολύ γρήγορα και ευχαρίστως. Για να μας δείξετε το μηδενικό έργο που έχετε κάνει τα τελευταία χρόνια. Όταν λέμε μηδέν, λέμε για το απόλυτο μηδέν. 
      Δεν θέλαμε να κάνουμε Αντιπολίτευση σήμερα μέσα απ’ αυτό το νομοσχέδιο εφ’ όσον όμως εσείς θέλετε εμείς θα πούμε τα αρνητικά. Εμείς όμως θα συνεχίσουμε να λέμε τι πρέπει να γίνεται και τι πρέπει να γίνει για τα ναρκωτικά στην Ελλάδα τα προσεχή χρόνια. 
      Όλα τα μέλη της Επιτροπής Ναρκωτικών και ο Πρόεδρος της Επιτροπής, που οφείλουμε από εδώ να του δώσουμε συγχαρητήρια για τον αγώνα που κάνει, όλοι εδώ ανεξαιρέτως έχουμε βάλλει πλάτη για να μπορέσουμε να κάνουμε κάτι για τα ναρκωτικά στην Ελλάδα. Και έρχεστε σήμερα εσείς να μας πείτε ή να μας προκαλέσετε να σας φέρουμε επίκαιρη επερώτηση για να μας πείτε τι κάνατε; Αν δεν υπήρχε και αυτή η Διακομματική Επιτροπή για τα ναρκωτικά και να φαίνονται λίγο τα στελέχη σας ότι κάποιοι ασχολούνται με το θέμα, πουθενά αλλού δεν φαίνεται ότι η Κυβέρνηση ακουμπάει το θέμα των ναρκωτικών. Να μας πείτε για τις λίστες; Ή να μας πείτε για την παρουσία των στελεχών σας και των Υπουργών που προσπαθούν να πείσουν του μεγάλους νομάρχες ή τους δημάρχους για να μπορέσουν να κάνουν κάτι γι’ αυτά τα δυστυχισμένα παιδιά;
      Τα ναρκωτικά είναι μια μεγάλη αρρώστια. Είναι μια βαθιά παθογένεια της ελληνικής κοινωνίας, αλλά και της παγκόσμιας κοινωνίας. Είμαστε υποχρεωμένοι να μην είμαστε στα στενά κομματικά πλαίσια για την αντιμετώπιση αυτού του μεγάλου προβλήματος, αλλά να ανοίξουμε τους ορίζοντές μας, να δούμε το πρόβλημα σε παγκοσμιοποιημένο επίπεδο. 
      Προηγουμένως μίλησε ο Αντιπρόεδρος της Βουλής κ. Σούρλας γι’ αυτό το θέμα. Μίλησε για τις αιτίες. Μίλησε για το ποια είναι η μεγάλη δύναμη, η κινητήρια δύναμη σήμερα για τα ναρκωτικά. Πρώτα είναι το εμπόριο όπλων στη διακίνηση χρήματος. Δεύτερον είναι τα ναρκωτικά και τρίτον είναι το trafficking. Αυτές είναι οι μεγάλες πληγές. 
      Επί δύο χρόνια δεν έγινε τίποτα. Να πούμε τώρα για τις λίστες; Να πούμε για τα κέντρα πρόληψης; Να πούμε αν φτιάξατε ένα κέντρο πρόληψης παραπάνω; Να πούμε για τις μη κυβερνητικές οργανώσεις; Να πούμε γι’ αυτές τις ομάδες που κάποτε τις στηρίζαμε ή να πούμε για τα χρήματα που διαθέσατε τα δύο τελευταία χρόνια σαν Κυβέρνηση; 
      Σας έχουμε κάνει επανειλημμένες ερωτήσεις για να μας πείτε ποια είναι τα χρήματα που διατέθηκαν για το πρόβλημα εναντίον των ναρκωτικών. Δεν απαντάτε όμως γιατί δεν μπορείτε να πείτε τίποτα. Διότι η όλη σας πολιτική γύρω από αυτό το θέμα είναι πλίνθοι και κέραμοι ατάκτως ερρημμένοι.
      Είχατε και έναν πρόεδρο στον Ο.ΚΑ.ΝΑ., ο οποίος ήξερε το θέμα σαν ψυχίατρος και είχε και μια παλιά ιστορία σαν πρόεδρος του Ιατρικού Συλλόγου και από χίλιες δυο συνδιασκέψεις και διασκέψεις σαν σύμβουλος του Ιατρικού Συλλόγου της Αθήνας είχε λάβει μέρος τις παλιές εποχές όταν φτιάχτηκε ο Ο.ΚΑ.ΝΑ., τώρα όμως τον έχετε αποδυναμώσει και δεν υπάρχει τίποτα. Και ερχόσαστε σήμερα εδώ να μας φέρετε ένα τεχνικό εργαλείο, καλοπροαίρετο επιχείρημα, καμιά αντίρρηση γι’ αυτό και να μας πείτε ότι κάνετε κάτι για τα ναρκωτικά.
      Δηλαδή, ένα νομοσχέδιο το οποίο κωδικοποιεί διάσπαρτες διατάξεις από διάφορους νόμους που αφορούν τα ναρκωτικά που οι νόμοι αυτοί εκδίδονται χρονικά από το 1932 έως το 2006. Και σας ρωτώ πώς μπορεί μια διάταξη του 1932 να ανταποκρίνεται στη σύγχρονη πραγματικότητα που θέλετε να είσθε οι λεγόμενοι μεταρρυθμιστές, αυτοί που έχετε επαφή με την κοινωνία και αυτοί που θέλετε να βάλετε το κράτος σε μια καινούργια τροχιά; 
      Δεν μπορεί σίγουρα, λοιπόν, αυτό το νομοθέτημα να είναι τίποτε άλλο παρά ένα χρήσιμο εργαλείο μέχρι να έλθει ένα νέο σχέδιο νόμου που είναι η πρόταση η δική μας. Θέλουμε ένα καινούργιο νόμο για τα ναρκωτικά και να καθίσουμε όλοι μαζί να το συζητήσουμε. Να είναι ένα νομοσχέδιο εκσυγχρονισμένο, επικαιροποιημένο, που   να απαντά στα ερωτήματα τα παγκοσμιοποιημένα, τι γίνεται με τα ναρκωτικά σε όλον τον κόσμο, τι γίνεται με όλες αυτές τις διαδικασίες που διέπουν αυτό το φοβερό εμπόριο που γίνεται στα παιδιά μας, στους συγγενείς μας, στη χώρα μας.
      Είναι αλήθεια ότι η Κεντρική Επιτροπή Κωδικοποίησης έκανε ένα σοβαρότατο έργο. Κατάφερε να τακτοποιήσει μια νομοτεχνική εκκρεμότητα για την οποία άλλωστε είχε οριστεί. Εμείς το είχαμε ξεκινήσει. Δεν έχουμε αντίρρηση σε όλα αυτά. Το φέρατε, λοιπόν, σήμερα στη Βουλή και τελειώσατε. Αυτή είναι η πολιτική σας. Γιατί όταν και στη δευτερολογία σας μιλήσατε δεν είπατε τίποτα. Δεν μας είπατε για κάτι το καινούργιο. Δεν μας είπατε ότι αυτό είναι το πρόγραμμά μας για τα ναρκωτικά. Σας τον κατέθεσε ο κ. Νασιώκας και αυτό ήταν κάποτε. Καμία επαφή με την πραγματικότητα. Τι γίνεται με το Αφγανιστάν, με την Κολομβία; Τι γίνεται με την όλη διαδικασία όταν η παπαρούνα πια σήμερα είναι ποτιστικό στο Αφγανιστάν; Κάποτε δεν υπήρχε καθόλου.
      Πήγαμε, κύριε Υπουργέ, στο Αφγανιστάν, καταφέραμε και κάναμε όλην αυτήν την διαδικασία με τον πόλεμο και την επέμβαση στο Αφγανιστάν για να μπορέσουμε να παράξουμε την καλύτερη ποιότητα παπαρούνας. Αυτός ήταν ο στόχος; Αυτό θέλουμε εμείς;
      Έτσι λοιπόν τίποτε άλλο παρά από εσωτερικές αντιφάσεις εμφανίζει ο συγκεκριμένος Κώδικας, υπάρχει απουσία επικαιροποίησης και γενικά όλες αυτές οι επικαιροποιήσεις είναι αναχρονιστικές.
      Το περιεχόμενο του προβλήματος των ναρκωτικών μεταλλάσσεται από στιγμή σε στιγμή και τώρα που μιλάμε. Δεν έγινε τίποτε τα τελευταία χρόνια. Ο πρώην Υπουργός  κ. Στεφανής σαν ψυχίατρος είχε προσπαθήσει ν’ αντιμετωπίσει το πρόβλημα ανοίγοντας σε κάθε νοσοκομείο μία πόρτα για την χορήγηση υποκαταστάτων.
      Ήρθατε εσείς και την κλείσατε αυτήν την πόρτα ή αφήσατε αυτήν την πόρτα να κλείσει και να σκουριάσει. Τίποτα άλλο δεν κάνατε. Η χρήση έχει αυξηθεί και έχει διαφοροποιηθεί τα τελευταία χρόνια. Αλλάζουμε συνέχεια ουσίες. Τα έχει συζητήσει ο Πρόεδρος της Διακομματικής Επιτροπής για τα ναρκωτικά. Έχουν γίνει πάρα πολύ καλές συζητήσεις. Έχει γίνει μεγάλη δουλειά. 
      Εγώ σας το λέω: Ας έρθει μια προ ημερησίας διατάξεως συζήτηση στη Βουλή. Ας προκαλέσετε εσείς που μας προκαλείτε. Φέρτε λοιπόν μια συζήτηση για τα ναρκωτικά σε επίπεδο Αρχηγών κομμάτων. Πάρτε εσείς την πρωτοβουλία. Να δούμε τι θα πείτε εκεί πέρα, τι θα πείτε στον Πρωθυπουργό που θα σας καλέσει στο γραφείο του στο Μέγαρο Μαξίμου και θα σας πει: «Τι κάναμε τα δυο τελευταία χρόνια, κύριοι Υπουργοί;». Θα παρουσιάσετε μια λευκή κόλλα, γιατί δεν έχετε κάνει τίποτα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Οι λίστες λοιπόν μακραίνουν ανησυχητικά. Τα μέτρα που έχουμε λάβει ως χώρα κρίνονται εκ του αποτελέσματος ανεπαρκή. Φαίνεται από το αποτέλεσμα. Κάθε μέρα οι λίστες μεγαλώνουν. Κάθε μέρα, όπως είπε και ο κύριος Πρόεδρος, διαβάζουμε πια στα μικρά γράμματα ότι κάποιος πέθανε από τα ναρκωτικά. Τίποτα άλλο πια δεν κάνουμε. Καθόμαστε ως κοινωνία απαθέστατοι και κοιτάμε αυτό το μεγάλο πρόβλημα, αυτήν τη μεγάλη μάστιγα και δεν θέλουμε να την εντάξουμε στις μεγάλες παθολογικές καταστάσεις που απειλούν την κοινωνία και τον σύγχρονο κόσμο και να τους βάλουμε να πουν ότι αυτά τα παιδιά είναι βαριά άρρωστα. Δεν είναι παιδιά κάποιων άλλων. Είναι τα δικά μας παιδιά. Δεν είναι από κάποιο άλλο κόσμο. Είναι στο δικό μας κόσμο, τον οποίο ζούμε και βιώνουμε μαζί τους. 
      Η κωδικοποίηση θα μπορούσε να γίνει μ’ ένα προεδρικό διάταγμα. Μας φέρατε και εσείς τότε το προεδρικό διάταγμα και σας λέγαμε να το φτιάξετε καλύτερα, διότι έχει μεγάλα ελαττώματα και είναι ανεπαρκές. Σας το απέρριψε ο Άρειος Πάγος.
      Κύριε Υπουργέ, τι θα γίνει με το θέμα της σύμπραξης του δημόσιου με τον ιδιωτικό τομέα; Αφού εμείς πια δεν μπορούμε και εσείς δεν μπορείτε, να δούμε τελικά τι θα γίνει με τη σύμπραξη του δημόσιου με τον ιδιωτικό τομέα. Μπορούμε να εντάξουμε τέτοιες δράσεις σε μη κυβερνητικές οργανώσεις, σε ομάδες οι οποίες ασχολούνται με αυτά τα θέματα; Θα μπορέσουμε επιτέλους να δούμε τελικά τι έχουμε κάνει; 
      Και τελειώνω μ’ ένα ερώτημα. Κύριε Υπουργέ, θα ήθελα να μας απαντήσετε στη δευτερολογία σας: Πρώτον,  πόσα χρήματα έχουν ξοδευτεί τα δυο τελευταία χρόνια για τα ναρκωτικά στην Ελλάδα; Ξέρετε; Δεύτερον, πόσες ομάδες και πόσοι οργανισμοί ασχολούνται με τα ναρκωτικά στην Ελλάδα; Θα θέλαμε να μας τα καταθέσετε εδώ, για να δούμε τι έχετε κάνει τα τελευταία χρόνια.
      Εγώ λοιπόν θα ήθελα να πω ότι τα κατασταλτικά μέτρα και τη λογική της πρόληψης τα έχουμε δει και τα έχουμε επανειλημμένως συζητήσει. Πρέπει σήμερα να αξιοποιήσουμε αυτήν τη δυνατότητα που μας δίνεται και σας δίνεται εδώ στη Βουλή, να αποσύρετε αυτόν τον κώδικα, αυτήν την κωδικοποιημένη αναμόρφωση για τα ναρκωτικά και να υποσχεθείτε ότι γρήγορα θα φέρετε ένα νέο νόμο για τα ναρκωτικά στον οποίο θα έχουν συμβάλει όλοι οι ενδιαφερόμενοι φορείς, η κοινωνία, έως και ο τελευταίος πολίτης. Μπορείτε να κάνετε μια καμπάνια σε πανελλαδικό  επίπεδο, για να φτιάξουμε κάτι καινούργιο που να ανταποκρίνεται στις ανάγκες της εποχής και στις ανάγκες της κοινωνίας μας. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γρηγοράκο.
      Το λόγο έχει η συνάδελφος Αικατερίνη Περλεπέ-Σηφουνάκη.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κυρίες και κύριοι συνάδελφοι, νομίζω ότι δεν είναι ευχάριστο για κανένα Βουλευτή του ελληνικού Κοινοβουλίου να καλείται να ψηφίσει ένα νομοσχέδιο χωρίς να έχει τη δυνατότητα να τοποθετηθεί επί της ουσίας των όσων περιγράφονται σε αυτό, πολύ περισσότερο μάλιστα όταν πρόκειται για ένα τόσο σοβαρό θέμα όπως είναι το πρόβλημα των ναρκωτικών. 
      Θα μπορούσε, όπως τόνισαν και άλλοι συνάδελφοι και στη Διαρκή Επιτροπή, να είχε λυθεί το ζήτημα της κωδικοποίησης των νόμων με την επικύρωση της εργασίας της Επιτροπής που επιλήφθηκε αυτού του ζητήματος, μ’ ένα προεδρικό διάταγμα και επιπλέον, να είχε συσταθεί μια νομοπαρασκευαστική Επιτροπή, για να υπάρξει μια νέα βελτιωμένη νομοθεσία, ώστε να δημιουργηθεί ένα νέο νομοθέτημα σύγχρονο, επικαιροποιημένο και χωρίς εσωτερικές αντιφάσεις, όπως αυτές παρατηρούνται στις διατάξεις του παρόντος σχεδίου νόμου. Και πώς θα μπορούσαν να μην υπάρχουν οι αντιφάσεις, όταν εδώ συγκεντρώνεται ό,τι έχει ψηφιστεί από το 1932 μέχρι σήμερα; 
      Σταχυολογημένα αναφέρω ορισμένες αντιφάσεις. Για παράδειγμα, υπάρχουν οι αντιφάσεις στο άρθρο 8 με τα άρθρα 22 και 23 σχετικά με τις ποινές που επιβάλλονται στους γιατρούς που συνταγογραφούν παράνομα ναρκωτικά ή ψυχοτρόπες ουσίες ή στο άρθρο 29 που αφορά τις ποινές για όσους κάνουν προσωπική χρήση ναρκωτικών και που τιμωρούνται με φυλάκιση μέχρι ενός έτους, ενώ για τη διάθεση μικροποσότητας η ποινή μετατρέπεται σε χρηματική με δυνατότητα ακόμα και αναστολής.
      Εγώ θέλω να ρωτήσω το εξής: Αυτές τις αντιφάσεις πώς τις λύνει το παρόν σχέδιο νόμου και πώς εμείς, που θα ψηφίσουμε, μπορούμε να τις προσπεράσουμε έτσι, χωρίς να τις αποκαταστήσουμε;
      Και σε άλλα σημεία όμως και άρθρα –που δυστυχώς δεν είναι λίγα- οι αναντιστοιχίες είναι κραυγαλέες. Δεν έχουμε όμως, σύμφωνα με τη διαδικασία, καμία δυνατότητα παρέμβασης. 
      Είναι προφανές ότι πολλές έννοιες σχετικά με το ζήτημα των ναρκωτικών, πολλά άρθρα νόμων και πολλές πρακτικές έχουν ξεπεραστεί ή βρίσκονται σε αδράνεια από την ίδια τη ζωή και την εξέλιξη, αλλά και από τις δικαστικές αποφάσεις που έχουν ληφθεί κατά καιρούς και κατά περιπτώσεις, με συνέπεια αν ψηφίσουμε ως έχει το σχέδιο νόμου, να αναθερμάνουμε παρωχημένες διατάξεις και άθελά μας να περιπλέξουμε, αντί να διευκολύνουμε, μία κατάσταση νομοθετικού πλαισίου.
      Τις ενστάσεις αυτές βεβαίως τις ενστερνίζονται και τις αντιλαμβάνονται -όπως φαίνεται και από αρκετές τοποθετήσεις συναδέλφων μας- και αρκετοί συνάδελφοι της Πλειοψηφίας.
      Αναρωτιέμαι γιατί η Κυβέρνηση της Νέας Δημοκρατίας δεν αποσύρει το παρόν σχέδιο νόμου και δεν προχωρά σε μία άλλη διαδικασία, που θα επέτρεπε σε όλα τα κόμματα και σε κάθε εκπρόσωπο του ελληνικού λαού, να προσεγγίσουν και να τοποθετηθούν στο ζήτημα των ναρκωτικών με βάση τις σύγχρονες ανάγκες για την αντιμετώπιση του προβλήματος.
      Και βέβαια εδώ θέλω να επισημάνω ότι δύο χρόνια τώρα και παρά τις προεκλογικές δεσμεύσεις του κυβερνώντος κόμματος δεν έγινε τίποτα προς την κατεύθυνση της αντιμετώπισης του προβλήματος των ναρκωτικών. 
      Δυστυχώς αυτή η μάστιγα της εποχής μας από τη μια μεριά δεν περιορίζεται και από την άλλη δεν στηρίζονται οι δομές στον αγώνα που πρέπει να δίνεται για την καταπολέμησή της.
      Η λίστα αναμονής όσων χρειάζονται απεξάρτηση αντί να μειώνεται, μεγαλώνει δραματικά, με αποτέλεσμα να χάνονται ζωές, ενώ από την άλλη το κράτος αδρανεί.
      Στο σημείο αυτό θα ήθελα να τονίσω και να υπογραμμίσω ότι θα ήταν τεράστιο λάθος και ηθικό ατόπημα αν η ψήφιση αυτού του σχεδίου νόμου χρησιμοποιηθεί επικοινωνιακά από την Κυβέρνηση για να δηλώσει ότι κάτι έκανε και στο ζήτημα των ναρκωτικών, για την καταπολέμησή τους.
      Δηλώθηκε απ’ όλους σχεδόν τους ομιλητές -και πιστεύω ότι ήταν ειλικρινείς οι δηλώσεις όλων- πως χρειάζεται συστράτευση για να βρεθούν λύσεις και να παρθούν πιο αποτελεσματικά μέτρα για την αντιμετώπιση του προβλήματος. Και βέβαια γνωρίζω ότι η Διακομματική Επιτροπή, που εργάζεται σκληρά εδώ και αρκετά χρόνια, έχει εισηγηθεί -και εισηγείται- σοβαρές προτάσεις για τον κοινό στόχο.
      Ας μην αναιρεί, λοιπόν, η Κυβέρνηση, με τη διαδικασία που επέλεξε, τον ίδιο της τον εαυτό, μεταφέροντας τη συζήτηση από την ουσία στη διαδικασία. Πιστεύω ότι σε αυτό συμφωνεί και ο Πρόεδρος της Επιτροπής, ο κ. Κιλτίδης.
      Εκείνο που χρειαζόμαστε δεν είναι ακόμη ένας νόμος που θα ξεπεραστεί αμέσως -αν δεν έχει ήδη ξεπεραστεί- σε πολλά και καίρια σημεία του. Αυτό που πρέπει να γίνει με βάση το κείμενο της Επιτροπής, από το οποίο αναδεικνύονται οι αντιφάσεις, οι ασυμβατότητες, τα προβλήματα εν τέλει της κείμενης νομοθεσίας, είναι να υπάρξει μία αναθεώρηση που να αποκαθιστά τη συνέπεια και το συσχετισμό των νομοθετικών διατάξεων. Και βέβαια αυτό πρέπει να γίνει με τη συνδρομή όλων των αρμόδιων φορέων και των ειδικών. Στη συνέχεια η επικαιροποιημένη κωδικοποίηση και οι νέες προτάσεις θα πρέπει να έρθουν προς ψήφιση στη Βουλή.
      Κύριοι συνάδελφοι, θα μου επιτρέψετε να πω ότι η διαδικασία που ακολουθείται σήμερα στο Κοινοβούλιο, είναι και άχαρη και άσκοπη. Το πρόβλημα των ναρκωτικών ζητά προτάσεις και λύσεις που υπερβαίνουν μία απλή κωδικοποίηση των υφιστάμενων νόμων και διατάξεων. 
      Παρά το ότι κατά την τελευταία δεκαετία έγινε μία σημαντικότατη προσπάθεια για τη δημιουργία ενός κατάλληλου θεσμικού πλαισίου κυρίως στην κατεύθυνση λειτουργίας και δημιουργίας δομών και εναλλακτικών θεραπευτικών μεθόδων για την καταπολέμηση και τον περιορισμό της χρήσης των εξαρτησιογόνων ουσιών, χρειάζεται νέα ώθηση και νέες πρωτοβουλίες για να συνεχιστεί αυτή η προσπάθεια.
      Αυτή την ανάγκη την υπογραμμίζει με τον πιο κατηγορηματικό τρόπο η αύξηση που παρατηρείται το τελευταίο διάστημα στις υποθέσεις τις σχετιζόμενες με τα ναρκωτικά. Αυτές τις πρωτοβουλίες τις απαιτούν οι πολίτες που ζητούν νέες μονάδες απεξάρτησης, νέους συμβουλευτικούς σταθμούς, ενίσχυση των υπαρχουσών δομών, γενναία χρηματοδότηση όλων των απαραίτητων δράσεων. 
      (Στο σημείο αυτό την Προεδρική Έδρα καταλαμβάνει ο Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ)
      Αυτά είναι τα αιτήματα της κοινωνίας μας και από αυτά απορρέουν και οι δικές μας υποχρεώσεις. Ένας πανδέκτης νόμων για να είναι χρήσιμος θα πρέπει να αντικατοπτρίζει τις πραγματικότητες και τις ανάγκες και όχι να αποτελεί απλή συλλογή διάσπαρτων και σε πολλές περιπτώσεις αντιφατικών διατάξεων, όπως είμαι σίγουρη ότι θα διαπίστωσαν και οι επιστήμονες που εργάστηκαν στην Επιτροπή.
      Το πρόβλημα των ναρκωτικών, κύριε Υπουργέ, είναι πολύ μεγάλο και η αντιμετώπισή του θα πρέπει να είναι πολιτική και όχι γραφειοκρατική.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Κοσιώνης): Κύριοι συνάδελφοι, θα ήθελα να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και σε λοιπούς χώρους του Μεγάρου της Βουλής των Ελλήνων, σαράντα τέσσερις μαθητές και μαθήτριες και πέντε συνοδοί από το Γυμνάσιο Λιανοκλαδίου Φθιώτιδας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει η κ. Σοφία Βούλτεψη.
      ΣΟΦΙΑ ΒΟΥΛΤΕΨΗ: Ευχαριστώ πολύ, κύριε Πρόεδρε. 
      Επιτρέψτε μου κι εμένα να ευχηθώ χρόνια πολλά σε όλους και να συγχαρώ και από αυτό το Βήμα, τόσο τον Πρόεδρο της Επιτροπής για τα ναρκωτικά, τον κ. Κιλτίδη, όσο και το σύνολο του διακομματικού προεδρείου, στο οποίο μετέχετε κι εσείς, καθώς και τον Αντιπρόεδρο της Βουλής, τον κ. Σούρλα, για την τοποθέτησή του.
      Θεωρώ ότι το ζήτημα των ναρκωτικών δεν είναι ένα θέμα που μπορεί να προκαλέσει αντιπαράθεση μέσα σ’ αυτή την Αίθουσα. Και λυπήθηκα πάρα πολύ που άκουσα κορώνες γύρω από αυτό το κρίσιμο ζήτημα, κυρίως επειδή εμείς στη Διακομματική Επιτροπή για τα ναρκωτικά έχουμε μάθει να μην χρησιμοποιούμε αυτό τον τόνο για ένα τόσο σοβαρό, εξοντωτικό για την πατρίδα μας, πρόβλημα. Μου έκανε εντύπωση που και σ’ αυτό το σημείο ήρθε η αντιπαράθεση σχετικά με το τι κάνουμε δύο χρόνια. Σ’ αυτήν την περίπτωση ίσως θα χρειαζόταν να υπάρξει η απάντηση «τι κάνατε επί είκοσι χρόνια». Δεν θα μπω όμως σ’ αυτήν τη λογική γιατί δεν προσφέρεται το θέμα για τέτοιου είδους αντιπολίτευση, για τέτοιου είδους πολιτική. Πιστεύω ότι οι συνάδελφοι Βουλευτές που μετέχουμε σ’ αυτήν τη συζήτηση το κάνουμε «με κρύα καρδιά». Τόσοι νόμοι, τόσες διατάξεις, τόσες ουσίες, τόσες επιτροπές, τόσες αλλαγές στη νομοθεσία και στον τρόπο με τον οποίο κατά καιρούς Βουλευτές, μέλη κυβερνήσεων, εμπλεκόμενοι κάθε λογής, έβλεπαν το πρόβλημα, τόσες προτάσεις για την αντιμετώπισή του. 
      Το συζητήσαμε αυτό το σχέδιο νόμου και στην Επιτροπή μας για τα ναρκωτικά και λίγο έως πολύ συμφωνήσαμε πως είναι χρήσιμο να υπάρχει κωδικοποιημένο το σύνολο της νομοθεσίας γύρω από ένα θέμα που τραυματίζει την πατρίδα μας και μας καθιστά  όλους συνυπεύθυνους. Δεν υπάρχει αμφιβολία ότι το σημερινό σχέδιο νόμου αντικατοπτρίζει τις κατά καιρούς προσπάθειες για να δοθούν λύσεις. Δεν υπάρχει όμως επίσης αμφιβολία ότι αυτό το νομοσχέδιο αντικατοπτρίζει και την αδυναμία μας να αντιμετωπίσουμε το πρόβλημα που κατά καιρούς οι αρμόδιοι πίστεψαν ότι αντιμετωπίζεται μόνο με νόμους και διατάξεις, μπλέκοντας όλους –κοινωνία και αρμόδιους- στα γρανάζια της πολυνομίας. 
      Πολλά απ’ αυτά που εμφανίζονται σήμερα κωδικοποιημένα ενώπιόν μας έχουν χάσει πλέον την αξία τους, έχουν πάψει να ισχύουν, έχουν καταργηθεί από επόμενες σκέψεις και επιστημονικές τεκμηριώσεις. Στην ουσία το πρόβλημα παραμένει και διογκώνεται. Παρά τις προσπάθειες, τα στοιχεία είναι απογοητευτικά: Σε πλήρη έξαρση η καλλιέργεια ινδικής κάνναβης στην πατρίδα μας. Θερίζουν τα ναρκωτικά στις φυλακές. Μεγάλη αναμονή στις λίστες υποκατάστασης. Αποκάλυψη σοκ για τον αριθμό των χρηστών που κατατάχθηκαν ως υποψήφιοι επαγγελματίες οπλίτες. «Πλημμύρισαν κόκα τα σαλόνια» διαβάζουμε αλλού. Εκρηκτική στροφή προς τα συνθετικά ναρκωτικά. Αύξηση των θανάτων, μείωση των ορίων ηλικίας. Κατασχέσεις δεκάδων χιλιάδων χαπιών που κάνουν θραύση μεταξύ των νέων. Περιοχές της Ελλάδας όπου το 10% των μαθητών έχει δοκιμάσει διάφορες ουσίες, τεράστιες ποσότητες από την Αλβανία. Κέντρο φύλαξης και διακίνησης στο Κόσοβο. Μεγάλο πρόβλημα η πολυτοξικομανία. Τριπλασιάστηκε ο αριθμός των νέων που έκαναν χρήση ουσιών μία ή περισσότερες φορές. Η αξία του παγκόσμιου λαθρεμπορίου ναρκωτικών στα 320.000.000.000 δολάρια. 
      Λερναία Ύδρα, κυρίες και κύριοι συνάδελφοι. Στη διάρκεια των συνεδριάσεών μας στην Επιτροπή έχουμε φτάσει σε συγκλονιστικές διαπιστώσεις. Έχουμε διαπιστώσεις πως στο ζήτημα εμπλέκονται τόσοι πολλοί φορείς που πλέον έχει καταντήσει να αντιμετωπίζεται ως μια αλληλουχία γραφειοκρατικών συμβιβασμών, υπεράσπισης μαγαζιών, βεβαιότητας από όλες τις πλευρές ότι κατέχουν την απόλυτη αλήθεια, συγκρούσεων συμφερόντων, συνδικαλιστικών αιτημάτων και πάνω από όλα άγνοιας.
      Θέματα αστυνομικής, δικαστικής, εκπαιδευτικής, οικογενειακής, υγειονομικής φύσης πολλές φορές δίνουν την εντύπωση ότι εξαφανίζονται μέσα στο απύθμενο πηγάδι της διαφθοράς, της διαπλοκής, της αδιαφορίας, της ψυχρότητας, των προκαταλήψεων. Μπορούμε να βεβαιώσουμε όλοι για όλα αυτά. Είναι εδώ και ο Πρόεδρος της Επιτροπής, ο κ. Κιλτίδης και εσείς, κύριε Πρόεδρε, που γνωρίζετε το θέμα. 
      Στα σχολεία δεν διδάσκεται η πρόληψη, γιατί υπάρχουν εργαζόμενοι στο χώρο της εκπαίδευσης που αρνούνται να μείνουν μια ώρα παραπάνω για να γίνεται η ενημέρωση των μαθητών. Στην ελληνική ύπαιθρο υπάρχουν περιοχές όπου όλοι γνωρίζουν ότι γίνεται η καλλιέργεια δενδρυλλίων, αλλά ως εκ θαύματος, οι περιοχές αυτές εμφανίζονται καθαρές σε κάθε έφοδο της αστυνομίας. Στις φυλακές διακινούνται ναρκωτικά. «Τα βρίσκουμε ευκολότερα εκεί», μας είπαν οι χρήστες, αλλά δεν έχει απολυθεί ούτε ένας φύλακας για ελλιπή φύλαξη. Στα θορυβώδη νυκτερινά στέκια της νεολαίας τα συνθετικά χάπια πάνε και έρχονται, αλλά σπάνιες είναι οι έφοδοι της αστυνομίας. 
      Πάνω απ’ όλα έχει υπολογιστεί πως οι γονείς πληροφορούνται με καθυστέρηση πέντε χρόνων ότι το παιδί τους έχει βυθιστεί στον κόσμο των ουσιών. Γιατί; Μα, επειδή, όπως μας είπαν, δεν υπάρχει ενημέρωση. Δεν ξέρουν, δεν τους έχει πει κανείς τι να παρατηρήσουν. Οι γονείς της πατρίδας μας γνωρίζουν με κάθε λεπτομέρεια όλα τα κουτσομπολιά των μεσημεριανών εκπομπών και έχουν «σκοτώσει» άπειρες ώρες παρακολουθώντας τηλεκαυγάδες για ανούσια θέματα, αλλά κανείς δεν έχει μπει στον κόπο να τους ενημερώσει για το πώς να σώσουν τα ίδια τους τα παιδιά από την απειλή του λευκού θανάτου. Άγνοια επικρατεί και γύρω από τα θέματα της υποκατάστασης με μεθαδόνη. Ακριβώς επειδή έχει δοθεί μεγάλη έμφαση στη λίστα αναμονής για υποκατάσταση, όλοι πλέον παραπληροφορημένοι νομίζουν ότι υπάρχει λίστα αναμονής και στα θεραπευτικά προγράμματα. 
      Παρά τον όγκο των νόμων, λοιπόν, ενώπιων της κωδικοποίησης των οποίων βρισκόμαστε σήμερα, η πρόοδος είναι τόσο μικρή που βυθίζει στην απόγνωση όσους ενδιαφέρονται πραγματικά. Φυσικά, το πρόβλημα είναι παγκόσμιο. Φυσικά, αν ήταν εύκολο να λυθεί, θα είχε λυθεί σε διεθνές επίπεδο. Και βέβαια υπάρχουν τρομερά συμφέροντα, από τα πιο εγκληματικά ως τα πιο αθώα. Το ζήτημα όμως είναι εάν τελικά μπορούμε να κάνουμε κάτι. Για να συμβεί αυτό δεν αρκεί να πολεμήσουμε το οργανωμένο έγκλημα. Πρέπει να πολεμήσουμε με εδραιωμένες νοοτροπίες, με την άγνοια και την παραπληροφόρηση, με τη γραφειοκρατία και την αδιαφορία. 
      Πιστεύω πως η σημερινή συζήτηση μπορεί να αποτελέσει το έναυσμα για να οργανωθεί μια συζήτηση εδώ στην Αίθουσα της Ολομέλειας με όλους τους Βουλευτές παρόντες, με τα μέλη της Διακομματικής Επιτροπής να ενημερώνουν και να δίνουν στοιχεία, ώστε να ληφθούν αποφάσεις και να δοθούν πραγματικές λύσεις. Η ψήφιση αυτού του νομοσχεδίου είναι αναγκαία για να ξέρουμε τι υπάρχει από πλευράς νομοθεσίας. Δεν βλέπουμε την ψήφιση αυτού του νομοσχεδίου ως λύση του προβλήματος. Η λύση θα δοθεί όταν όλοι μαζί οι Βουλευτές προχωρήσουμε σε σοβαρές  πρωτοβουλίες, την εφαρμογή των οποίων θα επιβάλλουμε στην εκτελεστική εξουσία με τη βεβαιότητα και την αποφασιστικότητα ότι μετά τη λήψη των αποφάσεων ο κοινοβουλευτικός έλεγχος θα είναι σκληρός.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο κ. Κιλτίδης.
      ΚΩΝΣΤΑΝΤΙΝΟΣ ΚΙΛΤΙΔΗΣ: Κατ’ αρχάς, αγαπητοί συνάδελφοι, χρόνια πολλά σε όλους μας. 
      Έστω και έτσι, έστω και με ένα νομοθέτημα που αφορά κωδικοποίηση, γίνεται σήμερα στην Ολομέλεια μια συζήτηση για το μέγιστο ζήτημα, πιστεύω, μετά την ανεργία, ιδίως για τους νέους, που έχει να κάνει με τη διάδοση και χρήση των εξαρτησιογόνων ουσιών.
      Έχοντας το βαρύ φορτίο του Προέδρου της Διακομματικής Επιτροπής, αγαπητοί συνάδελφοι και κύριε Υφυπουργέ, το οποίο δεν πρόκειται να αποποιηθώ όσο θα με τιμά η ελληνική Βουλή με αυτή την ιδιότητα, θα κινηθώ αυστηρά σ’ αυτή τη διακομματική συνισταμένη, η οποία και θα πρέπει να συνεχιστεί να υπάρχει, μιας και κατακτήθηκε με πολύ κόπο αυτά τα χρόνια στη Διακομματική Επιτροπή για τη μελέτη και την αντιμετώπιση του προβλήματος των ναρκωτικών.
      Η κωδικοποίηση ήταν ένα αίτημα όλων των μελών της Διακομματικής Επιτροπής επί σειρά ετών. Ακόμη και πριν από το 2004 ήταν ένα πάγιο αίτημα, το οποίο κατορθώθηκε να υλοποιηθεί με τις γνωστές συνταγματικές επιταγές και το νόμο του 2003.
      Επομένως, πρόβλημα περί του αιτήματος για ύπαρξη κώδικα δεν υπήρξε από καμία πτέρυγα του Ελληνικού Κοινοβουλίου. Απλούστατα δυστυχώς -για να θυμηθώ λίγο τα λόγια και της αγαπημένης συναδέλφου κ. Βούλτεψη στη Διακομματική Επιτροπή- μείναμε όλοι έκπληκτοι και πρέπει να ομολογείται αυτό, από το τέρας της γραφειοκρατίας, αυτό το οποίο μάλλον δεν μπόρεσε ακόμη καμία κυβέρνηση σ’ αυτή τη χώρα να το τιθασεύσει. Η Διακομματική Επιτροπή η οποία συστάθηκε το 2003 εργαζόταν για τη μελέτη και την αντιμετώπιση του προβλήματος, αλλά δεν εδόθη ούτε τότε ούτε και μετέπειτα καμία διάσταση κατευθυντήρια, για το ποια πρέπει να είναι αυτή -περί της κωδικοποίησης- από τις τρεις μορφές, που έγκριτοι νομικοί μας ανέφεραν και στην Επιτροπή Κοινωνικών Υποθέσεων και σ’ αυτήν την Αίθουσα σήμερα και ποιο το περιεχόμενο τελικώς. Δηλαδή αγωνίζεται μια Διακομματική Επιτροπή επί σειρά ετών, μελετά, προβληματίζεται, έχει τεκμηριωμένη άποψη και εκσυγχρονισμένη και διεθνοποιημένη, θα τολμούσα να πω, επί πολλών ζητημάτων και δεν λαμβάνεται αυτό υπ’ όψιν. Γιατί; Γιατί απλούστατα αυτή η Επιτροπή για την κωδικοποίηση έκανε πολύ καλά τη δουλειά της, σύμφωνα με την εντολή που είχε πάρει κάποτε για να υλοποιηθεί προφανώς από τη γραμματεία του τότε Υπουργικού Συμβουλίου.
      Έτσι, αυτή η έκπληξη που εκφράστηκε και αν το θέλετε, ο σχολιασμός που ακούστηκε, αγαπητοί συνάδελφοι –και το λέω και προς τον φίλο μου τον Γιώργο τον Κωσταντόπουλο, τον Υφυπουργό- δεν έχει να κάνει περισσότερο με αντιπαλότητες ή διαφορετικές απόψεις κομμάτων, όσο έχει να κάνει με αυτή τη γραφειοκρατική διάσταση, όπως παρουσιάστηκε στην Επιτροπή Κοινωνικών Υποθέσεων, αλλά και στη Διακομματική Επιτροπή, που δεν ήρθε ποτέ ούτε καν προς ενημέρωση. Αυτό έχει να κάνει, κύριε Υφυπουργέ, με τη διόρθωση αυτής της πορείας, που πρέπει να ακολουθήσουμε, άλλο αν κάποιοι και κατά το παρελθόν δεν έκαναν αυτό που έπρεπε να κάνουν.
      Τι αναδεικνύει, αγαπητοί συνάδελφοι, ο Κώδικας και τι μας υπενθυμίζει; Μας υπενθυμίζει διατάξεις οι οποίες είναι πλέον παρωχημένες. Η επιτροπή, όσο κι αν θέλησε, όσο κι αν μπορούσε κατά το δυνατόν να διορθώσει τις διατάξεις αυτές -μόνο φραστικά μάλλον, κατά την αιτιολογική έκθεση, στην αναφορά που έχει κάνει εκεί- δεν στάθηκε δυνατόν να φέρει κάτι επικαιροποιημένο σύμφωνα με τη νέα πραγματικότητα περί ναρκωτικών. Πολύ ορθώς ο κ. Λεβέντης και πολλοί συνάδελφοι εδώ ανέφεραν και ο Υφυπουργός παρεδέχθη, ότι βεβαίως υπάρχουν διατάξεις οι οποίες έχουν ξεπεραστεί επιστημονικά από το χρόνο. 
      Όταν η Διακομματική Επιτροπή εναγωνίως αναζητεί ρόλο διαφορετικό ως μία Διαρκής επιτροπή και Εποπτείας και ελέγχου κατά το πρότυπο της Επιτροπής Θεσμών και Διαφάνειας για τις εξαρτήσεις εν γένει και όχι πλέον για ουσίες και, για να γίνω πιο κατανοητός, και για τους ανθρώπους που πιθανόν να βλέπουν αυτή τη στιγμή από τους δέκτες της τηλεοράσεως τη συνεδρίασή μας, για την εξάρτηση από την οθόνη, τη νέα μάστιγα της εποχής, ε, πόσο μάλλον είναι ανεπίκαιρο να μιλάει κανείς μόνο για ναρκωτικές ουσίες, όταν είναι γνωστό ότι εδώ και μία εικοσαετία αυτές που ταλανίζουν την ανθρωπότητα είναι και οι διεγερτικές ουσίες και τα αναβολικά.
      Πιστεύω ότι ήταν χρήσιμο να έρθει εδώ προς συζήτηση -έστω και όπως ήρθε- ο Κώδικας, αγαπητοί συνάδελφοι, γιατί έτσι έπρεπε να έρθει. Και η συζήτηση αυτή που γίνεται σήμερα δεν νομίζω ότι βλάπτει σε τίποτα στη διαφώτιση και στη ζύμωση που πρέπει να γίνει γύρω από το ζήτημα αυτό και, γιατί όχι, για τα συμπεράσματα τα πιθανά, τα οποία μπορούν να ανακληθούν καμιά φορά στη μνήμη όλων μας και ιδίως της εκτελεστικής εξουσίας, για να πάρει νέα ορμή και με νέα διδάγματα και δυνάμεις να αγωνιστεί για το θέμα αυτό των εξαρτησιογόνων ουσιών.
      Αγαπητοί συνάδελφοι, αν διαβάσει κανείς τη συσσωρευμένη πλέον νομοθεσία σ’ αυτόν τον Κώδικα και είναι στοιχειωδώς γνώστης τουλάχιστον της Διακομματικής Επιτροπής κατά των ναρκωτικών, θα δει εκεί την τραγικότητα της ευθύνης όλων μας, όχι μόνο του ελληνικού Κοινοβουλίου, αλλά και θεσμών που δεν τολμούμε να αγγίξουμε δήθεν.
      Και το απόγευμα δυστυχώς πάλι η Διακομματική Επιτροπή θα ασχοληθεί με μία παρόμοια θλιβερή ιστορία. Από το 1987 δεν εφαρμόζεται ο νόμος ο οποίος υπήρχε από τότε και ο Κώδικας έρχεται να τον επικαιροποιήσει. 
      Έτσι, λοιπόν, νομίζω ότι ήταν χρήσιμη η σημερινή συζήτηση. Βεβαίως, ο δρόμος είναι γνωστός. Η Διακομματική Επιτροπή επανειλημμένως έχει θέσει ως σκοπό στο τέλος της διαδρομής της -σ’ αυτήν την περίοδο τουλάχιστον- να ζητήσει αυτήν την προ ημερησίας διατάξεως συζήτηση σε επίπεδο Αρχηγών Κομμάτων και εκεί να αναλάβουμε όλοι τις ευθύνες μας με επίκαιρες, σύγχρονες απόψεις και πάνω απ’ όλα με επίδειξη αποφασιστικότητας για να υλοποιηθεί η μέχρι τούδε νομοθεσία και να ανοιχθούν νέοι δρόμοι για την αντιμετώπιση αυτού του προβλήματος. 
      Έτσι, λοιπόν, αγαπητοί συνάδελφοι, νομίζω ότι αναδείχθηκαν με ένα φρεσκάρισμα της μνήμης μας από την ανάγνωση αυτού του Κώδικα, πολλά ζητήματα. Δεν θέλω να υπερβάλλω, σεβόμενος την ιδιότητά μου ως Προέδρου της Διακομματικής Επιτροπής, γιατί είναι δεδομένο ότι γνωρίζω, αν όχι όλα, τα περισσότερα σχεδόν απ’ αυτά που θα έπρεπε να γνωρίζει ένα μέλος του Κοινοβουλίου ή ένα μέλος ενεργό της κοινωνίας. Ο Ο.ΚΑ.ΝΑ. που δεν έγινε ποτέ στρατηγικό όργανο, το ΚΕ.Θ.Ε.Α. που έπρεπε να έχει έδρα τη Θεσσαλονίκη, αλλά μάλλον έφυγε από τη Θεσσαλονίκη, οι μύθοι –αν το θέλετε- που αναπτύσσονται περί πολιτικής κατάταξης των ουσιών -λέτε και η επιστήμη και η δικονομία δεν έχει κάνει την κατάταξη περί μαλακών ή σκληρών κατά την επικινδυνότητα- οι μύθοι οι οποίοι έχουν ακουστεί εδώ και από άλλους συναδέλφους εκλεκτούς ότι άλλο οι λίστες των υποκατάστατων, άλλο η σειρά –αν το θέλετε- για τα κέντρα που πραγματικά θα παρέχουν αποθεραπεία. Άλλο η ατιμωρησία, αγαπητοί συνάδελφοι του Συνασπισμού και άλλο η αποποινικοποίηση που σηματοδοτεί συμβιβασμό. Και εδώ πρέπει να καταθέσω ότι η συντριπτική πλειονότης του ελληνικού Κοινοβουλίου, τουλάχιστον όπως εκφράζεται στη Διακομματική Επιτροπή, αυτά τα ζητήματα πλέον τα έχει λύσει. Ανοίγονται νέοι δρόμοι, κύριε Υφυπουργέ.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
       Νομίζω ότι με την κατάθεση της Έκθεσης της Διακομματικής Επιτροπής και με εργαλείο πλέον τον Κώδικα αυτόν που δεν είναι άχρηστος στο να υπάρχει συνοπτικά στα χέρια του κάθε ανθρώπου, του κάθε πολίτη, του κάθε πολιτικού που ασχολείται με το ζήτημα αυτό, να προσπαθήσουμε τότε να τον επικαιροποιήσουμε, όντας σοφότεροι –πιστεύω- από τα παθήματα δυστυχώς της ελληνικής οικογένειας και της ελληνικής κοινωνίας. Ο δρόμος και η δόξα είναι μπροστά μας, αρκεί να την κυνηγήσουμε, αγαπητοί συνάδελφοι. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ  πολύ τον κ. Κιλτίδη. 
      Το λόγο έχει ο κ. Ιωάννης Μπούγας. 
      ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, τέθηκε ένα θέμα: Γιατί επιβάλλεται η κωδικοποίηση της ισχύουσας νομοθεσίας; Διότι αποτελεί διαχρονικό αίτημα όχι μόνο των νομικών, αλλά και των πολιτών κάθε δικαιοκρατούμενης πολιτείας η σαφής γνώση του εκάστοτε ισχύοντος δικαίου, η οποία προσδιορίζει τις ελευθερίες και τα δικαιώματα των πολιτών και οριοθετεί τις υποχρεώσεις τους έναντι του κράτους. 
      Είναι αλήθεια ότι ένα από τα προβλήματα του δικαιικού μας συστήματος είναι η εμφάνιση αντινομιών, καθ’ όσον αρκετές φορές διαπιστώνεται η ύπαρξη αντιφατικών ρυθμίσεων μιας και της αυτής συγκεκριμένης περίπτωσης. Οι αντινομίες αυτές οφείλονται συχνά στην ανάγκη -κυρίως στη σημερινή εποχή- για ταχεία θέσπιση νέων διατάξεων προς αντιμετώπιση καινοφανών κοινωνικών προβλημάτων, η οποία ασφαλώς δυσχεραίνει τη γνώση, την ερμηνεία αλλά και την εφαρμογή του ισχύοντος δικαίου. Διατάξεις νόμων που ρυθμίζουν το ίδιο ζήτημα, εγκατεσπαρμένες σε πολυάριθμα νομοθετήματα, αντιφατικές μεταξύ τους ή και αλληλοαναιρούμενες, δυσχεραίνουν την ανεύρεση του εφαρμοστέου κανόνα δικαίου, την ορθή ερμηνεία του και προκαλούν ανασφάλεια δικαίου, υπονομεύοντας την προστασία των πολιτών έναντι των διοικητικών και των δικαστικών αρχών και περιορίζοντας, εν τέλει, τις ελευθερίες του πολίτη έναντι του κράτους. 
      Το αίτημα της σαφήνειας και της ασφάλειας του δικαίου ικανοποιείται όταν αναλαμβάνεται σοβαρή πρωτοβουλία κωδικοποίησης της ισχύουσας νομοθεσίας, την οποία άλλωστε έμμεσα επιβάλλει και η διάταξη της παραγράφου 7 του άρθρου 76 του ισχύοντος Συντάγματος, η οποία ρυθμίζει την κωδικοποίηση διατάξεων με την ταξινόμηση τους, διότι αυτό γίνεται και στο παρόν νομοθέτημα: ταξινόμηση των διατάξεων που ισχύουν. 
      Κυρίες και κύριοι συνάδελφοι, σ' αυτό το πλαίσιο επιχειρείται με το συζητούμενο σήμερα σχέδιο νόμου η κωδικοποίηση τη υφιστάμενης νομοθεσίας για τα ναρκωτικά. Τι περιλαμβάνει το ισχύον θεσμικό πλαίσιο αντιμετώπισης των ναρκωτικών στη χώρα μας και ως εκ τούτου τι βρίσκεται στο συζητούμενο σχέδιο νόμου; Στο θεσμικό πλαίσιο της χώρας μας συνυπάρχουν το τιμωρητικό με το θεραπευτικό μοντέλο. Αυτή η επιλογή αν διαβάσει κανείς τις εισηγητικές εκθέσεις των μέχρι σήμερα νόμων, προκύπτει κυρίως από αυτή του ν. 2161/93, όπου προσδιορίζονται τα ναρκωτικά ως ιατροκοινωνικό πρόβλημα, ενώ ταυτόχρονα η εισηγητική έκθεση αναφέρεται και στην κατασταλτική παρέμβαση του νόμου ως τέταρτο στάδιο της μεθοδολογίας αντιμετώπισής του μετά την πρόληψη, τη θεραπευτική προσέγγιση και την κοινωνική επανένταξη. 
      Εάν κανείς θελήσει να αναζητήσει τη θεραπευτική διάσταση του ισχύοντος θεσμικού πλαισίου θα την βρει στις διατάξεις οι οποίες αναφέρθηκαν για την ίδρυση του ΚΕ.Θ.Ε.Α., του Ο.ΚΑ.ΝΑ. και στις επιτροπές πρόληψης, θεραπείας και κοινωνικής επανένταξης, καθώς και στη θεσμοθέτηση των προγραμμάτων υποκατάστασης για εξαρτημένους χρήστες ηρωίνης. Ο κατασταλτικός χαρακτήρας της σχετικής νομοθεσίας είναι, ωστόσο,  κυρίαρχος στο δικαιικό μας σύστημα. Οι ισχύοντες νόμοι προβλέπουν βαριές ποινές για τους εμπόρους και τις διακεκριμένες περιπτώσεις των βασικών εγκλημάτων. 
      Ωστόσο δεν πρέπει να παραβλέπεται ότι η ποινική καταστολή είναι αρκετά περιπτωσιολογική, ώστε οι δικαστές να δύνανται να εξετάζουν τις ιδιαιτερότητες κάθε συγκεκριμένης περίπτωσης και να επιβάλουν την κατάλληλη ποινή στους δράστες. Είναι επιεικέστερη η αντιμετώπιση του απλού χρήστη και όποιου προμηθεύεται, κατέχει ή καλλιεργεί ναρκωτικές ουσίες σε ποσότητες που αποδεδειγμένα εξυπηρετούν την προσωπική του χρήση. Εξάλλου μπορεί να εκδοθεί απόφαση ή βούλευμα βάσει των οποίων ο δράστης κρίνεται ατιμώρητος, εφόσον η πράξη του κριθεί ως τελείως συμπτωματική, ενώ, τέλος, σειρά δικονομικών διατάξεων, οι οποίες περιέχονται σε ξεχωριστό κεφάλαιο και στον ισχύοντα κώδικα, επιτρέπουν τη συντομότερη εκδίκαση των υποθέσεων για ναρκωτικά και παρέχουν τη δυνατότητα εισαγωγής του χρήστη σε θεραπευτικό πρόγραμμα για απεξάρτηση. 
      Η συνύπαρξη των τιμωρητικών και των θεραπευτικών χαρακτηριστικών στην ισχύουσα νομοθεσία δυσχεραίνει την κατανόηση της δικαιοπολιτικής της στόχευσης αλλά και την εφαρμογή της. Είναι πρόβλημα το οποίο περαιτέρω οξύνεται από το συμπτωματικό και από τον αποσπασματικό χαρακτήρα της νομοθεσίας. Αυτά είναι τα χαρακτηριστικά τα οποία προσδιορίζουν την εθνική μας νομοθεσία για τα ναρκωτικά. Οι λόγοι αυτοί επιβάλλουν κατ’ αρχήν την κωδικοποίησή της. Επιτρέψτε μου να πω ότι σ’ αυτό το εγχείρημα ανταποκρίνεται με επιτυχία το παρόν νομοθέτημα, το οποίο αποτελείται από επτά κεφάλαια και εξήντα άρθρα κωδικοποιώντας ρυθμίσεις που αφορούν τα ναρκωτικά, ρυθμίσεις που ισχύουν και από το έτος 1932. 
      Στο σημείο αυτό πρέπει να αναφέρω ότι πρόσφατα το 2001 είχε γίνει προσπάθεια κωδικοποίησης της ισχύουσας νομοθεσίας χωρίς πολλές διαφοροποιήσεις από το σχέδιο Κώδικα που σήμερα συζητάμε στην Εθνική Αντιπροσωπεία. Η πρακτική αξία του νομοθετήματος δεν ακυρώνεται από τυχόν ενστάσεις, οι οποίες ακούστηκαν σ’ αυτήν την Αίθουσα σχετικά με το περιεχόμενό του. Δεν πρέπει να λησμονούμε ότι αντικείμενο της κωδικοποίησης αποτελεί η συστηματοποίηση της υφιστάμενης νομοθεσίας και όχι η μεταρρύθμισή της, καθώς σε αντίθετη περίπτωση η κωδικοποίηση θα βρισκόταν εκτός συνταγματικής αλλά και νομοθετικής εξουσιοδότησης. Αναφέρθηκαν οι νόμοι οι οποίοι προβλέπουν τη δυνατότητα κωδικοποίησης.
      Άκουσα προσεκτικά τις παρατηρήσεις και τις ενστάσεις σχετικά με αντιφάσεις από τους συναδέλφους του ΠΑ.ΣΟ.Κ.. Αν κανείς ψάξει με επιμέλεια τις διατάξεις όχι μόνο του συζητούμενου σχεδίου νόμου, αλλά και των προηγούμενων ισχυόντων νομοθετημάτων, δεν θα βρει καμία αντίφαση και καμία αντινομία.
      Αναφέρθηκε το άρθρο 8. Επιτρέψτε μου να πω, κυρίες και κύριοι συνάδελφοι, ότι το άρθρο 8 αφορά διοικητικά μέτρα και διοικητικές ποινές. Το άρθρο 23,  προς το οποίο υποτίθεται ότι αντιφάσκει το άρθρο 8, αφορά την ποινική αντιμετώπιση των δραστών και όσων διαπράττουν τα εγκλήματα που περιγράφονται σε αυτό.
      Επίσης, η παρατήρηση συναδέλφου για το ότι η κατηγοριοποίηση των ουσιών σε τέσσερις ομάδες έπρεπε να γίνεται με κριτήριο την επικινδυνότητά τους, παραγνωρίζει το γεγονός ότι το ελληνικό θεσμικό πλαίσιο απορρίπτει τη διάκριση μεταξύ σκληρών και μαλακών ναρκωτικών, διότι ξεκινάει από την παραδοχή ότι όλες οι ναρκωτικές ουσίες προκαλούν σοβαρές βλάβες στη σωματική και ψυχική υγεία του δράστη. 
      Η παρούσα κωδικοποίηση δίνει επιπλέον τη δυνατότητα ευχερούς εντοπισμού –εάν υπάρχουν και σε όση έκταση υπάρχουν- των αντιφατικών, αναχρονιστικών, αλλά και ατελέσφορων για την αντιμετώπιση του φαινομένου ρυθμίσεων και μπορεί να αποτελέσει –και εύχομαι να γίνει- την αναγκαία αφετηρία μιας προσεκτικής αναθεώρησης της νομοθεσίας για τα ναρκωτικά.
      Πρέπει, κύριε Υπουργέ –και νομίζω ότι έχετε ήδη αναλάβει τη δέσμευση- να συστήσετε νομοπαρασκευαστική επιτροπή για την επικαιροποίηση της κωδικοποιημένης πλέον νομοθεσίας για τα ναρκωτικά.
      Για την αναμόρφωσή της, οφείλουμε να λάβουμε υπ’ όψιν τις δυσλειτουργίες του υπάρχοντος συστήματος, την ελληνική και ευρωπαϊκή εμπειρία, τις σύγχρονες τάσεις και να αξιολογήσουμε την αποτελεσματικότητα των υφιστάμενων δικαιοπολιτικών επιλογών και των νομοθετικών μέτρων που μέχρι σήμερα έχουμε λάβει. Μόνο έτσι θα καταφέρουμε να αντιμετωπίσουμε το πρόβλημα με σοβαρότητα, σε νομοθετικό τουλάχιστον επίπεδο, διότι δεν είμαστε χρήσιμοι, κύριοι συνάδελφοι, μόνο αν αρκούμεθα στην περιγραφή του προβλήματος. Την περιγραφή μπορεί να την κάνει ο καθένας από μας. Όμως, δεν αρκεί να περιγράφουμε απλώς το πρόβλημα. 
      Οφείλουμε να επανεξετάσουμε τη λειτουργία της ποινικής καταστολής στην περίπτωση των δραστών-χρηστών προκρίνοντας εναλλακτικές του εγκλεισμού ποινές και κυρίως, την ουσιαστική θεραπευτική αντιμετώπιση, με γνώμονα το σεβασμό των ανθρωπίνων δικαιωμάτων.
      Κυρίες και κύριοι συνάδελφοι, τελειώνοντας, θέλω να πω ότι η αντιμετώπιση των ναρκωτικών προϋποθέτει το συντονισμό δράσεων όλων των εμπλεκόμενων φορέων, την ενεργοποίηση ολόκληρης της κοινωνίας, πέρα από στερεότυπα και προκαταλήψεις, την υπέρβαση προσχηματικών κομματικών αντιπαραθέσεων και την αναζήτηση πολιτικής συναίνεσης. Γι’ αυτό και η υπερψήφιση του παρόντος σχεδίου νόμου από όλες τις πτέρυγες της Βουλής θα αποτελούσε μια ιδανική ευκαιρία έκφρασης της ομόθυμης βούλησής μας -που φραστικά τουλάχιστον διατυπώθηκε στην Αίθουσα αυτή- να αντιμετωπίσουμε τα ναρκωτικά με αποφασιστικότητα και να μεταφέρουμε προς όλους –ιδίως όμως προς τη νέα γενιά- για μια ακόμη φορά το μήνυμα ότι τα ναρκωτικά δεν αποτελούν διέξοδο από τα προβλήματα, δεν αποτελούν χειραφέτηση, αλλά αντίθετα αποτελούν τη χειρότερη μορφή ψυχολογικού και σωματικού ψυχαναγκασμού που γνώρισε ποτέ άνθρωπος.
      Σας ευχαριστώ πολύ για την προσοχή σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ το συνάδελφο κ. Μπούγα. 
      Τώρα, θα δώσω το λόγο στο συνάδελφο κ. Γεώργιο Κοντογιάννη με τον οποίο θα κλείσουμε τη συνεδρίασή μας.
      Ορίστε, κύριε Κοντογιάννη, έχετε το λόγο.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, κύριοι συνάδελφοι, το φαινόμενο των ναρκωτικών αποτελεί ένα από τα μεγαλύτερα προβλήματα των πολιτών της Ευρώπης και σημαντική απειλή όχι μόνο για την υγεία αλλά και για την ασφάλεια της κοινωνίας μας. 
      Σύμφωνα με στοιχεία του Σχεδίου Δράσης της Ευρωπαϊκής Ένωσης για τα ναρκωτικά 2005-2008, στην Ευρώπη υπάρχουν περίπου δύο εκατομμύρια χρήστες ναρκωτικών. Η χρήση των ναρκωτικών –ιδίως ανάμεσα στους νέους- βρίσκεται σε πρωτοφανή υψηλά επίπεδα. Για την Ελλάδα, σύμφωνα με τα στοιχεία του Ο.ΚΑ.ΝΑ., η ηλικία έναρξης της χρήσης σκληρών ναρκωτικών συνεχώς μειώνεται. Κάτω των δεκατεσσάρων χρονών έχουμε το δραματικό ποσοστό 7,3% και στην ηλικία δεκαπέντε έως δεκαέξι ετών, ποσοστό 10%.
      Παράλληλα, το ποσοστό κρουσμάτων AIDS μεταξύ των χρηστών αυξάνει ακόμη περισσότερο την ανησυχία σε πολλά κράτη-μέλη της Ευρωπαϊκής Ένωσης. Όμως, και στον τομέα της καταπολέμησης της εμπορίας ναρκωτικών σε όλα τα επίπεδα και η ανάγκη μιας διακρατικής και συντονισμένης προσέγγισης, κρίνεται σήμερα επιτακτική.
      Η αντιμετώπιση του προβλήματος των ναρκωτικών ως ένα πρόβλημα κατ’ αρχήν κοινωνικής παθογένειας και ο κατακερματισμός μέχρι σήμερα των σχετικών άρθρων στην ελληνική νομοθεσία είναι οι βασικοί παράγοντες που επέβαλαν τη σύνταξη αυτού του νομοσχεδίου. 
      Ενδεικτικό της πολυνομίας που προϋπήρχε είναι και το γεγονός ότι ο νέος κώδικας νόμων για τα ναρκωτικά αποτελείται από εξήντα άρθρα στα οποία κωδικοποιούνται δεκαεπτά προηγούμενοι νόμοι και είκοσι εννέα κοινές υπουργικές αποφάσεις. 
      Στο σχετικό πίνακα του νομοσχεδίου απαριθμούνται διακόσιες ογδόντα τέσσερις ουσίες που εμπίπτουν στην περί ναρκωτικών νομοθεσία και καταγράφονται με σαφήνεια όλες οι νομικές και ποινικές συνέπειες για τους εμπλεκομένους σε παράνομη διακίνηση. 
      Μεταξύ άλλων κωδικοποιείται και η νομοθεσία για τον Ο.ΚΑ.ΝΑ. ο οποίος και ορίζεται ως ο αρμόδιος Οργανισμός για το σχεδιασμό και την υλοποίηση προγραμμάτων απεξάρτησης.
      Εξάλλου σύντομα, κυρίες και κύριοι συνάδελφοι, αναμένεται η ολοκλήρωση πλήρους Εθνικού Σχεδίου Δράσης για την αντιμετώπιση του προβλήματος των ναρκωτικών, προσαρμοσμένο στις νέες αυξημένες απαιτήσεις και σε εναρμόνιση με το σχέδιο δράσης της Ευρωπαϊκής Ένωσης, για τα ναρκωτικά, με στόχο την καταπολέμηση της μάστιγας μέσα από τη διεθνή συνεργασία, την έρευνα, την ενημέρωση και την αξιολόγηση.
      Κυρίες και κύριοι συνάδελφοι, η περιφερειακή διάσταση του προβλήματος των ναρκωτικών είναι κάτι που μας προβληματίζει ιδιαίτερα. Στην πατρίδα μου, στην Ηλεία, η αύξηση των χρηστών -ιδιαίτερα στους νέους- λαμβάνει διαστάσεις, συμπαρασύροντας φαινόμενα παθογένειας όπως η αύξηση των αυτοκτονιών και η αύξηση της εγκληματικότητας. Δυστυχώς, στον τόπο μου, όπως και σε πολλές άλλες περιοχές της Ελλάδος, δεν έχουμε μονάδες αποκατάστασης ούτε θεραπευτικούς χώρους για να καλύψουν τις τοπικές ανάγκες και οι χρήστες αναγκάζονται να καταφεύγουν σε άλλες περιοχές, συχνά απομακρυσμένες, με όποιο οικονομικό κόστος αυτό συνεπάγεται. Είναι χαρακτηριστικό ότι σε όλη την Πελοπόννησο πρόκειται να λειτουργήσει μια μονάδα αποκατάστασης στο Πανεπιστημιακό Νοσοκομείο του Ρίου, στην οποία έχουν ήδη γίνει εκατόν πενήντα αιτήσεις, ενώ στη μονάδα αποκατάστασης Αγρινίου σύμφωνα με επίσημα στοιχεία του Ο.ΚΑ.ΝΑ. ο αριθμός των χρηστών που βρίσκονται σε λίστα αναμονής φθάνει τους διακόσιους σαράντα.
      Στην Ηλεία, η προγραμματισμένη εδώ και καιρό λειτουργία της μονάδας εφήβων Αμαλιάδας –πρόκειται για στενό πρόγραμμα- έχει μπει στην τελική ευθεία, από πόρους που έχουν εξασφαλιστεί από κονδύλια της Νομαρχίας της Περιφέρειας Δυτικής Ελλάδος, της μητρόπολης Ηλείας και Ωλένης, της Τ.Ε.Δ.Κ. και αρκετών δήμων, αλλά δεν επαρκούν για να καλύψουν το συγκεκριμένο κόστος. Και εδώ βέβαια είναι αναγκαία η παρουσία της πολιτείας.
      Επίσης, θετική είναι η εκδηλωθείσα από την προηγούμενη πολιτική ηγεσία του Υπουργείου Υγείας προοπτική δημιουργίας μονάδας αποκατάστασης βουπερνορφίνης στο Γενικό Νοσοκομείο του Πύργου. Είμαστε βέβαιοι ότι η προοπτική αυτή παραμένει ζώσα και με τη νέα ηγεσία του Υπουργείου. 
      Και τα δύο αυτά ζητήματα θα έρθουν να ικανοποιήσουν ένα μακροχρόνιο και αγωνιώδες αίτημα του νομού, γι' αυτό και απευθύνω έκκληση προς την πολιτεία να επισπεύσει τις διαδικασίες χρηματοδότησης. Σημαντικό επίσης θα ήταν να λάβει τα απαραίτητα μέτρα οικονομικών ελαφρύνσεων που επωμίζονται οι χρήστες και οι οικογένειές τους έξοδα μετακίνησης, διαμονής, θεραπείας κ.λπ., σε περιπτώσεις που οι θεραπείες πραγματοποιούνται σε περιοχές εκτός του τόπου διαμονής τους. 
      Αξιόλογα αποτελέσματα στον αγώνα κατά των ναρκωτικών όχι μόνο στην Ηλεία αλλά σε ολόκληρη την Ελλάδα θα μπορούσαν επίσης να επιφέρουν οι παρακάτω δράσεις που βρίσκονται ήδη σε εξέλιξη σε ορισμένες περιοχές της χώρας αλλά πρέπει να επεκταθούν σε όλους τους νομούς όπως η μονάδα άμεσης δράσης και οι συμβουλευτικοί σταθμοί Ο.ΚΑ.ΝΑ., το Κέντρο Πολλαπλής Παρέμβασης Εξέλιξης και η Κινητή Μονάδα Ενημέρωσης «ΠΗΓΑΣΟΣ», ΚΕ.Θ.Ε.Α., η Γενική Γραμματεία Εκπαίδευσης Ενηλίκων μέσω προγραμμάτων διά βίου εκπαίδευσης, το Υπουργείο Απασχόλησης μέσω του επιχειρησιακού Προγράμματος Απασχόλησης και Κοινωνικής Κατάρτισης. 
      Φυσικά, τέτοιες πρωτοβουλίες μπορεί και πρέπει να συνοδευτούν από επέκταση των δράσεων στους τομείς της πρωτοβάθμιας και της τριτοβάθμιας πρόληψης με παράλληλη ευαισθητοποίηση και κινητοποίηση του τοπικού κοινωνικού περίγυρου. Αξιοποίηση της αμεσότητας  και του αντίκτυπου που έχουν τα μέσα ενημέρωσης, αξιοποίηση των νέων τεχνολογιών επικοινωνίας και πληροφόρησης κυρίως στο νεανικό πληθυσμό. Ένα νέο ζήτημα, παραδείγματος χάρη, που τείνει να λάβει μεγάλες διαστάσεις είναι η εμπορία ναρκωτικών μέσω του διαδικτύου. Σ’ αυτό το πλαίσιο θα μου επιτρέψετε να κάνω ορισμένες προτάσεις.
      Πρώτον, την ενίσχυση των πνευματικών κέντρων των δήμων με επέκταση των δραστηριοτήτων τους που θα εξασφαλίσουν την υγιή και δημιουργική ενασχόληση των νέων. 
      Δεύτερον, συνεχή και συστηματική ενημέρωση για τις τραγικές συνέπειες της χρήσης εξαρτησιογόνων ουσιών συμπεριλαμβανομένου και του αλκοόλ με στήριξη των προγραμμάτων της Διεύθυνσης Εκπαιδευτικής Τηλεόρασης του Υπουργείου Παιδείας που λειτουργούν στην πρωτοβάθμια και δευτεροβάθμια εκπαίδευση και τις δημόσιες βιβλιοθήκες σε συνεργασία με τοπικούς και περιφερειακούς σταθμούς.
      Τρίτον, συνεργασία με το Εθνικό Συμβούλιο Ραδιοτηλεόρασης τις Ενώσεις Συντακτών την Εκκλησία και τους Συλλόγους Γονέων και Κηδεμόνων. Δεν αρκεί η ενημέρωση των παιδιών. Πρέπει πρωτίστως να είμαστε ενημερωμένοι εμείς οι γονείς. 
      Τέταρτον, ένταξη μαθήματος ενημέρωσης στα σχολεία και συνεχείς επισκέψεις στα Κέντρα Πρόληψης των Δήμων. 
      Πέμπτον, ανάληψη από την πολιτεία εκστρατείας ενημέρωσης στην οποία πρέπει να συμμετάσχουν, κατά την άποψή μου, και πρόσωπα-σύμβολα για τη νεολαία μας, δηλαδή καλλιτέχνες, αθλητές και άλλα πρόσωπα γνωστά στη νεολαία. 
      Έκτον, τα  έσοδα από την κατάσχεση χρημάτων ή περιουσίας εμπόρων ναρκωτικών να χρησιμοποιούνται από τον Ο.ΚΑ.ΝΑ. στην εκστρατεία ενημέρωσης των νέων. 
      Κυρίες και κύριοι συνάδελφοι, πρέπει να κατανοήσουμε ότι η πρόληψη είναι σημαντικότερη ακόμα και από τη θεραπεία, αλλά και την τιμωρία των εμπόρων. Αυτό δεν σημαίνει ότι το κράτος πρέπει να περιορίσει τις ποινές ή να συνεχίσει να δίνει άδειες σε εμπόρους ναρκωτικών που είναι φυλακισμένοι, άδειες από τις οποίες κάποιοι είτε δεν επιστρέφουν είτε κατά τη διάρκειά τους συντονίζουν τη δράση τους και επεκτείνουν τα κυκλώματα θανάτου. 
      Πρέπει να κατανοήσουμε όλοι ότι η περίπτωση της εμπορίας ναρκωτικών  πρέπει να αντιμετωπίζεται με ιδιαίτερη αυστηρότητα, γιατί δεν έχουμε να κάνουμε απλώς με ένα κοινό έγκλημα, αλλά με ένα εκ προμελέτης και κατά συρροήν έγκλημα που στρέφεται εναντίον του πιο δυναμικού, αλλά και πιο ευαίσθητου τμήματος της χώρας μας, της νεολαίας. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Κοντογιάννη. 
      Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Τετάρτης 5 Απριλίου 2006, της Πέμπτης 6 Απριλίου 2006 και της Παρασκευής 7 Απριλίου 2006 και ερωτάται το Σώμα εάν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, τα Πρακτικά των συνεδριάσεων της Τετάρτης 5 Απριλίου 2006, της Πέμπτης 6 Απριλίου 2006 και της Παρασκευής 7 Απριλίου 2006 επικυρώθηκαν.
      Ερωτάται το Σώμα: Δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.03’ λύεται η συνεδρίαση για αύριο ημέρα Πέμπτη 4 Μαΐου 2006 και ώρα 10.30’ με αντικείμενο εργασιών του Σώματος νομοθετική εργασία: συνέχιση της συζήτησης επί της αρχής, των  άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Κώδικας Νόμων για ναρκωτικά (Κ.Ν.Ν.)», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ



112
ΣΥΝΕΔΡΙΑΣΗ 3-5-06     ΣΕΛ.


