ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΚΗ'
Τρίτη 16 Νοεμβρίου 1999
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. Αδεια απουσίας του Βουλευτή κ. Α. Καλαφάτη, 
3. Ψηφοφορία επί των αιτήσεων της Εισαγγελικής Αρχής για άρση της ασυλίας των Βουλευτών Χρ. Θεοδώρου και Φρ. Παπαδέλλη, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Τετάρτης 17 Νοεμβρίου 1999, 
4. Συζήτηση αναφορών και ερωτήσεων: α) Προς τον Υπουργό Εθνικής Παιδείας και Θρησκευμάτων: i) σχετικά με τις κατατάξεις πτυχιούχων Ανωτέρων Σχολών υπερδιετούς κύκλου σπουδών σε τμήματα Ανωτάτων Εκπαιδευτικών Ιδρυμάτων, ii) σχετικά με την επίλυση των προβλημάτων που αντιμετωπίζουν οι φοιτητές όσων αφορά τη στέγασή τους στη φοιτητική εστία του Πανεπιστημίου Ιωαννίνων και στη φοιτητική εστία του Εθνικού Ιδρύματος Νεότητας, 
iii) σχετικά με την αντιμετώπιση των ελλείψεων σε διδακτικό προσωπικό και υλικοτεχνική υποδομή στα Τεχνολογικά Επαγγελματικά Εκπαιδευτήρια (Τ.Ε.Ε.), 
β) Προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τη λειτουργία των Εθνικών Επιτροπών για τα δικαιώματα του ανθρώπου και της Βιοηθικής, 
γ) Προς τον Υπουργό Εθνικής Αμυνας, σχετικά με δημοσιεύματα στον Τύπο, αναφερόμενα στην καταβολή προμήθειας για την αγορά συστημάτων ηλεκτρονικής προστασίας των F-16 από την εταιρεία LITTON το 1993, 
 
Γ. ΝΟΜΟΘΕΤΙΚΗ ΕΡΓΑΣΙΑ 
1. Ψήφιση στο σύνολο του σχεδίου νόμου του Υπουργείου Οικονομικών: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Κεφαλαίου ΤΑΠ-ΟΤΕ (ΕΔΕΚΤ-ΟΤΕ Α.Ε.) και άλλες διατάξεις", 
2. Συζήτηση επί της αρχής του σχεδίου νόμου του Υπουργείου Οικονομικών: "Περί Ειδικών Λογαριασμών και άλλες διατάξεις", 
 
ΟΜΙΛΗΤΕΣ 
Α. Επί των αναφορών - ερωτήσεων: 
ΑΔΑΜΟΠΟΥΛΟΣ Γ., 
ΑΝΘΟΠΟΥΛΟΣ Ι., 
ΑΡΑΠΗ - ΚΑΡΑΓΙΑΝΝΗ Β., 
ΔΑΜΑΝΑΚΗ Μ., 
ΣΟΥΡΛΑΣ Γ., 
ΤΑΣΟΥΛΑΣ Α., 
ΤΖΑΝΗΣ Λ., 
ΤΣΟΧΑΤΖΟΠΟΥΛΟΣ Α., 
 
Β. Επί του σχεδίου νόμου του Υπουργείου Οικονομικών: 
α) ΠΑΠΑΓΕΩΡΓΟΠΟΥΛΟΣ Ε., 
ΣΙΟΥΦΑΣ Δ., 
β) ΑΛΟΓΟΣΚΟΥΦΗΣ Γ., 
ΑΠΟΣΤΟΛΟΥ Ε., 
ΙΝΤΖΕΣ Α., 
ΚΑΤΣΙΚΟΠΟΥΛΟΣ Δ., 
ΠΑΝΑΓΙΩΤΟΥ Σ., 
ΡΕΓΚΟΥΖΑΣ Α., 
ΣΚΡΕΚΑΣ Θ., 
ΧΡΙΣΤΟΔΟΥΛΑΚΗΣ Ν., 
ΧΡΥΣΑΝΘΑΚΟΠΟΥΛΟΣ Α., 
 
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΚΗ'
Τρίτη 16 Νοεμβρίου 1999
----------------
Αθήνα, σήμερα στις 16 Noεμβρίου 1999 ημέρα Τρίτη και ώρα 18.10' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Παναγιώτη Καμμένο, Βουλευτή Β' Αθηνών, τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (ΠΑΝΑΓΙΩΤΗΣ Ν. ΚΡΗΤΙΚΟΣ): Κύριοι συνάδελφοι, έχω την τιμή να σας ανακοινώσω το δελτίο των επικαίρων ερωτήσεων της Τετάρτης 17 Νοεμβρίου 1999.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2 & 3 Κανoνισμού Βουλής) 1. Η με αριθμό 228/11.11.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Ακριτίδη προς τον Υπουργό Εργασίας και Κοινωνικών Ασφαλίσεων, σχετικά με τον προγραμματισμό ανασυγκρότησης του Οργανισμού Απασχόλησης Εργατικού Δυναμικού Θεσσαλονίκης, την εισαγωγή νέων θεσμών κλπ.
2. Η με αριθμό 232/12.11.99 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την πορεία των έργων εκτροπής του Αχελώου ποταμού.
3. Η με αριθμό 239/15.11.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Περιβάλλοντος, Χωροταξίας και Δημοσίων 'Εργων, Υγείας και Πρόνοιας, σχετικά με τις πρόσφατες πλημμύρες, την αποκατάσταση των ζημιών κλπ.
4. Η με αριθμό 231/12.11.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εθνικής Παιδείας και Θρησκευμάτων, σχετικά με την απόφαση του Υπουργείου για αναγκαστική απαλλοτρίωση του Λυκείου "ΜΠΑΡΜΠΙΚΑ".
5. Η με αριθμό 235/15.11.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Γεωργίας, σχετικά με την καθυστέρηση λειτουργίας των προγραμμάτων εκπαίδευσης νέων αγροτών κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ. 2 & 3 Κανονισμού Βουλής) 1. Η με αριθμό 229/12.11.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την ολοκλήρωση του έργου παράκαμψης της Πάτρας κλπ.
2. Η με αριθμό 245/15.11.99 επίκαιρη ερώτηση του Βουλευτή της Νέας Δημοκρατίας κ. Γεωργίου Σούρλα προς τους Υπουργούς Εθνικής Οικονομίας, Υγείας και Πρόνοιας, σχετικά με την αναποτελεσματικότητα των μέτρων περιστολής των φαρμακευτικών δαπανών κλπ.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση των ΑΝΑΦΟΡΩΝ ΚΑΙ ΕΡΩΤΗΣΕΩΝ Αναφορές-ερωτήσεις πρώτου κύκλου: Πρώτη είναι η με αριθμό 1957/21.9.99 ερώτηση του Βουλευτή του Πανελληνίου Σοσιαλιστικού Κινήματος κ. Γεωργίου Αδαμοπούλου προς τον Υπουργό Εθνικής Παιδείας και Θρησκευμάτων, σχετικά με τις κατατάξεις πτυχιούχων Ανωτέρων Σχολών υπερδιετούς κύκλου σπουδών σε τμήματα Ανωτάτων Εκπαιδευτικών Ιδρυμάτων (Α.Ε.Ι.).
Η ερώτηση του κ. Αδαμόπουλου σε περίληψη έχει ως εξής: "Από τη Διεύθυνση Σπουδών και Φοιτητικής Μέριμνας, Τμήμα Β' του Υπουργείου Παιδείας και Θρησκευμάτων εκδόθηκε η υπ' αριθμ. Φ.2/Β3/4676/30 Ιουλίου 1999 εγκύκλιος που αφορά στις "κατατάξεις των πτυχιούχων ΤΕΙ, πρώην ΚΑΤΕΕ, ΑΣΕΤΕΜ/ΣΕΛΕΤΕ και λοιπών Ανωτέρων Σχολών υπερδιετούς κύκλου σπουδών σε τμήματα ΑΕΙ". Από το περιεχόμενο της εν λόγω εγκυκλίου, η παράνομη διάκριση ανάμεσα στις σχολές και τα τμήματα των (σημερινών) ΤΕΙ έναντι των αντιστοίχων των (προγενεστέρων στην κλίμακα αυτή, της Πρωτοβάθμιας Τεχνολογικής Εκπαίδευσης) ΚΑΤΕΕ.
Η παράνομη διάθεση συνίσταται εις το ότι, κατά παράβαση του ν.1865/89, άρθρο 5, παρ. 1, οι πτυχιούχοι των ΤΕΙ και ΚΑΤΕΕ διαχωρίζονται σε κατηγορίες αναφορικά με το δικαίωμα κατατάξεώς τους σε σχολές και τμήματα των ΑΕΙ με αποτέλεσμα της παράνομης όσο και παράδοξης αυτής διαφοροποίησης να θίγονται, τόσο για τους πτυχιούχους των ΤΕΙ όσο και των ΚΑΤΕΕ, δικαιώματα που θεωρούνται εκ του νόμου κατοχυρωμένα.
Η προαναφερθείσα ρύθμιση της Διεύθυνσης Σπουδών και Φοιτητικής Μέριμνας του Υπουργείου Παιδείας για τις κατατακτήριες εξετάσεις, κατά το σκέλος αυτής που αφορά τη διαφοροποίηση δικαιωμάτων κατάταξης των πτυχιούχων ΤΕΙ και ΚΑΤΕΕ, παραβιάζει ευθέως τη συνταγματική αρχή της ίσης μεταχείρισης των πολιτών.
Για τους λόγους αυτούς, ερωτάται ο κύριος Υπουργός: Σε τι ενέργειες προτίθεται να προβεί για την αποκατάσταση της νομιμότητας, έτσι ώστε να μην αποκλειστούν από τις κατατακτήριες εξετάσεις (προθεσμία αιτήσεων συμμετοχής μέχρι την 20η Νοεμβρίου) εκατοντάδες πτυχιούχοι των ΤΕΙ και των ΚΑΤΕΕ." Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα κατ' αρχήν να κάνω μια διευκρινιστική παρατήρηση. Δεν πρόκειται για καμιά αλλαγή ενός καθεστώτος που κλείνει ήδη δέκα χρόνια εφαρμογής.
Ποιο είναι αυτό το καθεστώς και πότε δημιουργήθηκε; Δημιουργήθηκε το 1989 με το ν.1865 και ειδικότερα με το άρθρο 5, όπου ορίστηκε ότι οι πτυχιούχοι των πρώην Κέντρων Ανωτέρας, τότε, Τεχνικής Εκπαίδευσης καθώς και των ενδιαμέσων Κέντρων Ανωτέρας Τεχνικής Επαγγελματικής Εκπαίδευσης ΚΑΤΕΕ και ΚΑΤΤΕ και των λοιπών ισοτίμων προς αυτάς σχολών, των οποίων τα πτυχία, σύμφωνα με το νόμο που προανέφερα είναι ισότιμα προς τα πτυχία των ΤΕΙ αντιστοίχων ειδικοτήτων, έχουν τη δυνατότητα να καταταγούν και στα επιπλέον τμήματα ΑΕΙ που αναφέρονται στα πληροφοριακά έντυπα που κάθε χρόνο αποστέλλονται προκειμένου να συμπληρωθούν από τους υποψηφίους. Δηλαδή υπήρξε μια διευκρινιστική εγκύκλιος που συνοδεύει κάθε χρόνο αυτά τα πληροφοριακά έντυπα, στα οποία αναφερόταν ότι δικαιούνται να δώσουν κατατακτήριες εξετάσεις οι κατά το ν.1865/89 κάτοχοι αυτών των ισοτίμων πτυχίων και στα επιπλέον τμήματα που ιδρύθηκαν για το ερχόμενο ακαδημαϊκό έτος.
Δεν έγινε καμία αλλαγή, έτσι ώστε να διαμαρτύρονται οι όποιοι έχουν αυτά τα πτυχία.
Θα ήθελα δε να θυμίσω στον κύριο συνάδελφο, που νομίζω ότι τελείως καλόπιστα υπέβαλε αυτήν την ερώτηση ότι είναι χιλιάδες οι πτυχιούχοι εκείνοι που προήλθαν από αυτές τις κατατακτήριες εξετάσεις στη δεκαετία που πέρασε και έχουν ήδη και μεταπτυχιακούς τίτλους, που έχουν αναγνωρισθεί από το ΔΙΚΑΤΣΑ. Μια οποιαδήποτε κατηγοριοποίηση, εκ των υστέρων όλων αυτών των πτυχιούχων, θα είχε άμεση συνέπεια και στους τίτλους οι οποίοι έχουν αναγνωρισθεί εδώ και χρόνια και ισχύουν. Διαβεβαιώνω δηλαδή τον κύριο συνάδελφο ότι δεν υπήρξε καμία μεταβολή στο νομικό και εξεταστικό καθεστώς, που ίσχυε και εξακολουθεί να ισχύει από το 1989 και μέχρι σήμερα.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αδαμόπουλος έχει το λόγο. 
ΓΕΩΡΓΙΟΣ ΑΔΑΜΟΠΟΥΛΟΣ: Κύριε Υφυπουργέ, θα έλεγα τέλος καλά, όλα καλά.
Και αυτό το λέω γιατί η σύγχυση δημιουργήθηκε με το υπ' αριθμ. Φ.2/ Β3 / 4676/30.7.99 έγγραφο του Υπουργείου Παιδείας και τη συγκεκριμένη Διεύθυνση Σπουδών της φοιτητικής μέριμνας του Υπουργείου Παιδείας, που μαζί με αυτό εστάλησαν και τα πληροφοριακά έντυπα, όπως και εσείς είπατε. 'Ομως το Υπουργείο Παιδείας εξαναγκάστηκε στη συνέχεια και αυτό φαίνεται από την απάντηση που στείλατε σε εμένα, να έρθει και να διευκρινίσει αυτά τα οποία εγώ ερωτώ. Με το Φ.2/Β3/ 4676 λέει τα εξής: Οι πτυχιούχοι πρώην ΚΑΤΤΕ, ΚΑΤΕΕ και λοιπών ισοτίμων σχολών, των οποίων τα πτυχία σύμφωνα με το άρθρο 5 του ν. 1865/89 είναι ισότιμα με τα πτυχία των ΤΕΙ αντιστοίχων ειδικοτήτων και έχουν τη δυνατότητα να καταταγούν και στα επί πλέον τμήματα των ΤΕΙ, τα οποία αναφέρονται στα πληροφοριακά έντυπα που αφορούν πτυχιούχους των ΤΕΙ της αυτής ειδικότητας.
Το ίδιο βεβαίως ισχύει και για τους πτυχιούχους των ΤΕΙ τα πτυχία των οποίων είναι αντίστοιχης ειδικότητας με τα πτυχία των πτυχιούχων πρώην ΚΑΤΤΕ και ΚΑΤΕΕ και λοιπών ισοτίμων σχολών. Δηλαδή μπορούν να καταταγούν στα επιπλέον τμήματα ΑΕΙ, τα οποία αναφέρονται στα πληροφοριακά έντυπα που αφορούν πτυχιούχους πρώην ΚΑΤΤΕ και ΚΑΤΕΕ και των λοιπών ισοτίμων σχολών.
Αυτή η απάντηση σίγουρα είναι πολύ ξεκάθαρη και πιστεύω ότι κατηγορηματικά θα μας πείτε στη δευτερολογία σας ότι αυτό ισχύει.'Ομως με την πρώτη από 30.7.99 έγγραφη εντολή πράγματι δημιουργήθηκε μια σύγχυση και τότε πραγματικά η συνταγματική τάξη διασαλεύονταν και μπορούσαν να συμβούν πολλά παράδοξα. Δηλαδή - ενδεικτικά αναφέρω- οι πτυχιούχοι μηχανολόγοι ΚΑΤΕΕ θα μπορούσαν να διεκδικήσουν την εισαγωγή κατάταξης στο αντίστοιχο τμήμα Μηχανικών Παραγωγής και Διοίκησης του Υπουργείου Κρήτης, ενώ δεν το εδικαιούντο οι μηχανολόγοι των ΤΕΙ. 'Η αντίστοιχα οι μηχανολόγοι των ΤΕΙ που δικαιούνται να καταταχθούν στα αντίστοιχα τμήματα Φυσικής των ΑΕΙ, σε αντίθεση με τους συναδέλφους τους των ΚΑΤΕΕ, που δεν έχουν αυτό το δικαίωμα.
Εν πάση περιπτώσει, δεν αναφέρομαι σε σειρά παραδειγμάτων ενδεικτικών. Γεγονός είναι ότι πράγματι αυτή η αμφισβήτηση που υπήρχε και η σύγχυση σήμερα είναι διευκρινισμένη με την εγκύκλιο, την οποία μας αποστείλατε. Αλλά και με δική σας κατηγορηματική δήλωση στη Βουλή στη δευτερολογία σας, πανηγυρικά θα επαληθευτεί ότι δεν υπάρχει θέμα και υπάρχει πλήρης ισοτιμία είτε είναι πτυχίο των Τ.Ε.Ι. είτε είναι πτυχίο των ΚΑΤΕΕ.
ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Εθνικής Παιδείας και Θρησκευμάτων έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Πράγματι, κύριε Πρόεδρε, με το υπ'αριθμόν πρωτοκόλλου ΙΗ/1324/29.10.1999 απαντητικό έγγραφο του Υπουργείου Εθνικής Παιδείας και Θρησκευμάτων διευκρινίζεται αυτό το οποίο αντελήφθη και ο αγαπητός συνάδελφος. Δεν υπάρχει κανένα θέμα ισοτιμίας των τίτλων εκείνων, οι οποίοι θέλουν να συμμετάσχουν στις κατατακτήριες εξετάσεις. Και δεν υπάρχει κανένα θέμα διακρίσεων και κατηγοριοποιήσεων διαφορετικών από το παρελθόν. Απλούστατα με το διευκρινιστικό συνοδευτικό έγγραφο του Υπουργείου Παιδείας καθοριζόταν ότι ισχύει και για τις άλλες νέες σχολές και τμήματα Α.Ε.Ι., που ιδρύθηκαν με τους τελευταίους νόμους και αποφάσεις στο χώρο της τριτοβάθμιας εκπαίδευσης, το δικαίωμά τους να συμμετάσχουν και σε αυτές τις εξετάσεις.
ΠΡΟΕΔΡΕΥΩΝ (Παναγιώτης Ν. Κρητικός): Η δεύτερη ερώτηση με αριθμό 2285/4.10.1999 είναι του Βουλευτή της Νέας Δημοκρατίας κ. Γεωργίου Σούρλα προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τη λειτουργία των Εθνικών Επιτροπών για τα δικαιώματα του ανθρώπου και της Βιοηθικής.
Η ερώτηση του κυρίου συναδέλφου σε περίληψη έχει ως εξής: "Με το ν.2667/98 ψηφίστηκε η σύσταση Εθνικής Επιτροπής για τα δικαιώματα του ανθρώπου και της Εθνικής Επιτροπής Βιοηθικής που υπάγονται στον Πρωθυπουργό.
Παρακαλείται ο κύριος Πρωθυπουργός να ενημερώσει τη Βουλή αν μετά την παρέλευση δέκα μηνών λειτουργούν αυτές οι επιτροπές και γενικώς ποιες διατάξεις του νόμου υλοποιήθηκαν".
Ο Υφυπουργός Εσωτερικών, Δημόσιας Διοίκησης και Αποκέντρωσης, κ. Λεωνίδας Τζανής, έχει το λόγο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, η λεπτότητα των θεμάτων προστασίας των δικαιωμάτων του ανθρώπου, αλλά και η ανάγκη διαρκούς παρακολούθησης των θεμάτων, που σχετίζονται με τις εφαρμογές των βιολογικών επιστημών και της διερεύνησης των ηθικών κοινωνικών και νομικών διαστάσεων και επιπτώσεών τους, οδήγησε τη Βουλή στη θεσμοθέτηση δύο επιτροπών για τη δραστηριότητα των οποίων ερωτά ο αγαπητός συνάδελφος.
Η Επιτροπή Βιοηθικής συγκροτήθηκε σε σώμα με την υπ'αριθμόν 587/1999 απόφαση του κυρίου Πρωθυπουργού, η οποία έχει δημοσιευθεί στο Φ.Ε.Κ. 116Β της 26ης Φεβρουαρίου 1999 και με την οποία ορίστηκαν τα μέλη της επιτροπής.
Η πρώτη συνεδρίαση αυτής της επιτροπής έγινε στις 29.3.1999. Από τότε η επιτροπή έχει συνεδριάσει έως σήμερα τέσσερις φορές, εξετάζοντας αφ' ενός μεν διαδικαστικά ζητήματα γύρω από τον τρόπο της λειτουργίας της και αφ' ετέρου ως πρώτο ουσιαστικό της θέμα αυτό των μεταλλαγμένων αγροτικών προϊόντων.
Στις επόμενες συνεδριάσεις της πρόκειται να εξετάσει -έχει ήδη καθοριστεί- το ζήτημα της διακίνησης των γενετικών πληροφοριών.
Εξάλλου η επιτροπή αυτή έχει αρχίσει να έχει επαφές και επικοινωνία με αντίστοιχες επιτροπές Βιοηθικής στο εξωτερικό.
Οι κανονιστικές πράξεις, που αφορούν την πλήρη επιστημονική και διοικητική υποστήριξη του έργου της επιτροπής, ετοιμάζονται από τη Γραμματεία του Υπουργικού Συμβουλίου και πολύ σύντομα θα εκδοθούν, ενώ αναζητείται και η πιο πρόσφορη λύση για τη μόνιμη στέγασή τους.
Η επιτροπή για τα δικαιώματα του ανθρώπου πρόκειται σύντομα να συνέλθει σε πρώτη πανηγυρική συνεδρίαση και να συγκροτηθεί σε σώμα. Υπενθυμίζεται ότι η σύνθεσή της, εκ του νόμου είναι αντιπροσωπευτική. 'Επρεπε επομένως όλοι οι φορείς, στο ενδιάμεσο αυτό χρονικό διάστημα που έχει διανυθεί, να υποβάλουν τις προτάσεις τους και να ορίσουν τον εκπρόσωπό τους.
Η διαδικασία αυτή ολοκληρώθηκε με επιστολές των φορέων προς τον Πρωθυπουργό στις 6 Σεπτεμβρίου 1999.
Η απόφαση του Πρωθυπουργού για τον ορισμό των μελών της επιτροπής είναι η υπ'αριθμόν Υ472/1.10.1999.
Η κανονιστικές πράξεις για την επιστημονική και διοικητική υποστήριξη του έργου της επιτροπής έχουν εν τω μεταξύ ετοιμαστεί και θα εκδοθούν σύντομα.
Και ο κανονισμός λειτουργίας των επιτροπών, ως ανεξάρτητων οργάνων, θα πρέπει -όπως ο νόμος προβλέπει- να μελετηθεί και να προταθεί από τις ίδιες και στη συνέχεια, να εκδοθεί σχετική απόφαση του Πρωθυπουργού. 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σούρλας έχει το λόγο. 
ΓΕΩΡΓΙΟΣ ΣΟΥΡΛΑΣ: Θα εκφράσω την ικανοποίησή μου για τη σύσταση και λειτουργία της επιτροπής Βιοηθικής που έχει ως άμεσο σκοπό να εξετάσει θέματα νομικά, κοινωνικά, θέματα που έχουν να κάνουν με τη βιολογία, την ιατρική, την τεχνολογία και βεβαίως το θέμα της κλωνοποίησης είναι από τα κυρίαρχα και τα πρώτα ζητήματα. Θα περιμένουμε, κύριε Υφυπουργέ, εμείς οι Βουλευτές να δούμε τις πρώτες διαπιστώσεις, τα συμπεράσματα, τα οποία πιστεύω ότι θα υποβληθούν στη Βουλή και θα διανεμηθούν στους Βουλευτές, για να έχουμε και εμείς τη δική μας ενημέρωση και τις δικές μας εκτιμήσεις και γιατί όχι τη συμβολή μας στην περαιτέρω προσπάθεια της επιτροπής αυτής.
Δεν έχω τα συγκεκριμένα στοιχεία για να αποφανθώ και να εκτιμήσω μέσα στα πλαίσια των δυνατοτήτων και των γνώσεων που έχω. 'Ομως το θεωρώ θετικό. Δεν είναι θετικό όμως το ότι πέρασε ένας χρόνος ολόκληρος από τότε που ψηφίσαμε -ήταν Νοέμβριος του 1998- ταυτόχρονα και τη θεσμοθέτηση της εθνικής επιτροπής για τα ανθρώπινα δικαιώματα. Είχε γίνει πολλή συζήτηση στη Βουλή και ομόφωνα αποδεχθήκαμε αυτό το νομοσχέδιο και συμφωνήσαμε, όταν μάλιστα διεφάνη ότι υπάρχουν πολλά ελλείμματα στην προάσπιση των ανθρωπίνων δικαιωμάτων. Και θεωρώ αρνητικό το ότι δεν προωθήθηκαν οι διαδικασίες αυτές για την υλοποίηση αυτού του νόμου, κύριε Υφυπουργέ. Πρέπει ακόμη να σημειωθεί ότι η Ευρωπαϊκή 'Ενωση έχει αποφασίσει στο τέλος του 2000 να θεσμοθετήσει τον ευρωπαϊκό χάρτη, όπου εκεί θα περιλαμβάνεται μία καινούρια διακήρυξη για την προστασία των ανθρωπίνων δικαιωμάτων και όχι μόνο των πολιτών μιας χώρας, αλλά και όσων φιλοξενούνται. 'Αρα μας απομένει ένας χρόνος. Και εγώ θα ήθελα να συμβάλουμε και εμείς στην εκπόνηση αυτού του ευρωπαϊκού χάρτη των κοινωνικών δικαιωμάτων. Επισημαίνω, λοιπόν, ότι είναι αρνητικό αυτό. Και είναι περισσότερο αρνητικό όταν ο νόμος προβλέπει, κύριε Πρόεδρε, και ορίζει σαφώς ότι είναι υπό την προστασία του Πρωθυπουργού, προφανώς για να προσδώσει το απαραίτητο κύρος. Θεωρώ, αδικαιολόγητη την καθυστέρηση. 'Αλλωστε αυτός είναι ο λόγος που έφερα την ερώτηση -γνώριζα για την επιτροπή Βιοηθικής-για να συμβάλω στην επίσπευση των διαδικασιών για τη λειτουργία και της άλλης επιτροπής.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Σκοπός του κοινοβουλευτικού ελέγχου είναι και η προώθηση κάποιων διαδικασιών, ιδιαίτερα όταν αυτές έχουν να κάνουν με τόσο σοβαρά θέματα, όπως είναι τα δικαιώματα του ανθρώπου και όπως είναι το θέμα της Βιοηθικής.
Να μου επιτρέψει ο συνάδελφος κ. Σούρλας να διαφωνήσω μαζί του, ως προς την παρατήρηση και την άποψή του ότι υπάρχει χρονική καθυστέρηση. Να θυμίσω ότι ο νόμος έχει δημοσιευτεί στο ΦΕΚ στις 16-12-98 και ότι το εν τω μεταξύ χρονικό διάστημα ήταν το αναγκαίο εκ του νόμου, ώστε να υποβληθούν οι προτάσεις των φορέων και να γίνει συγκρότηση των επιτροπών αυτών. 'Εχω την αίσθηση ότι θα μπορούσε να μιλήσει κανείς για απώλεια χρόνου αν ο διαδραμών χρόνος ήταν κενός. Δεν είναι όμως κενός. Το χρονικό αυτό διάστημα ήταν το αναγκαίο εκ του νόμου, ώστε να υποβληθούν οι προτάσεις των φορέων, να γίνει συγκρότηση της επιτροπής όπως ο νόμος ορίζει, ώστε η επιτροπή να έχει μπροστά της το χρόνο για να επιτελέσει το σοβαρό της έργο.
ΓΕΩΡΓΙΟΣ ΣΟΥΡΛΑΣ : Υπάρχει μια μεταβατική διάταξη του άρθρου 9.
Κύριε Πρόεδρε, μπορώ να ρωτήσω κάτι; 
ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε το δικαίωμα.
ΓΕΩΡΓΙΟΣ ΣΟΥΡΛΑΣ : Για άλλο θέλω να σας ρωτήσω.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε.
ΓΕΩΡΓΙΟΣ ΣΟΥΡΛΑΣ: Είχα μία ερώτηση την προηγούμενη εβδομάδα με τον κύριο Υφυπουργό και λόγω της αιτιολογημένης απουσίας δεν συζητήθηκε. Τι προβλέπει η διαδικασία; Δεν πρέπει αυτή να επανέλθει; 
ΠΡΟΕΔΡΕΥΩΝ (Παναγιώτης Ν. Κρητικός): Προβλέπεται διαδικασία. Θα πρέπει να την επαναφέρετε εσείς.
Τρίτη είναι η με αριθμό 1640/6-9-99 ερώτηση του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων που αντιμετωπίζουν οι φοιτητές όσον αφορά τη στέγασή τους στη Φοιτητική Εστία του Πανεπιστημίου Ιωαννίνων και τη Φοιτητική Εστία του Εθνικού Ιδρύματος Νεότητας.
Η ερώτηση του κ. Τασούλα έχει ως εξής: "Προβλήματα αντιμετωπίζουν οι φοιτητές όσον αφορά τη στέγασή τους στη φοιτητική εστία του Πανεπιστημίου Ιωαννίνων και τη φοιτητική εστία του ΕΙΝ.
Συγκεκριμένα: Στη φοιτητική εστία του πανεπιστημίου μαζί και την εστία του ΕΙΝ τα δωμάτια δεν επαρκούν για να καλύψουν τις ανάγκες.
Στη φοιτητική εστία του πανεπιστημίου το καλοκαίρι οι φοιτητές απομακρύνονται από τα δωμάτιά τους για δύο μήνες και φιλοξενούνται ξένοι φοιτητές, αθλητές κλπ., οι οποίοι προκαλούν καταστροφές, με αποτέλεσμα το φθινόπωρο τα δωμάτια να μην είναι έτοιμα, να καθυστερούν οι φοιτητές την εγκατάστασή τους και να μην προετοιμάζονται έγκαιρα για την εξεταστική τους περίοδο.
Στην εστία του Πανεπιστημίου οι ένοικοι πληρώνουν 15.000 δρχ. ενοίκιο το μήνα. Η Πρυτανεία το θεωρεί συμβολικό ποσό. Δικαιολογημένα οι φοιτητές σχολιάζουν "τότε γιατί δεν μας δίνετε 15.000 ενίσχυση, έτσι συμβολικά σε όλους τους φοιτητές;" Μάλιστα οι φοιτητές εκβιάζονται με την απειλή ότι αν δεν πληρώσουν το ενοίκιο, το Πανεπιστήμιο δεν θα τους χορηγήσει πτυχίο.
Τα κριτήρια της οικονομικής κατάστασης, δεν ελέγχονται με πιστότητα και το αποτέλεσμα είναι σε φτωχότερους φοιτητές να μην παραχωρούνται δωμάτια. Στην εστία του ΕΙΝ η κατάσταση είναι επιεικώς αθλία. Καταστροφές στα δωμάτια και στις εγκαταστάσεις του κτιρίου, μεγάλες. Η συντήρηση είναι ελλιπέστατη. Οι συνθήκες διαμονής των φοιτητών και των σπουδαστών είναι προβληματικές.
Ερωτάται ο κύριος Υπουργός, τι μέτρα προτίθεται να πάρει για την ενίσχυση των παραπάνω προβλημάτων".
Πολλά τα προβλήματα τα οποία θέτετε εδώ. Ο χρόνος είναι περιορισμένος.
Σας παρακαλώ, κύριε Υφυπουργέ, να απαντήσετε συνοπτικά.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Στην πρωτολογία μου θα μιλήσω για την Φοιτητική Εστία Ιωαννίνων και στη δευτερολογία μου, για τις φοιτητικές κατοικίες του Πανεπιστημίου Ιωαννίνων. Και σεις, ούτως ή άλλως κάνετε τη διάκριση. Δεν πρόκειται για μια τυπική διάκριση. Είναι μια ουσιαστική διάκριση. Διαφορετικό νομικό καθεστώς ισχύει για τη μια περίπτωση, διαφορετικό για την άλλη. Διαφορετικός είναι ο εποπτεύων οργανισμός. Στην μια περίπτωση έχουμε το Εθνικό 'Ιδρυμα Νεότητος, ενώ στην άλλη περίπτωση έχουμε το Πανεπιστήμιο. Ξεκινώ με τη Φοιτητική Εστία Ιωαννίνων, όπου διαμένουν και σιτίζονται δωρεάν φοιτητές και του Πανεπιστημίου και του ΤΕΙ Ηπείρου. Ξέρουμε πώς γίνεται η είσοδος των φοιτητών με τα οικονομικά κριτήρια και την προσκομιδή της φορολογικής δήλωσης, ώστε να καταρτισθεί μια επετηρίδα για τους οικονομικά ασθενέστερους φοιτητές.
'Οσον αφορά για τις φθορές που κάποτε προκαλούνται, αυτές δεν οφείλονται σε αυτούς που φιλοξενούνται τους θερινούς μήνες, αλλά πολλές φορές και στους οικοτρόφους κατά τη διάρκεια του ακαδημαϊκού έτους.
'Οσον αφορά την ανέγερση νέων φοιτητικών εστιών, είναι ένα θέμα που πρέπει να το δούμε, κάτω από ένα νέο πρίσμα, διότι το Υπουργείο Παιδείας, σε συνεννόηση με το Υπουργείο Οικονομικών, προωθεί την επιδότηση του ενοικίου των απόρων και οικονομικά ασθενέστερων φοιτητών. 'Ετσι αποδίδει πολύ καλύτερα το σύστημα λειτουργικά και οικονομικά, δεδομένου ότι υπάρχουν πολλά λειτουργικά έξοδα και ένα παράπονο για έλλειψη καλής προσφοράς υπηρεσιών.
Επομένως θα υπάρχει ένα θέμα επιλογής σ'αυτούς τους φοιτητές ή να επιλέξουν τη στέγασή τους και τη σίτισή τους σ'αυτές τις εστίες είτε να επιλέξουν το επίδομα του μισθώματος.
'Οσον αφορά τον προγραμματισμό εργασιών στη Φοιτητική Εστία Ιωαννίνων, έχουμε μια δαπάνη τριακοσίων εκατομμυρίων (300.000.000) δια την επισκευή και αναμόρφωση του κολυμβητηρίου, για την εγκατάσταση λέβητα, για τη συντήρηση υδραυλικών, για την προμήθεια εργαλείων και για κάθε τι που χρειάζεται προκειμένου να λειτουργήσει καλύτερα η φοιτητική εστία.
Για την προμήθεια ειδών εξοπλισμού, μόνο για το έτος 1999 έχει προγραμματιστεί μια δαπάνη, η οποία έχει σχεδόν απορροφηθεί, ύψους πέντε εκατομμυρίων επτακοσίων ογδόντα δύο χιλιάδων (5.782.000) δραχμών. Παραλλήλως για κάθε μήνα έχει προβλεφθεί από το Υπουργείο Οικονομικών ένα κονδύλι πεντακοσίων χιλιάδων (500.000) δραχμών που καλύπτει τα τρέχοντα λειτουργικά έξοδα, πέρα απ'τις τακτικές δαπάνες συντήρησης.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τασούλας έχει το λόγο. 
ΑΠΟΣΤΟΛΟΣ ΤΑΣΟΥΛΑΣ: Κύριε Υφυπουργέ, το πρόβλημα είναι ότι δεν επαρκούν οι εστίες. Μόνο το 8% των φοιτητών βολεύονται και στις δύο φοιτητικές εστίες. Αυτό είναι το πρώτο πρόβλημα.
Το δεύτερο πρόβλημα, είναι ότι οι φοιτητές καλούνται να πληρώσουν δεκαπέντε χιλιάδες (15.000) δραχμές.
Εσείς λέτε για επιδότηση ενοικίου, αλλά φαίνεται εδώ το αντίθετο ότι οι φοιτητές πληρώνουν. 'Οχι μόνο δεν επιδοτούνται, αλλά τους λένε ότι δεν θα πάρετε και το πτυχίο εάν δεν πληρώσετε. Δεν ξέρω εάν το πανεπιστήμιο ισχυρίζεται ή όχι ότι δεν έχει χρήματα. Αλλά, τουλάχιστον, εσείς θα πρέπει να καλύψετε το πανεπιστήμιο, ούτως ώστε να μην προβάλλει τέτοιο επιχείρημα. Να το καλύψετε εννοώ οικονομικά.
Τώρα, όσον αφορά την τρίτη γκάμα προβλημάτων που έχει να κάνει με τις φθορές, τις καταστροφές κλπ., θα πρέπει να σταματήσει αυτό το πανηγύρι ότι "το καλοκαίρι θα πρέπει να βγείτε, να φύγετε, να έρθουν άλλοι κλπ.". Οι ανταλλαγές φοιτητών μπορούν να γίνουν με άλλους τρόπους και δεν είναι ανάγκη να βγαίνουν από τα δωμάτιά τους οι φοιτητές και οι σπουδαστές.
Εάν εσείς αυξήσετε τα κονδύλια και προς το ΕΙΝ και προς τα πανεπιστήμια, τότε μπορεί να δοθεί λύση. Αλλιώς, την κατάληψη που έχουν οι φοιτητές στην αρμόδια εφορεία της εστίας, απ'ό,τι φαίνεται και απ'ό,τι λένε οι ίδιοι εδώ στις ανακοινώσεις τους, θα τη συνεχίσουν και θα έχουμε μία ανωμαλία στη λειτουργία του Πανεπιστημίου στα Γιάννενα.
'Εχω την εντύπωση ότι η εξαγγελία σας αυτή και η πολιτική σας να επιδοτήσετε τα ενοίκια -κάντε το- δεν θα δώσει λύση. 'Ετσι και αλλιώς οι φοιτητικές εστίες θα χρειάζονται. Πάρτε υπόψη σας αυτό που σας είπα στην αρχή ότι μένει μόνο το 8% των φοιτητών στις εστίες και θα δείτε ότι και επιδότηση ενοικίου θα πρέπει να κάνετε και φοιτητικές εστίες θα πρέπει να ανεγερθούν, ούτως ώστε να δημιουργείται αυτή η φοιτητική λειτουργία, να το πούμε έτσι, αυτή η φοιτητική ζωή, η οποία θα πρέπει να συνεχισθεί και είναι υπέρ των πανεπιστημίων.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, επαναλαμβάνω και πάλι για να ξεκαθαρισθεί το θέμα ότι στη Φοιτητική Εστία Ιωαννίνων οι στεγαζόμενοι και σιτιζόμενοι φοιτητές δεν πληρώνουν απολύτως τίποτα.
Στις φοιτητικές εστίες της πανεπιστημιούπολης των Ιωαννίνων υπάρχει ένα ειδικό καθεστώς. Οι μεν φοιτητικές εστίες υπό την εποπτεία του ΕΙΝ λειτουργούν από το 1976 με το δικό τους κανονισμό, οι δε φοιτητικές κατοικίες του Πανεπιστημίου Ιωαννίνων λειτουργούν από το 1991 με άλλο εσωτερικό κανονισμό, όρους και συνθήκες.
Εγώ έρχομαι τώρα στη δεύτερη περίπτωση, αφού νομίζω ότι εξάντλησα την πρώτη. Οφείλω να σας πω ότι η χρηματοδότηση των ΑΕΙ και ΤΕΙ είναι επαρκής, προκειμένου να προγραμματισθεί από την πλευρά τους είτε ανέγερση νέων κτιρίων -αυτά τα ιδρύματα αποφασίζουν- είτε να ωθήσουν τους φοιτητές στη λήψη του επιδόματος.
'Οσον αφορά τώρα τη λειτουργία των φοιτητικών κατοικιών της πανεπιστημιούπολης Ιωαννίνων, που είναι υπό τον έλεγχο της πρυτανείας, ξέρετε πολύ καλά ότι στα πλαίσια του αυτοδιοίκητου, της αυτονομίας, δεν μπορεί το Υπουργείο Παιδείας και κανείς άλλος να ρυθμίσει τον τρόπο λειτουργίας, αλλά και τους όρους λειτουργίας. Δηλαδή, οι δεκαπέντε χιλιάδες που εισπράττουν από τους φοιτητές που στεγάζονται εκεί, καλύπτουν μόλις το 1/3 των λειτουργικών δαπανών. Και υπάρχουν προτάσεις για αύξηση αυτού του ποσού, όχι για κατάργηση. Αλλά δεν μπορεί να παρέμβει το Υπουργείο Παιδείας.
'Οσον αφορά τα προγράμματα τα οποία εφαρμόζουν στη διάρκεια των θερινών μηνών, είναι επίσης θέμα πανεπιστημίου. Πράγματι, υπάρχει πρόγραμμα κινητικότητας επιστημονικών συνεδρίων, υπάρχει πρόγραμμα φιλοξενίας φοιτητών στα πλαίσια διακρατικών προγραμμάτων, καθώς και της λειτουργίας του Κέντρου Διδασκαλίας της Ελληνικής Γλώσσας και Πολιτισμού του Πανεπιστημίου. Δεν πρέπει αυτοί οι χώροι να δεσμεύονται από τους φοιτητές που δεν έχουν κανένα λόγο να παραμένουν το καλοκαίρι στις φοιτητικές εστίες του Πανεπιστημίου Ιωαννίνων. Πηγαίνουν στα σπίτια τους, απελευθερώνονται προσωρινά και διεξάγονται αυτά τα προγράμματα που ωφελούν την τριτοβάθμια εκπαίδευση, αλλά και τις πολιτιστικές σχέσεις της χώρας. Δεν θα πρέπει να διατυπώνεται κανένα παράπονο, διότι πολλοί φοιτητές, καταλήγουν σε κάποιες καταχρηστικές απαιτήσεις. Υπάρχει και μία υποσημείωση στο έγγραφο που μας έχει στείλει η πρυτανεία του Πανεπιστημίου Ιωαννίνων που λέει ότι "αδιακρίτως δεν διακόπτεται η παραμονή των στεγαζομένων φοιτητών στη φοιτητική εστία. Εάν κάποιοι έχουν ειδικούς λόγους να παραμείνουν, αυτοί παίρνουν άδεια και παραμένουν". 'Αρα δεν υπάρχει και εκεί απόλυτη εφαρμογή ενός κανόνα "φύγετε το καλοκαίρι και ελάτε μόνο το χειμώνα, από το φθινώπορο και μετά".
Επομένως θα ήθελα ο αγαπητός συνάδελφος να απευθυνθεί και προς την πρυτανεία του πανεπιστημίου για να του δώσει κάποιες διευκρινίσεις, όσον αφορά την εσωτερική λειτουργία αυτών των φοιτητικών κατοικίων. Αν θέλει δε από το Υπουργείο Εθνικής Παιδείας είναι στη διάθεσή του το ενημερωτικό έγγραφο που μας έστειλε η Πρυτανεία του Πανεπιστημίου Ιωαννίνων. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Η τέταρτη με αριθμό 911/22.7.99 ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εθνικής 'Αμυνας, ο οποίος όπως μας πληροφορούν είναι καθ' οδόν, θα κρατηθεί για λίγο.
Θα συζητηθεί η πέμπτη με αριθμό 2584/12.10.99 ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση των ελλείψεων σε διδακτικό προσωπικό και υλικοτεχνική υποδομή στα Τεχνολογικά Επαγγελματικά Εκπαιδευτήρια (Τ.Ε.Ε.).
Η ερώτηση της κ. Καραγιάννη έχει ως εξής: "Πολλά από τα Τ.Ε.Ε. που λειτουργούν στη χώρα μας αντιμετωπίζουν σοβαρά προβλήματα με την έναρξη του νέου σχολικού έτους, καθώς σημειώνονται σημαντικές ελλείψεις. Συγκεκριμένα: Υπάρχει έλλειψη καθηγητών ειδικοτήτων.
Δεν υπάρχει διάταγμα για τις αναθέσεις των μαθημάτων, με αποτέλεσμα οι εκπαιδευτικοί να μη γνωρίζουν ποιος πρέπει να διδάξει τι.
Υπάρχουν σοβαρές ελλείψεις βιβλίων τόσο σε γενικά μαθήματα όσο και σε μαθήματα ειδικοτήτων.
Υπάρχει μικρό ποσοστό σχολείων, τα οποία δεν έχουν λάβει ακόμα το CD-ROM, το οποίο -ας σημειωθεί- περιλαμβάνει μέρος της ύλης, παραδείγματος χάρη δεν υπάρχει καθόλου η ειδικότητα των τουριστικών. Για να γίνει αναπαραγωγή του εν λόγω CD-ROM σε έντυπο υλικό, γεγονός απαραίτητο για την πλήρη κατανόηση του περιεχομένου του, απαιτείται ειδική εργασία, αρκετά χρονοβόρα και δαπανηρή. Προκειμένου να καλυφθεί το κόστος της εργασίας αυτής, το ΥΠΕΠΘ είχε υποσχεθεί δύο εκατομμύρια (2.000.000) δραχμές σε κάθε σχολείο, όμως το ποσοστό αυτό δεν έχει ακόμα καταβληθεί. Ως εκ τούτου, κάποια σχολεία περιμένουν τα απαραίτητα κονδύλια, ώστε να προχωρήσουν σε αναπαραγωγή του υλικού και άλλα προσπαθούν να προβούν στην αναπαραγωγή αυτή από μόνα τους.
'Οταν υπάρχουν ελλείψεις όπως οι παραπάνω, είναι δύσκολο να μιλάει κανείς για αναβάθμιση παιδείας.
Ερωτάται ο κύριος Υπουργός: Θα καθοριστούν σύντομα οι αναθέσεις των μαθημάτων και βάσει ποιων κριτηρίων; Θα αποσταλούν το συντομότερο δυνατό τα βιβλία στα Τ.Ε.Ε., ώστε να μην παρεμποδίζεται η διαδικασία της μάθησης; Θα σταλεί το CD-ROM στα σχολεία που δεν έχει αποσταλεί μέχρι στιγμής και θα γίνει το περιεχόμενό του πληρέστερο, ώστε να καλύπτει το σύνολο και όχι μέρος της ύλης; Θα καταβληθούν τα χρήματα που είχε υποσχεθεί το Υπουργείο για αναπαραγωγή του CD-ROM σε έντυπο υλικό;" Ο Υφυπουργός Εθνικής Παιδείας και Θρησκευμάτων κ. Ανθόπουλος έχει και πάλι το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, ευχαριστώ κατ'αρχήν. Κατά δεύτερον θα ήθελα να τονίσω ότι χθες απάντησα σε ταυτόσημη ερώτηση της αγαπητής συναδέλφου. Επικαιροποίησε αυτήν την ερώτηση που είχε υποβάλει στις 14.10.99 και σήμερα...
ΠΡΟΕΔΡΕΥΩΝ (Παναγιώτης Ν. Κρητικός): Αυτή που συζητάμε σήμερα είναι της τακτικής διαδικασίας. Η άλλη είναι ασφαλιστικών μέτρων.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Νομίζω, όμως, ότι την ουσιαστική απάντηση την έλαβε. Βεβαίως δεχόμαστε όλοι τον κανόνα ότι η επανάληψη είναι μήτηρ της μαθήσεως, αλλά η άσκοπη επανάληψη είναι μήτηρ πάσης ανίας. Δεν μπορούμε να επαναλαμβάνουμε διαρκώς τα ίδια και τα ίδια πράγματα. Ε, θα είμαι υποχρεωμένος και πάλι να πω ότι ξέρετε τα βιβλία έχουν φθάσει. 'Εχουν φθάσει εκατόν έξι βιβλία σε πλήρη μορφή. 'Εχουν ήδη φθάσει τα δύο CD-ROM, οι ηλεκτρονικές δισκέτες μέσα στις οποίες υπάρχουν τα ωρολόγια προγράμματα, τα αναλυτικά προγράμματα και εκατόν σαράντα έξι με πενήντα τρία συγγράμματα σε πρώτο και δεύτερο κεφάλαιο απ' όπου θα δημιουργηθούν οι φάκελοι διδακτικού υλικού έως ότου φθάσουν μέχρι τις 31 Ιανουαρίου τα βιβλία αυτά που αναφέρονται μέσα στα CD-ROM, σ' αυτές τις ηλεκτρονικές δισκέτες.
Θα επαναλάβω ότι πέρυσι είχαμε πενήντα επτά σχολικά εργαστηριακά κέντρα και μέσα σε ένα χρόνο με τη βοήθεια του Υπουργείου Οικονομικών, που αφειδώς χρηματοδοτεί αυτά τα προγράμματα, κάναμε σε ένα χρόνο διπλάσια σχολικά εργαστηριακά κέντρα. Για πρώτη φορά το Υπουργείο Εθνικής Παιδείας και το Υπουργείο Οικονομικών έστειλαν προκαταβολικά λειτουργικά έξοδα και για την κάλυψη των πρώτων δαπανών ανανέωσης εργαστηριακού υλικού έως και πέντε εκατομμύρια πεντακόσιες χιλιάδες (5.500.000) δραχμές σε όλα τα Τεχνικά Επαγγελματικά Εκπαιδευτήρια που φθάνουν στον αριθμό των τετρακοσίων τριάντα.
'Εχει τοποθετηθεί σε αυτά το αναγκαίο υλικό για τη λειτουργία του συστήματος V.B.I., δηλαδή ο ηλεκτρονικός υπολογιστής, το μόντεμ, ο εκτυπωτής, το φωτοτυπικό μηχάνημα, προκειμένου να λειτουργήσουν με το σύγχρονο αυτό τρόπο αναπαραγωγής διδακτικού υλικού, αλλά και επικοινωνίας με το Υπουργείο Παιδείας. 'Eχουμε προωθήσει τα προγράμματα επιμόρφωσης των εκπαιδευτικών και στη ΣΕΛΕΤΕ, αλλά και στα Περιφερειακά Επιμορφωτικά Κέντρα. Καλύπτουμε πλήρως τις θέσεις του εκπαιδευτικού προσωπικού. Υπάρχουν ήδη δώδεκα χιλιάδες διορισμένοι καθηγητές Τεχνικής Επαγγελματικής Εκπαίδευσης. Οι ίδιοι ήταν που μας συμβούλευσαν να μην προχωρήσουμε σε νέους διορισμούς διότι φοβήθηκαν ότι με την επαναθεμελίωση, την επαναδιαμόρφωση και εκσυγχρονισμό της ΤΕΕ θα έμεναν στο περιθώριο. 'Εχουμε εκατόν είκοσι οκτώ χιλιάδες μαθητές, δώδεκα χιλιάδες εκπαιδευτικούς. 'Ενας στους δέκα αντιστοιχεί. Και δεν μπορούμε να μιλούμε για κενά. Κενά ίσως υπάρχουν στη διοίκηση και στην ανικανότητα διευθυντικών στελεχών να κάνουν μία σωστή ορθολογική κατανομή και αξιοποίηση του εκπαιδευτικού υλικού. Αλλά δεν μπορούμε σε αυτήν την Αίθουσα να επαναλαμβάνουμε διαρκώς και να αναφερόμαστε σε ευθύνη της Κυβέρνησης, όταν γίνονται τέτοιες παραλείψεις σε επίπεδο σχολικής μονάδας.
Τελειώνω με μία παρατήρηση. Τι θέλουμε επιτέλους; Να λειτουργεί αποκεντρωμένα η σχολική μονάδα ή από το Υπουργείο Παιδείας να δίδονται όλες οι οδηγίες και στη λεπτομέρεια της διοίκησης; Αν το θέλουμε αυτό, να κάνουμε μία εισήγηση για κατάργηση της αποκέντρωσης. Ο Υπουργός να διευθύνει κάθε σχολική μονάδα.
ΠΡΟΕΔΡΕΥΩΝ (Παναγιώτης Ν. Κρητικός): Η κ. Καραγιάννη έχει το λόγο.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: 'Αδικα ο κύριος Υπουργός έχει αυτό το ύφος κύριε Πρόεδρε. Εγώ επανέλαβα σήμερα αυτή την ερώτηση, επειδή δεν με άφησε ο Πρόεδρος να μιλήσω χθες.
ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε πάρα πολύ, αλλά....
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, ας απαντούσατε γραπτώς στην ερώτησή μου από 12-10-99, για να μην έλθει ως αναφορά! Αλλά εφαρμόζετε τη μέθοδο, να μην απαντάτε έγκαιρα, να επιλύονται ορισμένα προβλήματα, για να έρθετε μετά από έναν έως τρεις μήνες, για απάντηση. Πέραν ότι έχετε 30 ερωτήσεις μου αναπάντητες. Εγώ σήμερα, κύριε Υπουργέ, ήμουν σε ΤΕΕ και σήμερα επικοινώνησα με ΤΕΕ. Και θα σας αναφέρω συγκεκριμένα: Στο ΤΕΕ Ναυπλίου λείπουν τέσσεροι καθηγητές ειδικότητας. Στην Τρίπολη, κατέβηκαν σε απεργιακές κινητοποιήσεις πριν από λίγες μέρες. Στο Κρανίδι, στου Ζωγράφου, στο ΣΕΛΕΤΕ. Μα τι να σας πω; Να σας τα αναφέρω όλα; Σχετικά με τα βιβλία, στο Ναύπλιο, που θεωρείται ότι είναι και σε καλή κατάσταση, κανένα βιβλίο δεν έχει πάειακόμη. Κανένα, κανένα! Πριν μισή ώρα επικοινώνησα με το διευθυντή. Κανένα βιβλίο δεν έχει πάει.
'Αρα, μην φωνάζετε εδώ και λέτε πράγματα που δεν είναι σωστά. Εκτός αυτού, έχετε πει ότι θα τους στείλετε και κάποια χρήματα για τις φωτοτυπίες των cd-rom. Ακόμη, δεν τους έχετε στείλει τίποτε. Και όχι μόνο αυτό, τα cd-rom αναφέρονται μόνο στα δύο πρώτα κεφάλαια. Και οι καθηγητές βγάζουν φωτοτυπία μόνο το μάθημα της ημέρας. Τι άλλο να σας πω; 'Οτι στα ΣΕΛΕΤΕ δεν είχαν κτίριο και πήγαιναν τα παιδιά και έλεγαν ανέκδοτα στις τάξεις μέσα στο Ολυμπιακό Στάδιο; Και ο κύριος Υπουργός μιλάει με αυτό το ύφος, ότι στείλαμε, στείλαμε, στείλαμε βιβλία; Πού ήμουν εγώ, κύριε Υπουργέ, σήμερα; Σε όλα τα Πετράλωνα, σχολείο με σχολειο. Δεν μου τα λέει κανείς αυτά τα νούμερα, εκεί επί τόπου πηγαίνω και βλέπω τα προβλήματα. Και έρχεσθε εδώ και λέτε ανακρίβειες, ότι στάλθηκαν βιβλία; Κύριε Υπουργέ, θα πρέπει να πάρετε απόφαση να στηρίξετε τα ΤΕΕ, να δώσετε χρήματα. Και απ'ότι ξέρω στον προϋπολογισμό κόβετε χρήματα για τα σχολικά κτίρια. Και έχουν πολλές ελλείψεις σε βιβλία σε κτίρια και καθηγητές.
Κάτι άλλο. Στο Παιδαγωγικό Ινστιτούτο πείτε μου πόσοι καθηγητές των ΤΕΕ υπάρχουν. Να μου απαντήσετε, διότι δεν είναι δυνατόν να μιλάμε για ένα ενιαίο σύστημα Τεχνολογικής Επαγγελματικής Εκπαίδευσης, που εννοείται ότι έχει κοινωνικοοικονομικό χαρακτήρα και αυτό το σύστημα της χώρας να μην έχει στελεχωθεί με επαρκές μαχόμενο προσωπικό της τεχνικής εκπαίδευσης.
ΠΡΟΕΔΡΕΥΩΝ (Παναγιώτης Ν. Κρητικός): Καταφερθήκατε και σήμερα κατά του Προεδρείου ότι δεν σας άφησε να μιλήσετε. 'Οταν είστε εκτός περιεχομένου και εκτός αντικειμένου, είναι υποχρεωμένο το Προεδρείο να εφαρμόζει τον Κανονισμό. Εσείς όταν εξετάζετε ένα μαθητή και είναι εκτός θέματος, τι κάνετε; Του βάζετε μία κουλούρα και του λέτε "καθήστε". Εγώ δεν το κάνω αυτό, σας λέω απλώς "είσθε εκτός θέματος".
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Δεν ανέχομαι ο κύριος Υπουργός να μιλάει με αυτό το ύφος.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, πριν από ένα μήνα περίπου ενημερώθηκαν οι διευθυντές όλων των Tεχνικών Eπαγγελματικών Εκπαιδευτηρίων ότι θα λάβουν μέχρι και τέσσερα εκατομμύρια δραχμές. Στη συνέχεια, δώσαμε στη δημοσιότητα όλα τα ΤΕΕ της χώρας και έναντι του κάθε ΤΕΕ τι κονδύλι παίρνει.
Από τη νέα κατανομή που κάναμε με έναν αλγόριθμο επί τη βάσει του αριθμού των μαθητών κάθε ΤΕΕ, έφθασαν και μέχρι 5,5 εκατομμύρια δραχμές, να παίρνουν κάποια ΤΕΕ. Αυτά τα κονδύλια διοχετεύονται στα ΤΕΕ μέσω των δήμων. Και αυτό επίσης ανακοινώθηκε και με έγγραφο σε κάθε διεύθυνση ΤΕΕ και με δελτίο Τύπου.
Εάν ο διευθυντής του Ναυπλίου παραλείπει να προβεί στις αναγκαίες ενέργειες, σας υπόσχομαι ότι θα τον ελέγξω και θα τον καλέσω σε απολογία, όπως θα τον καλέσω σε απολογία για την ψευδολογία του. Ενάμιση μήνα πριν ξεκίνησε η αποστολή των δύο ηλεκτρονικών δισκετών.
Το πρώτο cd rom περιείχε τα ωρολόγια προγράμματα και τα αναλυτικά προγράμματα με τις ειδικότητες, μέσα στο οποίο διευκρινίζεται ότι σαράντα δύο από τις εξήντα δύο θα λειτουργήσουν, καθώς επίσης και εκατόν σαράντα έξι βιβλία με τα δύο πρώτα τους κεφάλαια, το δεύτερο cd rom περιείχε άλλα πενήντα τρία βιβλία και στην αρχή εστάλησαν και εκατόν έξι βιβλία με δελτίο αποστολής από τον ΟΕΔΒ (Οργανισμός 'Εκδοσης Διδακτικών Βιβλίων). Εάν σας πληροφόρησε διαφορετικά, ψευδολόγησε και το καταθέτω ενώπιον του Σώματος και θα τον καλέσω σε απολογία. Δεν μπορεί να παίζεται αυτό το παιχνίδι. Εάν τυχόν αδράνησε να βγάλει τα ντοσιέ διδακτικού υλικού από τις ηλεκτρονικές δισκέτες, είναι επίσης δική του παράλειψη και θα τον ελέγξω, διότι δεν του είπα να τα βγάλει ο ίδιος ή οι καθηγητές του ΤΕΕ, αλλά να τα δώσει σε ένα φωτοτυπικό εργαστήριο της πόλης του Ναυπλίου και να το πληρώσει με τα εκατομμύρια, που του έχουμε στείλει. Εάν δεν το έχει κάνει αυτό, έχετε δίκιο μεν εσείς να ρωτάτε, αλλά έχει άδικο αυτός να ψευδολογεί σε σας.
ΠΡΟΕΔΡΕΥΩΝ (Παναγιώτης Ν. Κρητικός): Επανερχόμαστε στην τέταρτη με αριθμό 911/22.7.99 ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εθνικής 'Αμυνας, σχετικά με δημοσιεύματα στον Τύπο, αναφερόμενα στην καταβολή προμήθειας για την αγορά συστημάτων ηλεκτρονικής προστασίας των F-16 από την εταιρία "LITTON" το 1993.
Η ερώτηση της κ. Δαμανάκη έχει ως εξής: "'Οπως προκύπτει από σημερινό δημοσίευμα της εφημερίδας "ΤΟ ΒΗΜΑ", στη σύμβαση που υπεγράφη το 1993 μεταξύ της Ελληνικής Κυβέρνησης και της εταιρίας "LITTON", για την προμήθεια συστημάτων ηλεκτρονικής προσταστίας των F-16 προβλέπεται ρητώς ότι: 1. Για να ισχύσει η σύμβαση έπρεπε να αποκλεισθεί η καταβολή προμήθειας από τη εταιρία σε ενδιάμεσους και εφόσον αυτό θα ερηρείτο, η προμήθεια των συστημάτων θα ακυρώνετο και τα χρήματα που έχουν καταβληθεί, θα έπρεπε να επιστραφούν στο ελληνικό δημόσιο.
2. Κάθε αποζημίωση υπέρ οποιουδήποτε, που θα κατεβάλλετο από την εταιρία, δεν αναγνωρίζεται από τον αγοραστή (ελληνικό δημόσιο) ως επιβάρυνση και χρέωση εις βάρος του.
3. Σε περίπτωση καταβολής οποιασδήποτε αποζημίωσης, η "LITTON" όφειλε να γνωστοποιήσει στην ελληνική Κυβέρνηση τα στοιχεία του λήπτη και τις αμοιβές του.
Με δεδομένα ότι: 1. Η "LITTON" παραδέχθηκε δημοσίως και καταδικάστηκε από τα δικαστήρια των ΗΠΑ για διαφθορά, που συνίσταται στην καταβολή προμήθειας 12,4 εκατομμυρίων δολαρίων στην Ελλάδα.
2. Η προμήθεια αυτή έως σήμερα ούτε δηλώθηκε από την εταιρία ούτε αποκαλύφθηκαν από αυτήν τα στοιχεία του λήπτη και τα ποσά, όπως όριζε η σύμβαση.
3. Η εταιρία παραδέχθηκε δημοσίως ότι η παραγγελία της Ελλάδας επιβαρύνθηκε με επιπλέον ποσά.
Ερωτάται ο κύριος Υπουργός: Α. Εάν εκίνησε ή προτίθεται να κινήσει τη νόμιμη διαδικασία για την ισχύουσα σύμβαση με τη "LITTON".
B. Eάν ενήργησε ή προτίθεται να ενεργήσει για την επιστροφή των οφειλομένων χρημάτων στο ελληνικό δημόσιο και την καταβολή της ποινικής ρήτρας.
Γ. Πώς σκοπεύει να αντιμετωπίσει την υπόθεση, ώστε να διασφαλιστούν τα συμφέροντα του ελληνικού δημοσίου πριν την παρέλευση κρίσιμου χρόνου".
Ο Υπουργός Εθνικής 'Αμυνας κ. Τσοχατζόπουλος έχει το λόγο. ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε Πρόεδρε, κυρίες και κύριοι συνάδελφοι, θα ήθελα να ευχαριστήσω την κ. Δαμανάκη για την ερώτηση την οποία κατέθεσε, παρ'όλο που πρόωρα επιδιώκει μία απάντηση επί της ουσίας για ένα θέμα το οποίο, όπως γνωρίζει και εκείνη και όλος ο ελληνικός λαός, βρίσκεται στα χέρια της ελληνικής δικαιοσύνης. 'Αλλωστε γνωρίζετε, ότι σ' αυτήν την περίπτωση ουδεμία δυνατότητα και ουδεμία σκοπιμότητα και χρησιμότητα έχει να αναμειχθεί είτε το Υπουργείο Εθνικής 'Αμυνας είτε οποιοσδήποτε άλλος.
θέλω να σας ενημερώσω, ότι την 17/2/93 εισάγεται στο ΚΥΣΕΑ εκείνης της εποχής επί Κυβερνήσεως της Νέας Δημοκρατίας απόφαση του Ανωτάτου Συμβουλίου της Αεροπορίας και εγκρίνεται η προμήθεια του συστήματος αυτοπροστασίας για τα αεροπλάνα F-16 τύπου ΑΣΠΙΣ. Με βάση την απόφαση αυτή του ΚΥΣΕΑ το Μάρτιο του '93 κατακυρώνεται η προμήθεια των συστημάτων αυτοπροστασίας ΑΣΠΙΣ για τα αεροπλάνα F-16 DOC-30 στην εταιρεία "LITTON" και υπογράφεται σύμβαση ύψους εκατόν είκοσι δυο εκατομμυρίων δολαρίων περίπου με χρηματοδότηση FMF στις 16/7/93.
Η παράδοση αυτού του συστήματος ολοκληρώθηκε μετά από αρκετές παρεμβάσεις το 1998 και υπολείπονται μετά από πολλές διαπραγματεύσεις -τις οποίες δεν αξίζει τον κόπο να σας πω εδώ μέσα- και μια σειρά υλικών, τα οποία έχει να παραδώσει η εταιρεία "LITTON" στην Πολεμική Αεροπορία για να ολοκληρώσει τις υποχρεώσεις της σύμφωνα με τη σύμβαση. Πάντως, το σύστημα χρησιμοποιείται απ'το 1998 στα αεροπλάνα της Πολεμικής Αεροπορίας.
Κύριοι συνάδελφοι, οι καταγγελίες που αναγράφησαν στις εφημερίδες στις οποίες αναφέρεσθε, σαφώς απασχόλησαν αμέσως το Υπουργείο Εθνικής 'Αμυνας και την Πολεμική Αεροπορία ιδιαίτερα. Αμέσως, σχεδόν παράλληλα με το δημοσίευμά, κινήθηκε η ανεξάρτητη ελληνική δικαιοσύνη, και πρωτοστατήσαμε στη διάθεση των απαραίτητων στοιχείων.
Η παρέμβαση της Δικαιοσύνης οδήγησε στο να απαγγελθεί ποινική δίωξη σε βάρος ιδιώτη επιχειρηματία, αλλά και του νόμιμου εκπροσώπου της εταιρείας στην Ελλάδα για το αδίκημα της ενεργητικής δωροδοκίας σε βαθμό κακουργήματος.
Παράλληλα, ο εισαγγελικός λειτουργός άσκησε ποινική δίωξη κατά παντός υπευθύνου για το αδίκημα της παθητικής δωροδοκίας σε βαθμό κακουργήματος. Το πόρισμα αυτής της δικαστικής έρευνας, όπως θα αντιλαμβάνεσθε, κυρία συνάδελφε, περιμένουμε και εμείς ώστε να απαληφθούν για την ανάληψη οι όποιες ενέργειες κριθούν απαραίτητες για την προστασία των οικονομικών συμφερόντων του Δημοσίου αλλά και του κύρους του, καθώς και για να απεμπλοκεί αυτός εθνικά ευαίσθητος χώρος των εξοπλισμών από τις ορέξεις και τις διαδόσεις επιτηδείων.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) Κυρία συνάδελφε, το περιεχόμενο της σύμβασης είναι σαφές σε ό,τι αφορά τις κυρώσεις. Περιλαμβάνεται στη σύμβαση και αυτή είναι γνωστή. Συνέπειες για αθέτηση βασικών εκατέρωθεν δεσμεύσεων στις οποίες αναφέρεσθε είναι δεδομένες, καθώς για πράξεις που έγιναν χωρίς να έχουν συμφωνηθεί. 'Ομως, σήμερα αδυνατούμε να κάνουμε ο,τιδήποτε, πέραν της υπεύθυνης συνεργασίας με την εισαγγελική αρχή της παρακολούθησης, ολοκλήρωσης και της αναμονής για την δικαστική έρευνα, έτσι ώστε μόλις έχουμε τις αποφάσεις της δικαιοσύνης, να μπορέσουμε να κινηθούμε. ΠΡΟΕΔΡΟΣ (Απόστολος Κακλαμάνης): Κύριε Υπουργέ, με συγχωρείτε.
Συμπληρώνετε στη δευτερολογία σας.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Τελείωσα, κύριε Πρόεδρε και με τη συγκατάθεσή σας.
ΠΡΟΕΔΡΟΣ (Απόστολος Κακλαμάνης): Η κ. Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Η κατάσταση έχει πράγματι έτσι όπως είπε ο κύριος Υπουργός. Πράγματι η ελληνική δικαιοσύνη -αυτά συνέβησαν μετά την κατάθεση της ερώτησης- έχει αναλάβει τη διερεύνηση της υπόθεσης και πράγματι έχουν απαγγελθεί κατηγορίες εναντίον ιδιωτών και εναντίον παντός υπευθύνου. Επιβεβαιώνω πλήρως τα όσα είπε ο κύριος Υπουργός.
'Ομως, το δικό μου αίτημα είναι το εξής, κύριε Πρόεδρε, και σ' αυτό θέλω να επιστήσω την προσοχή του κυρίου Υπουργού: Η σύμβαση μέσα -και αυτό το παραδέχθηκε ο κύριος Υπουργός- με πολλή σαφήνεια λέει ότι, αν καταβληθεί προμήθεια η σύμβαση είναι άκυρη και εμείς δικαιούμαστε να την ζητήσουμε. Και δεν μιλούμε για καμιά μικρή προμήθεια, μιλούμε για τέσσερα δισεκατομμύρια δραχμές. Μιλούμε για ένα τεράστιο ποσό. Λοιπόν, αυτά έχουν καταβληθεί.
Υπάρχει το εξής λεπτό σημείο, κύριε Πρόεδρε. Η ελληνική δικαιοσύνη μπορεί να κάνει τη δουλειά της. 'Ομως εμείς με τις Ηνωμένες Πολιτείες έχουμε σύμβαση δικαστικής συνδρομής. Και αυτό δεν νομίζω ότι χρειάζεται να το συζητήσει ο κ. Κλίντον όσο είναι εδώ. Αυτό υπάρχει. Με βάση λοιπόν αυτήν τη σύμβαση, το ελληνικό δημόσιο και με δεδομένο ότι η σύμβαση τα λέει αυτά ρητά, μπορεί να προσφύγει και να ζητήσει να του επιστραφεί το ποσό το οποίο κατεβλήθη ως προμήθεια. Δεν λέω να κηρύξετε άκυρη τη σύμβαση, εφόσον εξ όσων μου λέτε τα χρησιμοποιούν ήδη οι ελληνικές 'Ενοπλες Δυνάμεις. Δεν ζητώ το μείζον, αλλά το ελάχιστον το οποίο μπορούμε να ζητήσουμε ως προστασία των συμφερόντων του ελληνικού δημοσίου, είναι αποζημίωση από την εταιρεία, τα λεφτά μας πίσω με δυο λόγια, κύριε Υπουργέ. Αυτό, το δημόσιο μπορεί να το διερευνήσει και να το στοιχειωθετήσει, ανεξάρτητα από το κατά πόσο η ελληνική δικαιοσύνη θα τιμωρήσει τους υπεύθυνους. Εμείς -και αυτή είναι η πρότασή μου, κύριε Υπουργέ, και μ' αυτό κλείνω- προτείνουμε το ελληνικό δημόσιο, με βάση τη σύμβαση και την κατηγορία και την απόφαση τη δικαστική των δικαστηρίων των ΗΠΑ για διαφθορά της "LITTON", η οποία καταδικάστηκε ακριβώς επειδή προχώρησε σ' αυτήν τη δωροδοκία. Μπορεί να ζητήσει πίσω τα χρήματα αυτά, μπορεί να μην πληρώσει περαιτέρω εάν της χρωστούμε. Σ' αυτό το σημείο παρακαλώ θα ήθελα μία απάντηση. Της τα έχουμε δώσει; Διότι εάν δεν της τα έχουμε δώσει όλα, μπορεί ενδεχομένως να συμψηφίσουμε με όσα χρωστούμε και κυρίως μπορεί να διασφαλίσει τα συμφέροντα του ελληνικού δημοσίου από οικονομική πλευρά. Κατά τα άλλα, η ελληνική δικαιοσύνη θα κάνει τη δουλειά της.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε Πρόεδρε, νομίζω ήμουν σαφής στην πρωτομιλία μου. Το Ελληνικό Δημόσιο, το Υπουργείο Εθνικής 'Αμυνας πρέπει να αναμείνει τα αποτελέσματα της ελληνικής δικαιοσύνης που ερευνά, όπως είπα για συγκεκριμένες κατηγορίες που βαρύνουν πρόσωπα και εταιρείες.
Εμείς, παρ' όλο που λάβαμε μία επιστολή, από την εταιρεία "LITTON", όπου υποστηρίζει ότι το ανακύψαν θέμα αφορά παραβάσεις τήρησης λογαριασμών και λογιστικών διαδικασιών, που διαπιστώθηκαν από ελεγκτές αρμοδίων οικονομικών υπηρεσιών των ΗΠΑ, οι οποίες και καταλόγισαν τα αναλογούντα χρηματικά πρόστιμα εις βάρος της συγκεκριμένης εταιρείας, επιμένουμε απέναντι σ' αυτήν την τοποθέτηση της εταιρείας η οποία, όπως σας είπα, υποστηρίζει ότι το προκύψαν θέμα έχει διευθετηθεί ως ένα εσωτερικό θέμα των σχέσεων της ιδίας με τις φορολογικές υπηρεσίες των ΗΠΑ, ότι πρέπε να πάνε σε βάθος. Η ελληνική δικαιοσύνη αυτό ακριβώς και πράττει, αλλά δεν μπορώ να προχωρήσω σε οιανδήποτε διαδικασία, αν δεν έχω τα αποτελέσματα αυτής της έρευνας.
Επομένως, αγαπητή συνάδελφος, ελπίζω να κατανοείτε ότι θα συμβαδίσουμε ως Υπουργείο Εθνικής 'Αμυνας, που έχει την ευθύνη παρακολούθησης εφαρμογής αυτής της σύμβασης με την πορεία της δικαιοσύνης και τα αποτελέσματά της και στη βάση αυτών θα προχωρήσουμε σε συγκεκριμένα μέτρα.
Θα ήθελα να πω ότι δεν υπάρχει καμία περαιτέρω οικονομική επιβάρυνση του Ελληνικού Δημοσίου, όσον αφορά τα συγκεκριμένα συστήματα και ότι η ευθύνη μας παραμένει ισχυρή και το δικαίωμά μας, να αναζητήσουμε, όπως και σεις προτείνετε, ικανοποίηση σε περίπτωση παράβασης των όρων που περιλαμβάνει η σύμβαση. Αυτό το δηλώνω και δημόσια, ότι είναι το αναφαίρετο δικαίωμα του Ελληνικού Δημοσίου, το οποίο και είναι έτοιμο να ασκήσει -το Υπουργείο Εθνικής 'Αμυνας- στο βαθμό που επιβεβαιωθεί μέσα από την έρευνα της δικαιοσύνης.
Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Εισερχόμαστε στη συζήτηση των αναφορών - ερωτήσεων δευτέρου κύκλου: Η πρώτη με αριθμό 92/23.6.99 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικά με την πορεία του έργου ανάπλασης και αξιοποίησης του παλαιού Λιγνιτωρυχείου του Αλιβερίου από τη Δημόσια Επιχείριση Ηλεκτρισμού Δ.Ε.Η., διαγράφεται λόγω κωλύματος του κυρίου Βουλευτή.
Ομοίως και η δεύτερη με αριθμό 182/15.9.99 ερώτηση του Βουλευτή της Νέας Δημοκρατίας κ. Νικολάου Παπαφιλίππου προς τον Υπουργό Δικαιοσύνης, σχετικά με την τροποποίηση του ν. 653/77 για τις απαλλοτριώσεις των μεγάλων κλειστών εθνικών οδών, για την άρση των αδικιών στους παροδίους ιδιοκτήτες κλπ., διαγράφεται λόγω κωλύματος του κυρίου Υπουργού.
Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
Πριν προχωρήσουμε στην ημερησία διάταξη, θα ήθελα να ανακοινώσω στο Σώμα ότι την Τετάρτη 24 Νοεμβρίου 1999 θα διεξαχθεί συζήτηση προ ημερησίας διατάξεως, με πρωτοβουλία του Προέδρου της Νέας Δημοκρατίας κ. Κώστα Καραμανλή, σε επίπεδο Αρχηγών Κομμάτων, με θέμα "Η διαφάνεια στο δημόσιο βίο".
Κατόπιν τούτου, έχω την τιμή να προτείνω στο Σώμα να μεταθέσουμε την ημέρα κοινοβουλευτικού ελέγχου από τη Δευτέρα 22 Νοεμβρίου στην Τετάρτη και αντιστρόφως, το νομοθετικό έργο της Τετάρτης στη Δευτέρα 22 Νοεμβρίου.
Συμφωνεί το Σώμα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Η Βουλή ομοφώνως αποδέχεται την πρόταση αυτή.
ΠΡΟΕΔΡΟΣ (Απόστολος Κακλαμάνης) Κύριοι συνάδελφοι, εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
Υπουργείου Οικονομικών.
Ψήφιση στο σύνολο του σχεδίου νόμου: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Κεφαλαίου ΤΑΠ-ΟΤΕ (ΕΔΕΚΤ-ΟΤΕ Α.Ε.) και άλλες διατάξεις".
Κρατείται, για να ψηφισθεί στο σύνολο.
Του ιδίου Υπουργείου.
Μόνη συζήτηση επί της αρχής, των άρθρων και του συνόλου του σχεδίου νόμου: "Περί ειδικών λογαριασμών και άλλες διατάξεις".
Το νομοσχέδιο θα συζητηθεί κατά τη σημερινή συνεδρίαση.
Του ιδίου Υπουργείου.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Πρωτοκόλλου της Συμφωνίας συνεργασίας και τελωνειακής ένωσης μεταξύ της Ευρωπαϊκής Οικονομικής Κοινότητας και της Δημοκρατίας του Αγίου Μαρίνου μετά την προσχώρηση της Δημοκρατίας της Αυστρίας, της Δημοκρατίας της Φιλανδίας και του Βασιλείου της Σουηδίας στην Ευρωπαϊκή 'Ενωση και της Τελικής Πράξης".
Ερωτάται το Σώμα: Γίνεται δεκτό το νομοσχέδιο; 
ΣΤΑΥΡΟΣ ΠΑΝΑΓΙΩΤΟΥ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και αμέσως μετά να διατυπώσετε την όποια επιφύλαξη έχετε, κύριοι συνάδελφοι, για να προχωρήσει η Σύμβαση αυτή.
Του ιδίου Υπουργείου.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης που καταρτίστηκε βάσει του άρθρου Κ3 της Συνθήκης για την Ευρωπαϊκή 'Ενωση περί αμοιβαίας συνδρομής και συνεργασίας μεταξύ των τελωνειακών υπηρεσιών".
Ερωτάται το Σώμα: Γίνεται δεκτό το νομοσχέδιο; 
ΣΤΑΥΡΟΣ ΠΑΝΑΓΙΩΤΟΥ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Εξωτερικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας - Πλαισίου περί Εμπορίου και Συνεργασίας μεταξύ της Ευρωπαϊκής Κοινότητας και των Κρατών - Μελών αυτής, αφ' ενός και της Δημοκρατίας της Κορέας αφ' ετέρου".
Ερωτάται το Σώμα: Γίνεται δεκτό το νομοσχέδιο; 
ΣΤΑΥΡΟΣ ΠΑΝΑΓΙΩΤΟΥ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και γι' αυτό αργότερα όποιος συνάδελφος θέλει από το Κομμουνιστικό Κόμμα να πει τις παρατηρήσεις του, για να μην κρατείται η Σύμβαση.
Υπουργείου Εθνικής 'Αμυνας.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας στρατιωτικής συνεργασίας μεταξύ του Υπουργείου Εθνικής 'Αμυνας και της Ελληνικής Δημοκρατίας και του Υπουργείου 'Αμυνας της Δημοκρατίας της Αρμενίας".
Ερωτάται το Σώμα: Γίνεται δεκτό το νομοσχέδιο; 
ΣΤΑΥΡΟΣ ΠΑΝΑΓΙΩΤΟΥ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Του ιδίου Υπουργείου.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Συμφώνου για την Πολυεθνική Ειρηνευτική Δύναμη Νοτιοανατολικής Ευρώπης και του Προσθέτου Πρωτοκόλλου στο Σύμφωνο". Ερωτάται το Σώμα: Γίνεται δεκτό το νομοσχέδιο; 
ΣΤΑΥΡΟΣ ΠΑΝΑΓΙΩΤΟΥ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Δικαιοσύνης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης για την απλουστευμένη διαδικασία έκδοσης μεταξύ των Κρατών - Μελών της Ευρωπαϊκής 'Ενωσης".
Ερωτάται το Σώμα: Γίνεται δεκτό το νομοσχέδιο; 
ΣΤΑΥΡΟΣ ΠΑΝΑΓΙΩΤΟΥ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Επανερχόμεθα στην αρχή της ημερήσιας διάταξης για την ψήφιση στο σύνολο του σχεδίου νόμου του Υπουργείου Οικονομικών: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Κεφαλαίου ΤΑΠ-ΟΤΕ (ΕΔΕΚΤ-ΟΤΕ Α.Ε.) και άλλες διατάξεις".
Ο κύριος Υπουργός έχει να κάνει κάποιες νομοτεχνικές παρατηρήσεις.
Ορίστε, κύριε Χριστοδουλάκη, έχετε το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ πολύ, κύριε Πρόεδρε.
Είναι ορισμένες διατυπώσεις και διορθώσεις, που έχουν ως εξής: 'Αρθρο 10 παράγραφος 1 Στη δεύτερη σειρά, η φράση "και τα καθήκοντα του Γενικού Διευθυντή" να αντικατασταθεί με τη φράση "και τα καθήκοντα του Προέδρου του Δ.Σ. και του Γενικού Διευθυντή" (σελίδα 9), για να μπορεί ο Κανονισμός να ρυθμίζει και αυτά τα θέματα.
'Αρθρο 12, παράγραφος 2, περίπτωση ζ' Στην έκτη σειρά και στην όγδοη σειρά οι λέξεις "ειδικού Ενεργητικού" να αντικατασταθούν με τις λέξεις "ειδικού κεφαλαίου" (σελίδα 19).
'Αρθρο 18, παράγραφος 3 Στην τέταρτη σειρά οι λέξεις "από σεισμούς" να αντικατασταθούν με τις λέξεις "από σεισμό" (σελίδα 22).
'Αρθρο 20, παράγραφος 1, περίπτωση δ' Η φράση "Νομικού Συμβούλου επί των διεθνών χρηματοοικονομικών συναλλαγών" να αντικατασταθεί με τη φράση "νομικού Συμβούλου εξειδικευμένου στις διεθνείς χρηματοοικονομικές συναλλαγές" (σελίδα 24). 'Αρθρο 24 Στην έκτη σειρά η φράση "από 1/1 - 31.12.1997" να αντικατασταθεί με τη φράση "από 1/1/1997 - 31.12.1999 (σελίδα 28).
Στη σελίδα 28, στο άρθρο 27 παράγραφος 1 περίπτωση γ' στην πρώτη σειρά η φράση "Στο άρθρο 5" να αντικατασταθεί με το ορθό "στο άρθρο 6". Επίσης, στο άρθρο 27 παράγραφος 1 περίπτωση δ' στην πρώτη σειρά ο αριθμός "του Ν.2284/1994" να αντικατασταθεί με το ορθό "του Ν.2238/1994". Τέλος, η παράγραφος 5 στο άρθρο 31 παραλείπεται.
Σας ευχαριστώ.
ΠΡΟΕΔΡΟΣ (Απόστολος Κακλαμάνης): Οι κύριοι Εισηγητές έχουν να κάνουν κάποια παρατήρηση επί του νομοσχεδίου; 
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, το λόγο παρακαλώ.
ΠΡΟΕΔΡΟΣ (Απόστολος Κακλαμάνης): Ορίστε, κύριε συνάδελφε.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Υπουργέ, δεν έχουμε καμία αντίρρηση για τις διορθώσεις, αλλά νομίζω ότι στο άρθρο 24 η συζήτηση ήταν να πάει μέχρι 31.12.1999 ...
ΠΡΟΕΔΡΟΣ (Απόστολος Κακλαμάνης): Αυτό κάνει.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Είπε 1998.
ΠΡΟΕΔΡΟΣ (Απόστολος Κακλαμάνης): 'Οχι, είπε 1999.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είπα μέχρι 31.12.1999.
ΠΡΟΕΔΡΟΣ (Απόστολος Κακλαμάνης): Είπατε πράγματι 1999. ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: 'Αρα, έχουμε καλή μνήμη.
ΠΡΟΕΔΡΟΣ (Απόστολος Κακλαμάνης): Προσέχουμε και εμείς από τη θέση αυτή τι λέτε.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο παρακαλώ.
ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα, έχετε το λόγο. 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρ'ότι δεν είναι της παρούσης συζήτησης, για τη ρύθμιση την οποία κάνει ο Υπουργός μέχρι 31.12.1999, παρεκάλεσα και στη συζήτηση και παρακαλώ και τώρα τον Υπουργό το εξής: Αφορά τους υπαλλήλους που είναι αποσπασμένοι στα Κόμματα και μετά τη ρύθμιση αυτή η οποία γίνεται δεν θα μπορούν να πάρουν υπερωρίες. Παρακαλώ να εξετάσει το θέμα και να φέρει ρύθμιση με την οποία αν δεν καταβάλλονται από τους οργανισμούς που είναι αποσπασμένοι, τουλάχιστον να μπορούν τα Κόμματα να τους καταβάλλουν αυτές τις υπερωρίες, διότι έτσι δεν θα βρίσκεται υπάλληλος να αποσπασθεί και να δουλέψει στα Κόμματα. Αυτό θα ήθελα να παρακαλέσω τον κύριο Υπουργό και πιστεύω να συμφωνεί και ο κ.Γείτονας από την πλευρά του ΠΑ.ΣΟ.Κ ...
ΠΡΟΕΔΡΟΣ (Απόστολος Κακλαμάνης): Κύριε Υπουργέ, σημειώστε τα αυτά, αν θέλετε, και συνεννοηθείτε και με τον συνάδελφό σας στο Υπουργείο Οικονομικών, διότι υπάρχει και μια άλλη έστω και minima capitis de minucio σχετικά με τα έξοδα κινήσεως των απεσπασμένων σε Βουλευτές.
'Ολων των υπαλλήλων τα έξοδα κινήσεως δεν φορολογούνται, διότι ως γνωστό, σημαίνει ότι είναι αντικαταβολή των εξόδων που κάνουν για να κινηθούν.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Το είχαμε συζητήσει αυτό το θέμα.
ΠΡΟΕΔΡΟΣ (Απόστολος Κακλαμάνης): Είπαμε να μη δίνουμε καμία αφορμή, διότι με την πρώτη αφορμή ακούμε μύδρους εναντίον του Κοινοβουλίου και των Βουλευτών. Αλλά να φτάσουμε και στην άλλη άκρη να λέμε ότι όλοι οι δημόσιοι υπάλληλοι για τα έξοδα κινήσεως δεν φορολογούνται και ειδικά εκείνοι που είναι αποσπασμένοι στους Βουλευτές θα φορολογούνται, νισάφι πια! 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αυτό το είχαμε συζητήσει σ'αυτήν την Αίθουσα και νομίζω ότι ...
ΠΡΟΕΔΡΟΣ (Απόστολος Κακλαμάνης): Ναι αλλά όμως παρ'όλα αυτά, συνεχίζεται ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα το εξετάσω, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): ... και συνεχίζονται και πολλά άλλα πράγματα, όπως αυτά που έχουν σχέση με τη φορολογία.
ΔΗΜΗΤΡΙΟΣ ΣΙΟΥΦΑΣ: Επιτρέπετε, κύριε Πρόεδρε; 
ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα.
ΔΗΜΗΤΡΙΟΣ ΣΙΟΥΦΑΣ: Ο κ. Χριστοδουλάκης πράγματι, σε προηγούμενο νομοσχέδιο, ύστερα από ...
ΠΡΟΕΔΡΟΣ (Απόστολος Κακλαμάνης): Γι'αυτό είπα να συνεννοηθεί με τον συνάδελφό του στο Υπουργείο.
ΔΗΜΗΤΡΙΟΣ ΣΙΟΥΦΑΣ: Ο κ. Χριστοδουλάκης συμφωνεί και λέει ότι δεν φορολογούνται ...
ΠΡΟΕΔΡΟΣ (Απόστολος Κακλαμάνης): Εντάξει, κύριε Σιούφα, το μήνυμα ελήφθη και υποθέτω ότι θα το δούνε αυτό το πράγμα.
ΔΗΜΗΤΡΙΟΣ ΣΙΟΥΦΑΣ:... και ο κ. Δρυς λέει ότι φορολογούνται.
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το νομοσχέδιο και στο σύνολο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο.
Συνεπώς το νομοσχέδιο του Υπουργείου Οικονομικών: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Κεφαλαίου ΤΑΠ-ΟΤΕ (ΕΔΕΚΤ-ΟΤΕ Α.Ε.) και άλλες διατάξεις", έγινε δεκτό κατά πλειοψηφία σε μόνη συζήτηση κατ'αρχήν, κατ'άρθρον και στο σύνολο και έχει ως εξής: (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς τη ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. Κύριοι συνάδελφοι, θα προχωρήσουμε τώρα στη συζήτηση του νομοσχεδίου του Υπουργείου Οικονομικών που ακολουθεί και στις επτάμισι με οκτώ παρά θα διακόψουμε τη συζήτηση για να προχωρήσουμε στη ψηφοφορία για τις αιτήσεις άρσεως ασυλίας.
Για το νομοσχέδιο: "Περί Ειδικών Λογαριασμών και άλλες διατάξεις" έχει αποφασισθεί να διατεθούν τρεις συνεδριάσεις. Η πρώτη είναι επί της αρχής σήμερα. Στις επόμενες δύο συνεδριάσεις θα συζητήσουμε τα άρθρα και τις τροπολογίες.
Για το νομοσχέδιο αυτό, η Νέα Δημοκρατία έχει ορίσει ως Κοινοβουλευτικό της Εκπρόσωπο το Βουλευτή Επικρατείας κ. Γεώργιο Αλογοσκούφη.
Το Κομμουνιστικό Κόμμα Ελλάδος έχει ορίσει ως Κοινοβουλευτικό Εκπρόσωπο τον κ. Σταύρο Παναγιώτου.
Ο Συνασπισμός της Αριστεράς και της Προόδου έχει ορίσει ως Ειδικό αγορητή τον κ. Ευάγγελο Αποστόλου.
Τέλος, το Δημοκρατικό Κοινωνικό Κίνημα έχει ορίσει ειδικό αγορητή τον κ. Ανάστασιο Ιντζέ.
Ο κ. Δημήτριος Κατσικόπουλος Εισηγητής της Πλειοψηφίας έχει το λόγο. 
ΔΗΜΗΤΡΙΟΣ ΚΑΤΣΙΚΟΠΟΥΛΟΣ: Κύριοι συνάδελφοι, εισάγεται σήμερα στην Ολομέλεια το σχέδιο νόμου του Υπουργείου Οικονομικών: "Περί Ειδικών Λογαριασμών".
(Στο σημείο αυτό, την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) Το Υπουργείο Οικονομικών με το νομοσχέδιο αυτό προσπαθεί να συγκεντρώσει όλους τους πόρους του δημοσίου στον κρατικό προϋπολογισμό και ιδιαίτερα εκείνους που σύμφωνα με σχετικές διατάξεις, αποτελούν ειδικούς λογαριασμούς που λειτουργούν σε διάφορα Υπουργεία, καθώς και σε εποπτεύομενα από αυτά νομικά πρόσωπα.
Επίσης, προσπαθεί να εξασφαλίσει μεγαλύτερη διαφάνεια στην πληρωμή των δαπανών μέσω των πόρων αυτών και γι' αυτό επανεξετάζει το θεσμό των ειδικών λογαριασμών από μηδενική βάση. Οι λόγοι που επιβάλλουν τώρα την επανεξέταση των ειδικών λογαριασμών είναι οι εξής: Ο πρώτος είναι ότι επετεύχθη ο στόχος για τον οποίον είχαν συσταθεί οι λογαριασμοί και κατά συνέπεια, η διατήρησή τους δεν εξυπηρετεί πλέον κανένα σκοπό.
Ο δεύτερος είναι η εξασφάλιση διαφάνειας στην πληρωμή των δαπανών μέσω αυτών των πόρων. Και αυτό γιατί τροποποιούνται υφιστάμενες για την πληρωμή των δαπανών διατάξεις και έτσι θα ασκείται καταστατικός έλεγχος από το Ελεγκτικό Συνέδριο.
Ο τρίτος είναι ότι αποτρέπονται δαπάνες και κατά συνέπεια, επέρχεται οικονομία και έτσι περιορίζεται η πληρωμή δαπανών στις απολύτως απαραίτητες περιπτώσεις.
Ο τέταρτος και τελευταίος λόγος είναι ότι αυξάνονται τα έσοδα του δημοσίου, λόγω του ότι μεταφέρονται όλοι αυτοί οι πόροι που πλεονάζουν από τους ειδικούς λογαριασμούς στον κρατικό προϋπολογισμό.
Κατά σειρά τώρα, μπορούμε να τους χωρίσουμε σε τέσσερις κατηγορίες.
Η πρώτη κατηγορία είναι οι αδρανείς λογαριασμοί. Αδρανείς λογαριασμοί είναι γιατί δεν παρουσιάζουν καμία απολύτως κίνηση για μεγάλο χρονικό διάστημα γιατί έχει επιτευχθεί ο σκοπός για τον οποίον είχαν συσταθεί.
Θα απαριθμήσω ποιοι είναι αυτοί οι λογαριασμοί που υπάγονται στην κατηγορία των αδρανών. Πρώτον, είναι του Υπουργείου Εθνικής Αμύνης, του Γενικού Επιτελείου Στρατού, του Γενικού Επιτελείου Αεροπορίας και του Γενικού Επιτελείου Ναυτικού με το όνομα "Λογαριασμός 'Εργων Υποδομής και Κινήτρων Απόδοσης". Δεύτερον, του Υπουργείου Εξωτερικών και είναι οι εξής λογαριασμοί: Πρώτον, εισφορές κρατών-μελών για τις δαπάνες της ΔΑΣΕ στην Αθήνα και δεύτερον, κατάθεση από το Συμβούλιο Ευρώπης για την αντιμετώπιση δαπανών Βορρά-Νότου. Τρίτον, του Υπουργείου Εθνικής Οικονομίας και ο λογαριασμός ήταν του Υπουργείου Συντονισμού Ελληνική Συνεργασία. Τέταρτον, του Υπουργείου Ανάπτυξης και αφορά τους εξής λογαριασμούς: Πρώτον, των ελαιοδεξαμενών και δεύτερον, της ανέγερσης σιταποθηκών. Η δεύτερη κατηγορία είναι λογαριασμοί δαπανών ομοειδών με δαπάνες του κρατικού προϋπολογισμού. Εδώ υπάγονται οι λογαριασμοί εκείνοι που σκοπός τους είναι η πληρωμή δαπανών που είναι ομοειδείς με δαπάνες του κρατικού προϋπολογισμού.
Απαριθμώ κατά Υπουργείο και λογαριασμό. Πρώτον, του Υπουργείου Εσωτερικών. Λογαριασμός που αφορά δικαιώματα υπαλλήλων του Υπουργείου τέως Εσωτερικών για εργασία υπέρ τρίτων. Δεύτερον, των Υπουργείων Εξωτερικών, Εθνικής Οικονομίας και Οικονομικών που αφορά παρακράτηση μεταφραστικών τελών της Επιτροπής Καζίνο και λογαριασμό για οργάνωση σεμιναρίου για τις πρόδρομες ουσίες.
Πέμπτον είναι του Υπουργείου Ανάπτυξης και οι λογαριασμοί είναι α) εισφορά εγγυήσεως φιαλών υγραερίου, β) μέτρα και σταθμά, γ) κατάθεση ποσού υπέρ υπαλλήλων του τέως Υπουργείου Εμπορίου, δ) είσπραξη παραβόλων για καταχώρηση, έλεγχο και διάθεση για αγορά ηλεκτρονικών υπολογιστών και ε) αποκατάσταση εξωραϊσμού και απαλλοτρίωσης λατομείων αδρανών υλικών. Του Υπουργείου Περιβάλλοντος, Χωροταξίας και Δημοσίων 'Εργων οι λογαριασμοί είναι α) διεύθυνση μητρώων και τεχνικών επαγγελμάτων της γενικής γραμματείας δημοσίων έργων και β) πρόσθετη αμοιβή υπαλλήλων Υπουργείου ΠΕΧΩΔΕ.
Του Υπουργείου Γεωργίας οι λογαριασμοί είναι α) διάρθρωση προγραμμάτων Υπουργείου Γεωργίας, (πριμ παραγωγικότητας,) β) επίδομα αυξημένης ευθύνης και γ) κατάθεση ποσών από την προκήρυξη ανοιχτών διαγωνισμών.
Του Υπουργείου Υγείας και Πρόνοιας οι λογαριασμοί είναι α) επιδόματα νομικών προσώπων δημοσίου δικαίου Υπουργείου Υγείας και β) ειδικό κρατικό λαχείο.
Του Υπουργείου Δικαιοσύνης οι λογαριασμοί είναι α) δικαιώματα υπαλλήλων, δικαστικών υποθηκοφυλακείων και ΤΑΧΔΙΚ, β) δικαιώματα υπαλλήλων Υπουργείου Δικαιοσύνης, λόγω εφαρμογής της συνθήκης της Ευρωπαϊκής 'Ενωσης στον τομέα της δικαιοσύνης, γ) κεφάλαια εργασίας κρατουμένων και δ) εύρυθμη λειτουργία υπηρεσιών Υπουργείου Δικαιοσύνης. Του Υπουργείου Πολιτισμού οι λογαριασμοί είναι α) ενίσχυση αθλητικού κέντρου επιμόρφωσης αθλητών, προπονητών κλπ. και β) αλληλοβοήθεια μονίμων και αορίστου χρόνου υπαλλήλων της ΓΓΑ.
Του Υπουργείου Εμπορικής Ναυτιλίας οι λογαριασμοί είναι α) έσοδα από θαλάσσια μεταφορικά μέσα Υπουργείου Εμπορικής Ναυτιλίας, β) έσοδα Υπουργείου Δημοσίων 'Εργων για αποζημίωση λεμβούχων και γ) έκδοση περιοδικού επιθεώρησης Εμπορικού Ναυτικού.
Του Υπουργείου Μεταφορών οι λογαριασμοί είναι α) έξοδα από ιατρική εξέταση υποψηφίων οδηγών και β) γεφυροπλάστιγγα.
Η τρίτη κατηγορία αφορά λογαριασμούς αυξημένων πόρων. Στην κατηγορία αυτή υπάγονται λογαριασμοί που οι πόροι τους υπερκαλύπτουν τις δαπάνες και παρουσιάζουν σοβαρά πλεονάσματα.
Αυτοί οι λογαριασμοί είναι του Υπουργείου Δικαιοσύνης περί διαιτησιών και του Υπουργείου Εμπορικής Ναυτιλίας που αφορά το κεφάλαιο πλοηγικής υπηρεσίας.
Τέταρτη κατηγορία είναι όλοι οι υπόλοιποι λογαριασμοί που δεν ανήκουν σε καμία από τις παραπάνω κατηγορίες. Πρέπει να πω εδώ ποια είναι τα Υπουργεία και ποιοι οι λογαριασμοί. Πρώτο, του Υπουργείου Εξωτερικών που αφορά παρακράτηση μεταφραστικών τελών. Δεύτερο, του Υπουργείου Εθνικής Οικονομίας που αφορά λογαριασμό για υποτροφίες ΝΑΤΟ και β) λογαριασμό χρηματοδότησης από ΕΟΚ. Και τρίτο του Υπουργείου Οικονομικών, που αφορά α) κατάθεση ποσών από παραχώρηση άδειας λειτουργίας καζίνο, β) απολήψεις από ΕΟΚ πρόγραμμα ΜΑΤΕΟΥΣ, γ) απολήψεις οδοιπορικών εξόδων, δ) λογαριασμός κατάθεσης ποσών για προμήθεια εξοπλισμού, ε) λογαριασμό προμήθειας εξοπλισμού δίωξης, στ) σεισμόπληκτων Μεσσηνίας, ζ) αποκρατικοποίηση επιχειρήσεων ΟΑΕ, η) αποκρατικοποίηση φορέων δημοσίου, θ) τρεχούμενος λογαριασμός έργων υποδομής ΝΑΤΟ, ι) κατάθεση απαιτήσεων από Ελληνικά Τελωνεία για κράτη-μέλη ΕΟΚ, κ) λογαριασμός κατάθεσης απαιτήσεων για λογαριασμό της Ελλάδας, κα) λογαριασμός για προμήθεια τερματικού ηλεκτρονικών υπολογιστών πληροφορικού συστήματος, κβ) απολήψεις από ΕΟΚ για εφαρμογή προγράμματος interjisk, κγ) απολήψεις από ΕΟΚ για προγράμματα που εκτελούνται από ΓΧΚ, κδ) καταθέσεις ποσών από πώληση μετοχών ΟΤΕ, κε) καταθέσεις ποσών φορολόγησης εντόκων γραμματίων, κστ) δικαιώματα είσπραξης τελωνειακών εργασιών, κζ) δικαιώματα βεβαίωσης είσπραξης χημικών εργασιών, κη) δικαιώματα βεβαίωσης είσπραξης εσόδων υπέρ τρίτων.
Του Υπουργείου Ανάπτυξης είναι α) κονδύλια έρευνας ΓΓΕΤ, β) ειδικοί λογαριασμοί έρευνας ΕΚΕΦΕ Δημόκριτος, Εθνικό Κέντρο Κοινωνικών Ερευνών, Ελληνική Επιτροπή Ατομικής Ενέργειας, Εθνικό Κέντρο Θαλασσίων Ερευνών, Εθνικό Αστεροσκοπείο Αθηνών, 'Εσοδα από Θαλάσσια Μεταφορικά Μέσα ΥΕΝ, Χρηματοδότηση Προγραμμάτων 'Εργων και Μελετών που αφορούν ενέργεια και φυσικούς πόρους. Χρηματοδότηση προγραμμάτων έργων του Υπουργείου Βιομηχανίας που αφορούν τη βιομηχανία και εφοδιασμός με πετρελαιοειδή προϊόντα των προβληματικών περιοχών και τέλος λογαριασμός κερδών ελληνικών αλυκών.
Υπουργείου Γεωργίας. Εγγυήσεις Γεωργικών Προϊόντων.
Υπουργείου Εργασίας και Κοινωνικών Ασφαλίσεων. Προστασία Φορτοεκφορτωτών και Λιμενεργατών. Αλληλεγγύη Κοινωνικών Ασφαλίσεων. Βελτίωση Κοινωνικής Ασφάλισης. Ανώτατο Συμβούλιο Εργασίας.
Υπουργείου Υγείας και Πρόνοιας. Χρηματοδότηση ερευνητικών τεχνολογικών προγραμμάτων Υγειονονομικής Σχολής. Λαϊκή Στέγη. Αποκατάσταση Προσφύγων. Πρώτες Κοινωνικές Βοήθειες. Πρόγραμμα Ατόμων με Ειδικές Ανάγκες. 'Εντοκος Λογαριασμός Προγραμμάτων Υγείας, Πρόνοιας. Υπουργείου Δικαιοσύνης. Περί διαιτησιών. Διανομή δικαιωμάτων από τη σύνταξη Κρατικών Συμβολαίων.
Υπουργείου Πολιτισμού. Οργανισμός Προγνωστικών Αγώνων Ποδοσφαίρου. Ταμείο Αρχαιολογικών Πόρων και Απαλλοτριώσεων.
Υπουργείου Εμπορικής Ναυτιλίας. Κεφάλαιο Ναυτικής Εκπαίδευσης. Μουσείο Εμπορικής Ναυτιλίας. Κεφάλαιο Λιμενικής Αστυνομίας. Γαλάζιο Ταμείο. Λογαριασμός Επιθεωρήσεων.
Υπουργείου Δημόσιας Τάξης. Αρωγή Αστυνομικού και Πολιτικού Προσωπικού Ελληνικής Αστυνομίας.
Υπουργείου Μεταφορών. Εθνική Επιτροπή Τηλεπικοινωνιών. ΥΠΑ (Ταμείο Ανάπτυξης Αεροδρομίων).
Υπουργείου Τύπου και Μέσων Μαζικής Ενημέρωσης. Λογαριασμός Υπουργείου Τύπου και Μέσων Μαζικής Ενημέρωσης.
Αυτές είναι οι τέσσερις κατηγορίες και αυτοί είναι οι ειδικοί λογαριασμοί. 'Αχαρος βέβαια ο ρόλος του εισηγητού να απαριθμεί και να αναγιγνώσκει τους ειδικούς αυτούς λογαριασμούς.
Κύριοι συνάδελφοι, αυτά είχα να πω επί της αρχής του νομοσχεδίου γιατί δε νομίζω ότι έχει να προσθέσει κανείς κάτι περισσότερο. Τα υπόλοιπα στα άρθρα.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Νέας Δημοκρατίας, κ. Σκρέκας, έχει το λόγο.
ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
Κυρίες και κύριοι συνάδελφοι, και αυτό το νομοσχέδιο δεν ξεφεύγει από τη λογική με την οποία νομοθετεί η Κυβέρνηση. Σε ένα τόσο σημαντικό νομοσχέδιο που αφορά την κατάργηση ειδικών λογαριασμών και τη μεταφορά εσόδων και δαπανών στον κρατικό προϋπολογισμό, η Κυβέρνηση πονηρά, άτολμα, αποσπασματικά, αντισυνταγματικά, πρόχειρα και με έντονα τα στοιχεία της σκοπιμότητας στερεί τη χώρα μας από μία ουσιαστική δημοσιονομική εξυγίανση και πειθαρχία. Εξυγίανση η οποία, κύριοι συνάδελφοι, θα έπρεπε να αποτελεί δείκτη για την ένταξή μας στην ΟΝΕ.
Οι θεσμοί στην οικονομία, κύριοι συνάδελφοι και κύριοι της Κυβέρνησης, απαιτούν έρευνα, υπεύθυνη και προσεκτική μελέτη, ακριβή προσδιορισμό του στόχου και ανάλογο σχεδιασμό του νομοθετικού πλαισίου. Αντ'αυτού, η Κυβέρνηση καταργεί ειδικούς λογαριασμούς οι οποίοι έχουν αδρανοποιηθεί. Μεταφέρει στον κρατικό προϋπολογισμό λογαριασμούς ελλειμματικούς επειδή δεν μπορούν να καλύψουν τις υποχρεώσεις για να επιβιώσουν και διατηρεί ειδικούς λογαριασμούς με πλεονάσματα φέροντας στον κρατικό προϋπολογισμό μόνο τα πιστωτικά υπόλοιπα διατηρώντας τους λογαριασμούς αυτούς εκτός προϋπολογισμού για εξυπηρέτηση ρουσφετολογικών και ανεξέλεγκτων σκοπιμοτήτων εκτός δημοσιονομικού ελέγχου. Παραβιάζει, δηλαδή, βασικά άρθρα του Συντάγματος. Το άρθρο 29 και 43 το οποίο ορίζει ότι η νομοθετική λειτουργία ασκείται από τη Βουλή και τον Πρόεδρο της Δημοκρατίας στην προκειμένη περίπτωση οι προβλεπόμενες εξουσιοδοτήσεις προς τον Υπουργό για την έκδοση υπουργικών αποφάσεων καταργούν τη νομοθετική εξουσία υπέρ της εκτελεστικής η οποία θα καταργεί ακόμη και διατάξεις ψηφισμένων νόμων.
Το άρθρο 79 παράγραφος 2 του Συντάγματος προβλέπει ότι όλα τα έσοδα και οι δαπάνες του κράτους πρέπει να αναγράφονται στον κρατικό προϋπολογισμό. Στην περίπτωση των ειδικών λογαριασμών κινούνται και λειτουργούν εκτός κρατικού προϋπολογισμού. Με το νομοσχέδιο αυτό η Κυβέρνηση μεταφέρει στον κρατικό προϋπολογισμό όλους τους λογαριασμούς, που είναι ελλειμματικοί και τακτοποιεί μία φαύλη ρουσφετολογική πολιτική. Μεταφέρει επίσης τα πιστωτικά υπόλοιπα των λογαριασμών, που είναι πλεονασματικοί, αλλά τους διατηρεί εκτός κρατικού προϋπολογισμού και δημοσιονομικό έλεγχο.
Αυθαίρετα η πολιτική ηγεσία του Υπουργείου Οικονομικών κατέθεσε τροπολογία περί τη σύσταση νέων υπηρεσιών, ελεγκτικά κέντρα τα οποία θα λειτουργούν εκτός ΔΟΥ, χωρίς προηγούμενο διάλογο με την Πανελλήνια Ομοσπονδία Εργαζομένων στις δημόσιες οικονομικές υπηρεσίες.
'Ολα αυτά χωρίς προηγούμενο διάλογο. Αντίφαση αποτελεί η αναφορά του Γενικού Γραμματέα του ΥΠΕΘΟ ότι για το εν λόγω θέμα έχουν συμφωνήσει όλοι οι εμπλεκόμενοι θεσμικοί φορείς, μετά από λεπτομερή και εξαντλητικό διάλογο. Απόδειξη οι απεργιακές κινητοποιήσεις των εφοριακών, που εκτός των άλλων οδηγούν στην καταταλαιπώρηση των Ελλήνων φορολογουμένων και έχουν υψηλό κόστος για την ελληνική οικονομία, αφού η είσπραξη των εσόδων καθυστερεί.
Και όλα αυτά υποστηρίζονται και από συγκεκριμένα έγγραφα, τα οποία καταθέτω για τα Πρακτικά. Το ένα είναι ενημερωτικό σημείωμα της ΠΟΕ-ΔΟΥ, όπου εκεί καθαρά διατυπώνουν την άποψή τους ότι ούτε διάλογος υπήρξε ούτε συζήτηση υπήρξε γι' αυτό που επιχειρείται με την τροπολογία, που ξαφνικά φέρατε στη Διαρκή Επιτροπή προχθές και δεν δώσατε τη δυνατότητα ούτε καν να καλέσουμε αυτούς τους ανθρώπους, για να τοποθετηθούν σ' αυτήν την τροπολογία.
(Στο σημείο αυτό ο Βουλευτής κ. Θ. Σκρέκας καταθέτει για τα Πρακτικά το προαναφερθέν υπόμνημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Το δεύτερο επίσης έγγραφο, που καταθέτω, είναι η επιστολή που έστειλε ο Γενικός Γραμματέας του Υπουργείου Εθνικής Οικονομίας κ. Αλαμάνος προς όλους τους υπαλλήλους του Υπουργείου Οικονομικών, όπου εκεί τους δηλώνει ότι αυτή η ρύθμιση με τη συγκεκριμένη τροπολογία είναι προϊόν εξαντλητικού διαλόγου μεταξύ τους, κάτι που οι ίδιοι άνθρωποι το απορρίπτουν με το σημείωμα, που σας κατέθεσα.
Το καταθέτω και αυτό για τα Πρακτικά της Βουλής και για την ενημέρωση της Κυβέρνησης, για να αντιληφθεί ότι ο τρόπος αυτός δεν είναι ο καλύτερος για να νομοθετεί κανείς και να υποστηρίζει τόσο σοβαρά θέματα. (Στο σημείο αυτό ο Βουλευτής κ. Θ. Σκρέκας καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Ο Υφυπουργός κ. Χριστοδουλάκης στη Διαρκή Επιτροπή χαρακτήρισε το νομοσχέδιο αυτό απλό, λιτό και ουσιαστικό. Βέβαια με τα προηγούμενα, που ανέφερα, ούτε απλό είναι, αλλά ούτε και λιτό. Πονηρό είναι κύριοι συνάδελφοι. Και είναι πονηρό, γιατί έρχεται κατ' αρχήν σε μια εποχή με μεγάλη καθυστέρηση, γιατί αν υποθέσουμε ότι αυτό έχει ως σκοπό να εξυγιάνει ένα σύστημα ξεπερασμένο πλέον και την κατάργηση των ειδικών λογαριασμών, που δεν θα μας έβρισκε αντίθετους, το περιεχόμενο του νομοσχεδίου δεν λέει αυτά τα πράγματα.
Ως παράδειγμα θα αναφέρω ορισμένα άρθρα του νομοσχεδίου για να δείτε και να διαπιστώσετε πως ό,τι γίνεται έχει έντονα τα στοιχεία της σκοπιμότητος. Στο άρθρο 3 για παράδειγμα έρχεται η Κυβέρνηση και μεταφέρει στον κρατικό προϋπολογισμό λογαριασμούς ελλειμματικούς, λογαριασμούς, οι οποίοι δεν μπορούν να επιβιώσουν, λογαριασμούς οι οποίοι συντηρούν μια φαύλη κατάσταση την οποία δημιούργησαν. Και έρχεται με το άρθρο 4 και λέει η Κυβέρνηση ότι μεταφέρουμε από τους ειδικούς λογαρισμούς στον κρατικό προϋπολογισμό τα πλεονάσματα, δηλαδή, τα πιστωτικά υπόλοιπα των λογαριασμών αυτών, αλλά διατηρεί όμως τους λογαριασμούς αυτούς εκτός κρατικού προϋπολογισμού και εκτός δημοσιονομικού ελέγχου. Τους διατηρεί γιατί μέσα απ' αυτούς εφαρμόζει μια πολιτική, τη γνωστή της πολιτική.
Είναι αυτό που τελικά μας κάνει να μη συμφωνούμε με τη λογική σας, κύριε Υπουργέ και κύριοι της Κυβέρνησης, και ακόμα γιατί εμείς δεν μπορούμε να υιοθετήσουμε μια λογική, η οποία έρχεται σε ευθεία αντίθεση με το Σύνταγμά μας.
Στο άρθρο 5 διατηρούνται διατάξεις και λογαριασμοί αρμοδιότητας του Υπουργείου Ανάπτυξης. Συνεπώς παραμένει η υφισταμένη κατάσταση και εκτελείται ανεξέλεγκτα απροσδιόριστος αριθμός ύψος και είδος των δαπανών. 'Ενα άλλο στοιχείο επίσης που θέλω να καταθέσω στην Εθνική Αντιπροσωπεία είναι ότι το νομοσχέδιο αυτό η Κυβέρνηση δεν είχε την ευαισθησία να μας εγχειρήσει αναλυτικές καταστάσεις των λογαριασμών που καταργεί και των λογαριασμών που χρησιμοποιεί από τη μια για να μπορέσει να τους συντηρήσει και από την άλλη για να ενισχύσει τον κρατικό προϋπολογισμό, έναν κρατικό προϋπολογισμό που αυτές τις μέρες συζητείται στη διαρκή επιτροπή, ένα κρατικό προϋπολογισμό που με τόσο πάθος και ο εισηγητής, αλλά και η Κυβέρνηση υποστηρίζει ότι ουσιαστικά βάζει την Ελλάδα στην ΟΝΕ. Και αποτελεί αυτό μιαν ανακολουθία το ότι εκ των προτέρων προεξοφλούμε ότι ο προϋπολογισμός αυτός θα είναι ο προϋπολογισμός που θα μας σώσει το 2000.
Αφήστε, κύριοι της Κυβέρνησης, να μπούμε στην ΟΝΕ και από κει και πέρα να δούμε αν αυτός ο προϋπολογισμός που μας φέρατε μπορεί να υποστηρίξει τις ανάγκες και τις υποχρεώσεις λειτουργίας μας μέσα στην Οικονομική και Νομισματική 'Ενωση.
Σε ένα άλλο άρθρο του νομοσχεδίου, στο άρθρο 8 αναφέρει η Κυβέρνηση ότι με τις υπουργικές αποφάσεις ενδεικτικά υποστηρίζονται οι σκοποί και οι πόροι των λογαριασμών αυτών, οι δραστηριότητες και οι εργασίες των οποίων τις δαπάνες μπορεί να καλύπτει, οι διαδικασίες προκήρυξης υποβολής αξιολόγησης, επιλογής, ανάθεσης, παρακολούθησης και παραλαβής των έργων προγραμμάτων και μελετών που χρηματοδοτούνται απ' αυτόν.
Λέει επίσης, ότι οι προϋπολογισμοί και απολογισμοί των ειδικών λογαριασμών συντάσσονται σύμφωνα με τις σχετικές εγκυκλίους του Γενικού Λογιστηρίου και υπόκεινται στους προβλεπόμενους δημοσιονομικούς ελέγχους. Μα, κύριοι συνάδελφοι, οι προϋπολογισμοί είναι θεωρητικού περιεχομένου. Είναι προβλέψεις. Κατά συνέπεια σε ποιο δημοσιονομικό έλεγχο μπορεί να ενταχθούν; Επίσης, και τα αποτελέσματα, δηλαδή, η υλοποίηση των προϋπολογισμών αυτών δεν εμπίπτουν στο δημοσιονομικό έλεγχο. Απλώς επιβεβαιώνουν αν πραγματοποιήθηκε ο προϋπολογισμός ή δεν πραγματοποιήθηκε.
Κάτι άλλο που θέλω να επισημάνω είναι ότι η Κυβέρνηση έρχεται και προσδιορίζει ένα ύψος δαπάνης για την κατάργηση των ειδικών λογαριασμών πενήντα δισεκατομμυρίων. Δεν προκύπτει από κανένα στοιχείο αυτό το κονδύλι.
Ρωτήθηκε ο κύριος Υπουργός και τον παρακαλούμε σήμερα στην Εθνική Αντιπροσωπεία αν μπορεί να δώσει εξηγήσεις για τον προσδιορισμό αυτού του ύψους της δαπάνης.
Δεν υπάρχει επίσης καμιά διάθεση για το ποσό των εξήντα τεσσάρων δισεκατομμυρίων που μεταφέρεται από τους πλεονασματικούς ειδικούς λογαριασμούς στον κρατικό προϋπολογισμό. Δεν πρέπει να γνωρίζει η Εθνική Αντιπροσωπεία από πού θα αντληθούν αυτοί οι πόροι για να μεταφερθούν στον κρατικό προϋπολογισμό; Κύριοι συνάδελφοι, δεν υπάρχει επίσης, καμιά ανάλυση για ένα άλλο κονδύλι, σημαντικό και αυτό της τάξεως των σαράντα δισεκατομμυρίων, χρήματα τα οποία θα περάσουν στο ταμείο του κράτους από τους καταργούμενους λογαριασμούς.
Με όλες αυτές τις παρατηρήσεις, κύριοι συνάδελφοι, αποδεικνύεται το ότι η Κυβέρνηση δεν μπορεί να αντιμετωπίσει σοβαρά και ουσιαστικά θέματα που αφορούν τη σύγχρονη Ελλάδα. Αποσπασματικά, πρόχειρα, περιπτωσιακά κάθε φορά έρχεται και αγγίζει κάποια θέματα και αυτά τα θέματα με άλλα νομοσχέδια ή με τροπολογίες ή τα αναιρεί ή τα συμπληρώνει ή τα καταργεί. Τελειώνω, κύριε Πρόεδρε, με αυτές τις λίγες παρατηρήσεις και με περισσότερη συζήτηση επί των άρθρων θα επανέλθουμε.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, στο σημείο αυτό, όπως ανακοινώθηκε και από τον κύριο Πρόεδρο του Σώματος προηγουμένως, θα διακόψουμε τη συζήτηση του νομοσχεδίου αυτού, για να παρεμβληθεί η διεξαγωγή της ψηφοφορίας για την άρση ή μη των ασυλιών. Παρακαλούνται να προσέλθουν επί του καταλόγου ο κ. Κανέλλος Λάλος από το ΠΑ.ΣΟ.Κ. και ο κ. Θεόδωρος Σκρέκας από τη Νέα Δημοκρατία.
Επί της ψηφοδόχου για τη μυστική ψηφοφορία παρακαλώ να προσέλθουν ο κ. Ιωάννης Καλαμακίδης από το ΠΑ.ΣΟ.Κ. και ο κ. Αδάμ Ρεγκούζας από τη Νέα Δημοκρατία.
'Οποιος συνάδελφος ψηφίζει υπέρ της χορήγησης άδειας δίωξης, θα γράψει, δίπλα από το όνομα του Βουλευτή του οποίου ζητείται να αρθεί η ασυλία, τη λέξη "ναι".
'Οποιος ψηφίζει κατά της χορήγησης άδειας δίωξης, θα γράψει, δίπλα από το όνομα του Βουλευτή του οποίου ζητείται να αρθεί η ασυλία, τη λέξη "όχι".
'Οποιος συνάδελφος αρνείται να ψηφίσει, θα γράψει, δίπλα από το όνομα του Βουλευτή του οποίου ζητείται να αρθεί η ασυλία, τη λέξη "παρών". Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ) (Κατά τη διάρκεια της ψηφοφορίας την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ) 
ΠΡΟΕΔΡΕΥΩΝ (Λουκάς Αποστολίδης): Υπάρχει κανείς κύριος συνάδελφος που δεν άκουσε το όνομά του; Ο κ. Κουρής.
(Στο σημείο αυτό ψηφίζει ο Βουλευτής κ. Λεωνίδας Κουρής) Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση και διαλογή των ψηφοδελτίων και στην εξαγωγή του αποτελέσματος.
(ΔΙΑΛΟΓΗ) 
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, μέχρι να έχουμε το αποτέλεσμα της ψηφοφορίας θα συνεχίσουμε τη νομοθετική διαδικασία. Το λόγο έχει ο κ. Παναγιώτου.
ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, το κόμμα μας το ΚΚΕ σε γενικές αρχές είναι ουσιαστικά αλλά και τυπικά υπέρ της κατάργησης όλων ανεξαρτήτως των αποκαλούμενων ειδικών λογαριασμών και τη μεταφορά τους στον κρατικό προϋπολογισμό. Αυτό για λόγους διαφάνειας και ελέγχου από το Ελεγκτικό Συνέδριο και βεβαίως για να χρησιμοποιούνται για την εξυπηρέτηση συγκεκριμένων σκοπιμοτήτων. 'Αλλωστε το άρθρο 79 παράγραφος 2 του Συντάγματος αναφέρει ότι όλα τα έσοδα και έξοδα του κράτους πρέπει να αναγράφονται στον ετήσιο προϋπολογισμό και απολογισμό.
Κατά συνέπεια όλοι αυτοί οι ειδικοί λογαριασμοί αποτελούν έσοδα και έξοδα του κράτους και γι' αυτό, σύμφωνα με το άρθρο του Συντάγματος, πρέπει να αναφέρονται στον κρατικό προϋπολογισμό.
Το παρόν σχέδιο νόμου δεν αντιμετωπίζει ουσιαστικά το ζήτημα και αυτό για τους εξής λόγους: Πρώτον, υπάρχει παντελής έλλειψη ενημέρωσης για το ποιοι είναι αυτοί οι ειδικοί λογαριασμοί και τι ποσά περιέχονται σε αυτούς. Δεν υπάρχει δηλαδή,μία αναλυτική αλλά μία ενδεικτική κατάσταση, πράγμα άλλωστε που αναφέρεται και στην εισηγητική έκθεση του σχεδίου νόμου.
Θα έπρεπε, λοιπόν, μαζί με το σχέδιο νόμου να υπάρχει συνημμένη και μία ενημερωτική κατάσταση όπου θα αναφέρονταν πόσοι και ποιοι είναι αυτοί οι λογαριασμοί κατά Υπουργείο και πώς κινούνται. Δεν θα έπρεπε να υπάρχει μόνο ενδεικτική κατάσταση. Ενδεικτικοί λογαριασμοί γενικά δεν λένε τίποτα.
Σωστό θα ήταν, να είχατε την κατάσταση με όλους τους ειδικούς λογαριασμούς, να αναφέρατε τα ποσά που περιλαμβάνουν και πώς αυτοί διακινούνται, καθώς επίσης και μία σειρά άλλες πληροφορίες για να έχουμε μία πλήρη εικόνα και ενημέρωση.
Τελικά πόσοι είναι αυτοί οι λογαριασμοί, ποιοι είναι, ποια είναι τα ποσά που έχουν και πώς διακινούνται, δεν το γνωρίζουμε.
Δεύτερον, δεν καταργούνται όλοι οι ειδικοί λογαριασμοί, αλλά γίνεται μία επιλεκτική μεταφορά ορισμένων μόνο από αυτούς. Αλλά και εδώ πάλι όσοι λογαριασμοί δεν καταργούνται, δεν αναφέρετε πόσοι και ποιοι είναι αυτοί. Και εδώ αναφέρονται επιλεκτικά ορισμένοι μόνο.
Οι καταργούμενοι ειδικοί λογαριασμοί γίνονται με απόφαση των αρμόδιων Υπουργών και όχι με απόφαση της Βουλής. Παράλληλα με απόφασή τους συστήνονται νομικά πρόσωπα δημοσίου ή ιδιωτικού δικαίου που θα έχουν την ευθύνη της διαχείρισής τους και τον έλεγχο των δαπανών.
Με άλλα λόγια, αντί για διαφάνεια που αναφέρεται στην εισηγητική έκθεση, δημιουργούνται ακόμα μεγαλύτερα στεγανά απ'ό,τι σήμερα.
Τέταρτον, το σχέδιο νόμου έρχεται κάτω από την πίεση των στόχων της δημοσιονομικής πολιτικής η οποία είναι πλήρως εναρμονισμένη με την Ευρωπαϊκή 'Ενωση. Αξίζει επίσης να σημειωθεί ότι υπάρχει μία έλλειψη ανάλυσης τόσο του κόστους μεταφοράς των ειδικών αυτών λογαριασμών όσο και η σχετική ανάλυση των κονδυλίων των εσόδων.
Τέλος, όσον αφορά τις αναδιαρθρώσεις που γίνονται στις υπηρεσίες του Υπουργείου Οικονομικών, δηλαδή ίδρυση τοπικών ελεγκτικών κέντρων, αποτελούν συνέχεια του ν. 2343/95. Σύμφωνα με αυτόν το νόμο ο έλεγχος των μεγάλων επιχειρήσεων είναι πολιτικά ελεγχόμενος και στα πλαίσια των γενικότερων αναδιαρθρώσεων που επιτάσσει η Συνθήκη του Μάαστριχτ στην πορεία προς την ΟΝΕ. Εξυπηρετεί τα συμφέροντά τους σε βάρος των μικρομεσαίων επιχειρήσεων που με τα αντικειμενικά κριτήρια τις οδηγεί στην καταστροφή και στο κλείσιμό τους. Κατά συνέπεια, για όλους τους παραπάνω αναφερόμενους λόγους, η θέση μας δεν μπορεί να είναι θετική γι'αυτό το σχέδιο νόμου και το καταψηφίζουμε.
ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριοι συνάδελφοι, αν μη τι άλλο η εισηγητική έκθεση του νομοσχεδίου που συζητάμε αναφέρει τον τρόπο με τον οποίο μέχρι σήμερα λειτουργούσαν αυτοί οι λογαριασμοί. Και αυτό πρέπει να τονισθεί γιατί είναι ευθύνη και της σημερινής Κυβέρνησης που επί τόσα χρόνια, παρ'ότι είχε υποσχεθεί, δεν προχωρούσε στη συγκεκριμένη ρύθμιση. Είναι γνωστό, κύριοι συνάδελφοι, ότι οι συγκεκριμένοι λογαριασμοί λειτουργούσαν με αδιαφάνεια και έδιναν το δικαίωμα στους εκάστοτε Υπουργούς να χειρίζονται αυτά τα κονδύλια με ρουσφετολογικούς σκοπούς.'Αρα, δεν είναι μόνο θέμα δημοσιονομικής εξυγίανσης, είναι και θέμα κυρίως πολιτικό αφού οι συγκεκριμένοι λογαριασμοί αποτελούσαν και αποτελούν ακόμη πολιτικό εργαλείο.
Είναι αδιανόητο, αγαπητοί συνάδελφοι -το ζούμε- να υπάρχουν δημοσιεύματα, ειδικά στον επαρχιακό Τύπο που να λένε "μετά από παρεμβάσεις του τάδε Βουλευτή εγκρίθηκαν από τα Υπουργεία Πολιτισμού, ΠΕΧΩΔΕ, Εσωτερικών για τις ανάγκες του τάδε Οργανισμού Τοπικής Αυτοδιοίκησης το εξής ποσόν" ή να υπάρχουν δημοσιεύματα σύμφωνα με τα οποία "κατόπιν ενεργειών του τάδε Βουλευτή ο τάδε αθλητικός ή πολιτιστικός σύλλογος έτυχε έκτακτης οικονομικής ενίσχυσης". Βέβαια, οι λογαριασμοί του ΟΠΑΠ θα μείνουν εκτός οπότε το αλισβερίσι με τα αθλητικά θα συνεχισθεί με αυτούς τους λογαριασμούς και έτσι θα παίζεται όχι μόνο πολιτικό παιχνίδι αλλά θα δημιουργούνται και οι προϋποθέσεις για σκανδαλώδη καταστρατήγηση του σκοπού για τον οποίο δίνονται τα συγκεκριμένα χρήματα.
Υπάρχει ένα ερώτημα, το οποίο διατυπώθηκε στη Διαρκή Επιτροπή. Γιατί βάζετε, κύριε Υφυπουργέ, ως όριο τους έξι μήνες για την κατάργησή τους και μάλιστα με κοινή απόφαση του Υπουργού Οικονομικών και του αρμόδιου Υπουργού; Για να υπάρχει ο απαραίτητος χρόνος, ώστε να παιχθούν τα προεκλογικά παιχνίδια και να έρθει αύριο η νέα κυβέρνηση, η οποία μπορεί και να μην το εφαρμόσει, δεδομένου ότι με μια τροπολογία μπορεί να δώσει παράταση της σχετικής προθεσμίας; Να ορίσετε από τώρα το χρόνο κατάργησης. Από την ώρα που η Κυβέρνηση σχεδίαζε τη συγκεκριμένη ρύθμιση, έπρεπε να έχει προετοιμάσει την κατάσταση, ώστε μέχρι το τέλος της χρονιάς να έχουν καταργηθεί οι συγκεκριμένοι λογαριασμοί.
Είπατε ότι εδώ και χρόνια γίνεται μια προσπάθεια, για να ενταχθούν αυτοί οι λογαριασμοί στον προϋπολογισμό και από εκεί να ελέγχονται. Τώρα γιατί αφήνετε πάλι ανοιχτό το θέμα, λέγοντας ότι υπάρχει περίπτωση ορισμένοι λογαριασμοί να μην έχουν εντοπισθεί; Υπήρξε μια νομοθεσία από το 1995, η οποία έδινε τη δυνατότητα να ρυθμιστεί το συγκεκριμένο θέμα. Εν τούτοις, μέχρι σήμερα δεν υπήρξε καμία πρόοδος.
Κατά τη διάρκεια της συζήτησης στην επιτροπή περιμέναμε να παρουσιάσει ο κύριος Υφυπουργός ορισμένες ασφαλιστικές δικλείδες, για να εφαρμοστεί ο νόμος και για να μη μείνει γράμμα κενό. Δυστυχώς, δεν τις είδαμε. Είχαμε πει στη Διαρκή Επιτροπή ότι επιφυλασσόμεθα να τοποθετηθούμε στην Ολομέλεια, γιατί από τη μια μεριά είναι θετικό το ότι η Κυβέρνηση προσπαθεί να τακτοποιήσει τους συγκεκριμένους λογαριασμούς, αλλά από την άλλη αφήνει μερικούς λογαριασμούς έξω από τη ρύθμιση. Ζητήσαμε να μας γνωστοποιηθούν όλοι αυτοί οι λογαριασμοί. Δεν γνωστοποιήθηκαν. Γνωρίζω ότι υπάρχουν μερικοί λογαριασμοί, που αφορούν αμοιβές υπαλλήλων. Πρέπει να σταματήσει αυτή η πολιτική. 'Ολες οι αμοιβές πρέπει να περνούν μέσα από τις συλλογικές συμβάσεις εργασίας.
Η θέση μας είναι ξεκάθαρη. Οι λογαριασμοί πρέπει να λειτουργούν με εμφανείς διαδικασίες μέσα από το δημόσιο λογιστικό. Με τις ρυθμίσεις που εισάγονται, ειδικά όσον αφορά το περιεχόμενο των υπουργικών αποφάσεων, αυτές οι διεργασίες δεν διασφαλίζονται. Είναι δυνατόν να αφήνεται στα χέρια του Υπουργού όλο το περιεχόμενο των αποφάσεων, ακόμη και ο τρόπος πραγματοποίησης και ελέγχου των δαπανών; Πάντως, παρά τις προηγούμενες παρατηρήσεις μας, εμείς από τη στιγμή που έστω και μερικά επιχειρείται η αντιμετώπιση αυτού του τεράστιου προβλήματος της διακίνησης των ειδικών λογαριασμών, θα ψηφίσουμε το νομοσχέδιο επί της αρχής. Στη συζήτηση επί των άρθρων θα κάνουμε τις παρατηρήσεις μας, πιστεύοντας ότι εσείς, κύριε Υφυπουργέ, θα βελτιώσετε τις σχετικές διατάξεις, που κατοχυρώνουν τον έλεγχο και τη διαφάνεια στη διαχείριση του δημοσίου χρήματος. Αυτό είναι σήμερα το κυριότερο πρόβλημα, το οποίο απασχολεί την ελληνική κοινωνία.
ΠΡΟΕΔΡΕΥΩΝ (Λουκάς Αποστολίδης): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Πραγματικά, εάν κανείς δει επιδερμικά το νομοσχέδιο, δεν μπορεί να πει όχι σε μία εξορθολογίκευση των λογαριασμών, είτε αυτή αφορά τους ειδικούς είτε τους γενικούς λογαριασμούς του προϋπολογισμού. Δεύτερον, νομίζω ότι κανείς σ' αυτήν την Αίθουσα δεν θα μπορούσε να τοποθετηθεί αρνητικά, για να γίνει μια γενικότερη εξορθολογίκευση αυτών των λογαριασμών, ώστε να μιλάμε επιτέλους μέσα από τον προϋπολογισμό. 'Ομως η όποια προσπάθεια βελτίωσης έχει δύο στοιχεία.
Είναι πρώτο το επιλεκτικό. Παίρνετε κάποιους λογαριασμούς, αυτό φαίνεται και από την εισηγητική έκθεση που μας δίνετε παραδείγματα μερικών περιπτώσεων, δεν καταγράφετε συνολικά τους ειδικούς λογαριασμούς, δεν εξηγείτε πειστικά τουλάχιστον τους λόγους για τους οποίους παίρνετε αυτούς τους λογαριασμούς επιλεκτικά και επίσης, αγνοείτε την έκθεση της Επιστημονικής Επιτροπής της Βουλής, η οποία μιλάει ουσιαστικά για αντισυνταγματικότητα. Και το ξεπερνάτε. Και ακριβώς αναφέρομαι στην εξουσιοδότηση που μπορεί να δώσει η νομοθετική εξουσία προς την εκτελεστική και περιορίζεται σαφώς. Αναφέρεται στον Πρόεδρο της Δημοκρατίας και σε άλλα όργανα, αλλά με περιορισμένη και συγκεκριμένη εξουσιοδότηση.
'Αρα για μας, τίθεται θέμα κατ'αρχήν συνταγματικότητας.
Το δεύτερο είναι η επιλεκτικότητα που το κάνετε, που αναιρεί ουσιαστικά και την αιτιολογική βάση στην οποία στηρίζεστε ότι τάχα βάζετε μια τάξη στο Υπουργείο Οικονομικών.
Σας το είπε στην επιτροπή και ο κ. Παπαδόπουλος, ο πρώην Υπουργός Οικονομικών, ότι αυτή σας η παρέμβαση δεν είναι, αν μη τι άλλο, ολοκληρωμένη. Εάν θέλετε να κάνετε πραγματικά εξορθολογίκευση των λογαριασμών και εκσυγχρονισμό του μηχανισμού των λογαριασμών του Γενικού Λογιστηρίου του Κράτους, θα έπρεπε εδώ να μας φέρετε μια γενική διάταξη που να καταργεί όσους ειδικούς λογαριασμούς υφίστανται.
Το δεύτερο που θα έπρεπε να κάνετε, είναι να μας έχετε μια πλήρη κατάσταση των αποθεματικών αυτών των λογαριασμών για να εκτιμήσουμε ακριβώς αυτόν το λόγο.
Και τρίτον τα αποθεματικά αυτά των λογαριασμών που δημιουργήθηκαν, έπρεπε να μας εξηγήσετε από πού τροφοδοτήθηκαν και δημιουργήθηκαν. Δημιουργήθηκαν από δημόσια έσοδα ή επιχορηγήσεις του κρατικού προϋπολογισμού πριν από χρόνια; Τροφοδοτούνται από πηγές αυτόνομες που δεν επιβαρύνουν τον κρατικό προϋπολογισμό και ποιους επιβαρύνουν; Αυτά δεν μας τα λέτε και βέβαια, αυτό αποδεικνύεται ιδιαίτερα αν έλθουμε να δούμε τις απεργιακές κινητοποιήσεις των εφοριακών, τις αντιθέσεις των τελωνειακών, τις αντιθέσεις των υπαλλήλων του Γενικού Χημείου του Κράτους, τις αντιθέσεις των υπαλλήλων του Υπουργείου Δικαιοσύνης. Γιατί, όταν δημιουργήθηκαν αυτοί οι λογαριασμοί, δημιουργήθηκαν και τηρήθηκαν εκτός προϋπολογισμού, αλλά τροφοδοτούνται από έσοδα που δεν ανήκουν στη σφαίρα των κρατικών εσόδων μέσω του προϋπολογισμού, αλλά από εισφορές ή δικαιώματα από τους πολίτες.
'Αρα, λοιπόν, εάν ενσωματώσετε σήμερα αυτούς τους λογαριασμούς και το κάνετε ουσιαστικά, υιοθετείτε μια νέα φορολογία για τους πολίτες, που μέχρι τώρα την καρπώνονταν οι εργαζόμενοι. Και είναι ξεκάθαρο. Το κάνετε όμως αιφνιδιαστικά, το επιχειρήσατε και μια ακόμη φορά, το επιχειρήσατε νομίζω πριν ενάμιση χρόνο περίπου, υπήρξαν έντονες αντιδράσεις και δεν υπαναχωρήσατε. Τώρα, το φέρνετε στην επιτροπή και μάλιστα όταν εγώ έκανα αναφορά γι'αυτό το θέμα, μου είπατε ψευδώς ότι συμφώνησαν οι εργαζόμενοι, ενώ δεν συμφώνησαν.
Βεβαίως η προσπάθειά σας είναι προφανής. Προσπαθώντας να πιαστείτε από τα μαλλιά σας για να βρείτε έσοδα για τον κρατικό προϋπολογισμό, ό,τι λογαριασμοί υπάρχουν που έχουν θετικά αποθέματα, δηλαδή πλεονάσματα, προσπαθείτε με τη διαδικασία των συμψηφισμών να τα εντάξετε για να πάρετε αυτά τα αποθεματικά.
Η Κυβέρνηση πάντως, για να δικαιολογήσει αδυναμίες πολιτικής της μια και πάμε σε εκλογές, προσπαθεί με τέτοια νομοθετήματα να χτυπήσει δήθεν την αδιαφάνεια μέσα στις υπηρεσίες. Αναφέρομαι στην αναδιάρθρωση που επιχειρείται στο Υπουργείο Οικονομικών και θα πω και ορισμένα ιστορικά στοιχεία, γι'αυτήν την υπόθεση.
Ο βασικός νόμος των κυβερνήσεων του ΠΑΣΟΚ, ήταν ο 2343/95. Εκεί πράγματι έγινε μια κάποια αναδιάρθρωση στο Υπουργείο Οικονομικών και ειδικότερα στο βασικό τομέα της φορολογίας, που είναι η φορολογία εισοδήματος.
Με το νόμο αυτόν είχατε προβλέψει τη δημιουργία των ΕΘΕΚ, των Εθνικών Ελεγκτικών Κέντρων και των ΤΕΚ, των Περιφερειακών Ελεγκτικών Κέντρων στη φορολογία. Μάλιστα είχατε προσδιορίσει με τον νόμο αυτόν τότε ότι τα περιφερειακά ελεγκτικά κέντρα θα είναι δεκατρία. Με τον νόμο που κάνατε πρόσφατα, με το στήσιμό τους, τα κάνατε έξι.
Υπάρχει, πρώτον, υπαναχώρηση στην αρχική θέση. Δεύτερον, τώρα χωρίς να έχετε προβλέψει με το ν. 2343/95, έρχεσθε και κάνετε σαράντα επτά Περιφερειακά Ελεγκτικά Κέντρα, δηλαδή με λίγα λόγια ουσιαστικά χωρίζετε τον κλάδο των φοροτεχνικών, αυτόν δηλαδή που ενοποιούσατε το '83-'84 και που έγιναν οι μεγάλες απεργίες τότε εν ονόματι της συγχώνευσης, που αντιδρούσαν οι εργαζόμενοι και τώρα έρχεσθε και τον ξεχωρίζετε ξανά. Και αναρωτιέται κανείς, πότε είχατε δίκιο, τότε που τον καταργούσατε, τότε που τον συγχωνεύατε τον κλάδο ή τώρα που τον διαχωρίζετε; Ο διαχωρισμός όμως γίνεται και με επιλεκτικό τρόπο αλλά και με την έννοια του ελέγχου ουσιαστικά κεντρικά από το Υπουργείο Οικονομικών της επιχειρηματικής δραστηριότητας, των επιχειρηματιών γενικότερα από έναν άνθρωπο ουσιαστικά του ΕΘΕΚ στην Αθήνα και απο δύο-τρεις ανθρώπους των περιφερειακών ελεγκτικών κέντρων που με τις διαδικασίες και τον κομματισμό που υπάρχει στις υπηρεσίες και με την καταγεγραμμένη πολιτική, που έχει ιστορικά καταγραφεί εδώ πέρα σ' αυτόν τον τομέα, οι προϊστάμενοι όλοι αυτοί είναι κομματικά στελέχη του κυβερνώντος κόμματος και βεβαίως παίρνουν εντολές κεντρικά από το Υπουργείο.
'Ομως όλη αυτή την προσπάθεια -και έχει σημασία αυτό γιατί είναι υπόθεση δημοκρατίας- την κάνετε χωρίς κανένα διάλογο με τους εργαζόμενους και μάλιστα ξαφνικά, χωρίς να τους πείτε τίποτα, έρχεσθε και κάνετε αυτή την τομή των ΤΕΚ. Και γνωρίζετε πολύ καλά ότι τα ΤΕΚ τα θέλουν οι εργαζόμενοι -και τα υποσχεθήκατε και εσείς στον προφορικό διάλογο που είχατε αυτές τις ημέρες- να είναι οργανικά αλλά και να υπάγονται στις Δ.Ο.Υ. και να μην είναι ξεχωριστά.
Αυτό για τον κίνδυνο να μη γίνουν γραφειοκρατικές καθαρά υπηρεσίες οι φορολογικές υπηρεσίες, δεύτερον γιατί υπάρχει κίνδυνος να υπάρχουν αβλεψίες και επομένως διαφυγή φόρων, τρίτον γιατί ο ελεγκτικός μηχανισμός δεν αναπαράγεται, τέταρτον γιατί η αδιαφάνεια για την οποία μάχεσθε -τουλάχιστον λεκτικά- όχι μόνο δεν γίνεται πράξη με αυτό, αλλά απομονώνεται ουσιαστικά και επομένως η διαφθορά μπορεί να λειτουργεί και να ανθεί ξεχωριστά και χωρίς κανένα δισταγμό, αλλά και πέμπτον όσον αφορά τα έσοδα, όπου επικαλείσθε ότι θα πιάσετε τους στόχους που βάζετε κάθε χρόνο, ουσιαστικά υποκρίνεσθε. Γιατί τον πρώτον χρόνο το Εθνικό Ελεγκτικό Κέντρο παραδείγματος χάρη έπιασε το στόχο που είχε ορισθεί, αλλά εξαντλήθηκαν οι φορολογικοί έλεγχοι των μεγάλων επιχειρήσεων, που ήταν αποδοτικές και ταυτόχρονα τα οικονομικά έτη που ελέχθηκαν ήταν οκτώ έως εννέα, ενώ απο εδώ και πέρα έχετε ένα έως δύο οικονομικά έτη. Αυτό σημαίνει πρακτικά ότι υπονομεύετε με αυτές τις παρεμβάσεις και με αυτή τη φιλοσοφία και το οικονομικό αύριο της χώρας και ο ελεγκτικός μηχανισμός αποδυναμώνεται με τέτοιες λειτουργίες.
Ταυτόχρονα φέρνετε κόντρα τόσους εργαζόμενους, που για να τα πετύχουν όλα αυτά είχαν κάνει αγώνες και είναι διατεθειμένοι να συνεργήσουν σε μια αναδιοργάνωση των υπηρεσιών του Υπουργείου Οικονομικών, αλλά εσείς, ουσιαστικά με αντιδημοκρατικό θα έλεγα τρόπο και προσπαθώντας να τους πείσετε με τύπου αλληλογραφίας μεθόδους, δεν το κάνετε.
Κλείνοντας κύριε Υπουργέ θα ήθελα να σας πω για να καταγραφεί και στα Πρακτικά, ότι είμαι βέβαιος ότι όλη αυτή η προσπάθεια ξεκινά από το Γενικό Γραμματέα του Υπουργείου Οικονομικών, τον κ. Αλαμάνο , δεν τυγχάνει της έγκρισης όλου του οικονομικού επιτελείου της Κυβέρνησης και ταυτόχρονα είναι ένα άνοιγμα στην πόρτα, να περάσουν οι φορολογικοί έλεγχοι από το δημόσιο και την ιδιωτική εταιρεία οπωσδήποτε, αλλά κυρίως σε εγκάθετους που θα έρθουν να πλαισιώσουν τις ελεγκτικές υπηρεσίες, όχι απο διάθεση για να αποδώσουν και να προσφέρουν στον τόπο αλλά από υποκρισία, από μία τάση να μπουν μέσα στους φορολογικούς ελέγχους, για να γεμίσουν τις δικές τους τσέπες και όχι τα χρηματοφυλάκια του δημοσίου. 
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης μυστικής ψηφοφορίας. Εψήφισαν 192 Βουλευτές.
Για τον κ. Χρήστο Θεοδώρου: "Υπέρ" εψήφισαν 10 Βουλευτές "Κατά" εψήφισαν 172 Βουλευτές "Παρών" εψήφισαν 2 Βουλευτές Λευκά 8 'Ακυρα 0 Συνεπώς η αίτηση άρσεως ασυλίας για τον κ. Χρήστο Θεοδώρου απορρίπτεται.
Για τον κ. Φραγκλίνο Παπαδέλλη: "Υπέρ" εψήφισαν 3 Βουλευτές "Κατά" εψήφισαν 175 Βουλευτές "Παρών" εψήφισαν 3 Βουλευτές Λευκά 11 'Ακυρα 0 Συνεπώς η αίτηση άρσεως ασυλίας για τον κ. Φραγκλίνο Παπαδέλλη απορρίπτεται.
Ο συνάδελφος κ. Αλέξανδρος Καλαφάτης έχει ζητήσει ολιγοήμερη άδεια απουσίας στο εξωτερικό.
Εγκρίνει η Βουλή; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Συνεπώς παρεσχέθη η ζητηθείσα άδεια.
Ο κ. Χρυσανθακόπουλος έχει το λόγο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Η συζήτηση του νομοσχεδίου "Περί Ειδικών Λογαριασμών" θα μπορούσε να πει κανείς ότι είναι ένα από τα πιο σημαντικά βήματα τα οποία έχει κάνει η Κυβέρνηση και η εισαγωγή του προς συζήτηση πρέπει να χαιρετισθεί, γιατί επιτέλους προχωρούμε σε μία κατεύθυνση εξυγίανσης της διαχείρισης του δημόσιου χρήματος.
Πρέπει να πω ότι είναι και μια προσωπική μου δικαίωση αυτή η εξέλιξη, γιατί μία από τις πρώτες πράξεις μου ως Βουλευτής σ' αυτήν την Αίθουσα ήταν να ζητήσω από τον Πρωθυπουργό να ελέγξει όλες αυτές τις δαπάνες, οι οποίες ήταν εκτός τακτικού προϋπολογισμού και αποτελούσαν πόρους υποκειμενικής διαχείρισης εκ μέρους των Υπουργών.
Βέβαια ερχόμαστε από μία μακρά περίοδο προσωπικής πελατειακής συμπεριφοράς ενός υπουργοκεντρικού συστήματος, όπου μέσα από μία απόλυτη δημοσιονομική αναρχία βαδίζουμε σε μια συστηματική δημοσιονομική πειθαρχία.
Σ' αυτό το νομοσχέδιο συμπεριλαμβάνονται στόχοι, οι οποίοι είναι ιδιαίτερα σωστοί, όμως εξαιρούνται από το νομοσχέδιο -πρέπει να το τονίσω αυτό- οι ειδικοί λογαριασμοί των Υπουργών μέσα από συγκεκριμένους κωδικούς που εντάσσονται στον τακτικό προϋπολογισμό και αυτό είναι μία σημαντική παράλειψη. Θα έλεγα ότι με αυτόν τον τρόπο λύνεται το ένα σκέλος του προβλήματος, που έχει να κάνει με την τακτοποίηση τη λογιστική. Δεν λύνεται το πολιτικό ζήτημα που έχει να κάνει με τον τρόπο που διαχειρίζονται οι διάφοροι Υπουργοί συγκεκριμένα κονδύλια.
Επιτέλους, οι πολίτες της χώρας αυτής, οι φορείς άσκησης δημόσιων πρακτικών και συλλογικών προσπαθειών, δεν μπορούν να είναι όμηροι μιας προσωπικής διαμεσολαβητικής παρέμβασης των Βουλευτών, κυρίως των Υπουργών στην περίπτωση, που έχουν να κατανείμουν κονδύλια. Αυτά που δικαιούνται πρέπει να τα παίρνουν και αυτά που τους οφείλει το δημόσιο, οφείλει να τα αποδίδει, χωρίς το προσωπικό ευχαριστήριο και το όψιμο "κατόπιν ενεργειών μου", χωρίς την προσωπική εκείνη συμπεριφορά, όπου εμφανίζεται μία υποκριτική σχέση εθελοδουλείας, επαίνων, δημόσιων βραβεύσεων και άλλων ενεργειών, εκεί που απλά η πολιτεία πράττει το καθήκον της. Βρισκόμαστε μπροστά σε ένα καίριο φαινόμενο, στο φαινόμενο αυτό που ο δημόσιος βίος για πολλά χρόνια υπέφερε. Είχαμε μία εξωλογιστική διαχείριση των κονδυλίων του προϋπολογισμού, μια διαχείριση για την οποία μόνο μεμπτά μπορούν να καταμαρτυρηθούν. Πρέπει να πούμε ότι αν έγινε μία απογραφή, θα την έλεγα, αυτών των ειδικών λογαριασμών, έχω τις αμφιβολίες μου, αν όλοι αυτοί οι λογαριασμοί έχουν καταγραφεί. Κυρίως πιστεύω ότι οι ειδικοί λογαριασμοί που είναι στον προϋπολογισμό -γιατί αυτοί δεν είναι στον προϋπολογισμό- ακόμα δεν έχουν προσδιοριστεί κ ι κάποτε πρέπει να γίνει αυτό, γιατί "τα στερνά τιμούν τα πρώτα".
'Οταν λοιπόν σε αυτήν την Αίθουσα εξέφραζα τις ενστάσεις μου για τη μεθοδολογία διαχείρισης του δημόσιου χρήματος, ευελπιστούσα στην τάχιστη λήψη των γενναίων αυτών αποφάσεων.
Μπορώ να πω ότι αυτό το νομοσχέδιο είναι αποτέλεσμα της αφύπνησης, την οποία υπέστη η Κυβέρνηση κατόπιν ίσως και προσωπικής επιθυμίας και παρότρυνσης του κυρίου Πρωθυπουργού να δοθεί τέλος σε ένα φαινόμενο, για το οποίο οι ευήκοοι αποδέκτες δεν είχαν κανένα λόγο να βιαστούν. Τώρα πια όμως έχουμε μια εξέλιξη. Ποιο είναι το θετικό μέρος της εξέλιξης. Το θετικό είναι ότι όλοι αυτοί οι λογαριασμοί υποχρεούνται να ελεγχθούν από το δημόσιο λογιστικό σύστημα. Το Γενικό Λογιστήριο του Κράτους για να εφαρμόσει όμως αυτόν το στόχο, θα πρέπει να ασκήσει έναν πραγματικό έλεγχο, θα πρέπει να ασκήσει ένα δημοσιονομικό έλεγχο.
Ως απόδειξη, κύριε Υπουργέ, των προθέσεων της Κυβέρνησης επειδή τα φορολογικά νομοσχέδια ή τα νομοσχέδια οικονομικού ενδιαφέροντος έχουν ισχύ άμα τη καταθέσει τους, θα ήθελα, από την ημέρα που ήρθε αυτό το νομοσχέδιο στη Βουλή και εντεύθεν, το συντομότερο ένα ξεκαθάρισμα ποια ήταν η διαχείριση του δημόσιου χρήματος σε σχέση με αυτούς τους λογαριασμούς και σε σχέση με αυτές τις υποθέσεις.
Επιτρέψτε μου να μην είμαι συγκεκριμένος στη Βουλή, τιμώντας όλους και κυρίως μη θέλοντας να θίξω Υπουργούς. Ακόμα και σήμερα, αυτήν τη στιγμή που μιλάμε, γίνεται μια τεράστια εκταμίευση χρημάτων. Γιατί μετά από την ψήφιση του νομοσχεδίου θα αρχίσει να εφαρμόζεται ένα συγκεκριμένο σύστημα. Γίνεται εκταμίευση χρημάτων σήμερα, κύριε Υπουργέ. Εν ονόματι του ελληνικού λαού γίνεται διασπάθιση της διαχείρισης του δημόσιου χρήματος προς ίδιον πολιτικό όφελος. Το ξεκαθαρίζω. Δεν θέλω να είμαι σαφέστερος, γιατί δεν έχω εμπάθεια απέναντι σε κανέναν. Πριν από τρία χρόνια έθεσα θέμα ιδιαίτερης δημόσιας στάσης που θα πρέπει να μας διακρίνει, σύμφωνα με το ήθος που έχει αυτή η Κυβέρνηση.
Τονίζω λοιπόν -και θα είμαι ιδιαίτερα αυστηρός- ότι τότε ως ένδειξη διαμαρτυρίας έκανα μια ενδεικτική καταψήφιση, αποχή θα έλεγα, κάποιων κονδυλίων του προϋπολογισμού, όταν ψηφίζαμε το Γενικό Προϋπολογισμό. 'Ηταν συμβολική η στάση μου. Καλόπιστα δέχομαι ότι αυτό που γίνεται σήμερα είναι να απαλείψει εκείνα τα αίτια που με οδήγησαν και εμένα να αρνηθώ την εξέλιξη. Και μάλιστα είχα δώσει την επιστολή τότε και δημόσια στον Πρωθυπουργό και είχε απαντήσει και αυτός δημόσια ότι θα επιληφθεί του θέματος.
Θα ήθελα λοιπόν αυτόν τον τελευταίο μήνα -θα έλεγε κανείς τις επόμενες ημέρες- πριν απλώσετε το χέρι σαν Υπουργείο Οικονομικών για να βάλετε τα χαρτιά σε μια τάξη, να δούμε ποια κονδύλια εκταμιεύονται χωρίς τη συνυπογραφή σας. Γιατί εγώ αυτό εννοώ με αυτό το νομοσχέδιο, ότι δημιουργείται μια συνυπευθυνότητα και συνυπαιτιότητα, ώστε κάποιος να υποχρεούται να στέλνει κάποια χρήματα όπου κρίνει ή οφείλει, σύμφωνα με τα καθήκοντά του, αλλά ελέγχεται και το ποσό και ο παραλήπτης.
Πριν από ένα χρόνο ψηφίσαμε στη Βουλή νομοσχέδιο, σύμφωνα με το οποίο όποιος επιχορηγείται με δημόσιο χρήμα, οφείλει να κρατά συγκεκριμένα διπλότυπα, συγκεκριμένα λογιστικά βιβλία, ώστε να ξέρουμε τελικά πού καταλήγουν τα χρήματα που παίρνει. Γιατί αυτό το νομοσχέδιο, που ψηφίσαμε και έγινε νόμος του κράτους, παραμένει σαφώς ανενεργό. Και παραμένει ανενεργό, γιατί ακόμα και εσείς δεν ξέρετε ποιοι είναι οι παραλήπτες οι οποίοι θα όφειλαν να αποδώσουν μέσα από ένα λογιστικό έλεγχο τα έγγραφά τους και να ξέρουμε τι απέγινε το δημόσιο χρήμα.
Επειδή, πράγματι, έχουμε εκατοντάδες δισεκατομμύρια που διαφεύγουν της χρηστής δημόσιας διαχείρισης, επικαλούμαι την ευθυξία της Κυβέρνησης και ζητώ, όταν θα έρθετε στη συζήτηση του προϋπολογισμού, εσείς προσωπικά, κύριε Υπουργέ, να μου απαντήσετε σε αυτό εκ του Βήματος τιθέμενο ερώτημα: τι έγιναν αυτά τα χρήματα και ειδικά αυτήν την περίοδο. 'Ετσι η αξιοπιστία της εφαρμογής της πολιτικής μας θα ανέλθει στο επίπεδο το οποίο οφείλουμε, να είναι διαυγής, κρυστάλλινη και άμεμπτος. Οι Υπουργοί θα αποκτήσουν την καλή μαρτυρία της σωστής συμπεριφοράς και εμείς ως Βουλευτές θα τιμήσουμε -δι'όλων των επιπέδων που οφείλουμεαυτήν τη στάση της Κυβέρνησης.
Είμαστες ακριβώς σε μία φάση, που δεν επικαλούμαστε τον αυτοπεριορισμό των Υπουργών για να πράξουμε, αλλά νομοθετούμε για να τεθούν πλαίσια στα οποία οφείλουν να κινηθούν.
Θα είμαι ιδιαίτερα αυστηρός στη συζήτηση του προϋπολογισμού, εάν αυτοί οι στοιχειώδεις όροι, τους οποίους έχω θέσει ως Βουλευτής και που σήμερα αισθάνομαι ιδιαίτερη ικανοποίηση, γιατί προχωρούν σε μία διευθέτηση, δεν θα έχουν προχωρήσει.
Πρέπει να πω ότι το αντίθετο θα μας έβλαπτε κατάφωρα. Δεν έχει να κάνει με την ανισοτιμία μεταξύ Υπουργού και Βουλευτή. 'Εχει να κάνει με τη στάση της Κυβέρνησης σε ένα καίριο ζήτημα.
Πολλές φορές αντιμετωπίζετε τεράστια δυσκολία στο να εκταμιεύσετε και να υπογράψετε την άμεση ρευστοποίηση χρηματικών ποσών, εκεί που απλά οφείλουμε και καθυστερούμε να τα αποδώσουμε σε αποδέκτες με πολύ μεγάλη ανάγκη. Σε αντίθετη, όμως, περίπτωση, όταν συνάδελφοί σας Υπουργοί με μία μονογραφή, με μία εντολή, με μία προφορική εντολή εκταμιεύουν δεκάδες εκατομμύρια, που συσσωρεύονται σε δισεκατομμύρια, καταλαβαίνετε τι συνέπειες έχει αυτό.
Ξέρουμε τις θυσίες που κάνει η Κυβέρνηση για να μαζέψει τα χρήματα, ώστε να αποδοθούν αυτήν τη στιγμή οι αυξήσεις των συντάξεων των αγροτών και τι τεράστιες προσπάθειες καταβάλλονται και σε άλλες περιπτώσεις για ελλείμματα ασφαλιστικών ταμείων ή άλλων προτεραιοτήτων μέγιστου ενδιαφέροντος.
Ως εκ τούτου στηρίζομαι σε αυτό το νομοσχέδιο. Δεν στηρίζω μόνο την υπερψήφισή του επί της αρχής, αλλά και την ουσία του επί της πρακτικής, την οποία οφείλετε να εφαρμόσετε, μια και το προηγούμενο νομοσχέδιο, που έγινε νόμος και έχει να κάνει με τη δέσμευση των φορέων αποδοχής χρηματικών ποσών, δεν έχει εφαρμοστεί και κατά συνέπεια δεν έχουν ελεγχθεί. Και δεν αναφέρομαι στο ποινικό μέρος, αναφέρομαι στην πολιτική διαφάνεια.
Σας ευχαριστώ, κύριε Υπουργέ, και ευελπιστώ όχι στη σημερινή αλλά στην αυριανή έμπρακτη απάντησή σας και ιδιαίτερα παραμονές προϋπολογισμού.
(Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΕΥΩΝ (Λουκάς Αποστολίδης): Ο κ. Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, επί του συζητουμένου σχεδίου νόμου "Περί Ειδικών Λογαριασμών" θα μπορούσε κανείς, εκ πρώτης όψεως και προσέγγισης να είναι θετικός. 'Οσο, όμως, εμβαθύνει κανείς στις διατάξεις του, η πρώτη διαπίστωση που κάνει είναι ότι είναι αντιφατικό.
Πράγματι είναι ανάγκη να καταργηθούν διάφοροι ειδικοί λογαριασμοί, οι οποίοι άλλοι μεν έχουν τεθεί σε αδράνεια, δεν χρησιμοποιούνται, έχει εκπληρωθεί ο σκοπός τους και υφίστανται, άλλοι ειδικοί λογαριασμοί με δαπάνες του προϋπολογισμού βοηθούν πρός τον ίδιο σκοπό και συνεπώς είναι περιττοί, άρα καλώς καταργούνται και έχουμε και άλλες δύο κατηγορίες ειδικών λογαριασμών, οι οποίοι εξυπηρετούν ανάγκες που θα μπορούσαν να εξυπηρετηθούν και από τον προϋπολογισμό και παρ' όλα αυτά αυτοί οι ειδικοί λογαριασμοί διατηρούνται.
Επί των λογαριασμών αυτών η Κυβέρνηση δίνει μία σολομώντεια λύση.
Υφίστανται αυτοί οι λογαριασμοί. Καταβάλλονται όσες δαπάνες αποβλέπουν στην εκπλήρωση του σκοπού και οι υπόλοιπες κάθε φορά με υπουργική απόφαση υπάγονται στον κρατικό προϋπολογισμό. Γι' αυτούς τους λογαριασμούς πιστεύουμε ότι πρέπει να καταργηθούν και τα ειδικά έσοδα αυτών να ενταχθούν στον κρατικό προϋπολογισμό, να υφίστανται τον έλεγχο της Βουλής και να μην υφίστανται αυτοί οι ειδικοί λογαριασμοί.
Για τους λογαριασμούς του άρθρου 5 διαπιστώνουμε μία αντιφατικότητα με τη γενική κυβερνητική πολιτική που έχει διακηρυχθεί και που αποβλέπει δήθεν στον περιορισμό των νομικών προσώπων, είτε δημοσίου είτε ιδιωτικού δικαίου, που επιχορηγούνται από το κράτος και ενώ αυτή η προσπάθεια είναι εν εξελίξει και πράγματι ορισμένα νομικά πρόσωπα έχουν καταργηθεί, αυτή η πολυδιάσπαση του δημοσίου σε διαχείριση νομικών προσώπων εκτός της νομικής διοίκησης πάει να περιοριστεί. Με το άρθρο, λοιπόν, 5 γίνεται ακριβώς το αντίθετο. Είναι ορισμένοι λογαριασμοί οι οποίοι επιτελούν ορισμένο σκοπό και μπορεί κανείς πράγματι να διαπιστώσει την ανάγκη ύπαρξής τους, όπως είναι οι διατάξεις που αναφέρονται στην έρευνα, την τεχνολογία, την κατασκευή έργων και εγκαταστάσεων του Υπουργείου Μεταφορών κλπ. ή όπως άλλες διατάξεις που αναφέρονται στο Υπουργείο Πολιτισμού και ειδικότερα στον ΟΠΑΠ.
Επομένως εδώ έχουμε σύσταση νέων νομικών προσώπων, περίπου όσοι είναι και οι ειδικοί αυτοί λογαριασμοί. Εδώ λοιπόν διαπιστώνουμε την πρώτη αντίφαση της κυβερνητικής πολιτικής και της κυβερνητικής αυτής προσπάθειας, που εδώ και δύο χρόνια δήθεν υλοποιείται.
Εμείς πιστεύουμε ότι όλοι οι ειδικοί λογαριασμοί πρέπει να ενταχθούν στον κρατικό προϋπολογισμό και αν υπάρχουν ορισμένες ειδικές περιπτώσεις, πρέπει να αναφέρονται ονομαστικά, δηλαδή περιοριστικά και να περιληφθούν είτε με τη μορφή νομικού προσώπου είτε να εξακολουθήσουν να υφίστανται ως ειδικοί λογαριασμοί.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) Μια σπουδαία παρατήρηση που έχω να κάνω είναι αυτή που αναφέρεται στο άρθρο 8, που είναι επεξηγηματική. Λέγει το άρθρο 8: "Στις εκδοθεισόμενες υπουργικές αποφάσεις δύναται να περιλαμβάνονται ιδίως ο σκοπός, τα όργανα, η διοίκηση και οι πόροι του λογαριασμού". Αυτή η απαρίθμηση είναι προφανώς ενδεικτική. Η νομοθετική όμως εξουσιοδότηση που γίνεται στην εκτελεστική εξουσία πρέπει ή να είναι εξειδικευμένη, οπότε δεν υπάγεται στην περίπτωση αυτή, γι αυτό και η έκθεση της Επιστημονικής Επιτροπής στο άρθρο 8 αναφέρεται, ειδικότερα όμως, όσον αφορά τη γενική εξουσιοδότηση, δεν πρέπει αυτή να είναι αόριστη, αλλά πρέπει να περιγράφεται με γενικό πλαίσιο, μέσα στο οποίο θα τιμηθεί η εκτελεστική εξουσία και ιδίως ο Πρόεδρος της Δημοκρατίας που θα εκδόσει τα κανονιστικά αυτά προεδρικά διατάγματα.
Βεβαίως εδώ ούτε καν αναφέρονται προεδρικά διατάγματα, αναφέρονται υπουργικές αποφάσεις.
Εγώ πιστεύω ότι το άρθρο 8 πρέπει να διορθωθεί και να απαλειφθεί η λέξη "δύναται" αλλά οι εξουσιοδοτήσεις στα όργανα των νομικών προσώπων που θα συσταθούν βάσει της εξουσιοδότησης του άρθρου 8 που ζητεί η Κυβέρνηση με αυτό το σχέδιο νόμου να είναι συγκεκριμένες και περιοριστικές.
Να απαλειφθεί η λέξη "δύναται" και να μπει "στην οποία θα περιλαμβάνονται ο σκοπός, τα όργανα της διοίκησης, οι πόροι" και ό,τι άλλο θέλει να πει, ούτε να έχει τη δυνατότητα από αυτά που αναφέρει μερικά να παραλείψει ούτε και να προσθέσει. Δηλαδή δεν μπορεί να είναι ενδεικτική η απαρίθμηση ορισμένων στοιχειωδών πραγμάτων. Πρέπει να περιλαμβάνει κάθε συστατική πράξη για τη σύσταση ενός νομικού προσώπου, είτε δημοσίου είτε ιδιωτικού δικαίου. Δηλαδή, όταν λέει "δύναται να περιλαμβάνονται σ'αυτό ο σκοπός", είναι δυνατόν να υπάρξει σύσταση νομικού προσώπου και να μην περιλαμβάνεται ο σκοπός του προσώπου αυτού ή να μην ορίζονται τα όργανα του νομικού αυτού προσώπου ή οι πόροι κλπ; Για τις τροπολογίες θα επανέλθω αύριο στην κατ'άρθρο συζήτηση.
Για όλους αυτούς τους λόγους που ανέφερα, εμείς -το Δημοκρατικό Κοινωνικό Κίνημα- καταψηφίζουμε το σχέδιο νόμου.
ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κυρίες και κύριοι, κατ'αρχήν έχω καλυφθεί σε πολύ μεγάλο βαθμό, σχετικά με το συζητούμενο νομοσχέδιο, από τα όσα είπε ο αγορητής της Πλειοψηφίας αλλά και άρκετοί άλλοι συνάδελφοι σ'αυτήν την Αίθουσα και γι'αυτό δεν χρειάζεται να μακρηγορήσω ή να επεκταθώ σε λεπτομέρειες.
Θέλω επίσης να ευχαριστήσω όσους συναδέλφους έθεσαν ορισμένες παρατηρήσεις υπόψη μας και θα επιχειρήσουμε αύριο στην κατ'άρθρο συζήτηση να δούμε πώς όλες αυτές τις ιδιαίτερα χρήσιμες παρατηρήσεις μπορούμε να τις αξιοποιήσουμε.
Κυρίες και κύριοι, το νομοσχέδιο αυτό δεν είναι ένα νομοσχέδιο θεαματικό, είναι ένα νομοσχέδιο που είναι απλό, λιτό και σύντομο και έχει μια φιλοδοξία η οποία δεν ανάγεται στη σφαίρα της πολιτικής πρακτικής, αλλά έχει πολύ μεγάλη σημασία για τη δημοσιονομική πρακτική και τα ζητήματα διαφάνειας στη διαχείριση του κρατικού προϋπολογισμού και των κρατικών πόρων.
Επιτρέψτε μου να κάνω μια μικρή παρένθεση, ιστορική, για να εξηγήσω πώς προήλθε το σημερινό σύστημα των ειδικών λογαριασμών, το οποίο έχει εξελιχθεί σε ένα περίπλοκο σύστημα εκατοντάδων ειδικών λογαριασμών, οι οποίοι κινούνται και λειτουργούν εκτός του κρατικού προϋπολογισμού. Πάρα πολλές φορές στο παρελθον η χώρα μας γνώρισε συνθήκες δημοσιονομικής δυστοκίας και μέσα σ'αυτές τις συνθήκες δεν υπήρχε πάντα η απαραίτηση ευελιξία, εγρήγορση ή δυνατότητα να διαχειριστούμε και να χρηματοδοτήσουμε έκτακτες καταστάσεις, οι οποίες προέκυπταν και γι'αυτόν το λόγο εδημιουργούντο ειδικοί λογαριασμοί, οι οποίοι συνέχιζαν να λειτουργούν ακόμα και όταν είχε παρέλθει η σκοπιμότητά τους. Δεν είναι καθόλου τυχαίο ότι σήμερα, για παράδειγμα, διασώζονται θεσμικώς λογαριασμοί οι οποίοι είχαν γίνει αμέσως μετά τον πόλεμο, για να διαχειριστούν κάποιες έκτακτες καταστάσεις σίτισης ή διαχείρισης και παρά το γεγονός ότι παρέμεναν αδρανείς και εν υπνώσει, εν τούτοις θεσμικώς υφίστανται και σήμερα.
Υπάρχουν άλλοι λογαριασμοί, η χρησιμότητα των οποίων κατεδείχθη και ενσωματώθηκε η λειτουργία τους στον προϋπολογισμό, αλλά παρ' όλα αυτά εξακολουθούν να υπάρχουν. Υπάρχουν άλλοι λογαριασμοί, οι οποίοι και πρόσφατα επιτέλεσαν ένα σημαντικό ρόλο, όπως είναι οι ειδικοί λογαριασμοί έρευνας στα πανεπιστήμια και στα ερευνητικά κέντρα, οι οποίοι απεδείχθησαν ένα χρήσιμο και ευέλικτο εργαλείο για την απορρόφηση κοινοτικών κονδυλίων και την προώθηση της έρευνας και υπήρξαν και λογαριασμοί οι οποίοι χρηματοδοτούν μια σειρά από ειδικής φύσεως ρυθμίσεις προς εργαζομένους, οι οποίες είναι νομοθετημένες.
Είναι προφανές ότι στην ρύθμιση, την οποία θα επιχειρήσουμε να κάνουμε, πρέπει να έχουμε μια διακριτή συμπεριφορά απέναντι στις διάφορες κατηγορίες ειδικών λογαριασμών. Αλλά κοινός τόπος όλων των προσπαθειών μας είναι ότι στο τέλος θα πρέπει να έχει επέλθει ένα νοικοκύρεμα στο δημοσιονομικό σύστημα της χώρας. Θα πρέπει να έχει αυξηθεί η διαφάνεια στη διαχείριση αυτού του δημοσιονομικού συστήματος και θα πρέπει να έχει γίνει αποτελεσματικότερο αυτό το σύστημα. Πρέπει να σας πω ότι αυτό δεν είναι μια θεωρητική ανάγκη, αλλά επιβάλλεται και είναι πολύ χρήσιμο για την οικονομία της χώρας, έχοντας ξεπεράσει όλη αυτήν την δημοσιονομική καχεξία και δυστοκία, έχοντας επιτύχει δημοσιονομικές επιδόσεις, οι οποίες τη φέρνουν πλέον στην πρώτη γραμμή των δημοσιονομικών επιδόσεων στην Ευρωπαϊκή 'Ενωση αλλά και διεθνώς. Χρειάζεται η χώρα μας να ενισχύσει αυτήν την αξιοπιστία και με συγκεκριμένους κανόνες διαφάνειας, οι οποίοι επιβάλλονται και ελέγχονται διεθνώς. Μόλις πρόσφατα, πριν από λίγους μήνες, η ελληνική οικονομία συμπεριελήφθη στις χώρες εκείνες οι οποίες χαρακτηρίζονται από δημοσιονομική διαφάνεια, σύμφωνα με ένα σύστημα κανόνων, το οποίο έχει και ελέγχει το Διεθνές Νομισματικό Ταμείο. Και αυτό έχει πολλαπλασιαστικές ευεργετικές επιδράσεις για την ελληνική οικονομία, διότι βοηθά στη συνολική αναβάθμιση της χώρας, όταν αυτή αξιολογείται, με συνέπεια να ελαττώνεται το κόστος δανεισμού και γενικά να διαμορφώνονται πολύ καλύτεροι χαρακτηρισμοί και διαβαθμίσεις της ελληνικής οικονομίας.
Για να ικανοποιήσουμε τις απαιτήσεις αυτών των κριτηρίων δημοσιονομικής διαφάνειας έχουμε υιοθετήσει μια σειρά από τακτικές ενημερώσεις για την πορεία των δημοσιονομικών μεγεθών. Υφιστάμεθα επισκέψεις και πραγματοποιούμε και εμείς παρουσιάσεις της δημοσιονομικής πορείας της χώρας σε πάρα πολλούς διεθνείς οργανισμούς. Και επίσης φροντίζουμε να ενημερώνουμε την Εθνική Αντιπροσωπεία με όλες τις δημοσιονομικές διαχειρίσεις, είτε αυτές ελέγχονται άμεσα είτε επηρεάζονται έμμεσα από τον κρατικό προϋπολογισμό. Και για το λόγο αυτόν της αυξημένης δημοσιονομικής διαφάνειας, η φετινή εισηγητική έκθεση του προϋπολογισμού περιλαμβάνει και ειδικά κεφάλαια για τους ειδικούς λογαριασμούς, όπως επίσης, όπως θα δούμε αυτές τις μέρες που ξεκινάει η συζήτηση και για μια σειρά από οργανισμούς κοινωνικής ασφάλισης κλπ., που παλιότερα δεν υπήρχαν στις εισηγητικές εκθέσεις. Και το κάνουμε αυτό, διότι πιστεύουμε ότι η δημοσιονομική διαχείριση μιας χώρας δεν πρέπει να περιέχει δημοσιονομικές κατακόμβες, όπου γίνονται πράγματα, τα οποία δεν εμφανίζονται, αλλά όλα τα ζητήματα δημοσιονομικής διαχείρισης θα πρέπει να εμφαίνονται στον κρατικό προϋπολογισμό, να ελέγχονται, να αξιολογούνται και πάνω απ' όλα να αποτελούν αντικείμενο πληροφόρησης και ενημέρωσης και για την Εθνική Αντιπροσωπεία και για τους πολίτες. Πρέπει όμως να λεχθεί ότι από το καθεστώς της ημιπαρανομίας, αυτό το καθεστώς της βιαστικής υιοθέτησης θεσμικών μορφών, αυτό το καθεστώς της κατακόμβης καμία φορά χρειαζόταν. Κάποιες φορές απεδείχθη ότι είναι ευέλικτο σε σχέση με άλλες δυνατότητες που έδινε ο κρατικός προϋπολογισμός. Πρέπει να έρθει στο φως της μέρας και να λειτουργεί με κανόνες, οι οποίοι αρμόζουν σε σύγχρονα και δημοσιονομικά ανεπτυγμένα κράτη.
'Οσον αφορά τώρα τα ειδικότερα θέματα, τα οποία προβλέπει το νομοσχέδιο αυτό, αυτά αφορούν στην κατάργηση των αδρανών λογαριασμών, στην ένταξη των λογαριασμών οι οποίοι υπηρετούν κοινούς σκοπούς και λειτουργίες, οι οποίες ούτως ή άλλως χρηματοδοτούνται από τον κρατικό προϋπολογισμό. Διατηρεί τους ειδικούς λογαριασμούς, οι οποίοι είναι συνδεδεμένοι με νομοθετημένες παροχές και μέτρα στήριξης εργαζομένων του δημόσιου τομέα ή άλλων κατηγοριών. Και γενικότερα επιβάλλει ένα καθεστώς ενημέρωσης μέσω των προϋπολογισμών και απολογισμών αυτών των ειδικών λογαρισμών, έτσι ώστε να υπάρχει η δυνατότητα αξιολόγησης και ελέγχου τους.
Διατηρεί επίσης τους λογαριασμούς έρευνας των πανεπιστημίων και των ερευνητικών κέντρων, με την προϋπόθεση ότι και αυτοί θα έχουν την απαιτούμενη δημοσιονομική διαφάνεια.
Και, γενικά, νομίζω ότι στο τέλος αυτής της προσπάθειας, η οποία θα ξεκινήσει αμέσως μετά την ψήφιση και δημοσίευση του νόμου, θα έχουμε ένα δημοσιονομικό σύστημα, το οποίο θα είναι πολύ πιο διαφανές, αποτελεσματικό και λιτό, σε σχέση με αυτό, το οποίο είναι σήμερα.
Αυτά είναι, κυρίες και κύριοι, τα γενικά, τα οποία θέλω να πω στη συζήτηση επί της αρχής. Και είμαι βέβαιος ότι και με τη δική σας συμβολή στη συζήτηση, θα μπορέσουμε στην κατ' άρθρο συζήτηση να διαμορφώσουμε ένα θεσμικό πλαίσιο, το οποίο θα μας επιτρέψει να κάνουμε ακόμη μερικά βήματα δημοσιονομικής διαφάνειας και εξυγίανσης. Αυτά, σε συνδυασμό με τη δημοσιονομική πρόοδο της χώρας, πιστεύω ότι αποτελούν πολύτιμα εφόδια και χρήσιμα εργαλεία, έτσι ώστε να εμπεδώσουμε τη δημοσιονομική διόρθωση, η οποία έχει επιτευχθεί στη χώρα μας και τη σταθεροποίηση και να καταστήσουμε αποτελεσματική τη δημοσιονομική πολιτική σε όλα τα επίπεδα. Σας ευχαριστώ πολύ.
ΠΡΟΕΔΡΕΥΩΝ (Νικόλαος Κατσαρός): Ο κ. Αλογοσκούφης έχει το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, θα δεχόμουν αυτά που λέει ο κύριος Υπουργός, εάν η όλη πρακτική της Κυβέρνησης συνέτεινε στην καθιέρωση της διαφάνειας στους λογαριασμούς του δημοσίου.
'Εχουμε εδώ καταγγείλει πάρα πολλές φορές τις αδιαφανείς διαδικασίες, που ακολουθούνται στο Γενικό Κρατικό Προϋπολογισμό. 'Εχει αλλάξει η φύση του Γενικού Κρατικού Προϋπολογισμού τα τελευταία τρία χρόνια και όχι προς την κατεύθυνση της διαφάνειας, αλλά προς την αντίθετη κατεύθυνση, γιατί έχουν δημιουργηθεί ανώνυμες εταιρείες, που διαχειρίζονται διαφόρων ειδών έσοδα του δημοσίου. Και θα δώσω ένα παράδειγμα: Είναι η Δημόσια Επιχείρηση Κινητών Αξιών, η οποία έχει αναλάβει να κάνει επιχορηγήσεις -να κάνει, δηλαδή, δαπάνες και εργασίες και λειτουργήματα, που θα έπρεπε να κάνει ο ίδιος ο Κρατικός Προϋπολογισμός-η οποία εισπράττει ως έσοδα τα έσοδα από τις αποκρατικοποιήσεις. Και μέσω αυτής της εταιρείας μετατρέπονται αυτά τα έσοδα, τα οποία στην ουσία είναι έσοδα από διάθεση περιουσιακών στοιχείων του δημοσίου, σε τρέχοντα έσοδα και χρησιμοποιούνται στον προϋπολογισμό. Και δεν είναι μόνον η Δ.Ε.Κ.Α. Και πέρσι -και φέτος γίνονται- είχαμε καταγγείλει ότι δεν εμφανίζονται στον προϋπολογισμό οι τόκοι από τα δάνεια της οικονομικής εξυγίανσης, που πρέπει να πληρώσει το δημόσιο.
'Εχουμε, λοιπόν, τα τελευταία χρόνια μια σειρά από παρεμβάσεις στους δημόσιους λογαριασμούς, που όχι μόνο δεν οδηγούν στη διαφάνεια, αλλά οδηγούν προς την αντίθετη κατεύθυνση.
Παρ' όλα αυτά, θα μπορούσε κανένας να πει ότι αυτό τουλάχιστον το νομοσχέδιο, επειδή ακριβώς ενοποιεί λίγο τη διαχείριση των ειδικών λογαριασμών και την εμφάνισή τους στον προϋπολογισμό, οδηγεί στη διαφάνεια. 'Ομως και αυτό στην πράξη είναι αποσπασματικό. Γιατί εδώ δεν μιλάμε για το σύνολο των ειδικών λογαριασμών που μπαίνουν στον προϋπολογισμό και παύει να υπάρχει το καθεστώς. Δεν καταργείται με αυτό το νομοσχέδιο το καθεστώς των ειδικών λογαριασμών. 'Εχουμε μια επιλεκτική κατάργηση ορισμένων λογαριασμών, κυρίως αυτών των αδρανών που εμφανίζουν ελλείμματα. Και έχουμε και ορισμένους λογαριασμούς που είχαν δημιουργηθεί, για να γίνεται μια ειδική διαχείριση, για παράδειγμα στο Υπουργείο των Οικονομικών, και να υπάρχουν αμοιβές επιπλέον για τους εφοριακούς, ώστε να καταπολεμάται η διαφθορά, όσο γίνεται. Να έχουν, δηλαδή, μία επιπλέον αμοιβή. Από αυτούς τους λογαριασμούς παίρνει το δημόσιο τα πλεονάσματά τους και τα βάζει ως έσοδα στον Κρατικό Προϋπολογισμό.
'Αλλους λογαριασμούς όμως, που διαχειρίζονται άλλα Υπουργεία, εξακολουθούν και τους διαχειρίζονται τα Υπουργεία με τον ειδικό τρόπο, που τους διαχειρίζονται.
Θα πρέπει, λοιπόν, να γίνει μία τομή μελετημένη και συνολική, που πραγματικά να ξεκαθαρίζει το καθεστώς αυτό. Με το να ερχόμαστε τώρα αποσπασματικά και για οποιαδήποτε σκοπιμότητα να καταργούμε ορισμένους λογαριασμούς και τους περισσότερους και κυρίως αυτούς που αφορούν μεγάλα ποσά να τους αφήνουμε στο καθεστώς που υπήρχε, δεν κάνουμε τίποτε.
Και αυτός είναι ο λόγος, για τον οποίον εμείς δεν θα ψηφίσουμε αυτό το νομοσχέδιο.
Θεωρούμε ότι είναι υποκριτική η υποστήριξη αυτού του νομοσχεδίου. Το να λέμε, δηλαδή, ότι με αυτό το νομοσχέδιο θα έλθει η διαφάνεια στον προϋπολογισμό της διαχείρισης του δημοσίου, νομίζω ότι είναι υποκριτικό, δεδομένου ότι έχουμε διαχείριση άλλων κονδυλίων, πολλών δισεκατομμυρίων, τα οποία δεν εμφανίζονται με τον τρόπο που θα έπρεπε στον προϋπολογισμό και δεν παρέχει πλέον η δημοσιονομική διαχείριση τα απαραίτητα εχέγγυα διαφάνειας και αναφέρομαι στη ΔΕΚΑ.
Υπάρχουν τεράστια θέματα και με τον Οργανισμό Διαχείρισης Δημοσίου Χρέους και όταν φέρατε το νομοσχέδιο εδώ για να ψηφιστεί, καταγγείλαμε τα προβλήματα που υπάρχουν. 'Ηδη, έχουμε πληροφορίες ότι ο Οργανισμός αυτός στην ουσία αδρανεί. Ενώ θα έπρεπε να διαχειρίζεται το δημόσιο χρέος, αδρανεί. Υπάρχουν διοικητικά προβλήματα. Πάνω από ένα χρόνο τώρα, έχει ψηφιστεί το νομοσχέδιο που ίδρυε αυτόν τον οργανισμό και αυτός ο οργανισμός δεν έχει λειτουργήσει και επιβεβαιώνεται στην ουσία όλη η κριτική που είχαμε κάνει εδώ από το Βήμα της Εθνικής Αντιπροσωπείας. Κύριε Υπουργέ, ο στόχος της διαφάνειας είναι ένας στόχος που εμάς μας βρίσκει σύμφωνους. Ο τρόπος με τον οποίον εμφανίζεστε εδώ να τον προωθείτε, μας βρίσκει αντίθετους και γι'αυτό καταψηφίζουμε το νομοσχέδιο.
ΠΡΟΕΔΡΕΥΩΝ (Νικόλαος Κατσαρός): O κύριος Υπουργός έχει το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κατ'αρχήν, εγώ συγκρατώ έστω και την άτολμη παραδοχή της αρχής του νομοσχεδίου που έγινε από τον ομιλητή της Νέας Δημοκρατίας τον κ. Αλογοσκούφη. Θα δείτε όμως στην πράξη, όπως έχετε δει και σε πάρα πολλές άλλες περιπτώσεις, ότι οι επιφυλάξεις σας είναι αστήρικτες.
Για το θέμα της ΔΕΚΑ, θα μιλήσω που το θίξατε και σεις. 'Οταν είχε έλθει το νομοσχέδιο της ΔΕΚΑ στην Εθνική Αντιπροσωπεία, σ'αυτήν την Αίθουσα, είχαν εκφραστεί μύδροι, εναντίον της στάσεώς της. Και απεδείχθη με την πάροδο του χρόνου ότι η ΔΕΚΑ βοήθησε τα μέγιστα τη δημοσιονομική ανασύνταξη του ελληνικού κράτους. Διευκόλυνε πολύ τη μείωση του δημόσιου χρέους. Πραγματοποίησε κέρδη κεφαλαίων πάρα πολύ ψηλά σε καθεστώς απόλυτης διαφάνειας, διότι είναι υποχρεωμένη να εκδίδει τους ισολογισμούς και να δέχεται τους λογιστικούς ελέγχους, όπως κάθε ανώνυμη εταιρεία. Υπάρχει ειδικό κεφάλαιο για την εταιρεία αυτή στην έκθεση του προϋπολογισμού και θα έχουμε όλη την ευχέρεια να το συζητήσουμε. 'Αλλα κράτη, πολύ πιο προηγμένα από μας, υιοθετούν αυτό το μοντέλο, όπως πρόσφατα κάνει η Νορβηγία. Και δεν νομίζω πως είναι παράξενο μέσα σ'όλο αυτό το κλίμα που ο επίτιμος Πρόεδρος του κόμματός σας αναγνώρισε και αυτός τη μεγάλη σημασία που είχε η σύσταση και η λειτουργία αυτής της εταιρείας για την εξυγίανση των δημοσίων οικονομικών.
Πιστεύω ότι και αυτές οι επιφυλάξεις, που διατυπώνονται σήμερα για το νομοσχέδιο, θα αποδειχθούν ανεδαφικές και το μόνο που θα σας έχει μείνει θα είναι η ατολμία να υποστηρίξετε το σωστό πράγμα στη σωστή στιγμή. Σας ευχαριστώ πολύ.
ΠΡΟΕΔΡΕΥΩΝ (Νικόλαος Κατσαρός): Δεν υπάρχει άλλος εγγεγραμμένος ομιλητής.
Κηρύσσεται περαιωμένη η συζήτηση επί της αρχής του σχεδίου νόμου: "Περί Ειδικών Λογαριασμών και άλλες διατάξεις".
Ερωτάται το Σώμα: Γίνεται δεκτό το νομοσχέδιο επί της αρχής; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΠΑΝΑΓΙΩΤΟΥ: Κατά πλειοψηφία.
ΑΝΑΣΤΑΣΙΟΣ ΙΝΤΖΕΣ: Κατά πλειοψηφία.
ΠΡΟΕΔΡΕΥΩΝ (Νικόλαος Κατσαρός): Συνεπώς το νομοσχέδιο του Υπουργείου Οικονομικών: "Περί Ειδικών Λογαριασμών και άλλες διατάξεις" έγινε δεκτό επί της αρχής, κατά πλειοψηφία.
'Εχουν διανεμηθεί τα Πρακτικά της Πέμπτης 4 Νοεμβρίου 1999 και ερωτάται το Σώμα, αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Νικόλαος Κατσαρός): Συνεπώς τα Πρακτικά της Πέμπτης 4 Νοεμβρίου 1999 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.30', λύεται η συνεδρίαση για αύριο ημέρα Τετάρτη 17 Νοεμβρίου 1999 και ώρα 18.00', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου: "Περί Ειδικών Λογαριασμών και άλλες διατάξεις".
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

