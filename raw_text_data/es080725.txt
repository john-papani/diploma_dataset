(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A΄ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ ΙΓ΄
 Παρασκευή 25 Ιουλίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
Ανακοινώνεται επιστολή του Προέδρου της Νέας Δημοκρατίας, κ. Κώστα Καραμανλή, με την οποία δηλώνει ότι αποδέχεται την επανένταξη του Βουλευτή Πιερίας κ. Κ. Κουκοδήμου στην Κοινοβουλευτική Ομάδα της Νέας Δημοκρατίας, μετά τη σχετική δήλωση του Βουλευτή με επιστολή του προς τον Πρόεδρο της Βουλής, σελ..

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2.  Απαντήσεις Υπουργών σε ερωτήσεις Βουλευτών, σελ.
3. Συζήτηση επίκαιρης επερώτησης προς τον Υπουργό Τουριστικής Ανάπτυξης, σχετικά με την πολιτική της Κυβέρνησης για τον Τουρισμό, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεων Διαρκών Επιτροπών.
α) Η Διαρκής Επιτροπή Μορφωτικών Υποθέσεων καταθέτει την ‘Εκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «’Ιδρυση και λειτουργία Κολλεγίων και άλλες διατάξεις», σελ.
β) Η Διαρκής Επιτροπή Οικονομικών Υποθέσεων καταθέτει την ‘Εκθεσή της στο σχέδιο νόμου του Υπουργείου Οικονομίας και Οικονομικών: «Πρόληψη και καταστολή της νομιμοποίησης εσόδων από εγκληματικές δραστηριότητες και της χρηματοδότησης της τρομοκρατίας», σελ.
γ) Η Διαρκής Επιτροπή Παραγωγής και Εμπορίου καταθέτει την ‘Εκθεσή της στο σχέδιο νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων κτηνοτροφίας και άλλες διατάξεις», σελ.
δ) Η Διαρκής Επιτροπή Εθνικής ‘Αμυνας και Εξωτερικών Υποθέσεων καταθέτει την Έκθεσή της στο σχέδιο νόμου του Υπουργείου Εξωτερικών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Δημοκρατίας της Αλβανίας για την προστασία και αρωγή των θυμάτων εμπορίας ανηλίκων», σελ.
ε) Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την Έκθεσή της στο σχέδιο νόμου του Υπουργείου Εθνικής Άμυνας: «Κύρωση του Πρωτοκόλλου των τροποποιήσεων στη Διεθνή Σύμβαση για το Διεθνή Υδρογραφικό Οργανισμό», σελ.
στ) Η Διαρκής Επιτροπή Οικονομικών Υποθέσεων καταθέτει τις Εκθέσεις της στα σχέδια νόμων του Υπουργείου Οικονομίας και Οικονομικών:
i) «Κύρωση της απόφασης 2007/436/ΕΚ, Ευρατόμ του Συμβουλίου της 7ης Ιουνίου 2007 για το σύστημα των ιδίων πόρων των Ευρωπαϊκών Κοινοτήτων», σελ.
ii) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Ομοσπονδιακής Κυβέρνησης της Ομοσπονδιακής Δημοκρατίας της Γιουγκοσλαβίας για οικονομική και τεχνολογική συνεργασία», σελ.

ΟΜΙΛΗΤΕΣ
Επί της επίκαιρης επερώτησης:
ΑΪΒΑΛΙΩΤΗΣ Κ., σελ.
ΓΚΙΟΚΑΣ Ι., σελ.
ΚΑΛΑΝΤΙΔΟΥ Σ., σελ.
ΚΑΝΤΑΡΤΖΗΣ Α., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΑΡΑΜΑΡΙΟΣ Α., σελ.
ΜΑΝΩΛΑΚΟΥ Δ., σελ.
ΜΑΥΡΙΚΟΣ Γ., σελ.
ΝΙΚΗΤΙΑΔΗΣ Γ., σελ.
ΣΠΗΛΙΩΤΟΠΟΥΛΟΣ Α., σελ.
ΧΑΛΒΑΤΖΗΣ Σ., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2008
      ΣΥΝΕΔΡΙΑΣΗ ΙΓ΄
      Παρασκευή 25 Ιουλίου 2008
      
      Αθήνα, σήμερα στις 25 Ιουλίου 2008, ημέρα Παρασκευή και ώρα 10.03΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση της τελευταίας ημέρας του Α΄ Τμήματος Διακοπής Εργασιών της Βουλής. Εύχομαι καλές διακοπές στους συναδέλφους. 
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι ο Πρόεδρος της Νέας Δημοκρατίας κ. Κώστας Καραμανλής, με επιστολή του προς τον Πρόεδρο της Βουλής, δηλώνει ότι αποδέχεται την επανένταξη του Βουλευτή Πιερίας κ. Κωνσταντίνου Κουκοδήμου στην Κοινοβουλευτική Ομάδα της Νέας Δημοκρατίας, μετά τη σχετική δήλωση του Βουλευτή με επιστολή του προς τον Πρόεδρο της Βουλής. 
      Οι προαναφερθείσες επιστολές θα καταχωριστούν στα Πρακτικά της σημερινής συνεδρίασης. 
      (Στο σημείο αυτό κατατίθενται για τα Πρακτικά οι προαναφερθείσες επιστολές, οι οποίες έχουν ως εξής:
      
      
      (Να φωτογραφηθούν οι σελίδες 3 και 4)
      
      
      
      
      ΠΡΟΕΔΡΕΟΥΣΑ (Έλσα Παπαδημητρίου): Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από τον κ. Γεώργιο Νικητιάδη, Βουλευτή Δωδεκανήσου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ζακύνθου κ. ΔΗΜΗΤΡΙΟΣ  ΒΑΡΒΑΡΙΓΟΣ  κατέθεσε δημοσίευμα εφημερίδας το οποίο αναφέρεται στο αίτημα του Δήμου Ζακυνθίων για τη δικαστική πορεία οικονομικού σκανδάλου.
      2) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  ο Δήμος Φυγαλείας Νομού Ηλείας ζητεί την ανάκληση της απόφασης με την οποία τροποποιείται η πενταετής σύμβαση οικονομικής ενίσχυσης για τους πυρόπληκτους βιοκαλλιεργητές του Νομού Ηλείας.
      3) Ο Βουλευτής Ηλείας κ. ΓΙΑΝΝΗΣ  ΚΟΥΤΣΟΥΚΟΣ  κατέθεσε αναφορά με την οποία   η Ομοσπονδία Επαγγελματιών Βιοτεχνών Εμπόρων Νομού Ηλείας διαμαρτύρεται γιατί δεν χορηγεί ο Ο.Α.Ε.Ε. επίδομα τοκετού στις ασφαλισμένες του.
      4) Ο Βουλευτής Αχαΐας κ. ΜΙΧΑΗΛ  ΜΠΕΚΙΡΗΣ  κατέθεσε αναφορά με την οποία  η Ένωση Αστυνομικών Υπαλλήλων Αχαΐας ζητεί την απεμπλοκή των μελών της από το έργο της μεταγωγής κρατουμένων των φυλακών Αγίου Στεφάνου.
      5) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε δημοσίευμα εφημερίδας το οποίο αναφέρεται στις συνθήκες αποθήκευσης επικίνδυνων υλικών σε κεραμοποιείο της Λάρισας.
      6) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε δημοσίευμα εφημερίδας το οποίο αναφέρεται στην έλλειψη φυτοφαρμάκων  για τη δακοκτονία.
      7) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  ο Δήμος Αιανής  Νομού Κοζάνης ζητεί την επανασύσταση δεύτερης θέσης υπαλλήλου στο Κ.Ε.Π. που λειτουργεί εντός των διοικητικών του ορίων.
      8) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ  κατέθεσε αναφορά με την οποία  το Σωματείο Υπαλλήλων Εξωτερικής Φρούρησης Καταστήματος Κράτησης Τρίπολης διαμαρτύρεται για τη μη καταβολή αποζημίωσης δεδουλευμένης εργασίας σε μέλη του.
      9) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Συνταξιούχων Εμπόρων Δυτικής Κρήτης διαμαρτύρεται για την κατάργηση της αιρετής διοίκησης του Ο.Α.Ε.Ε. κ.λπ..
      10) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Συνταξιούχων Εμπόρων Τ.Α.Ε. Δυτικής Κρήτης διαμαρτύρεται για ζημιά στον Ο.Α.Ε.Ε. από επένδυση μετοχών στο Χρηματιστήριο.
      11) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  οι Σύλλογοι Εκπαιδευτικών Π.Ε. Γιαννιτσών και Έδεσσας και ο Σύλλογος Δασκάλων και Νηπιαγωγών Αλμωπίας ζητούν τη δημιουργία τμημάτων εξομοίωσης  δασκάλων και νηπιαγωγών στο νομό τους.
      12) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Κατσαρός Χρήστος, πτυχιούχος Φυσικής Αγωγής, ζητεί να μοριοδοτηθεί για την προπονητική του εμπειρία,προκειμένου να αποκτήσει άδεια άσκησης επαγγέλματος.
      13) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  το Σωματείο Ορυχείων -Σταθμών Δ.Ε.Η.  Μεγαλόπολης  ζητεί την άμεση πρόσληψη γιατρών εργασίας στο Λ.Κ.Μ. και τον Α.Η.Σ. Μεγαλόπολης.
      14) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Πρόεδρος της Ομοσπονδίας Δημοκρατικών Αγροτικών Συλλόγων Νομού Πέλλας ζητεί να δοθεί εξαίρεση κατεδάφισης για τα αυθαίρετα κτίσματα πριν το 2003.
      15) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο Αγροτικός Συνεταιρισμός Βέροιας ζητεί να μη φορολογηθεί ο Συνεταιρισμός με βάση το Νόμο υπεραξίας ακινήτων.
      16) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  το Σωματείο Νοσηλευτικού Προσωπικού Ανατολικής Μακεδονίας-Θράκης διαμαρτύρεται για την έλλειψη νοσηλευτικού προσωπικού από το Νοσοκομείο Δράμας.
      17) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Μπαλτζή Ελζμπιέτα Μόνικα ζητεί να πληροφορηθεί σε τι επίπεδο αντιστοιχούν οι γνώσεις που έχει αποκτήσει φοιτώντας σε πολωνικά σχολεία.
      18) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Τζανέση Βασιλική ζητεί τη χορήγηση επιδόματος λοχείας από το ΙΚΑ.
      19) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  η Ομοσπονδία Εργαζομένων Φαρμακευτικών και Συναφών Επαγγελμάτων Ελλάδας καταγγέλλει την αντεργατική πρακτική του Προμηθευτικού Συνεταιρισμού Φαρμακοποιών Νομού Σερρών.
      20) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  το Σωματείο Εργαζομένων Γενικού Νοσοκομείου Δράμας διαμαρτύρεται για τη μετακίνηση της φαρμακοποιού του Νοσοκομείου Δράμας στο Νοσοκομείο Παπανικολάου Θεσσαλονίκης.
      21) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Στεργίου Γεώργιος διαμαρτύρεται γιατί δεν αναγνωρίζεται από τα Κ.Τ.Ε.Λ. του Νομού Πέλλας το ειδικό πάσο των ατόμων με αναπηρία.
      22) Οι Βουλευτές Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ κατέθεσαν αναφορά με την οποία  το Δημοτικό Συμβούλιο Ιναχωρίου Χανίων ζητεί την ολοκλήρωση της Ειδικής Περιβαλλοντικής Μελέτης Ελαφονήσου.
      23) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Κωνσταντινίδης Θωμάς ζητεί να τηρούνται οι οικονομικές υποχρεώσεις από τους παραγωγούς που πωλούν τα προϊόντα τους στις λαϊκές αγορές του Νομού Πέλλας.
      24) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Παπαϊωάννου Μαρία ζητεί να χορηγείται και στους γιατρούς που απασχολούνται στα Νοσοκομεία του Νομού Πέλλας το επίδομα των παραμεθόριων περιοχών.
      25) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Αναγνώστου Πέτρος ζητεί να ενημερωθεί για τη βαθμολογία που συγκέντρωσε σε διαγωνισμό του Α.Σ.Ε.Π..
      26) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Αρχοντάκη Αναστασία ζητεί να χορηγηθεί και στους τρίτεκνους άδεια περιπτέρου.
      27) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Ελευθεριάδου Βασιλική ζητεί τον επαναδιορισμό της στο Β.Ν.Σ. Πυλαίας Θεσσαλονίκης.
      28) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Δήμος Μενηίδος Νομού Πέλλας ζητεί την αποκατάσταση της ομαλής λειτουργίας της Αναπτυξιακής Εταιρείας Κάμπου Νομού Πέλλας.
      29) Η Βουλευτής Καστορίας κ. ΠΑΡΑΣΚΕΥΗ ΜΠΟΥΖΑΛΗ κατέθεσε αναφορά με την οποία  ο Σύλλογος Γονέων και Κηδεμόνων Μαθητών του Α΄ Τεχνικού και Επαγγελματικού Εκπαιδευτηρίου Καστοριάς ζητεί να δοθεί στους αποφοίτους των Τ.Ε.Ε. Β΄ Κύκλου, μεταβατική περίοδος τριών ετών για την εισαγωγή τους στην τριτοβάθμια εκπαίδευση.
      30) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  ο Δήμαρχος Μοιρών Νομού Ηρακλείου Κρήτης ζητεί την ίδρυση Σχολείου Δεύτερης Ευκαιρίας στο δήμο του.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 12286/16-5-2008 ερώτηση των Βουλευτών κυρίων Ιωάννη Πρωτούλη, Κωνσταντίνου Καζάκου, Γαρυφαλλιάς Κανέλλη, Ευθαλίας Καφαντάρη, Εύας Μελά, Γεωργίου Μαυρίκου δόθηκε με το υπ’ αριθμ. 36073/6-6-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσαν Βουλευτές της Κοινοβουλευτικής Ομάδας του Κ.Κ.Ε., σχετικά με τα προβλήματα στέγασης που αντιμετωπίζουν οι δημοτικοί παιδικοί σταθμοί του Δήμου Αθηναίων 7ος και 10ος, που βρίσκονται στα Πετράλωνα, αλλά και γενικότερα για τη δυνατότητα οικονομικής ενίσχυσης των ΟΤΑ όλης της χώρας για την κατασκευή νέων κτιρίων και συντήρηση των ήδη υπαρχόντων προς αντιμετώπιση των στεγαστικών αναγκών των δημοτικών παιδικών σταθμών, σας ενημερώνουμε κατόπιν ενημέρωσης που είχαμε από το Δημοτικό Βρεφοκομείο Αθηνών, τα ακόλουθα:
      Μετά από το σεισμό, που έγινε αισθητός σε όλη την πόλη της Αθήνας στις αρχές του 2008 και μετά από σχετικό έλεγχο από τη Δ/νση Τεχνικού του Δημοτικού Βρεφοκομείου Αθηνών, κρίθηκε απαραίτητη, μεταξύ άλλων δημοτικών παιδικών σταθμών, η προσωρινή μεταστέγαση τόσο του 7ου όσο και του 10ου δημοτικών παιδικών σταθμών, που βρίσκονται στα Πετράλωνα. Οι ιδιοκτήτες του κτιρίου του 10ου παιδικού σταθμού, ως υπεύθυνοι από την κείμενη νομοθεσία και το περιεχόμενο του μισθωτηρίου συμβολαίου για την αντιμετώπιση των στατικών προβλημάτων του κτιρίου, ζήτησαν τη διενέργεια πραγματογνωμοσύνης από το Τεχνικό Επιμελητήριο Ελλάδας και αναμένουν το σχετικό πόρισμα για την πλήρη και ασφαλή αποκατάσταση του κτιρίου. Οι ιδιοκτήτες του του παιδικού σταθμού, από την πλευρά τους, ζήτησαν να λυθεί η σύμβαση της μίσθωσης.
      Όσον αφορά το πρόβλημα της χρηματοδότησης για την ανέγερση κτιρίων με σκοπό τη στέγαση και λειτουργία δημοτικών παιδικών σταθμών, υπάρχει η δυνατότητα α) κοινοτικής χρηματοδότησης (όπως και ήδη έχει γίνει σε ορισμένες περιπτώσεις), β) παραχώρησης από το Υπουργείο Υγείας και Κοινωνικής Αλληλεγγύης κτιρίων και οικοπέδων για το σκοπό αυτό και γ) αξιοποίησης κληροδοτημάτων και γενικότερα της περιουσίας του Δημοτικού Βρεφοκομείου Αθηνών.
      Σε σχέση με την οικονομική αρωγή που μπορεί να παράσχει το Υπουργείο μας προς το σκοπό αυτό, σας επισημαίνουμε ότι η χρηματοδότηση των πρωτοβάθμιων ΟΤΑ της Χώρας από τους Κεντρικούς Αυτοτελείς Πόρους (ΚΑΠ), γίνεται βάσει των πιστώσεων που εγγράφονται κάθε έτος στον Κρατικό Προϋπολογισμό, ο οποίος ψηφίζεται από την Εθνική Αντιπροσωπεία, και κατανέμονται με κοινή απόφαση των Υπουργών Εσωτερικών και Οικονομίας και Οικονομικών, η οποία εκδίδεται ύστερα από πρόταση της Κεντρικής Ένωσης Δήμων και Κοινοτήτων Ελλάδας (ΚΕΔΚΕ), αναφορικά με τα κριτήρια και τη διαδικασία κατανομής τους. Η διάθεση των σχετικών πιστώσεων στους πρωτοβάθμιους ΟΤΑ γίνεται με σκοπό την κάλυψη λειτουργικών αναγκών τους.
      Στο πλαίσιο των ανωτέρω, σας γνωρίζουμε ότι στη σχετική απόφαση κατανομής των Κεντρικών Αυτοτελών Πόρων των Δήμων και Κοινοτήτων για το έτος 2008, προβλέφθηκε ποσό ενισχυμένο κατά 12,30 %, σε σχέση με αυτό που είχε δοθεί το έτος 2007, το οποίο θα διατεθεί σε όλους τους Δήμους και τις Κοινότητες της χώρας, ως τακτική επιχορήγηση, βάσει ιδίως του πληθυσμού και του αριθμού των τοπικών διαμερισμάτων τους, προς κάλυψη λειτουργικών αναγκών τους.
      Από την ανωτέρω πίστωση μπορεί ο κάθε Ο.Τ.Α. να διοχετεύει κατόπιν σχετικής αξιολόγησης, τα απαραίτητα ποσά σε σχετικούς τομείς ή δράσεις του, συμπεριλαμβανομένης της αντιμετώπισης των στεγαστικών αναγκών των παιδικών σταθμών του Δήμου.
      Επίσης, το Υπουργείο μας χρηματοδοτεί ΟΤΑ α΄ βαθμού από τους Κεντρικούς Αυτοτελείς Πόρους προς κάλυψη λειτουργικών δαπανών και κατά προτεραιότητα δαπανών μισθοδοσίας του προσωπικού των πρώην κρατικών παιδικών και βρεφονηπιακών σταθμών, που τους μεταφέρθηκαν βάσει του ν. 2880/2001, καθώς και των νομικών προσώπων και υπηρεσιών του ν.3106/2003. Η ανωτέρω πίστωση, που είναι ενισχυμένη κατά 6,35% σε σχέση με την αντίστοιχη του έτους 2007, συμπεριλαμβάνεται στο ποσό της τακτικής επιχορήγησης.
      Εξάλλου, από το Αναπτυξιακό Πρόγραμμα Τοπικής Αυτοδιοίκησης «Θησέας», ο Δήμος Αθηναίων στο δικαιούμενο ποσό των 15.100.000 ευρώ και έχει τη δυνατότητα να προτείνει έργα που αφορούν σε ανέγερση νέων χώρων για στέγαση παιδικών σταθμών ή σε αποκατάσταση της στατικής επάρκειας και ενίσχυση της αντισεισμικής θωράκισης των ήδη υπαρχόντων κτιρίων, μέσω της συμπλήρωσης ή τροποποίησης του προγράμματός του.
      Τέλος, για αναλυτικότερη ενημέρωσή σας επί του θέματος, σας στέλνουμε αντίγραφο του με αρ.πρωτ. 21333/5328/23.5.2008 απαντητικού εγγράφου του Δημοτικού Βρεφοκομείου Αθηνών, στο οποίο, μεταξύ άλλων, εκτίθεται το κτιριακό του πρόγραμμα για τους παιδικούς σταθμούς.
      Ο Υφυπουργός
      ΘΑΝΑΣΗΣ ΝΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 12532-21/5/2008 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. 1062199/1447/6-6-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 12532/21.5.08 ερώτησης που κατέθεσε ό Βουλευτής κ. Μιλτιάδης Βέρρας σχετικά με το ανωτέρω θέμα, σας γνωρίζουμε τα εξής:
      Α. Η καθυστέρηση που σημειώνεται στις συνταξιοδοτήσεις των εκπαιδευτικών που αποχώρησαν από την Υπηρεσία στο τέλος του Οκτωβρίου του 2007 στην οποία και αναφέρεστε, οφείλεται στην «έκρηξη» του αριθμού των εκπαιδευτικών -υπαλλήλων που αποχώρησαν από την Υπηρεσία από το καλοκαίρι του 2007 και μετά προκειμένου να συνταξιοδοτηθούν.
      Το γεγονός αυτό, συνετέλεσε ώστε να υπάρξει μεγάλος αριθμός εκκρεμών υποθέσεων που ήταν αδύνατον να διεκπεραιωθούν στους συνήθεις χρόνους από το «παραγωγικό δυναμικό» της Υπηρεσίας Συντάξεων του Γ.Λ.Κράτους.
      Ενδεικτικά αναφέρεται ότι ο αριθμός των αιτήσεων συνταξιοδότησης που υποβλήθηκαν στην Υπηρεσία Συντάξεων από υπαλλήλους προερχόμενους από υπηρεσίες αρμοδιότητας Υπουργείου Παιδείας ήταν αυξημένος κατά 56% περίπου κατά την χρονική περίοδο 21.6 - 31.12.2007 και κατά 93% κατά την περίοδο 1.11 -31.12.2007 σε σχέση πάντα με τις ίδιες χρονικές περιόδους της προηγούμενης χρονιάς (6150 αιτήσεις το 2007 έναντι 3946 αιτήσεων το 2006 και 2867 αιτήσεις το 2007 έναντι 1482 αιτήσεων το 2006 αντίστοιχα).
      Οι αρμόδιες Δ/νσεις του Γ.Λ.Κ. (Υπηρεσία συντάξεων) καταβάλλουν και θα εξακολουθήσουν να καταβάλλουν κάθε δυνατή προσπάθεια, ούτως ώστε μετά το τέλος του lουνίου του 2008, η καταβολή των συντάξεων των εκπαιδευτικών να γίνεται εντός των προθεσμιών που προβλέπονται από τις κείμενες διατάξεις.
      Τέλος, σας γνωρίζουμε ότι παρά την έλλειψη προσωπικού, με απόφασή μας ενισχύσαμε την Υπηρεσία Συντάξεων με οκτώ (8) επιπλέον υπαλλήλους.
      Β. Σας στέλνουμε συνημμένα το με αριθ.πρωτ.18541/27.5.08 έγγραφο του Μ.Τ.Π.Υ.
      Ο Υφυπουργός
      ΝΙΚ. ΛΕΓΚΑΣ»
      3. Στην με αριθμό 12105/14-5-2008 ερώτηση των Βουλευτών κυρίων Γεωργίου Μαυρίκου, Ιωάννη Ζιώγα, Νικολάου Καραθανασόπουλου, Εύας Μελά, Βαρβάρας Νικολαΐδου, Παναγιώτη Λαφαζάνη, Ευαγγελίας Χριστοφιλοπούλου και Λουκίας Κατσέλη δόθηκε με το υπ’ αριθμ. 1630/5-6-2008 έγγραφο από την Υπουργό Απασχόλησης η ακόλουθη απάντηση:
      «Σε απάντηση των με αρ. πρωτ. 12105/14-5-2008, 12541/21-5-2008 και 12793/26-5-2008 ερωτήσεων, που κατατέθηκαν στη Βουλή από τους Βουλευτές κ. κ. Γ. Μαυρίκο, Γ. Ζιώγα, Ν. Καραθανασόπουλο, Ε. Μελά, Β. Νικολαΐδου, Π. Λαφαζάνη, Ε. Χριστοφιλοπούλου και Λ. Κατσέλη, σχετικά με το ανωτέρω θέμα, σας πληροφορούμε τα εξής:
      1. Με το Ν. 1876/1990 (ΦΕΚ 27/Α/8-3-1990) «Ελεύθερες Συλλογικές Διαπραγματεύσεις και άλλες διατάξεις», ο οποίος αντικατέστησε το Ν. 3239/1955, αναγνωρίζεται πλήρες δικαίωμα για ελεύθερες διαπραγματεύσεις απαλλαγμένες από τους περιορισμούς του προϊσχύσαντος καθεστώτος, που εκφράζεται με τη διεύρυνση του περιεχομένου των διαπραγματεύσεων, έτσι ώστε να καλύπτονται ουσιαστικά όλα τα θέματα που ενδιαφέρουν τις σχέσεις εργασίας και κεφαλαίου και με το δικαίωμα της επάλληλης διαπραγμάτευσης στα διάφορα επίπεδα. Εξάλλου, σε περίπτωση αποτυχίας των ελεύθερων διαπραγματεύσεων, τα μέρη μπορούν να προσφύγουν στις υπηρεσίες του Οργανισμού Μεσολάβησης και Διαιτησίας (Ο.ΜΕ.Δ.).
      2. Περαιτέρω, στο άρθρο 3 του Ν. 1876/1990 ορίζονται τα είδη των συλλογικών συμβάσεων καθώς και η αρμοδιότητα για την σύναψη κάθε ενός είδους. Ειδικότερα, η παρ. 4 ορίζει ότι «Οι κλαδικές συμβάσεις συνάπτονται από πρωτοβάθμιες ή δευτεροβάθμιες συνδικαλιστικές οργανώσεις που καλύπτουν εργαζόμενους ανεξάρτητα από το επάγγελμα ή την ειδικότητά τους, ομοειδών ή συναφών επιχειρήσεων του ίδιου κλάδου και από εργοδοτικές οργανώσεις, ειδικά όμως για τους εργαζόμενους στις τράπεζες, σε περίπτωση που δεν υπάρχουν εργοδοτικές οργανώσεις του κλάδου, από μεμονωμένους εργοδότες που εκπροσωπούνται με κοινό εξουσιοδοτημένο εκπρόσωπο ή εκπροσώπους, εφ' όσον αυτοί οι εργοδότες καλύπτουν τουλάχιστον το 70% των εργαζομένων στον κλάδο».
      3. Από τα παραπάνω προκύπτει ότι το Υπουργείο μας δεν παρεμβαίνει σε κανένα στάδιο των διαπραγματεύσεων για την κατάρτιση συλλογικών συμβάσεων εργασίας, η δε έναρξη των διαπραγματεύσεων καθώς και το περιεχόμενο των συλλογικών ρυθμίσεων αποτελεί ευθύνη των μερών, πάντοτε υπό τις προϋποθέσεις που θέτει ο ανωτέρω Νόμος.
      Η Υπουργός
      ΦΑΝΗ ΠΕΤΡΑΛΙΑ -ΠΑΛΛΗ»)

    ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμεθα στην ημερησία διάταξη των 
    ΕΠΕΡΩΤΗΣΕΩΝ
    Θα συζητηθεί η με αριθμό 5/5/15.7.2008 επίκαιρη επερώτηση των Βουλευτών του Κομμουνιστικού Κόμματος Ελλάδας κ.κ. Αλέκας Παπαρήγα, Κωνσταντίνου Αλυσανδράκη, Νικολάου Γκατζή, Ιωάννη Γκιόκα, Ιωάννη Ζιώγα, Κωνσταντίνου Καζάκου, Σοφίας Καλαντίδου, Λιάνας Κανέλλη, Αχιλλέα Κανταρτζή, Νικόλαου Καραθανασόπουλου, Λίλας Καφαντάρη, Διαμάντως Μανωλάκου, Γεωργίου Μαρίνου, Γεωργίου Μαυρίκου, Παναγιώτας (Εύας) Μελά, Νικόλαου Μωραΐτη, Βέρας Νικολαΐδου, Ιωάννη Πρωτούλη, Σταύρου Σκοπελίτη, Αντώνιου Σκυλλάκου, Σπυρίδωνα Χαλβατζή και Χαράλαμπου Χαραλάμπους προς τους Υπουργούς Οικονομίας και Οικονομικών, Τουριστικής Ανάπτυξης και Απασχόλησης και Κοινωνικής Προστασίας, σχετικά με την πολιτική της Κυβέρνησης για τον τουρισμό.
    Πριν καλέσω στο Βήμα τον πρώτο επερωτώντα, σας κάνω γνωστό ότι με επιστολή του προς τον Πρόεδρο της Βουλής ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Τραγάκης ζητάει να οριστεί ως Κοινοβουλευτικός Εκπρόσωπος για τη σημερινή συζήτηση ο Βουλευτής του Νομού Δωδεκανήσου κ. Αναστάσιος Καραμάριος.
    Επίσης, με επιστολή προς τον Πρόεδρο της Βουλής ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλαβάνος ζητάει να οριστεί Κοινοβουλευτικός Εκπρόσωπος του ΣΥ.ΡΙΖ.Α. για τη σημερινή συζήτηση ο Βουλευτής κ. Παναγιώτης Λαφαζάνης.
    Το λόγο έχει ο πρώτος επερωτών κ. Νικόλαος Καραθανασόπουλος για δέκα λεπτά.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κυρία Πρόεδρε.
    Βεβαίως έχουμε να κάνουμε σήμερα με μία τραγική συγκυρία. Τη στιγμή που το Κομμουνιστικό Κόμμα Ελλάδας, η Κοινοβουλευτική του Ομάδα, φέρνει για συζήτηση τη συγκεκριμένη επερώτηση, όχι μόνο αναδεικνύοντας τα ζητήματα της οικονομικής τουριστικής δραστηριότητας, αλλά και ως προς το δικαίωμα των εργαζόμενων στις διακοπές και την αναψυχή, που σήμερα τίθεται υπό αμφισβήτηση, η συζήτηση αυτή γίνεται κάτω από τη βαριά σκιά ενός νέου εργοδοτικού εγκλήματος σε βάρος των εργαζόμενων στη ναυπηγοεπισκευαστική ζώνη του Περάματος, επιβεβαιώνοντας με τραγικό τρόπο τις εκτιμήσεις του Κομμουνιστικού Κόμματος Ελλάδας ότι το κεφάλαιο δεν διστάζει, όχι μόνο να εκμεταλλεύεται τον ιδρώτα των εργαζόμενων, αλλά και το ίδιο τους το αίμα, με σκοπό απλά και μόνο να ενισχύσει ακόμα περαιτέρω την κερδοφορία του.
      Και επιτέλους πρέπει κάποια στιγμή να πληρώσουν και οι ηθικοί και οι άμεσα υπεύθυνοι που είναι οι ίδιοι οι εφοπλιστές, αλλά και η εκάστοτε πολιτική ηγεσία, η οποία με το νομοθετικό πλαίσιο, με τις ελλείψεις των ελεγκτικών μηχανισμών αποθρασύνει τους εφοπλιστές στη συγκεκριμένη περίπτωση σ’ αυτήν τους την εγκληματική δραστηριότητα, σε βάρος της εργατικής τάξης.
      Από αυτό το Βήμα, θα θέλαμε ως Κομμουνιστικό Κόμμα Ελλάδος και ως Κοινοβουλευτική Ομάδα, να εκφράσουμε τα συλλυπητήρια στις οικογένειες των θυμάτων της εργατικής τάξης, στο βωμό της κερδοφορίας του κεφαλαίου. Βεβαίως, κύριε Υπουργέ, και από εσάς, αλλά και από τους προηγούμενους Υπουργούς, ή υπεύθυνους της τουριστικής πολιτικής και της σημερινής αλλά και των προηγούμενων κυβερνήσεων, υπήρχε μία δεδομένη στάση, που δεν ήταν άλλη παρά η εκθείαση της τουριστικής οικονομικής δραστηριότητας στη χώρα μας, φθάνοντας μάλιστα στο σημείο να αποκαλείται, ως η βαριά βιομηχανία στη σημερινή εποχή για τη χώρα μας, ως η ατμομηχανή της οικονομικής ανάπτυξης, αποκρύπτοντας μια σειρά παραμέτρους, οι οποίες έχουν σημαντικές συνέπειες. Κοιτώντας απλά και μόνο, προσμετρώντας απλά και μόνο ορισμένους δείκτες, που δεν είναι άλλοι από τον αριθμό των αλλοδαπών τουριστών που σε ετήσια βάση εισέρχονται στη χώρα μας, καθώς επίσης και από τους ρυθμούς και την πορεία του τουριστικού συναλλάγματος.
      Βεβαίως, εδώ έχουμε να κάνουμε με σημαντικές συνέπειες, τόσο οικονομικές, κοινωνικές, όσο και περιβαλλοντολογικές. Η πρώτη συνέπεια, η οικονομική, από την υπερδημιουργία υποδομών, για την εξυπηρέτηση της τουριστικής οικονομικής δραστηριότητας, έχει να κάνει με την εγκατάλειψη άλλων παραγωγικών δραστηριοτήτων και ιδιαίτερα στις περιοχές όπου υπάρχει μία υπέρμετρη ανάπτυξη της τουριστικής οικονομικής δραστηριότητας, στις νησιωτικές περιοχές και σε ορισμένες περιοχές της ηπειρωτικής Ελλάδας, με συνέπεια να εγκαταλείπονται δραστηριότητες οι οποίες παρήγαγαν πλούτο, όπως για παράδειγμα η αγροτική δραστηριότητα ή βιοτεχνικές δραστηριότητες παραδοσιακών κλάδων. 
      Και βεβαίως, παράλληλα με αυτό, έχουμε και τη σπατάλη πόρων. Τεράστιες ξενοδοχειακές υποδομές, που για το μέγεθος της Ελλάδας είναι υπερβολικό. Άμα υπολογίσουμε τον αριθμό των κατοίκων με τον αριθμό των ξενοδοχειακών κλινών, είναι από τους  μεγαλύτερους σε επίπεδο Ευρωπαϊκής Ένωσης. Δεν μιλάμε για οικονομίες που βγήκαν από το πλαίσιο της φεουδαρχίας μικρών νησιωτικών συμπλεγμάτων, όπου ουσιαστικά, απλά και μόνο πίσω από τη βιτρίνα του τουρισμού υπάρχουν οι χιλιάδες εξαθλιωμένοι κάτοικοί τους, μιλάμε για μία αναπτυγμένη καπιταλιστική οικονομία, όπως θέλετε να ονομάζεται η ελληνική οικονομία. Και αυτό σημαίνει σπατάλη πόρων.
      Δεύτερον, έχουμε μία επιβάρυνση και ιδιαίτερα την τουριστική περίοδο, της φέρουσας ικανότητας άλλων υποδομών, με αποτέλεσμα να μην μπορούν να ανταποκριθούν στο ρεύμα αυτό, είτε είναι υπηρεσίες υγείας είτε είναι υποδομές, οι οποίες έχουν να κάνουν με την αποχέτευση, με την ύδρευση, με τον καθαρισμό, με αποτέλεσμα να επιβαρύνονται ακόμη περισσότερο οι συνθήκες διαβίωσης του κόσμου στις περιοχές αυτές. 
      Υπάρχουν βεβαίως και κοινωνικές επιπτώσεις, όπως έχουμε την αλλοίωση βασικών χαρακτηριστικών και περιβαλλοντικές, με την υπέρμετρη επιβάρυνση του περιβάλλοντος.
      Βεβαίως αυτό το μοντέλο του τουρισμού του ήλιου και της θάλασσας έχει φτάσει στον κορεσμό από τη μια μεριά και από την άλλη μεριά είναι μια οικονομική δραστηριότητα με έντονες μεταπτώσεις, που έχει να κάνει και με οικονομικούς παράγοντες. 
      Μόνο και μόνο η αύξηση της ισοτιμίας του ευρώ καθιστά απαγορευτική την έλευση πλατιών στρωμάτων στην Ελλάδα. Προτιμούν άλλες γειτονικές περιοχές οι οποίες δεν είναι στη ζώνη του ευρώ. Δεν εξαρτάται, όμως, μόνο από οικονομικές παραμέτρους, αλλά και από άλλου είδους, όπως μια επιδημία, μια τουριστική οδηγία για να εξυπηρετηθούν άλλοι σκοποί, είτε από τις Ηνωμένες Πολιτείες είτε από τη Μεγάλη Βρετανία.
      Σε αυτό το πλαίσιο, λοιπόν, προωθείται μια αλλαγή του συγκεκριμένου μοντέλου με έναν εμπλουτισμό και διαφοροποίηση του τουριστικού προϊόντος. Δίνονται άπλετα κίνητρα και φορολογικά και αναπτυξιακά. Γίνεται προσπάθεια να ξεπεραστούν τα οποιαδήποτε εμπόδια για να πραγματοποιηθούν τεράστιες επενδύσεις, όπως για παράδειγμα στη Μπότα της Μεσσηνίας ή στην περιοχή του Κάβο Σίδερο στη Κρήτη.
      Προωθείτε τάχιστα τις ιδιωτικοποιήσεις και την εκποίηση της δημόσιας περιουσίας. Πολύ πρόσφατα υπογράψατε τέσσερις διεθνείς διαγωνισμούς για τέσσερα τουριστικά λιμάνια της χώρας για σαράντα χρόνια, ώστε να υπάρχει εκμετάλλευση από το μεγάλο κεφάλαιο.
      Στο πλαίσιο αυτό προσαρμόζετε το χωροταξικό και ιδιαίτερα το ειδικό χωροταξικό για τον τουρισμό, ώστε να ξεπεραστούν τα οποιαδήποτε εμπόδια, να μπορούν να αξιοποιηθούν οι ορεινοί όγκοι, οι ακτές, οι αιγιαλοί, οι προστατευόμενες περιοχές για την ανάπτυξη τουριστικών επενδύσεων και εκμετάλλευση αυτών των πλουτοπαραγωγικών πηγών. 
      Βεβαίως η προσφυγή στο όνομα της «πράσινης» τουριστικής οικονομίας δεν κάνει τίποτα άλλο παρά να αποκρύψει ότι θέλετε να αξιοποιήσετε το περιβάλλον, όχι για να βελτιωθεί, αλλά για να ενισχυθεί η κερδοφορία των επιχειρήσεων. Ταυτόχρονα προχωρείτε στην εκμετάλλευση, στην εμπορευματοποίηση της πολιτιστικής κληρονομιάς, των αρχαιολογικών χώρων, μόνο και μόνο για να κερδίσουν οι πλουτοκράτες.
      Αυτή βεβαίως είναι η φωτεινή, κατά τη γνώμη σας, πλευρά του φεγγαριού. Υπάρχει και σκοτεινή πλευρά του φεγγαριού, που είναι οι ίδιοι οι εργαζόμενοι στο χώρο του τουρισμού, με την εντατικοποίηση της εργασίας, με πολύ χαμηλές αποδοχές και, πολύ περισσότερο, χωρίς τήρηση των συλλογικών συμβάσεων εργασίας, με «εργαστήρι» των ευέλικτων σχέσεων εργασίας. Ακόμα και ημερήσια σύμβαση υπογράφουν χωρίς την τήρηση των ωραρίων, με προβλήματα στην υγιεινή και στην ασφάλιση. 
      Βεβαίως, η αλλαγή των βαρέων και ανθυγιεινών θα οδηγήσει τη συντριπτική πλειοψηφία των εργαζομένων στον κλάδο σε μια τεράστια επιβάρυνση. Σερβιτόροι, καμαριέρες, καθαρίστριες, αν βγουν έξω αυτοί από τα βαρέα και ανθυγιεινά, τότε βεβαίως καταλαβαίνετε ότι θα υπάρχει ένας τεράστιος κίνδυνος για την περαιτέρω κερδοφορία του κεφαλαίου. 
      Προς αυτήν την κατεύθυνση το αποτέλεσμα είναι η τεράστια συγκέντρωση στον κλάδο. Ισχυροί όμιλοι -και εγχώριοι και αλλοδαποί- έχουν τεράστια κερδοφορία, συγκεντρώνουν τον τεράστιο όγκο της τουριστικής δραστηριότητας και βεβαίως σε συνδυασμό με τη δράση των tour operators οδηγούν στη χρεοκοπία, στον αφανισμό τις μικρές και αυτοαπασχολούμενες οικογενειακές επιχειρήσεις που δραστηριοποιούνται στο χώρο του τουρισμού. Επίσης με τη γενίκευση του all inclusive, δραστηριότητες παράπλευρες οδηγούνται στην καταστροφή. 
      Η τρίτη πλευρά που θέλουμε να αναδείξουμε είναι το δικαίωμα που πρέπει να έχουν οι εργαζόμενοι στις διακοπές και την αναψυχή, για την αναπλήρωση της εργατικής τους δύναμης. Οι καπιταλιστικές αναδιαρθρώσεις, η επίθεση στα εργασιακά δικαιώματα και τις κατακτήσεις αυτό το αμφισβητούν, όπως βεβαίως μετατρέπεται σε πολυτέλεια, επειδή οι διακοπές είναι πανάκριβες για τη συντριπτική πλειοψηφία της λαϊκής οικογένειας. 
      Εμείς ως Κομμουνιστικό Κόμμα Ελλάδας αναδεικνύουμε συγκεκριμένες προτάσεις, με τις οποίες μπορούν, μέσα από την πάλη τους οι εργαζόμενοι, να διασφαλίσουν πλευρές, αυτές του δικαιώματος στις διακοπές και την αναψυχή, σε συνδυασμό με την αποφασιστική βελτίωση της θέσης των εργαζόμενων στο κλάδο αλλά και με την απάντηση των μικρομεσαίων επιχειρήσεων αναφορικά με τον ανταγωνισμό που δέχονται, τον παράνομο πολλές φορές ανταγωνισμό από τις μεγάλες επιχειρήσεις και από τους tour operators. 
      Στα σημεία που θίγουμε στην επερώτηση θα θέλαμε συγκεκριμένες απαντήσεις για το πώς σκέφτεται η Κυβέρνηση να αντιμετωπίσει αυτήν τη δράση.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Μαυρίκος έχει το λόγο για πέντε λεπτά.
      ΓΕΩΡΓΙΟΣ ΜΑΥΡΙΚΟΣ: Κύριοι Βουλευτές, πριν από λίγες μέρες είχαμε ακούσει στην Αίθουσα αυτή την τοποθέτηση του πρώην Υπουργού Εμπορικής Ναυτιλίας, του κ. Παυλίδη, ο οποίος μέσα σε ένα κλίμα έπαρσης καλούσε τη Βουλή να στήσει έναν ανδριάντα για τους Έλληνες εφοπλιστές και για το ρόλο τους. Χθες το βράδυ την απάντηση στον κ. Παυλίδη και στην πολιτική των κυβερνήσεων, τόσο της Νέας Δημοκρατίας όσο και του ΠΑ.ΣΟ.Κ., την έδωσε για  μία ακόμη φορά ένα καινούργιο έγκλημα σε βάρος της εργατικής τάξης, με οκτώ εργάτες νεκρούς και τέσσερις βαριά τραυματισμένους στο πλοίο του Έλληνα εφοπλιστή Πετρίδη στα ναυπηγεία του Περάματος. Αυτό το τραγικό συμβάν έρχεται για μία ακόμη φορά να υπογραμμίσει τις ευθύνες όλων των μέχρι σήμερα κυβερνήσεων, σημειώνοντας για μια φορά ακόμη ότι ούτε ένας εργοδότης ούτε ένας εφοπλιστής ούτε ένας καπιταλιστής δεν βρίσκεται στη φυλακή για όλα αυτά τα εγκλήματα που έχουν κάνει σε βάρος της εργατικής τάξης και  που συνεχίζουν να κάνουν ασύδοτοι και ατιμώρητοι.
      Σε ό,τι αφορά τα ζητήματα που σχετίζονται με τον τουρισμό και το θέμα που συζητείται μετά από πρωτοβουλία του Κομμουνιστικού Κόμματος Ελλάδας, για μας είναι παραπάνω από σαφές ότι η ραχοκοκαλιά στο συγκεκριμένο τομέα είναι οι εργαζόμενοι στον τουρισμό, είναι οι προσπάθειες των ίδιων των εργαζομένων, είναι ο ιδρώτας και η δουλειά τους, που σε μεγάλο βαθμό καθορίζουν όλα αυτά τα ζητήματα. Μιλάμε για τους σερβιτόρους, μιλάμε για τους μαγείρους, για τις καμαριέρες, για τις καθαρίστριες, για το προσωπικό της υποδοχής, που πίσω από τα λαμπερά σαλόνια των πεντάστερων ξενοδοχείων και των άλλων πολυτελών καταλυμάτων ζουν μέσα σε συνθήκες ιδιαίτερα δύσκολες και προβληματικές. 
      Βασικό χαρακτηριστικό των εργαζομένων στον κλάδο του τουρισμού και του επισιτισμού είναι η εντατικοποίηση της δουλειάς ιδιαίτερα την περίοδο του καλοκαιριού, που δεν λείπουν οι περιπτώσεις με λιποθυμίες, δεν λείπουν οι περιπτώσεις –ίσα-ίσα που αποτελούν κανόνα θα μπορούσαμε να πούμε- παραβίασης της εργατικής νομοθεσίας, αφού ούτε δίνονται ρεπό ούτε γίνεται εφαρμογή του οκταώρου και έχουμε και μια σειρά άλλων καταστρατηγήσεων. 
      Ένα μεγάλο πρόβλημα για τον κλάδο του τουρισμού και του επισιτισμού αποτελούν οι νοικιασμένοι εργαζόμενοι, δηλαδή, οι συμβάσεις μιας μέρας, οι εργαζόμενοι δίχως ουσιαστικά δικαιώματα, που δίνονται στις ξενοδοχειακές επιχειρήσεις μέσα από τα δουλεμπορικά γραφεία. 
      Για μας επίσης ένα πολύ σοβαρό ζήτημα είναι η υπερεκμετάλλευση σε βάρος των μαθητών και των αποφοίτων των τουριστικών σχολών και των τουριστικών επαγγελμάτων, μαθητών και σπουδαστών και από το εσωτερικό και από το εξωτερικό. Τα στοιχεία είναι πολύ συγκεκριμένα, αφού από την Πολωνία, την Τσεχία, τη Λιθουανία, μέσω δουλεμπορικών γραφείων έρχονται μαθητές ή και απόφοιτοι τουριστικών σχολών απ’ αυτές τις χώρες και δουλεύουν με 200 ευρώ με πρόσχημα την εκμάθηση, την εκπαίδευση στον κλάδο. Την ίδια τύχη έχουν και οι απόφοιτοι Έλληνες από Ι.Ε.Κ. και Κ.Ε.Κ. που με 400 ευρώ κάνουν την πρακτική άσκηση, προσφέροντας για πολλές ώρες δουλειά χωρίς αμοιβή στους επιχειρηματίες. Και όλοι αυτοί οι μαθητές είναι ανασφάλιστοι. Ασφαλίζονται μόνο για τον επαγγελματικό κίνδυνο με βάση νομοθετική ρύθμιση που υπάρχει από τις προηγούμενες κυβερνήσεις.
      Μεγάλο πρόβλημα ταυτόχρονα αποτελεί το θέμα της εποχικότητας στον κλάδο, που είναι ένα συνολικό πρόβλημα. Το 80% των εργαζομένων στον κλάδο είναι εποχικοί. Απ’ αυτό το 80% περίπου το μισό δουλεύει έξι μήνες το χρόνο και το άλλο μισό δουλεύει τέσσερις μήνες. Και σας καλούμε να κάνετε έναν απολογισμό, μια διαίρεση. Με τα εκατό ένσημα που παίρνει ένας εργαζόμενος, ο οποίος δουλεύει τέσσερις μήνες το χρόνο και με δεδομένο το νόμο που λέει ότι η βασική προϋπόθεση για να πάρει κάποιος σύνταξη είναι να έχει τεσσερισήμισι χιλιάδες ένσημα, να μας πείτε σε πόσα χρόνια δουλειάς θα μπορέσει αυτός ο άνθρωπος να εξασφαλίσει τη σύνταξή του. Σε σαράντα πέντε χρόνια δουλειάς.
Και εκείνος που δουλεύει έξι μήνες το χρόνο θα πρέπει να δουλεύει τριάντα χρόνια, για να πάρει σύνταξη. Αυτά είναι τα αποτελέσματα των πολιτικών που έχετε εφαρμόσει. 
	Ακόμη, σοβαρό πρόβλημα για τον κλάδο είναι ότι μετά τα πενήντα οι εργαζόμενοι στον κλάδο θεωρούνται αντιτουριστικοί. Τους διώχνουν από τα μεγάλα ξενοδοχεία και τα μεγάλα τουριστικά καταλύματα, γιατί ο πελάτης θέλει την ώρα που είναι ξαπλωμένος ανάσκελα στην πισίνα να έχει «θέαμα». Έτσι, διώχνουν τον κόσμο από τη δουλειά. Τι θα κάνει όλος αυτός ο κόσμος; 
	Αυτή είναι μια κατάσταση και με βάση αυτή εμείς υποστηρίζουμε ότι και στον κλάδο αυτό δεν μπορεί να υπάρχει σήμερα μισθός κάτω από 1.400 ευρώ. Πιστεύουμε ότι χρειάζεται συνολικά να είναι στα βαρέα και στα ανθυγιεινά. Οι μαθητές πρέπει με εξάωρη απασχόληση να έχουν πλήρη αμοιβή. Να καταργηθούν οι συμβάσεις μιας μέρας και τα δουλεμπορικά γραφεία και η ασύδοτη δράση τους στο χώρο και να έχει πλήρη και σταθερή δουλειά ο κλάδος. Ταυτόχρονα προτείνουμε και απαιτούμε να προσμετρείται στα συντάξιμα χρόνια η περίοδος της ανεργίας για όλους αυτούς τους εργαζόμενους. 
	Ακόμη, επιτρέψτε μου να σημειώσω μια πλευρά που σχετίζεται με το θέμα και αφορά την Εργατική Εστία και τις παροχές της Εργατικής Εστίας. Δεν τα βγάζει η Κυβέρνηση από την τσέπη της για να δώσει στους εργαζόμενους και στους μισθωτούς. Μιλάμε για κονδύλια που συγκεντρώνονται από τις εισφορές των ίδιων των εργαζομένων, από την παρακράτηση στην πηγή. 
	Τρία είναι τα βασικά προγράμματα που ξεδιπλώνει η Εργατική Εστία εδώ και κάποια χρόνια:
      Ο πρώτος τομέας είναι τα δελτία κοινωνικού τουρισμού. Για τα δελτία κοινωνικού τουρισμού μέχρι πριν από ενάμιση περίπου χρόνο υπήρχαν κριτήρια και κάποια πλαφόν και χορηγούνταν, κυρίως, στους χαμηλόμισθους εργαζόμενους, στα λαϊκά στρώματα κ.λπ.. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Ολοκληρώνω πολύ σύντομα, κυρία Πρόεδρε. 
	Με την κατάργηση των πλαφόν μέχρι και μεγαλοδιευθυντές επιχειρήσεων εξασφαλίζουν δελτία κοινωνικού τουρισμού και πιστεύουμε ότι θα πρέπει να υπάρχει κάποια ρύθμιση πάνω στα συγκεκριμένα ζητήματα. 
      Όμως, το μεγάλο πρόβλημα σε σχέση με τον κοινωνικό τουρισμό, κύριοι Βουλευτές, είναι ότι οι ξενοδόχοι δεν δίνουν καταλύματα την περίοδο του Ιουλίου και του Αυγούστου και αυτό είναι ένα σοβαρό ζήτημα. Θα πρέπει να υπάρχει ρήτρα υποχρεωτική, για να μην υποχρεώνονται οι εργαζόμενοι να αξιοποιούν τα δελτία κοινωνικού τουρισμού το χειμώνα, όταν ούτε από την επιχείρηση και από την εργοδοσία τους δίνεται άδεια. Ταυτόχρονα, πιστεύουμε ότι προτεραιότητα σε σχέση με τα πλαφόν κ.λπ. πρέπει να δίνεται στα λαϊκά στρώματα και στους χαμηλόμισθους. 
	Ο δεύτερος τομέας είναι οι τριήμερες κρουαζιέρες. Πιστεύουμε ότι και ο αριθμός των κρουαζιερών που γίνεται είναι πολύ μικρός και ταυτόχρονα πιστεύουμε ότι και το τριήμερο θα πρέπει τουλάχιστον να γίνει επταήμερο. 
	Ο τρίτος τομέας είναι το πρόγραμμα των επταήμερων εκδρομών. Πιστεύουμε ότι οι επταήμερες εκδρομές πρέπει να αυξηθούν. Είναι λίγες. Δεν καλύπτουν τις ανάγκες. 
	Και τελειώνω λέγοντας το εξής, κύριε Υπουργέ: Στέλνετε, μέσα απ’ αυτά τα προγράμματα της Εργατικής Εστίας με τα νοικιασμένα πλοία, τα πούλμαν και τις άλλες εκδρομές, που κλείνει και συμφωνεί η διοίκηση της Εργατικής Εστίας, στη Μύκονο και σε άλλα φημισμένα νησιά συνταξιούχους και για ένα μπουκάλι νερό τους παίρνουν και το παντελόνι! 
      Πρέπει να υπάρξει μία τέτοια στρατηγική ώστε να στηριχθούν τα παράλια περιοχών που έχουν πραγματικές και μεγάλες ανάγκες, χωρίς να αποκλειστεί κανένας εργαζόμενος. Όμως, το πλάνο της Εργατικής Εστίας δεν μπορεί να μη λάβει υπ’όψιν του ότι στη Σκύρο, για παράδειγμα, μετά τη μεγάλη φωτιά δημιουργούνται σοβαρά προβλήματα και χρειάζεται πολύπλευρη ενίσχυση. Επίσης ότι τα παράλια της Πελοποννήσου, ο Πύργος, η Μακεδονία και άλλες περιοχές χρειάζονται στήριξη. Όχι να τρέχετε τους συνταξιούχους και τους ανέργους που εξασφαλίζουν δελτία στη Μύκονο, για να τους «κατακρεουργήσουν» οι διάφοροι επιτήδειοι και να δημιουργούνται ψευδαισθήσεις ότι δήθεν με αυτόν τον τρόπο απολαμβάνει ανάπαυση και ξεκούραση ο εργάτης. 
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει η κ. Σοφία Καλαντίδου. 
      ΣΟΦΙΑ ΚΑΛΑΝΤΙΔΟΥ: Κυρίες και κύριοι Βουλευτές, θα μπορούσαμε πολύ εύκολα να χαρακτηρίσουμε τον τόπο μας, πραγματικά, ως παράδεισο για τις διακοπές! Έναν παράδεισο από τον ήλιο, τη θάλασσα, τα πολύ φιλόξενα βουνά. Παρ’ όλα αυτά, μετά απ’ αυτά που συμβαίνουν, κάθε χρόνο θρηνούμε θύματα, κάθε χρόνο βλέπουμε κλεισμένες παραλίες, κλεισμένες ακρογιαλιές, πληρώνουμε πολλά, έχουμε τα θύματα από τις πυρκαγιές και οι εργαζόμενοι για να χαρούν αυτόν τον τόπο, αντιμετωπίζουν πολλά προβλήματα.
      Με όλη αυτή τη συνέχεια, με την πολιτική που εφαρμόστηκε χρόνια τώρα στη χώρα μας από τα κόμματα του δικομματισμού, από τη Νέα Δημοκρατία και από το ΠΑ.ΣΟ.Κ., μία πολιτική που έκανε την αναψυχή και την ξεκούραση αντικείμενο κερδοφορίας, διαπιστώνουμε ότι μετατράπηκε η χώρα μας σε παράδεισο μόνο για τα μονοπώλια και για τους μεγάλους ξενοδοχειακούς ομίλους. Απόδειξη αυτού του παραδείσου που χαίρονται, είναι τα τεράστια κέρδη που αποσπούν. Ενδεικτικό είναι ότι τα κέρδη τους το 2007 ήταν 51,3 εκατομμύρια ευρώ, δηλαδή μιλάμε για αύξηση περίπου 65%. 
      Παρ’ όλα αυτά, σ’ αυτό το μεγάλο ζήτημα που θέτει το Κομμουνιστικό Κόμμα Ελλάδας σήμερα, εγώ θα ήθελα από την πλευρά των εργαζομένων στον κλάδο του τουρισμού, να συνεχίσω την ομιλία που ξεκίνησε ο σύντροφός μου κ. Μαυρίκος. Οι αποδοχές αυτών των εργαζομένων που είναι υποχρεωμένοι να χαμογελούν και να είναι πάντα ευδιάθετοι σε συνάρτηση με τις μορφές απασχόλησής τους συνθέτουν πραγματικά έναν εργασιακό Μεσαίωνα,
      Ενδεικτικά αναφέρω ότι ο βασικός πρώτος μισθός είναι 615 ευρώ. Θα είναι θαύμα πραγματικά, αν συμβεί, να πάρουν αυτό το βασικό μισθό, κυρίως οι νέοι, όταν ξέρουμε πολύ καλά ότι χρησιμοποιούν ανθρώπους που κάνουν την πρακτική τους με 7 ευρώ και 8 ευρώ μεροκάματο, για ένα μεροκάματο που ξεπερνά τις δέκα ώρες δουλειάς. Νέοι από τη Βουλγαρία, από την Τσεχία, από τα Σκόπια έχουν γεμίσει, αν θέλετε, τις μεγάλες ξενοδοχειακές μονάδες και στη βόρεια Ελλάδα. Πολύ μεγάλος είναι και ο αριθμός των Ελλήνων που είναι και ανασφάλιστοι. Μιλάμε για καταπατήσεις των ρεπό –δεν υπάρχουν ρεπό στις ξενοδοχειακές μονάδες- και για άπειρες υπερωρίες, καθώς η σύμβαση «του έξτρα» –του «εξτρατζή»- δηλαδή η σύμβαση της μίας ημέρας, είναι καθεστώς.
      Δείτε, λοιπόν, ενδεικτικά το εξής: Μία καμαριέρα που δουλεύει, πραγματικά εντατικά, για να προλάβει να καθαρίσει τα συνήθως περισσότερα δωμάτια απ’ αυτά που αντέχει, δουλεύει παραπάνω μερικές ώρες κάθε ημέρα και αμείβεται με 940 ευρώ, αν έχει είκοσι χρόνια προϋπηρεσία, είναι παντρεμένη και εργάστηκε τρεις αργίες.
      Οι σερβιτόροι και οι σερβιτόρες που πρέπει να γνωρίζουν και τη γλώσσα του πελάτη, πάντα ευδιάθετοι και με χαμόγελο, πάντα όρθιοι με κιρσούς και φλεβίτη στα πόδια, δουλεύουν πολύ εντατικά. Πολύ συχνά τους βλέπουμε να είναι οι ίδιοι στα πρωινά, στα γεύματα, αλλά και στο δείπνο. Αυτοί αμείβονται με 1003 ευρώ, εάν έχουν είκοσι χρόνια προϋπηρεσία, είναι παντρεμένοι, έχουν δουλέψει τρεις αργίες το μήνα και είναι απόφοιτοι της Σχολής.
      Να μη μιλήσουμε γι’ αυτό που συμβαίνει τώρα στην εποχή μας –καλοκαίρι έχουμε- για τους νέους που δουλεύουν στα beach bar από το πρωί ως το βράδυ, με ήλιο, με φεγγάρι, που είναι όλοι ανασφάλιστοι, χωρίς μισθό στην πραγματικότητα. Και αυτό που παίρνουν απ’ αυτό που τους δίνει ο εργοδότης είναι ένα επίδομα, με την αυταπάτη, αν θέλετε, που καλλιεργείται ότι «ψευτοκάνουν» διακοπές. 
      Η εντατικοποίηση της εργασίας επιβάλλεται, λοιπόν, με την πολυμορφία των ελαστικών εργασιακών σχέσεων, με συμβάσεις ορισμένου χρόνου, με τους ενοικιαζόμενους, με τους ωρομίσθιους, με τους «εξτρατζήδες», μ’ αυτούς δηλαδή που έχουν ημερήσια απασχόληση.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
      Πραγματικά, οι επιχειρηματικοί όμιλοι δεν νοιάζονται ούτε για τις υπηρεσίες που παρέχουν ούτε για την κατ’ επίφασιν βαριά βιομηχανία για την τουριστική ανάπτυξη της χώρας μας. Στοχεύουν στην αύξηση των κερδών τους. Δεν σταματούν σε τίποτα ούτε στη μητρότητα, αν θέλετε, που τόσος λόγος γίνεται για την προστασία της. 
      Εγώ θα σας πω ότι έχουμε καταγγελίες –που εγώ τουλάχιστον από εκεί βρήκα τα στοιχεία- για απόλυση εγκύου σε μεγάλο ξενοδοχείο στη Ζάκυνθο, νυχτερινό ωράριο που επιβλήθηκε σε καθαρίστρια –σε μεγάλο καζίνο- μωρομάνα ενός παιδιού, έγκυος ταυτόχρονα, με αποτέλεσμα να αποβάλει.
      Και ενώ η μητρότητα διώκεται από τους εργοδότες και πραγματικά είναι σπάνιο το φαινόμενο να βρεις γυναίκα υπάλληλο σε ξενοδοχείο που να μπορεί να μείνει έγκυος –ή έχει φύγει πιο μπροστά ή σπάνια συμβαίνει να μείνει έγκυος και αυτό επειδή κοστίζει στην επιχείρηση- αυτό γίνεται και από την πολιτική που εφαρμόζουν διαχρονικά οι κυβερνήσεις της Νέας Δημοκρατίας και του ΠΑ.ΣΟ.Κ., προς όφελος του μεγάλου κεφαλαίου.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κυρία Πρόεδρε, θα μου δώσετε και από το χρόνο της δευτερολογίας μου δύο λεπτά.
      Έρχεται, λοιπόν, το Ταμείο Ασφάλισης των Ξενοδοχοϋπαλλήλων σε μία κατεύθυνση περικοπής των δαπανών και το γυναικολογικό του τμήμα αρνείται να χορηγήσει ή να επικυρώσει άδειες που χορήγησαν οι γιατροί σε έγκυες εργαζόμενες στα ξενοδοχεία. Η καταγγελία από το Συνδικάτο Τουρισμού είναι συγκεκριμένη και έχει γίνει το Φεβρουάριο του 2008.
      Ο ελεγκτικός μηχανισμός είναι ανύπαρκτος. Με αυτό το Σώμα Επιθεωρητών Εργασίας η Κυβέρνηση στην ουσία δηλώνει ότι δεν θέλει να κάνει κανέναν έλεγχο. Οι αντεργατικοί νόμοι που ισχύουν είναι η βάση του «εργασιακού μεσαίωνα», που βιώνουν οι εργαζόμενοι. Όμως και η έλλειψη και η αποδυνάμωση του Σ.ΕΠ.Ε. συμβάλλει αποφασιστικά.
      Ενδεικτικά να πω ότι στη Χαλκιδική έχουμε τρεις υπαλλήλους. Δεν μιλάμε βέβαια γι’ αυτούς τους εργαζόμενους που είναι εποχικοί για διακοπές, για καλοκαιρινή ξεκούραση. Εκείνο που τους απασχολεί κυρίως –γιατί αυτούς τους μήνες δουλεύουν πολύ πιο εντατικά, ακριβώς για να μπορέσουν να ζήσουν όλο το χρόνο- είναι πού θα αφήσουν τα παιδιά τους. 
      Βέβαια, ένα ακόμα δείγμα για το πώς η εργοδοσία χρησιμοποιεί όλο αυτό το πλέγμα για να κερδίζει είναι, πως ενώ από τη μία απαιτεί δήθεν εργαζόμενους που να έχουν πτυχία, να έχουν πάει σε τουριστικές σχολές και να έχουν τα προσόντα, από την άλλη, για να κερδίζει ακόμα περισσότερο, δεν θέλουν να πληρώνουν ούτε τα επιδόματα για το πτυχίο, για τη βασική εκπαίδευση 10% και για την εκπαίδευση στα Τ.Ε.Ι. 15%. 
      Οι μεγαλοξενοδόχοι λοιπόν δεν θέλουν να πληρώνουν ούτε γι’ αυτό. Με αυτόν τον τρόπο εκμεταλλεύονται τρομερά τους πρακτικάριους –δηλαδή αυτούς που κάνουν πρακτική εξάσκηση- και μετά τους διώχνουν, για να μην πληρώνουν ούτε το επίδομα πτυχίου. 
      Είναι κοινή η διαπίστωση όλων των εργαζομένων –και δεν είναι διαπίστωση του Κομμουνιστικού Κόμματος Ελλάδας- ότι οι διακοπές είναι πολυτέλεια. Και πολυτέλεια έγιναν γιατί η ακρίβεια, η ανεργία, η υποαπασχόληση, οι χαμηλοί μισθοί, αλλά και το γεγονός ότι η αναψυχή είναι αντικείμενο κερδοφορίας του κεφαλαίου συντέλεσαν στο να γίνουν άπιαστο όνειρο για τους πολλούς, για τους εργαζόμενους, για τα λαϊκά στρώματα. 
      Ταυτόχρονα όμως με αυτήν τη διαπίστωση, οι εργαζόμενοι πρέπει να συμφωνήσουν ότι είναι ζωτικής σημασίας η αντίσταση στην πολιτική που συρρικνώνει το εργατικό λαϊκό εισόδημα, καταργεί εργασιακά και ασφαλιστικά δικαιώματα και θυσιάζει κοινωνικές ανάγκες στο βωμό της κερδοφορίας και του κεφαλαίου. 
      Για το Κομμουνιστικό Κόμμα Ελλάδας οι διακοπές είναι αναφαίρετο δικαίωμα της λαϊκής οικογένειας. Έτσι, καλούμε τους εργαζόμενους να ενισχύσουν το ταξικό συνδικαλιστικό τους κίνημα, να οργανώσουν αγώνες τιμωρώντας και γυρνώντας την πλάτη και στις συνδικαλιστικές ηγεσίες και στα πολιτικά κόμματα που με τη στάση τους βοήθησαν αυτήν την πολιτική, να οργανώσουν αγώνες διεκδικώντας σταθερή δουλειά με δικαιώματα, με επτάωρο, πενθήμερο, τριανταπεντάωρο, τριάντα μέρες άδεια για όλους, επίδομα αδείας με ίσο μισθό, προγράμματα κοινωνικού τουρισμού για όλους και φυσικά δημόσιες και δωρεάν παιδικές κατασκηνώσεις για τα παιδιά όλων των εργαζομένων και των ανέργων. 
      Ευχαριστώ πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου):  Το λόγο έχει ο κ. Γκιόκας. 
      ΙΩΑΝΝΗΣ ΓΚΙΟΚΑΣ: Κυρίες και κύριοι Βουλευτές, συζητάμε σήμερα την επερώτηση του Κόμματός μας για την πολιτική της Κυβέρνησης στον τομέα του τουρισμού και πώς αυτή η πολιτική επιδρά στο αναφαίρετο, για εμάς, δικαίωμα των εργαζομένων στην αναψυχή και τις διακοπές. Για μία ακόμα φορά διαπιστώνουμε –με αφορμή ένα ακόμη εργοδοτικό έγκλημα στη ναυπηγοεπισκευαστική ζώνη του Περάματος- ότι σήμερα οι εργαζόμενοι πρέπει να αγωνίζονται και για τα πιο στοιχειώδη, τα πιο αυτονόητα δικαιώματά τους, όπως είναι το δικαίωμα να πηγαίνουν στη δουλειά τους και να γυρνάνε απ’ αυτήν σπίτι τους αρτιμελείς, ζωντανοί και ακέραιοι. 
      Και αυτό είναι αποτέλεσμα της πολιτικής που όλα αυτά τα χρόνια υλοποιούν με συνέπεια και η Κυβέρνηση της Νέας Δημοκρατίας και η Κυβέρνηση του ΠΑ.ΣΟ.Κ. πολιτική, που έχει γιγαντώσει την εργοδοτική αυθαιρεσία και ασυδοσία. Αποτέλεσμα της πολιτικής που δεν λαμβάνει κανένα μέτρο πρόληψης και ασφάλειας στους χώρους δουλειάς, είναι η θυσία ανθρωπίνων δικαιωμάτων στο βωμό της εξυπηρέτησης του κέρδους.
      Από εκεί και πέρα, επί του συγκεκριμένου ζητήματος, το πώς δηλαδή αντιλαμβάνεται η σημερινή Κυβέρνηση της Νέας Δημοκρατίας, αλλά και η προηγούμενη του ΠΑ.ΣΟ.Κ. την ανάπτυξη στο χώρο του τουρισμού προκύπτει ξεκάθαρα από τα στοιχεία που πριν λίγο καιρό δημοσιεύτηκαν από το Ινστιτούτο των Καταναλωτών. Και τα στοιχεία αυτά λένε ότι τα τελευταία χρόνια έχουμε μία ραγδαία αύξηση του αριθμού των εργαζομένων που στερούνται το δικαίωμα στις διακοπές, φτάνοντας εν έτει 2008 το 50% του ελληνικού λαού να μην κάνει ούτε μια μέρα διακοπές, όταν το 1997 ο αντίστοιχος αριθμός ήταν 35% και το 2002 39%. Από αυτούς, μόλις το 36% θα καταφέρει να πάει διακοπές πάνω από δέκα ημέρες, ενώ η συντριπτική πλειοψηφία αυτών που στερούνται επί της ουσίας αυτό το δικαίωμα αναφέρουν ότι αυτό γίνεται για οικονομικούς και επαγγελματικούς λόγους.
      Τα ποσοστά αυτά είναι ασφαλώς μεγαλύτερα στις νεότερες ηλικίες που οι μισθοί και τα μεροκάματα είναι μικρότερα, συνέπεια και των γενικευμένων ελαστικών εργασιακών σχέσεων, όπου η υπερεργασία οργιάζει, ενώ σε πολλές περιπτώσεις καλοκαιρινές άδειες ή επιδόματα δε δίνονται από τους εργοδότες. Τα τελευταία χρόνια, μάλιστα, έχει γενικευτεί και η εποχική καλοκαιρινή εργασία για πολλές κατηγορίες νέων ανθρώπων, κυρίως φοιτητών, σπουδαστών, ακόμη και φοιτητών που είναι αναγκασμένοι να εργάζονται την καλοκαιρινή περίοδο για να ανταποκριθούν στο κόστος της μόρφωσής τους, στο κόστος των σπουδών τους και των φροντιστηρίων τους.
      Αν σε όλα αυτά συνυπολογιστούν οι διαδοχικές αυξήσεις στις τιμές των εισιτηρίων στα πλοία, που μόνο για φέτος αυξήθηκαν από 8% έως 55%, αν σε όλα αυτά συνυπολογιστεί η εμπορευματοποίηση των ακτών και η παροχή υπηρεσιών με υψηλό αντίτιμο, τότε γίνεται αντιληπτό ότι για τη συντριπτική πλειοψηφία, κυρίως της νεολαίας, οι διακοπές έχουν γίνει πολυτέλεια, πανάκριβο εμπόρευμα προσιτό σε λίγους, με ό,τι αυτό συνεπάγεται για τη φυσική και την ηθική φθορά του εργαζόμενου.
      Έχουμε φτάσει, μάλιστα, στο σημείο να δημιουργούνται ειδικά προγράμματα για νέους, που δήθεν εξασφαλίζουν το δικαίωμα στις διακοπές. Αναφέρομαι στα προγράμματα «ΔΙΑΚΟΠΕΣ και ΕΘΕΛΟΝΤΙΣΜΟΣ». Θα αναφέρω και ορισμένα παραδείγματα: Εγκύκλιος των ΕΛ.ΤΑ., Ελληνικά Ταχυδρομεία Α.Ε., απασχολεί από 1-7-2008 έως 31-8-2008 νέους εθελοντές, κυρίως σε τουριστικές περιοχές στα καταστήματα ΕΛ.ΤΑ. νησιωτικών ή παραθαλάσσιων περιοχών, με στόχο την ενδυνάμωση και τον εμπλουτισμό της σύνθεσης του ανθρώπινου δυναμικού των μονάδων ταχυδρομικού έργου, όπως αναφέρει και μάλιστα, σε ορισμένες περιπτώσεις χωρίς να εξασφαλίζεται ότι ο νέος αυτός δεν θα δουλεύει το Σάββατο και την Κυριακή.
      Αντίστοιχο πρόγραμμα υπάρχει από εφέτος και από τον Ελληνικό Οργανισμό Τουρισμού, με στόχο τη στελέχωση, όπως αναφέρει, των γραφείων πληροφοριών του Εθνικού Οργανισμού με νέους εθελοντές, οι οποίοι θα είναι σε θέση να προσφέρουν χρόνο, ενέργεια και γνώσεις. Και αναφέρει παρακάτω η συγκεκριμένη εγκύκλιος ότι η ανάγκη για την πρωτοβουλία αυτή προκύπτει από την αύξηση της τουριστικής κίνησης που υπάρχει στη χώρα μας, ιδιαίτερα τους καλοκαιρινούς μήνες.
      Στο κόλπο έχουν μπει και οι μη κυβερνητικές οργανώσεις. Συγκεκριμένο πρόγραμμα της WWF αναφέρει ότι μετά την τραγική εμπειρία των πυρκαγιών του 2007 στη βόρεια Πίνδο και έχοντας ως δεδομένη την καλή συνεργασία που αναπτύχθηκε τα προηγούμενα χρόνια μεταξύ της Πυροσβεστικής Υπηρεσίας και των περιβαλλοντικών οργανώσεων, αποφασίστηκε να οργανωθεί ένα πρόγραμμα πυροφύλαξης, που στο μεγαλύτερό του μέρος θα βασίζεται στη συμμετοχή των εθελοντών.
      Πρακτικά, δηλαδή, αντί να διασφαλιστεί με ουσιαστικά μέτρα, με υποδομές, το δικαίωμα σε όλους τους νέους, ανεξαρτήτως οικονομικής δυνατότητας, να μπορούν να πάνε διακοπές, εκμεταλλεύεστε την αδυναμία ορισμένων νέων ανθρώπων για να καλύψετε θέσεις εργασίας με ελάχιστο κόστος. Και όμως, αυτό είναι το μοντέλο τουριστικής ανάπτυξης που διαφημίζει η Κυβέρνηση, διακοπές, δηλαδή, για τα μεγάλα πορτοφόλια, κίνητρα στο μεγάλο τουριστικό κεφάλαιο, ιδιωτικοποίηση των ακτών και του αιγιαλού.
      Και βέβαια, τα προγράμματα που αναφέραμε μόνο κρατική φροντίδα δεν μπορούν να χαρακτηριστούν. Στην ουσία είναι μαύρη εργασία με μανδύα διακοπών. Αποτέλεσμα αυτού του είδους της τουριστικής ανάπτυξης είναι και η διαστρέβλωση του ίδιου του περιεχομένου των διακοπών. Αντί οι διακοπές να αποτελούν μία ευκαιρία για το νέο άνθρωπο να έλθει σε επαφή με το φυσικό και πολιτιστικό πλούτο της χώρας μας, να γνωρίσει νέους τόπους, να έλθει σε επικοινωνία με λαϊκά έθιμα και παραδόσεις, μετατρέπεται σε απλό πελάτη των all inclusive πακέτων και των μεγάλων ξενοδοχειακών μονάδων. Ακόμη και οι μαθητικές εκδρομές που υποτίθεται θα έπρεπε να έχουν μορφωτικό περιεχόμενο, κινούνται σε αυτήν τη λογική.
      Και αυτή βέβαια είναι η μία πλευρά του νομίσματος. Γιατί η άλλη πλευρά του νομίσματος είναι αυτή που βιώνουν οι χιλιάδες εργαζόμενοι νέοι στα μεγάλα ξενοδοχεία και κυρίως οι σπουδαστές των σχολών τουριστικής επαγγελματικής εκπαίδευσης. Πέρα από το γεγονός ότι αυτές οι σχολές τα τελευταία χρόνια με ευθύνη των κυβερνήσεων και της Νέας Δημοκρατίας και του ΠΑ.ΣΟ.Κ., βρίσκονται σε πορεία ιδιωτικοποίησης, σε πορεία επιβολής διδάκτρων και περιορισμού της σίτισης και της στέγασης, το μεγάλο πρόβλημα είναι το πρόβλημα της πρακτικής εξάσκησης. Η καλοκαιρινή πρακτική εξάσκηση που προβλέπεται γι’ αυτούς τους σπουδαστές γίνεται χωρίς την τήρηση των συλλογικών συμβάσεων εργασίας, με καθεστώς υπερεργασίας, χωρίς τη στοιχειώδη μέριμνα από τη σχολή από το κράτος ότι οι συγκεκριμένοι σπουδαστές θα απασχολούνται όντως στο αντικείμενο που σπουδάζουν ότι τα ωράρια και οι συνθήκες εργασίας είναι ανθρώπινες ότι ασφαλίζονται και πληρώνονται με βάση τη συλλογική σύμβαση εργασίας. 
      Δεν είναι υπερβολή να πούμε ότι σε πολλές περιπτώσεις οι σχολές αυτές λειτουργούν ως μεσάζοντες για τους μεγαλοξενοδόχους και τους επιχειρηματίες στον τομέα του τουρισμού, εξασφαλίζοντας φτηνή εργατική δύναμη για την τουριστική περίοδο.
      Τελειώνοντας, να αναφέρουμε ότι για μας, κύριε Υπουργέ, το δικαίωμα στην αναψυχή, το δικαίωμα στις διακοπές είναι αναφαίρετο δικαίωμα της λαϊκής οικογένειας, είναι αναφαίρετο δικαίωμα της νεολαίας. Με αυτήν την έννοια καλούμε τους εργαζόμενους, καλούμε τους νέους ανθρώπους να διεκδικήσουν να δημιουργηθούν δωρεάν οργανωμένοι χώροι αναψυχής για όλους τους νέους την καλοκαιρινή περίοδο. Να δημιουργηθούν δημόσιες και δωρεάν κατασκηνώσεις για τα παιδιά όλων των εργαζομένων και των ανέργων και κατασκηνώσεις που να είναι ασφαλείς. Γιατί αυτήν τη στιγμή στο μεγαλύτερο συγκρότημα παιδικών κατασκηνώσεων στην Ελλάδα, στο συγκρότημα του Αγίου Ανδρέα, οι δώδεκα από τις δέκα έξι κατασκηνώσεις που λειτουργούν, δεν έχουν άδεια πυρασφάλειας. Να μειωθούν στο 50% τα ακτοπλοϊκά εισιτήρια. Να δίνονται δωρεάν εισιτήρια για τους νέους που δεν εργάζονται, μαθητές, φοιτητές, σπουδαστές με μόνη προϋπόθεση την επίδειξη δελτίου φοιτητικού εισιτηρίου.
      Και αυτά τα αιτήματα είναι το ελάχιστο που απαιτείται σήμερα για να μπορούν να απολαμβάνουν οι εργαζόμενοι και ιδιαίτερα η νεολαία το δικαίωμα στην αναψυχή και στις διακοπές. Από εκεί και πέρα ουσιαστική λύση κατά τη γνώμη μας μπορεί να υπάρξει μόνο όταν η τουριστική δραστηριότητα, ενταγμένη σε μία οικονομία, όπου τα βασικά και συγκεντρωμένα μέσα παραγωγής θα είναι λαϊκή κρατική περιουσία, θα αναπτύσσεται με κριτήριο την ικανοποίηση των λαϊκών αναγκών στην αναψυχή, την ξεκούραση σε ποιοτικές και δημιουργικές διακοπές.
      Ευχαριστώ.
      ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστώ, κύριε Γκιόκα.
      Το λόγο έχει η κ. Μανωλάκου.
      ΔΙΑΜΑΝΤΩ ΜΑΝΩΛΑΚΟΥ: Ευχαριστώ, κυρία Πρόεδρε.
      Τον τουρισμό η Κυβέρνηση της Νέας Δημοκρατίας όπως και του ΠΑ.ΣΟ.Κ., τον κατατάσσετε στους τομείς στρατηγικής σημασίας για την ανάπτυξη της οικονομίας. Ανάπτυξης όμως μόνον για το κεφάλαιο αφού περιφρονείτε –προφανώς δεν αναγνωρίζετε ότι είναι- ένα βασικό δικαίωμα της λαϊκής οικογένειας, το δικαίωμα για διακοπές και ξεκούραση. Γι’ αυτό παραχωρείτε και ιδιωτικοποιείτε μαρίνες, οργανωμένες ακτές μέχρι και οικοσυστήματα υψίστης προστασίας, όπως έγινε με τον τελευταίο νόμο του Υ.ΠΕ.ΧΩ.Δ.Ε..
      Όλα θυσία στο βωμό του κεφαλαίου, για να εξασφαλίζει κέρδη σε βάρος της λαϊκής περιουσίας. Γιατί όλα αυτά δεν ανήκουν σε καμμία κυβέρνηση. Φτιάχτηκαν με λεφτά του λαού και ανήκουν στο λαό. 
      Το δικαίωμα της λαϊκής οικογένειας για διακοπές και ξεκούραση όλο και περισσότερο γίνεται πολυτέλεια. Ουσιαστικά αυτό το δικαίωμα αμφισβητείται εξαιτίας των καπιταλιστικών αναδιαρθρώσεων και της αυξανόμενης σχετικής και απόλυτης φτώχιας με την πολιτική σας, που είναι πολιτική μείωσης μισθών και συντάξεων, για να εξασφαλίζει η πλουτοκρατία και νέα κέρδη. 
      Τα στοιχεία δείχνουν ότι οι μισοί εργαζόμενοι δεν θα έχουν δυνατότητα να κάνουν διακοπές. Και πώς θα μπορούσαν άλλωστε, όταν η ακρίβεια έχει φάει το μηνιάτικο πριν τελειώσει ο μήνας;
      Φέτος, η Κυβέρνηση μαζί με τους εφοπλιστές αποφάσισαν αύξηση «φωτιά» στα εισιτήρια της ακτοπλοΐας, που κυμαινόντουσαν από 8% μέχρι 55%. Και δεν φτάνει μόνο αυτό. Ταυτόχρονα δίνονται επιδοτήσεις στο εφοπλιστικό κεφάλαιο που ξεπερνούν τα 70.000.000 ευρώ το χρόνο από τον κρατικό προϋπολογισμό. Να, γιατί είναι ταξική η πολιτική σας. Μπρος στο κέρδος, ο άνθρωπος δεν είναι τίποτε. Γι’ αυτό μετράμε νεκρούς και σακάτηδες στους χώρους δουλειάς, δίχως στοιχειώδη ασφάλεια, όπως χθες στη ζώνη του Περάματος. Εργάτες δεν θα ξαναγυρίσουν στο σπίτι τους. Οι εφοπλιστές, όμως, θα συνεχίσουν να αυξάνουν τον πλούτο τους από τη στυγνότερη εκμετάλλευση της εργατικής δύναμης. Έτσι είναι ο ανταγωνισμός που ευαγγελίζεστε και προπαγανδίζετε. Και το 2001, όταν το ΠΑ.ΣΟ.Κ. προώθησε την απελευθέρωση των ακτοπλοϊκών συγκοινωνιών στα πλαίσια της αντιλαϊκής πολιτικής της Ευρωπαϊκής Ένωσης, με τη σύμφωνη βέβαια γνώμη και της Νέας Δημοκρατίας και του Συνασπισμού, καλλιεργούσαν αυταπάτες και προπαγάνδιζαν ότι οι τιμές στα εισιτήρια θα μειωθούν και οι ακτοπλοϊκές συγκοινωνίες θα βελτιωθούν. Αυταπάτες, όμως, στην κυριολεξία και συνειδητά ψέματα. 
      Η εκτίμηση του Κ.Κ.Ε. ότι ο ευνοούμενος είναι το εφοπλιστικό κεφάλαιο, αποδείχθηκε σωστή. Από το 2001 μέχρι σήμερα η αύξηση στα εισιτήρια ξεπερνά το 400%. Και μάλιστα, καρτέλ από τρεις εταιρείες. Εντατικοποίηση της δουλειάς των ναυτεργατών, όπως και κατάφωρη παραβίαση των κανόνων ασφαλείας. 
      Βέβαια, γι’ αυτά παρουσιάζετε την Επιτροπή Ανταγωνισμού ως θεματοφύλακα των παραβιάσεων. Παρωνυχίδες, όμως, ρόλου φύλλου συκής έχει η Επιτροπή Ανταγωνισμού, με περιορισμένες αρμοδιότητες σε παραβιάσεις και καμμία στελέχωση μόνιμου προσωπικού. Κοροϊδεύετε και τη χρησιμοποιείτε για τη διαιώνιση της δικτατορίας του εφοπλιστικού κεφαλαίου που αποφασίζει την τιμή των εισιτηρίων, όπου και όποτε θέλει, απομυζώντας ναυτεργάτες και επιβάτες.
      Σε ό,τι αφορά τα νησιά, ποια ανάπτυξη τους εξασφαλίζετε; Όχι μόνο περιορίζετε την τουριστική επικοινωνία και τα προϊόντα τους -λόγω υψηλών μεταφορικών επιβαρύνουν ακόμη πιο πολύ, αφού δεν έχουν τακτικές φθηνές ακτοπλοϊκές συγκοινωνίες-  αλλά κρατάτε τα νησιά στην περιθωριοποίηση και απομόνωση. Χαρακτηριστικό παράδειγμα, τα Κύθηρα. Το μεταφορικό έργο μεταξύ Κυθήρων και Νεάπολης είναι περίπου 60% και δεν υπάρχει μόνιμη και σταθερή σύνδεση. Αυτήν τη διαδρομή εξυπηρετεί ένα πλοίο από τον Πειραιά ηλικίας πάνω από τριάντα ετών, που επιδοτείται κάθε χρόνο με 2.500.000 περίπου ευρώ. Και όμως, υπήρξαν μέρες που δεν έκανε καθόλου δρομολόγια, είτε λόγω καιρού δεν έφυγε από τον Πειραιά, είτε λόγω επίσχεσης εργασίας, αφού δεν πλήρωνε τους εργαζόμενους ο εφοπλιστής, ενώ η σύνδεση με τα Αντικύθηρα, είναι σχεδόν ανεπαρκής. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θα κάνω χρήση και χρόνου της δευτερολογίας, κυρία Πρόεδρε. 
      Έχουν μείνει τα Αντικύθηρα σχεδόν στην απομόνωση και στην εγκατάλειψη. Σήμερα, στις ειδήσεις, στα Μέσα Μαζικής Ενημέρωσης, υπάρχει μία είδηση: Δύο ρήγματα στο παμπάλαιο πλοίο «Μυρτιδιώτισσα» -είναι αυτό το μοναδικό που κάνει το δρομολόγιο Πειραιά-Κύθηρα-Νεάπολη και καμμιά φορά πάει και Αντικύθηρα- και προσάραξε στα Κύθηρα. Αποκλεισμένο το νησί. Το πότε θα ξαναεπικοινωνήσει με τον υπόλοιπο κόσμο, άγνωστο και όχι λόγω καιρού, λόγω καραβιού. Παρόμοιες καταστάσεις υπάρχουν και στο άλλο νησιωτικό σύμπλεγμα και κυρίως στα πιο απομακρυσμένα νησιά, που είναι παραμεθόριος, Σάμος, Ικαρία, Φούρνοι. Οι εφοπλιστές εκβιάζουν ωμά και η Κυβέρνηση τους χρηματοδοτεί με λεφτά του λαού από τον κρατικό προϋπολογισμό. Σε όποιο νησί και να πάτε, ακόμη και στα πιο κοντινά του Αργοσαρωνικού, στον Πόρο ή στην περιοχή Μεθάνων, θα ακούσετε τα παράπονα των κατοίκων για εισιτήρια φωτιά και δρομολόγια, που δεν εξυπηρετούν τις λαϊκές ανάγκες, αλλά την κερδοφορία των εφοπλιστών. 
      Να γιατί είναι σε όφελος του λαού, είναι στο συμφέρον του τα πλοία και συνολικά οι μεταφορές να γίνουν λαϊκή κρατική περιουσία. Γιατί έτσι θα υπάρχει καθημερινή απρόσκοπτη σύνδεση των νησιών με την ηπειρωτική Ελλάδα αλλά και μεταξύ των νησιών για όλη τη διάρκεια του χρόνου, θα υπάρχουν ασφαλή και σύγχρονα πλοία, ναυτεργάτες με μισθούς και συντάξεις και εργασιακά και ασφαλιστικά δικαιώματα, που θα ανταποκρίνονται στις σύγχρονες ανάγκες, αλλά θα υπάρξει και δραστική μείωση της τιμής των εισιτηρίων των επιβατών και των ναύλων των οχημάτων. Άρα, ο αγώνας για τις δημόσιες συγκοινωνίες είναι για το λαό και θα είναι προς όφελός του.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Κανταρτζής έχει το λόγο.
      ΑΧΙΛΛΕΑΣ ΚΑΝΤΑΡΤΖΗΣ: Ο εισηγητής μας και άλλοι ομιλητές μας αναφέρθηκαν συνολικά στον τουρισμό, αναδεικνύοντάς τον σε σχέση με τον παράγοντα άνθρωπο, σε σχέση με τον παράγοντα εργαζόμενο.
      Τελικά τι έχουν να κερδίσουν οι εργαζόμενοι στο χώρο του τουρισμού, αλλά και οι εργαζόμενοι συνολικά, η εργατική τάξη, τα λαϊκά στρώματα από το μοντέλο ανάπτυξης, σαν αυτό που προωθείται και από την πολιτική της Κυβέρνησης της Νέας Δημοκρατίας αλλά και από τις προηγούμενες κυβερνήσεις του ΠΑΣΟΚ; 
      Θα ήθελα να σταθώ σε μία άλλη πλευρά σχετικά με τον ορεινό όγκο.
      Πολύ συζήτηση γίνεται τα τελευταία χρόνια, όσον αφορά στην ανάπτυξη του ορεινού όγκου, που η πατρίδα μας είναι γεμάτη από φυσικές ομορφιές. Βέβαια, αλλιώς ήταν η κατάσταση τις προηγούμενες δεκαετίες. Τις προηγούμενες δεκαετίες, οι κάτοικοι των ορεινών περιοχών αναγκάστηκαν να εγκαταλείψουν τον τόπο τους λόγω της πολιτικής που είχε ακολουθηθεί. Οι βασικές υποδομές και οι βασικές παροχές ήταν ανύπαρκτες. Η κτηνοτροφία, με τις πολιτικές, την κοινή αγροτική πολιτική της Ευρωπαϊκής Ένωσης αλλά και με τις γενικότερες επιλογές, ουσιαστικά οδηγήθηκε στον αφανισμό. Ακόμα και όσον αφορά στην εκμετάλλευση των δασών που ζούσαν οι δασεργάτες, με τις βασικές εργασίες, είτε τις αναδασώσεις, υλοτομίες κ.λπ., άλλες εργασίες από αυτές έχουν ιδιωτικοποιηθεί, έχουν ανατεθεί στους διάφορους επιχειρηματίες και άλλες, ουσιαστικά, δίνονται με τέτοιους όρους, που οι δασεργάτες κυριολεκτικά φυτοζωούν.
      Σήμερα βλέπουμε πάλι και ακούμε για μία ακόμα φορά να ανοίγει η συζήτηση για την ανάπτυξη του ορεινού όγκου και, πραγματικά, μπαίνει ένα ερώτημα: Για ποια ανάπτυξη γίνεται ο λόγος; Ποιος έχει να κερδίσει και τι θα κερδίσουν από αυτήν την ανάπτυξη οι κάτοικοι αυτών των περιοχών; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα πάρω και το χρόνο της δευτερολογίας μου.
      Να το πούμε καθαρά: η συζήτηση επανέρχεται, γιατί άλλαξαν οι συνθήκες. Σήμερα έχουν δημιουργηθεί προϋποθέσεις, ώστε ο ορεινός όγκος να αναδειχθεί η νέα κότα που γεννάει τα χρυσά αυγά. Αφού εκμεταλλεύτηκαν τις παραλίες, τα νησιά κ.λπ., τώρα έρχονται οι διάφοροι μεγαλοεπιχειρηματίες να αξιοποιήσουν τις διάφορες περιοχές, που έχουν αποτελέσει και πόλο έλξης τα τελευταία χρόνια. Και να το πούμε καθαρά, δεν ρίχνουν τυχαία οι επιχειρηματίες το μεράκι τους στα δάση και στους ορεινούς όγκους. Δεν τους πήρε ξαφνικά ο πόνος για τις φυσικές ομορφιές, όλους εκείνους που δεν διστάζουν, είτε να ρυπαίνουν το περιβάλλον και δεν διστάζουν πολύ περισσότερο μπροστά στην ανθρώπινη ζωή, προκειμένου να αντλήσουν κέρδη. Άλλο πράγμα έχουν στο νου τους. Αξιοποιούν το έδαφος που δημιουργήθηκε τα τελευταία χρόνια με τους αποχαρακτηρισμούς δασικών εκτάσεων, με τους διάφορους νόμους που ψηφίστηκαν και επί Νέας Δημοκρατίας και επί ΠΑ.ΣΟ.Κ., νόμοι που έχουν χαρακτηριστεί βέβαια αντισυνταγματικοί, αξιοποιούν το έδαφος που άνοιξαν οι Αναθεωρήσεις του Συντάγματος του άρθρου 24 και επί ΠΑ.ΣΟ.Κ. προηγουμένως, αλλά και τα νέα μέτρα που προωθεί η Κυβέρνηση της Νέας Δημοκρατίας, έτσι ώστε να μπορέσουν να βάλουν στο χέρι τους αυτό το φιλέτο. Έχει να κερδίσει τίποτα η συντριπτική πλειοψηφία των κατοίκων των περιοχών αυτών, που ουσιαστικά έχουν ερημωθεί; Όχι βέβαια. Εκείνοι που θα κερδίσουν είναι οι μεγαλοεπιχειρηματίες.
      Ακούμε να γίνονται συζητήσεις για γήπεδα γκολφ, σε περιοχές που δεν έχουν ακόμα λύσει ούτε το πρόβλημα της ύδρευσης. Μην κοροϊδευόμαστε τώρα. Για ποιόν τουρισμό μιλάμε; Γίνεται συζήτηση για τον ακριβό τουρισμό. Δεν μιλάμε για τον εργαζόμενο, που πρέπει να έχει το φυσικό και αυτονόητο δικαίωμα για διακοπές, για αναψυχή. Η συζήτηση γίνεται για την ανάπτυξη της λεγόμενης βαριάς βιομηχανίας, που επαναλαμβάνω, τίποτε δεν έχει να προσφέρει στην συντριπτική πλειοψηφία των κατοίκων, οι οποίοι θα καταδικαστούν σε ακόμα χειρότερες συνθήκες. 
      Οι διακοπές έγιναν πανάκριβες για τους εργαζόμενους, οι μικροεπιχειρηματίες που δραστηριοποιούνται στον τομέα του τουρισμού στις περιοχές αυτές στη μεγάλη τους πλειονότητα ζουν με το άγχος, οι εργαζόμενοι, ουσιαστικά, ζουν χωρίς εργασιακά και ασφαλιστικά δικαιώματα.
      Αυτή είναι η πολιτική σας, που δεν έχει να προσφέρει τίποτα συνολικά στους εργαζόμενους και γι’ αυτόν το λόγο δημιουργείται η ανάγκη, ώστε με την πάλη τους να βάλουν ένα φραγμό σ’ αυτά τα μέτρα, τα μέτρα που θα κάνουν ακόμη πιο επώδυνες τις συνθήκες τα επόμενα χρόνια, να βάλουν ένα φραγμό στην πολιτική, που θέλει το ξεπούλημα των δασών, των δασικών εκτάσεων, την παραχώρηση του «φιλέτου» στους μεγάλους επιχειρηματίες, για να αυξήσουν τα κέρδη και να θησαυρίσουν.
      ΗΛΙΑΣ ΦΩΤΙΑΔΗΣ: Μα πώς έχουμε αύξηση του τουρισμού στην Ελλάδα, κύριε συνάδελφε; Υπάρχει λόγος…
      ΑΧΙΛΛΕΑΣ ΚΑΝΤΑΡΤΖΗΣ: Να ζητήσετε το λόγο…
      ΗΛΙΑΣ ΦΩΤΙΑΔΗΣ: Δεν μπορώ να μιλήσω. Θα σας απαντήσει ο Υπουργός.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Κανταρτζή.
      Κύριε Υπουργέ, έχετε το λόγο.
      ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Τουριστικής Ανάπτυξης): Ευχαριστώ, κυρία Πρόεδρε.
      Κυρίες και κύριοι συνάδελφοι, είναι σαφές ότι υπάρχει μια εννοιολογική τουλάχιστον, διαφορά από τους επερωτώντες Βουλευτές, γιατί είναι λογικό και αναμενόμενο, ένας από τους κατ’ εξοχήν παραγωγικούς κλάδους, με στρατηγική σημασία, της ελληνικής οικονομίας, όπως ο τουρισμός, να μην προσεγγίζεται ως ισοπέδωση και μάλιστα, όπως λέει το Κομμουνιστικό Κόμμα, ισοπέδωση κάθε ποιοτικού χαρακτηριστικού, εξάλειψη κάθε ανθρώπινου δυναμικού.
      Θα έλεγα ότι κάθε άλλο: το να αντιμετωπίζει κάποιο τη στρατηγική σημασία του ελλαδικού τουριστικού προϊόντος μ’ αυτόν τον τρόπο, όχι μόνο δεν σημαίνει ισοπέδωση και εξάλειψη κάθε ανθρώπινου στοιχείου, αλλά σημαίνει ότι μία χώρα έχει αυτογνωσία, ότι αντιλαμβάνεται ότι προκειμένου να αναπτύξει την ανταγωνιστικότητά της, προκειμένου να παράξει προϊόντα με εισοδηματική ελαστικότητα, αυτό δεν είναι τίποτα περισσότερο από εθνική προσπάθεια.
      Όχι ισοπέδωση, λοιπόν, αλλά εθνικό στοίχημα, εθνική προσπάθεια το να επιχειρείς να αναπτύξεις περαιτέρω τη βαριά ατμομηχανή της ελλαδικής οικονομίας, που είναι ο τουρισμός. Και αυτό είναι μια προσπάθεια, που εκ των πραγμάτων στηρίζεται στην ίδια την έννοια της δημιουργίας με την ευρύτερη έννοια, δημιουργίας νέων δυνατοτήτων για τη χώρα, δημιουργίας νέων θέσεων εργασίας, δημιουργίας μιας ανταγωνιστικής τουριστικής ταυτότητας.
      Και αν θέλετε τη δική μου εκτίμηση – και θα σας την πω ευθαρσώς – είναι ότι, πράγματι, για μας, για μένα προσωπικά, ο τουρισμός είναι ένα εθνικό όραμα που υπηρετεί όλα τα ποιοτικά χαρακτηριστικά που θα πρέπει να υπηρετήσει η ανάπτυξη της ελληνικής οικονομίας τον 21ο αιώνα.
      Με άλλα λόγια, ένα όραμα που στηρίζεται στην ανάγκη διαμόρφωσης περιβαλλοντικής συνείδησης, στην αρμονική συνύπαρξη ελληνικής παράδοσης, παραδοσιακής ελληνικής αρχιτεκτονικής και της εικόνας της σύγχρονης χώρας, στην καθιέρωση νέων μορφών τουρισμού και φυσικά στην οριστική απεμπλοκή μας, από τα παρωχημένα κλισέ του παρελθόντος περί ήλιου και θάλασσας, αυτό το μονοδιάστατο, το οποίο μας ανέβασε κάποια στιγμή στο ταβάνι, αλλά δυστυχώς ό,τι είχε να προσφέρει, το προσέφερε.
      Και από κει και έπειτα, δεν έχουμε καμμία διάθεση, όπως είπατε, να προσφέρουμε γη και ύδωρ στο μεγάλο κεφάλαιο. Το αντίθετο. Εμείς έχουμε κάθε λόγο, να ιεραρχούμε πολύ μετρημένα τις δικές μας προτεραιότητες σ’ ένα ανθρώπινο τουριστικό μοντέλο, που παρέχει πάνω απ’ όλα, όχι βιομηχανία υπηρεσιών, για να εξυπηρετούμε το μεγάλο κεφάλαιο, όπως είπατε, αλλά ποιοτικές υπηρεσίες, οι οποίες στην ουσία στηρίζουν τον άνθρωπο και, κυρίως, στηρίζουν μια βιωσιμότητα, που πρέπει να υπηρετούμε σε δωδεκάμηνη βάση.
      Διότι αυτή η υπέρμετρη τουριστική ανάπτυξη, όπως εσείς υποτιμητικά την αποκαλείτε, για μας δίνει ικανοποιητικό εισόδημα σε πάνω από οκτακόσιες πενήντα χιλιάδες οικογένειες. Επαναλαμβάνω ότι άμεσα ή έμμεσα από τον τουρισμό ζουν οκτακόσιες πενήντα χιλιάδες οικογένειες. Έτσι, δεν μπορούμε τόσο υποτιμητικά να μιλάμε για υπέρμετρη τουριστική ανάπτυξη.
      Στόχος μας είναι να δημιουργήσουμε, κυρίες και κύριοι συνάδελφοι, ένα ποιοτικό τουριστικό μοντέλο, να ενισχύσουμε δηλαδή τις τοπικές κοινωνίες και να δημιουργήσουμε τέτοιες προϋποθέσεις, ώστε οι μικρομεσαίες επιχειρήσεις που εσείς λέτε ότι πλήττονται κατάφωρα από την πολιτική μας, να βιώσουν μια νέα οικονομική άνθιση. 
      Έτσι, λοιπόν, πρέπει να σας πω ότι μέχρι και σήμερα έχουν εγκριθεί από το επιχειρησιακό πρόγραμμα «ΑΝΤΑΓΩΝΙΣΤΙΚΟΤΗΤΑ» του Γ΄ Κοινοτικού Πλαισίου Στήριξης 378.000.000 ευρώ δημόσιας δαπάνης, δηλαδή κοινοτικών και εθνικών πόρων, προκειμένου να ενισχύσουμε τις μικρομεσαίες επιχειρήσεις του τουριστικού κλάδου. Αυτό επιτρέψτε μου να σας πω ότι είναι μόνο η αρχή, γιατί στόχος μας είναι να ενισχύσουμε ακόμη περαιτέρω τις μικρομεσαίες επιχειρήσεις.
      Κυρίες και κύριοι συνάδελφοι, μιλάτε για κορεσμό. Μιλήσατε για εκποίηση της δημόσιας περιουσίας. Μιλήσατε για εμπορευματοποίηση. Εμείς μιλάμε για μια χώρα που πάνω απ’ όλα λειτουργεί ανταγωνιστικά. Εμείς μιλάμε για τον άνθρωπο. Εμείς μιλάμε για το περιβάλλον. Εμείς μιλάμε για το δικαίωμα της ελληνικής οικογένειας να ζει από τον τουρισμό, αλλά και να απολαμβάνει τον τουρισμό, γιατί για εμάς ο τουρισμός είναι δικαίωμα. Μιλάμε, λοιπόν, για την πλήρη αναβάθμιση ενός πεδίου δράσης που μέχρι το 2004 δυστυχώς με διαχρονικές ευθύνες ήταν αφημένο στην τύχη του, ήταν ξεχασμένο. 
      Ενώ εσείς ισχυρίζεστε ότι οι μικρομεσαίες επιχειρήσεις συρρικνώνονται, εμείς είμαστε υπερήφανοι, διότι μέχρι σήμερα έχουν ωφεληθεί πάνω από πέντε χιλιάδες οκτακόσιες τουριστικές επιχειρήσεις σε όλη την ελληνική επικράτεια. Σ’ αυτές, περιλαμβάνονται τέσσερις χιλιάδες τουριστικά καταλύματα και, κυρίως, περιλαμβάνονται επτακόσιες είκοσι και κάτι μικρομεσαίες τουριστικές επιχειρήσεις, που ήδη από τις δικές μας δράσεις έχουν ενισχυθεί. Αξίζει να σημειωθεί ότι μέσω του αναπτυξιακού νόμου, εκσυγχρονίστηκαν συνολικά διακόσιες σαράντα έξι μικρομεσαίες επιχειρήσεις με συνολικό προϋπολογισμό 289.000.000 ευρώ.
      Εφόσον μιλήσατε για την εκπαίδευση, σας λέω ότι από τις δράσεις «Εκπαίδευση και Κατάρτιση» που υλοποιήσαμε, τριάντα πέντε χιλιάδες εποχικά άνεργοι, εργαζόμενοι, επιχειρηματίες, ανάπτυξαν δεξιότητες στις τουριστικές επιχειρήσεις. 
      Μιλώντας για μικρομεσαίες επιχειρήσεις, δεν θα μπορούσα να παραλείψω τη θεσμοθέτηση των boutique ξενοδοχείων. Θα με ρωτήσετε, κύριοι συνάδελφοι, γιατί εγώ αναφέρομαι ιδιαίτερα στα boutique ξενοδοχεία. Διότι ακριβώς δείχνει η στροφή προς τα boutique ξενοδοχεία ότι όχι μόνο δεν υπηρετούμε το μεγάλο κεφάλαιο και τις μεγάλες, απρόσωπες ξενοδοχειακές αλυσίδες αλλά αντίθετα, ενισχύουμε τις μικρές μονάδες όπου υπάρχει διαπροσωπική σχέση με τον πελάτη, δηλαδή διαπροσωπική σχέση με τον πολίτη, στηρίζοντας μια μικρή και  μέση οικογένεια να προχωρήσει, να επιχειρήσει, να προκόψει σε κάθε τοπική κοινωνία. Έτσι, λοιπόν, για εμάς αυτές είναι ευκαιρίες πραγματικής ανάπτυξης και αυτές είναι ευκαιρίες, που δίνουμε σε κάθε έναν πολίτη για να μείνει στην τοπική του κοινωνία, να μείνει στον τόπο του. 
      Έτσι όπως σας είπα ήδη –θα το πω για μια ακόμη φορά- αυτά για εμάς είναι μόνο η αρχή. Για τη νέα προγραμματική περίοδο 2007-2013 το Υπουργείο, σχεδιάζει δράσεις ενισχύσεων 124.000.000 ευρώ, που θα τονώσουν τουριστικές επιχειρήσεις, ώστε να αναβαθμιστούν, να εκσυγχρονιστούν και να υιοθετήσουν οικολογικά πρότυπα.
      Λέγοντας «οικολογικά πρότυπα», μου δίνεται εδώ η ευκαιρία να σας πω κάτι για το περιβάλλον. Μου προκάλεσε έκπληξη που εσείς μιλήσατε περί εμπορευματοποίησης του περιβάλλοντος, γιατί σας θυμίζω ότι πριν εννέα μήνες, ουδείς μίλαγε για πράσινο τουρισμό. Όταν μάλιστα εδώ, σ’ αυτήν την Αίθουσα, αναφερθήκαμε για πρώτη φορά στον πράσινο τουρισμό και στην αδιαπραγμάτευτη βούληση του Υπουργείου να καθιερώσουμε την περιβαλλοντική συνείδηση, τότε υπήρχαν πολλά ερωτηματικά, τα οποία αποτυπώθηκαν και με τη  μορφή των μικροπολιτικών για το τι σημαίνει πράσινος τουρισμός. 
      Σήμερα, η έννοια «πράσινος τουρισμός» έχει προστεθεί στην ορολογία μας, έχει μπει στο πολιτικό μας λεξιλόγιο, όπως άλλωστε κάποια χρόνια πριν είχε μπει και ο μεσαίος χώρος στο λεξιλόγιο, άλλη μια έννοια στην οποία τότε, όταν είχαμε πρωτοαναφερθεί σ’ αυτήν, την είχατε λοιδορήσει. 
	Σήμερα, βλέπουμε με χαρά ότι το περιβάλλον είναι μία προτεραιότητα όλων των πολιτικών δυνάμεων. Βεβαίως και για το Υπουργείο μας, είναι σημαντικότατη προτεραιότητα η ανάπτυξη αυτού του νέου τουριστικού προϊόντος, που για εμάς θα έχει εξαιρετικά μεγάλη εισοδηματική ελαστικότητα τα επόμενα χρόνια.
    Έτσι, λοιπόν, είναι απόφασή μας -όπως είπαμε πριν από εννέα μήνες που αναφερθήκαμε σ’ αυτό το θέμα για πρώτη φορά- να αναπτύξουμε οικολογικά ξενοδοχεία και κάμπινγκ, οικολογικές μαρίνες, να δημιουργήσουμε ευαίσθητες πιλοτικές δράσεις, να δούμε εναλλακτικές μορφές ενέργειες και πώς δένονται οι εναλλακτικές μορφές ενέργειας με τις ξενοδοχειακές μονάδες και, κυρίως, να αντιμετωπίσουμε τη χώρα μας όχι ως ένα ενιαίο οικόπεδο, αλλά με βάση ζώνες για περιοχές κορεσμένες και μη κορεσμένες, να δημιουργήσουμε κίνητρα για περαιτέρω ανάπτυξη σε ορισμένες περιοχές, αλλά και η απόλυτη προστασία, περιβαλλοντική και αρχιτεκτονική, σ’ άλλες περιοχές, που έχουν ήδη τουριστικά κορεστεί.
    Για το τέλος, κυρίες και κύριοι συνάδελφοι, άφησα μια άλλη αυταπόδεικτη αλήθεια, την οποία και εσείς με προκαλέσατε αυτήν τη στιγμή να καταθέσω, εάν δηλαδή ο τουρισμός είναι υποχρέωση ή δικαίωμα. 
    Κυρίες και κύριοι συνάδελφοι, σ’ αυτό συμφωνούμε, πιστεύω πως όλες οι πολιτικές δυνάμεις σ’ αυτήν την Αίθουσα, συμφωνούν ότι ο τουρισμός είναι δικαίωμα όλων. Όμως, αυτό εμείς δεν το λέμε μόνο με λέξεις, αυτό το υποστηρίζουμε με πράξεις. Γιατί σε μια δύσκολη οικονομική συγκυρία, όπως η φετινή, πήραμε τη γενναία, για εμάς, απόφαση, να αυξήσουμε κατά ένα τρίτο τα δελτία κοινωνικού τουρισμού. Από τις 100.000, που παγίως δίναμε ως πολιτεία, φέτος δίνουμε 140.000 και πάνω, θα αγγίξουμε και τις 150.000, έτσι ώστε, αναγνωρίζοντας ως πολιτεία ότι υπάρχει μια οικονομική δυσπραγία σε επίπεδο ελληνικής κοινωνίας, να δώσουμε το δικαίωμα, σε όσο το δυνατόν περισσότερους Έλληνες πολίτες να απολαύσουν το δικαίωμα των διακοπών. 
    Έτσι, λοιπόν, φέτος στο πλαίσιο του προγράμματος «Τουρισμός για όλους», ο Ε.Ο.Τ. έθεσε σε εφαρμογή το πρόγραμμα τρίτης ηλικίας, με δικαιούχους όλους τους συνταξιούχους λόγω γήρατος ή αναπηρίας, με τα προστατευόμενα μέλη τους, όλων των ταμείων, ανεξαρτήτως εισοδήματος και ανεξάρτητα εάν είχαν κάνει χρήση του προγράμματος οκταήμερων διακοπών ή εκδρομών του Ε.Ο.Τ. ή παρεμφερών προγραμμάτων της Εργατικής Εστίας ή του ΕΛ.Γ.Α..
    Επίσης, στους συνταξιούχους κύριους δικαιούχους του προγράμματος, δώσαμε τη δυνατότητα χρήσης έξι εισιτηρίων ελευθέρας εισόδου σε εγκαταστάσεις ιαματικών πηγών όλης της χώρας, ανεξάρτητα εάν οι επιχειρήσεις αυτές στεγάζονται σε καταλύματα που συμμετέχουν στο πρόγραμμα κοινωνικού τουρισμού ή όχι. 
    Ως εκ τούτου, λοιπόν, οι δωρεάν διακοπές και ο ιαματικός τουρισμός για τους συνταξιούχους, είναι κάτι που εσείς απλώς το λέτε, εμείς όμως ήδη το έχουμε κάνει πράξη. Μην έρχεσθε, λοιπόν, ως «επιμηθείς» σε πολιτικές δυνάμεις που υπήρξαν ήδη «προμηθείς». 
    Τέλος, κυρίες και κύριοι συνάδελφοι, αντιλαμβάνομαι την ευαισθησία σας για την ελεύθερη πρόσβαση στις παραλίες. Είναι παράδειγμα τέτοιας κοινωνικής ευαισθησίας ότι εμείς, τουλάχιστον, προχωρήσαμε στους εννέα μήνες που έχουμε αναλάβει την ηγεσία του Υπουργείου Τουριστικής Ανάπτυξης σε αποφάσεις για την αναβάθμιση παραλιών, όπως είναι η πλαζ Βουλιαγμένης, αναβάθμιση, που σήμερα μας δίνει τη δυνατότητα η πλαζ αυτή να λειτουργεί για όλους τους πολίτες μ’ ένα πολύ μικρό, θα έλεγα, σχεδόν συμβολικό ποσό, έτσι ώστε όλοι οι κάτοικοι της Αττικής να μπορούν, εάν δεν θέλουν τις luxury υπηρεσίες των διπλανών ξενοδοχειακών μονάδων, να πηγαίνουν στην ίδια, εξίσου καλή παραλία –γιατί είναι τμήμα της ίδιας πλαζ- μια παραλία, που ανήκει στην Εταιρεία Τουριστικής Αξιοποίησης και μ’ ένα συμβολικό ποσό, να απολαμβάνουν εκεί τα μπάνια τους.
    Παράλληλα, αποτελεί τη μοναδική παραλία, όπου αυτήν τη στιγμή υπάρχει πρόσβαση για τα άτομα με ειδικές ανάγκες και τη μοναδική παραλία, που σε όλους τους πολίτες, στους λουόμενους, δίδουμε δωρεάν σύμβαση για Internet. Γιατί αυτό που μας ενδιαφέρει, είναι να καταλάβουν όλοι ότι οι διακοπές είναι δικαίωμα. Άρα και στο δικαίωμα, πρέπει να έχουν ελεύθερη χρήση όλων των υπηρεσιών. 
    Εδώ θα συμφωνήσω μαζί σας σ’ ένα άλλο πράγμα, στο οποίο έχετε δίκιο. Πράγματι, η ακρίβεια και το συνεπακόλουθο της ακρίβειας που είναι η αισχροκέρδεια, όταν υπάρχουν ως φαινόμενα, πλήττουν τον τουρισμό. 
      Και βέβαια είναι γνωστό ότι φέτος υπάρχει μία οικονομική αβεβαιότητα, που έχει να κάνει με τη χρηματοπιστωτική κρίση που ξεκίνησε από τις Ηνωμένες Πολιτείες και επηρέασε οικονομικά όλες τις ευρωπαϊκές οικονομίες. Είναι γνωστό ότι υπάρχει μία ξέφρενη πορεία στις τιμές του πετρελαίου, είναι γνωστό ότι υπάρχει διαφορά στις συναλλαγματικές ισοτιμίες και ορισμένες παραδοσιακές αγορές, με νομίσματα,  όπως η στερλίνα, χάνουν κομμάτι της αγοραστικής τους δύναμης, σε σχέση με το ευρώ, το οποίο ήδη είναι εξαιρετικά ακριβό, σε σχέση με το δολάριο, άρα, είναι λογικό να υπάρχει στροφή στους δολαριακούς προορισμούς και αυτό να επηρεάζει την καταναλωτική συμπεριφορά εκατομμυρίων πολιτών. 
      Μοιραία, λοιπόν, επηρεάζεται και η καταναλωτική συμπεριφορά των Ελλήνων. Έτσι, λοιπόν, βλέπουμε ότι αρκετοί συμπολίτες μας φέτος, σκέφτονταν αρχικά, είτε να μειώσουν το χρόνο των διακοπών τους, είτε ακόμη και αν δεν  μειώσουν το χρόνο των διακοπών τους, τουλάχιστον να μειώσουν την κατανάλωση που  κάνουν στον τουριστικό προορισμό, που έχουν επιλέξει. 
      Όμως, παρ’ όλα αυτά, με το πρόγραμμα το οποίο εμείς δίδουμε, επιχειρούμε ακριβώς από πριν, να δώσουμε μία όσο το δυνατόν μεγαλύτερη ώθηση σε περισσότερους συμπολίτες μας, να απολαύσουν το δικαίωμα των διακοπών και από την άλλη πλευρά ήδη ο Ιούνιος του 2008, σε σχέση με τον Ιούνιο του 2007 έκλεισε με μία αύξηση των αφίξεων, περίπου του 3,5% και μια αύξηση των εσόδων, περίπου αντίστοιχη του 3%. Αυτό τι δείχνει; Αυτό δείχνει ότι ο ελληνικός τουρισμός, που είναι το μοναδικό τουριστικό προϊόν σ’ όλα τα τουριστικά προϊόντα της Ευρωζώνης, αντέχει.
       Αν δούμε τι γίνεται αυτήν τη στιγμή στην Ιταλία, στην Ισπανία, στις υπόλοιπες ανταγωνίστριες χώρες, θα διαπιστώσουμε με μεγάλη χαρά και θα σας έλεγα με μεγάλη υπερηφάνεια ότι καταφέραμε, ο ελληνικός τουρισμός να αντέχει και να προσφέρει, ακόμη και κάτω από αυτές τις δύσκολες σε διεθνές επίπεδο οικονομικές συγκυρίες, στην παραγωγή του ακαθάριστου εθνικού εισοδήματος, να προσφέρει τα μέγιστα σε επίπεδο ανταγωνιστικότητας της ελληνικής οικονομίας. Και βέβαια είμαστε εμείς αποφασισμένοι τα φαινόμενα της αισχροκέρδειας, όπου και αν σημειώνονται, αυτά, τουλάχιστον, να τα αντιμετωπίσουμε όσο το δυνατόν πιο αποφασιστικά. Γι’ αυτό από την πρώτη στιγμή, ξεκινήσαμε αιφνιδιαστικούς ελέγχους, από την πρώτη στιγμή, δώσαμε οδηγίες για μόνιμους και συστηματικούς ελέγχους, γιατί για εμάς, προέχει πάνω από όλα η ασφάλεια των επισκεπτών μας και η σωστή ποιότητα στις παρεχόμενες υπηρεσίες.
      Παράλληλα, διατηρούμε για πρώτη φορά μία τηλεφωνική γραμμή, που δουλεύει είκοσι τέσσερις ώρες το εικοσιτετράωρο, το 1572, εκεί όπου δεχόμαστε καταγγελίες, παράπονα, επισημάνσεις, έτσι ώστε να έχουμε τη δυνατότητα της καταγραφής, άρα και του έμμεσου ελέγχου και της διόρθωσης όλων των προβλημάτων, που είναι γύρω από τα ζητήματα αισχροκέρδειας, διότι είμαστε αποφασισμένοι -και αυτό είναι η πολιτική μας- ότι η λογική της «αρπαχτής», η οποία έπληττε και πλήττει τον ελληνικό τουρισμό, πρέπει κάποια στιγμή να τερματιστεί, να τελειώσει. Και εμείς είμαστε αποφασισμένοι, αυτή τη λογική της «αρπαχτής» και της ευκαιρίας να την τελειώσουμε. 
      Στόχος μας είναι ένας άλλος, ο οποίος είναι άρρηκτα συνδεδεμένος με την καταπολέμηση αυτών των φαινομένων, που είναι ότι πρέπει να δώσουμε το κίνητρο να συμμετέχει η ίδια η κοινωνία στην αντιμετώπιση αυτών των φαινομένων που υπονομεύουν την Ελλαδική προσπάθεια, που υπονομεύουν την ανάπτυξη της ελληνικής οικονομίας. Και για να γίνει συμμέτοχη η κοινωνία, σημαίνει πάνω από όλα να αναπτύξουμε αυτό το οποίο ονομάζουμε τουριστική συνείδηση. Και τουριστική συνείδηση δεν αναπτύσσεται από τη μία μέρα στην άλλη. Απαιτείται επένδυση στην παιδεία, απαιτείται συνεργασία με όλους τους φορείς, απαιτείται συνεργασία, μεταξύ Αυτοδιοίκησης, μεταξύ Νομαρχίας, φορέων του τουρισμού, επαγγελματιών του κλάδου, μεταξύ πολιτών και πολιτείας. Όλοι έχουμε μικρή ή μεγάλη ευθύνη, άμεση ή έμμεση, να δημιουργήσουμε σ’ αυτόν τον τόπο σωστή τουριστική συνείδηση, διότι πρέπει κάποια στιγμή να αντιληφθούμε ότι ο τουρισμός είναι ένα από τα σημαντικά οξυγόνα της ανταγωνιστικότητας της ελληνικής οικονομίας. 
      Γιατί, κυρίες και κύριοι, εάν θέλουμε να επιβιώσουμε ανταγωνιστικά τα επόμενα δύσκολα, σε επίπεδο οικονομίας, χρόνια, πρέπει να αναπτύξουμε τομείς που μας δείχνουν ότι μπορούν να προσφέρουν στο παραγόμενο εισόδημα του μέσου Έλληνα πολίτη.
      Ο ελληνικός τουρισμός έχει δείξει ότι μπορεί να προσφέρει για δύο λόγους. Πρώτον, γιατί, παρ’ ότι καταναλώνει περίπου το 0,7% των πόρων, προσφέρει 18% στο παραγόμενο εθνικό εισόδημα, όταν η βιομηχανία μαζί με τη μεταποίηση έχει συρρικνωθεί στο 6% του παραγόμενου εισοδήματος. Και δεύτερον, διότι μέσα σ’ αυτή τη δύσκολη οικονομική συγκυρία της ευρωζώνης, μ’ ένα εξαιρετικά ακριβό ευρώ, με δολαριακούς προορισμούς ελκυστικούς, ο ελληνικός τουρισμός είναι το μοναδικό τουριστικό προϊόν στην ευρωζώνη που άντεξε και που αντέχει. 
      Αυτό σημαίνει ότι στον ελληνικό τουρισμό μπορούμε να κάνουμε ακόμα περισσότερα. Δέχομαι ότι υπάρχουν προβλήματα υποδομών, δέχομαι ότι υπάρχουν προβλήματα λειτουργικότητας. Από εκεί και πέρα, αν με ρωτήσετε, το μοναδικό μελανό σημείο που υπάρχει στον ελληνικό τουρισμό είναι ότι πολλές φορές μεταξύ μας δεν μονιάζουμε, ότι δεν υπάρχει ενότητα, ότι δεν έχουμε θέσει τον ελληνικό τουρισμό εκεί που του πρέπει. Και εκεί που αξίζει και του πρέπει του ελληνικού τουρισμού είναι πάνω και πέρα από διαχωριστικές ιδεολογικές γραμμές, πάνω και πέρα από κομματικές διαφορές. 
      Κυρίες και κύριοι, το έχω πει από την πρώτη στιγμή και θα το πω για άλλη μια φορά. Για μας ο ελληνικός τουρισμός δεν έχει χρώμα. Δεν υπάρχει τουρισμός γαλάζιος, πράσινος ή κόκκινος. Υπάρχει ένας τουρισμός μ’ ένα χρώμα και αυτό το χρώμα που έχει ο ελληνικός τουρισμός είναι το χρώμα της ελληνικής σημαίας, το χρώμα της Ελλάδας. 
      Είναι για μας εθνικό στοίχημα και έτσι θα υπηρετήσουμε ως πολιτικοί αυτό το εθνικό στοίχημα, δηλαδή, την περαιτέρω ανάπτυξη του ελληνικού τουρισμού. Και πιστεύω ότι σ’ αυτό ακριβώς το όραμα έχουμε συμμάχους όλες τις Ελληνίδες και όλους τους Έλληνες. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστούμε πολύ, κύριε Υπουργέ, και για την ακρίβεια του χρόνου σας.
      Το λόγο έχει ο Κοινοβουλευτικός Εκπρόσωπος του Κ.Κ.Ε. κ. Χαλβατζής.
      ΣΠΥΡΙΔΩΝ ΧΑΛΒΑΤΖΗΣ: Κυρία Πρόεδρε, κυρίες και κύριοι Βουλευτές, πριν από λίγες εβδομάδες συζητήσαμε εδώ σ’ αυτήν την Αίθουσα μια επερώτησή μας για την υγιεινή και την ασφάλεια της εργασίας, για τα βαρέα και ανθυγιεινά επαγγέλματα. Υπογραμμίσαμε τους κινδύνους και την αύξηση των εργατικών ατυχημάτων, τα οποία εμείς χαρακτηρίζουμε εγκλήματα. Υπήρξαν διαβεβαιώσεις ότι παίρνονται μέτρα. Όμως, το έγκλημα είναι διαρκείας. 
      Χθες το απόγευμα ήμασταν στο Πέραμα. Πολλοί νεκροί. Πολύ αίμα ποτίζει τα κέρδη των εφοπλιστών και μέτρα ασφαλείας δεν υπάρχουν. Οι ευθύνες είναι συγκεκριμένες και είναι βαρύτατες και για τη σημερινή Κυβέρνηση της Νέας Δημοκρατίας και για τις προηγούμενες κυβερνήσεις του ΠΑ.ΣΟ.Κ.. Και οι ευθύνες αυτές κάποια στιγμή, να είστε σίγουροι, ότι θα πληρωθούν. Η εργατική τάξη δεν θα μείνει απαθής.
      Θέλουμε, κυρία Πρόεδρε, να καταγγείλουμε ότι αυτή τη στιγμή τα ΜΑΤ στον Πειραιά χτυπούν τους διαδηλωτές που διαμαρτύρονται για το χθεσινό έγκλημα. Είναι απαράδεκτο να αντιμετωπίζονται μ’ αυτόν τον τρόπο αυτοί που έχασαν στη μεγάλη οικογένειά τους αδέλφια τους. 
      Σε ό,τι αφορά την επερώτησή μας, ποιος είναι ο κεντρικός στόχος της Κυβέρνησης; Η ανάπτυξη  του τουρισμού. Και βεβαίως, πάντα τη συνδέει με την ανάπτυξη των κερδών του κεφαλαίου. Είναι χαρακτηριστικό ότι σε όλη την προπαγανδιστική προσπάθεια της Κυβέρνησης ο τουρισμός χαρακτηρίζεται ως βαριά βιομηχανία. Μιλάμε για συνεδριακό τουρισμό, για τουρισμό υγείας, για θαλάσσιο τουρισμό με κρουαζιέρες, για εκκλησιαστικό τουρισμό. Και αναφέρθηκε ήδη και από τον εισηγητή μας και από άλλους ομιλητές ότι σ’ αυτήν την περίοδο που δεν έχουμε πολλές φορές νερό να πιούμε, σχεδιάζονται, προγραμματίζονται τεράστια γήπεδα γκολφ, τα οποία εκτός όλων των άλλων είναι δραστηριότητες υδροβόρες. Οι διακοπές, η αναψυχή, η ψυχαγωγία των εργαζομένων, του λαού, των νέων βρίσκεται πράγματι στην αθέατη πλευρά στους προσανατολισμούς της Κυβέρνησης.
      Το δεύτερο που θέλουμε να σημειώσουμε είναι ότι όλη αυτή η δραστηριότητα σχετίζεται άμεσα –ό,τι και να λέτε, κύριε Υπουργέ- με την εκποίηση δημόσιας περιουσίας, δημόσιων υποδομών και γης, με την εκχώρησή τους σε μεγάλα επιχειρηματικά συγκροτήματα.
      Γιατί, κύριε Υπουργέ, το αμφισβητείτε; Η παραχώρηση των «ΞΕΝΙΑ» δεν είναι σήμερα μια πραγματικότητα; Η εκχώρηση των ακτών στους ιδιώτες, τι είναι; Και τι λέει το Σύνταγμα; «Τριάντα μέτρα πέρα από την ακτή δεν χτίζει κανένας». Και όλη η παραλιακή γραμμή από τον Πειραιά, από το Φάληρο μέχρι τη Βάρκιζα, είναι αποκλεισμένη, είναι ιδιωτική. Σε μερικές περιπτώσεις, εκεί που είναι βράχια πάει ο κόσμος. Και ποιος είναι αυτός, ο «ηγεμόνας», ο οποίος εκχωρεί το δικαίωμα να πηγαίνει ο κόσμος στην πλαζ της Βουλιαγμένης ή όπου αλλού; Οι μαρίνες δεν έχουν εκχωρηθεί; Δεν είναι υποδομές αυτές, τις οποίες έχει πληρώσει ο ελληνικός λαός;
      Τρίτο ζήτημα. Έγινε ήδη αναφορά, αλλά θέλω να το επισημάνω ακόμα μία φορά, για τους ορεινούς όγκους και τη λεγόμενη αξιοποίησή τους. Δεν είναι σημερινό φαινόμενο. Από το 1994 ξεκίνησε όλη αυτή η προσπάθεια, όλα -λέει- για τουριστική αξιοποίηση, Όλυμπος, Μαίναλο, Πίνδος, Γράμμος, αλλά κι εδώ μπροστά μας το Ποικίλο Όρος. Το 1994 έγιναν οι πρώτες προτάσεις για την αξιοποίηση του Ποικίλου Όρους και δημοσιεύτηκαν προχθές στοιχεία για άλλη μια φορά. Εμφανίζεται η Μητρόπολη της Λαμίας να διεκδικεί τρεισήμισι χιλιάδες στρέμματα στο Ποικίλο Όρος, να διεκδικεί τέσσερις χιλιάδες στρέμματα μέσα στον οικιστικό ιστό της Πετρούπολης και του Περιστερίου. Εμφανίζεται η Μονή Κλειστών να διεκδικεί τρεισήμισι χιλιάδες στρέμματα. Εμφανίζεται το Υπουργείο Εθνικής Άμυνας να διεκδικεί χίλια πεντακόσια στρέμματα, εμφανίζεται ένας ιδιώτης να διεκδικεί –λέει- χίλια στρέμματα στο Ποικίλον Όρος. Γιατί τα θέλουν αυτά; Δεν τα θέλουν να τα αξιοποιήσουν, να τα εμπορευματοποιήσουν; Ε, όχι, κάποτε πρέπει να μπει ένα φρένο.
      Και χύνετε κροκοδείλια δάκρυα για το περιβάλλον και την καταστροφή του. Και γιατί είναι κροκοδείλια τα δάκρυα αυτά; Γιατί το χωροταξικό υπηρετεί αυτήν την πολιτική πραγματικότητα, το χωροταξικό υπηρετεί την κερδοφορία του κεφαλαίου. Καθυστέρησε πάρα πολύ να έρθει, αλλά φαίνεται ότι πιάνει τόπο, γιατί μειώνονται οι περιορισμοί στο πού θα αναπτυχθούν τουριστικές εγκαταστάσεις. Λένε ότι θα είναι συμβατές με τον περιβάλλοντα χώρο, όμως θα είναι πάνω στο κύμα. Έρχεται, συνεπώς, σε μια πολύ μεγάλη αντίθεση με το Σύνταγμα. Προετοιμάζονται τουριστικά χωριά πάνω στα βουνά και ήδη υπάρχουν δημοσιεύματα ότι μεγάλοι επιχειρηματικοί όμιλοι, αγγλικοί και ισπανικοί, έδειξαν το πρώτο ενδιαφέρον και στα βουνά θα καταστρέψουν δέντρα. 
      Και ξέρετε, κύριε Υπουργέ, εμείς ως Κ.Κ.Ε. από τα τέλη της δεκαετίας του ’50, αρχές της δεκαετίας του ’60, υποστηρίζαμε ότι αναπτύσσεται αυτός ο προσανατολισμός. Στη δεκαετία του ’70 προωθήθηκε και άλλαξαν πολλά και υπήρξαν ανεπανόρθωτες καταστροφές στο περιβάλλον, αλλά και στην παραγωγική διαδικασία, σε παραδοσιακές καλλιέργειες. Σε πολλές περιπτώσεις στο περιβάλλον έχουμε και αλλοίωση και καταστροφές. Αλλά εμείς εκτιμάμε ότι πάνω απ’ όλα έχουμε αλλοίωση, στρέβλωση των συνειδήσεων των κατοίκων σε πολλές τουριστικές περιοχές. 
      Μιλήσατε, κύριε Υπουργέ -και καλό είναι να διευκρινίσετε, τι εννοείτε- για «τουριστική συνείδηση». Αυτό που συμβαίνει σε πολλές περιοχές, να μην βλέπουν τον άνθρωπο, να μην βλέπουν τον Έλληνα τουρίστα, εργαζόμενο, ο οποίος πάει, αλλά να προτιμούν αυτούς που έχουν υψηλά εισοδήματα; Και η ευθύνη για τη φθορά, για την αλλοίωση των συνειδήσεων είναι διαχρονική, είναι και της σημερινής Κυβέρνησης της Νέας Δημοκρατίας, και των προηγούμενων Κυβερνήσεων του ΠΑ.ΣΟ.Κ.. 
      Για τα εργασιακά δικαιώματα ειπώθηκαν πολλά. Όταν κάνουμε περιοδείες, κύριε Υπουργέ, στα ξενοδοχεία, όπως και στα νοσοκομεία, ξεκινάμε πάντα από τα υπόγεια, από τα μαγειρεία, από τα πλυντήρια, από εκεί που είναι οι τεχνικές υπηρεσίες. Η κατάσταση σε ορισμένες περιπτώσεις θυμίζει βαρβαρότητα. Και επειδή μιλήσατε για οκτακόσιες πενήντα χιλιάδες οικογένειες που έχουν ικανοποιητικά εισοδήματα, θα σας έλεγα ότι, με βάση τα στοιχεία, δεν είναι ικανοποιητικά αυτά τα εισοδήματα. 
      Επειδή μιλήσατε για την ακρίβεια, με την ευκαιρία αυτή αναφορικά με την κατάθεση της τροπολογίας που αφορά την αύξηση των μισθών των δικαστικών λειτουργών, που αντικειμενικά ανοίγει το δρόμο για την αύξηση των μισθών των Βουλευτών, θέλουμε να δηλώσουμε ότι σε εποχές που οι εργαζόμενοι βιώνουν τις συνέπειες της πολιτικής της σκληρής λιτότητας, με την ακρίβεια να ροκανίζει τα εισοδήματά τους, η Κοινοβουλευτική Ομάδα του Κ.Κ.Ε. είναι κατηγορηματικά αντίθετη και δεν πρόκειται να συμφωνήσει στην, με τον έναν ή τον άλλον τρόπο, άμεση ή έμμεση αύξηση της βουλευτικής αποζημίωσης. Η θέση μας είναι σαφής και καθαρή και θέλουμε πολύ έγκαιρα να την κάνουμε γνωστή σε όλους.
      Ήθελα να σημειώσω ακόμα ότι υπάρχει ένα σοβαρό πρόβλημα με το μοντέλο, με τον προσανατολισμό του τουρισμού, που είναι περιοριστικός. Η μονοκαλλιέργεια είναι πάντα επικίνδυνη. Μία ταξιδιωτική οδηγία, που γνωρίσαμε τέτοιες στο παρελθόν, από τις Ηνωμένες Πολιτείες, από τη Μεγάλη Βρετανία, από τη Γερμανία και χάνεται μία ολόκληρη τουριστική περίοδος. Αυτό δεν είναι σπάνιο φαινόμενο και πολλές φορές γίνεται για πολιτικούς λόγους, για λόγους εκβιασμού. 
      Ναι, θα συμφωνήσουμε μαζί σας, κύριε Υπουργέ, ότι και στα ζητήματα του τουρισμού υπάρχουν δύο γραμμές. Ποιος κερδίζει και ποιος χάνει; Εμείς υποστηρίζαμε ακόμα από τις αρχές της δεκαετίας του ’60, ως Κ.Κ.Ε., ότι η προοπτική της ένταξης στην ΕΟΚ θα μετέτρεπε την Ελλάδα σε τόπο υπηρεσιών και τουρισμού. Δυστυχώς κι εδώ επιβεβαιωθήκαμε. 
      Σ’ όλα αυτά τα χρόνια, εξαιτίας και των γενικότερων επιλογών της Ευρωπαϊκής Ένωσης, καταστράφηκαν, χάθηκαν περιοχές με συναλλαγματοφόρες καλλιέργειες. Περιοχές με βιομηχανική ανάπτυξη αλλά και με βιομηχανικές δραστηριότητες συρρικνώθηκαν ή εξοβελίστηκαν και στο όνομα αυτής της στρεβλής τουριστικής ανάπτυξης.
      Έχουμε, πράγματι, διαφορετική αντίληψη για την ανάπτυξη και για τον χαρακτήρα της βιομηχανίας, που εσείς υποστηρίζετε ότι ο τουρισμός είναι η βαριά βιομηχανία της χώρας. Εμείς υποστηρίζουμε ότι μ’ έναν κεντρικό σχεδιασμό σε μία λαϊκή οικονομία μπορεί και ο τουρισμός να αποκτήσει άλλα χαρακτηριστικά, να υπηρετεί πρωτίστως τα συμφέροντα της μεγάλης πλειοψηφίας των εργαζομένων, του λαού, αλλά και να αποδίδει εισοδήματα για τη χώρα.
      Τέλος, μ’ αυτή τη φιλολογία που αναπτύσσεται τελευταία για τον «πράσινο» τουρισμό, αυτό που διακρίνουμε είναι ότι ανοίγει ο δρόμος για τουριστική «αξιοποίηση» και περιοχών «NATURA».
      Μιλήσατε για την ακρίβεια, για τη λιτότητα, για την αισχροκέρδεια. Δεν είναι σημερινά φαινόμενα. Σήμερα ίσως να εκφράζονται πιο έντονα. Πρέπει όμως να πούμε ότι για δεκαετίες τώρα αναπτύσσεται …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε, δώδεκα δευτερόλεπτα.
      Οι εργάτες, οι εργαζόμενοι για πάνω από δύο δεκαετίες προχωρούν μέσα από λιτότητα, μέσα από στενωπούς, μέσα από δύσκολες ατραπούς. Πώς όμως διευκολύνετε, κύριε Υπουργέ, τους εργαζόμενους, όταν μόνο για τη μεταφορά, για τα ακτοπλοϊκά εισιτήρια πρέπει μία οικογένεια να ξοδέψει όλο το επίδομα της άδειας; 
      Σε ό,τι αφορά την αισχροκέρδεια μην παίρνετε πολλούς όρκους. Ο κ. Φώλιας αποφάσισε να κόψει κάποια χέρια. 
    Αυτό που βλέπουμε σήμερα σε αυτήν την ακρίβεια, τη λιτότητα, την αισχροκέρδεια είναι μόνο ορισμένες φραστικές παρατηρήσεις. 
    Σας ευχαριστώ.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Να ανακοινώσω στο Τμήμα ότι ο Γενικός Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ., κ. Δημήτρης Ρέππας, με επιστολή του προς τον Πρόεδρο της Βουλής, ορίζει για σήμερα Κοινοβουλευτικό Εκπρόσωπο τον κ. Γεώργιο Νικητιάδη.
      Στον κύριο συνάδελφο, οφείλω ένα λεπτό για τον πολύ ωραίο τρόπο που διάβασε τις αναφορές!
      Ορίστε, κύριε Νικητιάδη, έχετε το λόγο για επτά λεπτά.
      ΓΕΩΡΓΙΟΣ ΝΙΚΗΤΙΑΔΗΣ: Κυρία Πρόδρε, κυρίες και κύριοι συνάδελφοι, θέλω να εκφράσω πρώτον, τη λύπη μου για το ότι συνεχίζεται σήμερα η μεγάλη καταστροφή στη Ρόδο –έχουν καταστραφεί ήδη είκοσι χιλιάδες στρέμματα- και δεύτερον να εκφράσω τη λύπη μου, γιατί ο αρμόδιος για τον τουρισμό Υπουργός δεν σκέφθηκε να κάνει μια αναφορά κατά την εικοσάλεπτη ομιλία του στον πρώτο τουριστικό προορισμό της Ευρώπης, του κόσμου και να πει δύο λόγια για τη συμφορά που υφιστάμεθα σήμερα στο νησί. Εκτός πια αν δεν το έκανε επειδή προσφάτως ο νεοδημοκράτης Δήμαρχος της Ρόδου τον κήρυξε persona non grata για τη Ρόδο, οπότε προφανώς θα έχει κάποια πρόθεση και εκδικητική διάθεση διαφορετική και γι’ αυτό δεν έκανε κάποια αναφορά!
      Κύριε Υπουργέ, αισθάνομαι την ανάγκη να σας καλωσορίσω στη Βουλή. Δεν είσθε εννέα μήνες Υπουργός. Σήμερα κλείνετε τριακόσιες δέκα μέρες Υπουργός. Εγώ δεν σας έχω ξαναδεί εδώ να τοποθετείστε από τα υπουργικά έδρανα και πραγματικά, μάς τρομοκρατεί αυτή η απαξίωση του Εθνικού Κοινοβουλίου. Δεκάδες ερωτήσεις, επερωτήσεις, επίκαιρες ερωτήσεις και εσείς ποτέ δεν έρχεστε να απαντήσετε. Η πολιτική εκπρόσωπός μας, η κ. Γκερέκου, σας έχει καταθέσει δέκα σημαντικές ερωτήσεις, που έμειναν αναπάντητες. Σάς έχει καταθέσει για το θέμα της Βόρειας Κύπρου, του ψευδοκράτους και τη διαφήμιση που γίνεται στη Μεγάλη Βρετανία και δεν έχει κάνει τίποτα η Ελλάδα. Δεν κρίνετε σκόπιμο να απαντήσετε; Δεν θέλετε, μήπως, να απαντήσετε στο Κοινοβούλιο, επειδή ενδεχομένως είναι εθνικό ζήτημα; Δεν έπρεπε να καλέσετε κάποιον να συζητήσετε γι’ αυτό το θέμα και έπρεπε να έρθει το κυπριακό σωματείο, που έχει πάρει τις πρωτοβουλίες, για να απαντήσει και να ευχαριστήσει την κ. Γκερέκου; ΄Εχω εδώ τη σχετική επιστολή.
      Ο κ. Κεγκέρογλου σας έχει κάνει δεκαπέντε ερωτήσεις και δεν έχουν απαντηθεί. Δεν έχετε έρθει, όταν συζητούνται εδώ επίκαιρες ερωτήσεις. Και θα μου πείτε: ξέρετε ο Υπουργός Τουρισμού πρέπει να γυρνάει. Να γυρνάτε, αλλά το θέμα είναι: αποτέλεσμα έχετε; Το θέμα είναι να μην αποκαλείστε τουρίστας, αλλά Υπουργός Τουριστικής Ανάπτυξης. Το θέμα, σε κάθε περίπτωση, είναι ότι δεν είσθε manager του τουρισμού, αλλά είστε πολιτικός και στο Εθνικό Κοινοβούλιο οφείλετε να παρευρίσκεσθε και να απαντάτε στους Βουλευτές, γιατί κύριε Σπηλιωτόπουλε, αν όχι αύριο, αν όχι μεθαύριο, θα είστε στα βουλευτικά έδρανα και θα είναι κάποιος άλλος στη θέση σας εκεί και θα κάνετε ερωτήσεις και θα θέλετε να σας απαντάνε, όπως θέλουν σήμερα οι Βουλευτές να τους απαντάτε εσείς!
      Ούτε στην επιτροπή έρχεστε. ΄Ηρθατε δύο φορές στην επιτροπή –σάς κάλεσαν και ήρθατε, και μην μου πείτε ότι το αναλάβατε εσείς, ξέρετε πως έγινε η διαδικασία- και όταν έπρεπε να απαντήσετε σε όλες τις ερωτήσεις που ετέθησαν στην Επιτροπή Παραγωγής και Εμπορίου, δεν αναλήφθηκε καμμία πρωτοβουλία. Θα μου πείτε, έπρεπε ο Πρόεδρος να σας καλέσει, αλλά κι εσείς δεν αισθανθήκατε την ανάγκη να πείτε, τι γίνεται, δεν πρέπει να απαντήσω στα δεκάδες ερωτήματα που τέθηκαν από την επιτροπή; 
      ΄Ακουσα με ιδιαίτερη προσοχή την εικοσάλεπτη ομιλία σας και διαπίστωσα ότι δεν εντοπίζετε προβλήματα στον ελληνικό τουρισμό. Αναφερθήκατε και σε αυξήσεις, 3% στις αφίξεις, 3% στα έσοδα. Ποια έσοδα; Δειγματοληπτικά είναι όλα αυτά. Η πραγματική οικονομία είναι αλλού, κύριε Υπουργέ. Η πραγματική οικονομία είναι εκεί που είναι ο τουρισμός. Πηγαίνετε στη Ρόδο, πηγαίνετε στη Κω, πηγαίνετε στην Κρήτη. Πρώτη φορά στο λεγόμενο high season Ιούλιο-Αύγουστο, γίνονται προσφορές για να πάει ο κόσμος. Πρώτη φορά Ιούλιο και Αύγουστο κλείνουν μαγαζιά. Πρώτη φορά Ιούλιο και Αύγουστο απολύονται υπάλληλοι.
      Κι εσείς αναφερθήκατε σε 3%; Δεν βλέπετε το «all inclusive» και πόσο έχει εξαπλωθεί και πόσο κλείνει τις μικρομεσαίες επιχειρήσεις και βάλατε τα ζητήματα με τα προγράμματα που πήραν κάποιες μικρομεσαίες επιχειρήσεις χρήματα; Βεβαίως και θα έπαιρναν και δεν είναι δική σας η πρωτοβουλία. Ούτως ή άλλως από το Ε.Π.ΑΝ. θα έπαιρναν χρήματα. Ούτως ή άλλως στο Ε.Σ.Π.Α. κάποιοι θα ενταχθούν και θα πάρουν κάποια χρήματα. 
      Δηλαδή, το ότι στην Κω, για παράδειγμα, αυξήθηκαν 20% οι κλίνες ή θα αυξηθούν του χρόνου, πώς καλύπτει το 3% αυτής της αύξησης που μου λέτε; Ανοίγουμε ένα ξενοδοχείο και κλείνουμε δύο, αν δεν το έχετε καταλάβει αυτό! Και δεν βλέπετε προβλήματα; 
      Βέβαια, ακολουθείτε μια σταθερή πολιτική τα τελευταία τέσσερα χρόνια, που είναι εντελώς αλλοπρόσαλλη. Στην αρχή δεν υπήρχε πολιτική. Τώρα υποτίθεται ότι υπάρχει πολιτική επί παντός επιστητού. 
      Ως Νέα Δημοκρατία έχετε το παγκόσμιο ρεκόρ: Μέσα σε τέσσερα χρόνια αλλάξατε τρία σλόγκαν. Παγκόσμιο ρεκόρ! Καμμία άλλη χώρα στον κόσμο δεν έχει αλλάξει τόσα, μέσα σε τόσο σύντομο διάστημα. Σαράντα χρόνια η Ισπανία έχει το ίδιο σύνθημα, το ίδιο σλόγκαν, το ίδιο σήμα. Εσείς; «Ζήσε το μύθο σου», «Εξερεύνησε τις αισθήσεις σου», «Ανακάλυψε την Ελλάδα». Έχουμε μπερδέψει τελικά τον κόσμο.
      Διαλύσατε τα Γραφεία Τουρισμού. Τα Γραφεία Τουρισμού, κύριε Υπουργέ! Λειτουργούν τα Γραφεία Τουρισμού; Έχει ένας Διευθυντής στο Γραφείο Τουρισμού στο Λονδίνο ή στη Φρανκφούρτη χρήματα, για να κάνει μια πολιτική, να πάρει έναν δημοσιογράφο και να πάει έξω να του κάνει ένα τραπέζι και να γράψει δύο καλές λέξεις για την Ελλάδα;
      Να σας πω και κάτι ακόμα; Κάνατε κάποιο μεγάλο πάρτι και εμφανίστηκε και ο Σ.Ε.Τ.Ε. ότι δήθεν συνδιοργανώνει. Κι εγώ αναζήτησα να δω ποιος έβαλε τα χρήματα. Και ο Σ.Ε.Τ.Ε. δήλωσε σ’ εμένα προσωπικώς ότι δεν έβαλε ούτε ένα ευρώ. Πληροφορούμαι ότι αυτό το πάρτι κόστισε περί τις 60.000 ευρώ. Κι εγώ λέω: Αυτές οι 60.000 ευρώ δεν μπορούσαν να διατεθούν στα Γραφεία Τουρισμού στο εξωτερικό, προκειμένου να προωθήσουμε τον τουρισμό μας;
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Επειδή βλέπω το χρόνο να κυλά, υπάρχουν δεκάδες γιατί: Γιατί δεν κάνατε τίποτα για το Ειδικό Χωροταξικό, ενώ βλέπετε ότι όλος ο κόσμος διαφωνεί, γιατί δεν ενοποιείτε τον Ε.Ο.Τ. με το Υπουργείο, ενώ είναι δύο ξένοι στην ίδια πόλη και το ξέρει όλος ο κόσμος: Δεκάδες «γιατί»!
      Θα σας θέσω, όμως, πολύ γρήγορα κάποια ζητήματα για τους εργαζόμενους. Ψηφίστηκε ένας νόμος προσφάτως. Με βάση αυτό το νόμο, οφείλετε να προχωρήσετε σε έκδοση Κοινής Υπουργικής Απόφασης. Εσείς οφείλετε να ξεκινήσετε το σχέδιο. Κοινή Υπουργική Απόφαση για τους μαθητευόμενους. Κοινή Υπουργική Απόφαση προκειμένου να καθοριστούν οι αμοιβές των μαθητευομένων. Κοινή Υπουργική Απόφαση για να καθοριστεί το ποσοστό: πόσοι ξένοι-πόσοι Έλληνες, για πόσο χρόνο θα απασχολούνται. Τίποτα. Πουθενά δεν βλέπουμε κάτι. 
      Σας ζητά ο Σ.Ε.Τ.Ε. να του φέρετε το περίφημο επιχειρησιακό σχέδιο, που έχετε για τον τουρισμό και το φυλάτε σαν επτασφράγιστο μυστικό. Τι είναι; Περιουσία σας είναι το δήθεν επιχειρησιακό σχέδιο, που έχετε; 
      Οι Τούρκοι...
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε. 
      ΓΕΩΡΓΙΟΣ ΝΙΚΗΤΙΑΔΗΣ: Έχω ακόμη το ένα λεπτό που μου είπατε, κυρία Πρόεδρε;
      ΠΡΟΕΔΡΕΥΟΥΣΑ (Έλσα Παπαδημητρίου):  Το έχετε εξαντλήσει κι αυτό. 
      ΓΕΩΡΓΙΟΣ ΝΙΚΗΤΙΑΔΗΣ:  Εντάξει, κυρία Πρόεδρε, κλείνω με αυτό. Θα κάνω δύο αναφορές, μόνο στους εργαζόμενους.  
      Το δεύτερο θέμα είναι για την αστεροποίηση. Δεν καλέσατε τους εργαζόμενους στη σύσκεψη για την αστεροποίηση, λες και αυτοί δεν πρέπει να έχουν άποψη για το πόσοι θα εργάζονται μέσα στα πεντάστερα και στα εξάστερα ξενοδοχεία.
      Τρίτον, οι εκατό μέρες. Η σμίκρυνση της περιόδου και το ότι δεν σέβονται τη συλλογική σύμβαση εργασίας σημαίνει ότι οι άνθρωποι δεν συμπληρώνουν τα εκατό ένσημα. Πέρυσι δέκα χιλιάδες δεν συμπλήρωσαν τα ένσημα για να μπουν στην ανεργία. Φέτος θα είναι περισσότεροι. Κάνετε κάτι γι’ αυτό; Ο ανθρώπινος παράγοντας που σας απασχολεί, θα σας απασχολήσει στη συγκεκριμένη περίπτωση; 
      Κυρία Πρόεδρε, δεν έχω άλλο χρόνο, θα ήθελα όμως να πω στον κύριο Υπουργό το εξής: Κύριε Υπουργέ, εγώ δεν λέω ότι δεν προσπαθείτε. Λυπάμαι όμως που οι προσπάθειές σας πηγαίνουν στράφι, όπως λέμε στην απλή ελληνική. 
      Δεν βλέπω οι προσπάθειές σας, το φρέσκο σας πρόσωπο, το στιλ –όπως τα εμφανίζουν τα περιοδικά και οι εφημερίδες- να έρχονται και στον τουρισμό και να αποκτά και αυτός φρεσκάδα, να αποκτά κι αυτός στιλ και να έχουμε πραγματικές αυξήσεις, να έχουμε πραγματικά έσοδα! 
      Σας ευχαριστώ, κυρία Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ, κύριε Νικητιάδη.
      Το λόγο έχει ο κ. Καραμάριος. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Κυρία Πρόεδρε, πράγματι σήμερα τη συνεδρίασή μας επισκιάζει το τραγικό γεγονός του θανάτου οκτώ εργαζομένων. Ελπίζω και εύχομαι να μην είναι περισσότεροι. Δεν έχουμε παρά και από την πλευρά μας να εκφράσουμε τη λύπη μας στις οικογένειές τους. 
      Δεν θα σπεύσω να καταλογίσω ευθύνες ούτε θα πω ότι πρόκειται περί εγκλήματος. Πάντοτε σ’ αυτά τα τραγικά γεγονότα που έχουν τέτοιες συνέπειες, κάποιος ευθύνεται και αν υπάρξουν ευθύνες, ασφαλώς και θα αποδοθούν. Εκείνο που έχει σημασία είναι να μη θέλουμε εξαιτίας αυτού του γεγονότος να ασκήσουμε κριτική εναντίον της Κυβερνήσεως, η οποία πρώτη λυπάται γι’ αυτό το τραγικό συμβάν.
      Σε ό,τι αφορά πράγματι το δεύτερο θέμα που επισκιάζει σήμερα, δηλαδή οι φωτιές οι οποίες εξακολουθούν να καίνε στη Ρόδο –όπως είπε και ο κύριος συνάδελφος- παρά τα μέσα που διαθέτουν εκεί και αυτά που διέθεσε η Κυβέρνηση, λόγω αντιξοοτήτων ή οποιωνδήποτε άλλων λαθών, εξακολουθεί ακόμα και ελπίζω και εύχομαι και αυτή η φωτιά να κατασταλεί το συντομότερο και να μην επηρεάσει τον τουρισμό μας.
      Θα ήθελα, βέβαια, τηρώντας τον Κανονισμό –και αυτό είναι το σωστό- να πω ότι η επερώτηση σήμερα είναι από την πλευρά του Κομμουνιστικού Κόμματος Ελλάδος και πολύ σωστά το Κομμουνιστικό Κόμμα της Ελλάδος ερωτά τον κύριο Υπουργό για την τουριστική πολιτική της Κυβέρνησής μας, για την οποία θέλω να πιστεύω ότι ο κύριος Υπουργός με πάρα πολύ συγκεκριμένα στοιχεία εξειδίκευσε.
      Δεν θα ασχοληθώ με τα όσα είπε ο κύριος συνάδελφος εκ μέρους του ΠΑ.ΣΟ.Κ., διότι σωστά δεν ομίλησε ή δεν συνδύασε το λόγο του με οτιδήποτε αφορά την επερώτηση του Κομμουνιστικού Κόμματος Ελλάδος, γιατί σαν νέος που είναι, δεν ξέρει ότι αν πάσχει σήμερα η τουριστική μας πολιτική από απόψεως υποδομών, πάσχει εξαιτίας των λαθών που επί χρόνια οι κυβερνήσεις τους διέπραξαν. Δεν φταίει σε τίποτα σήμερα η Κυβέρνησή μας, αν δεν υπάρχουν καινούργια πλοία. Δεν φταίει σε τίποτα σήμερα η Κυβέρνησή μας, αν δεν υπάρχουν σύγχρονα λιμάνια ή σύγχρονα αεροδρόμια σε πολλές περιοχές της χώρας μας. Όλα αυτά είναι αποτέλεσμα κακών χειρισμών των προηγουμένων κυβερνήσεων. Γι’ αυτό και πολύ έξυπνα δεν ανεφέρθη καν στις περιπτώσεις που το Κ.Κ.Ε. πράγματι ανέφερε.
      Εγώ θα ήθελα να πω απευθυνόμενος προς το Κ.Κ.Ε. το εξής: Πράγματι, έχετε δίκιο. Το πιστεύετε, έχετε μία άλλη πολιτική αντίληψη για τον τουρισμό. Εγώ πρέπει να σας πω, αγαπητοί μου κύριοι εκπρόσωποι του Κομμουνιστικού Κόμματος Ελλάδος, ότι σίγουρα θα διαβάσατε σήμερα –κυκλοφόρησαν στοιχεία- για το ποιες είναι οι πάσης φύσεως κλίνες στην Ελλάδα που ξεπερνούν τις επτακόσιες χιλιάδες, εκ των οποίων οι τετρακόσιες χιλιάδες είναι σε τέσσερις νησιωτικές περιοχές.
      Είτε το θέλετε, είτε δεν το θέλετε, ο τουρισμός είναι βιομηχανία. Απασχολείται πάνω από το 20% του πληθυσμού. Η τουριστική βιομηχανία προσφέρει περισσότερο από το 20% του Α.Ε.Π. Αν, λοιπόν, σήμερα θέλουμε να κρίνουμε την τουριστική πολιτική, πρέπει να ξεκαθαρίσουμε το εξής: Πιστεύετε για τον τουρισμό ότι είναι μία πηγή εισοδήματος; Πιστεύετε ότι πράγματι ο τουρισμός είναι δικαίωμα του πολίτη σ’ όλον τον κόσμο, για να κάνει δηλαδή τις τουριστικές του διακοπές; Αγνοείτε το γεγονός ότι αυτήν τη στιγμή με βάση τις διανυκτερεύσεις σ’ όλη την Ελλάδα, οι τουρίστες ξεπερνούν τα σαράντα τρία εκατομμύρια; Αντιλαμβάνεστε ότι αυτοί οι άνθρωποι έρχονται και πλουτίζει αντίστοιχα το εθνικό μας εισόδημα;
      Άρα, λοιπόν, πρέπει να αντιληφθούμε ότι ο τουρισμός είναι μία βιομηχανία και χρειάζονται έργα υποδομής, μέσα συγκοινωνίας και ο άλλος χώρος που είναι πράγματι οι εργαζόμενοι. Αυτή η τρίτομη πράγματι στόχευση της πολιτικής μας είναι τόσα χρόνια, διαχρονικά. Και εμείς είμαστε της πολιτικής άποψης –το είπε και ο κύριος Υπουργός- να βοηθήσουμε την τουριστική βιομηχανία. Δεν μπορούμε να το αφήσουμε αυτό, διότι είναι προϊόν εθνικού εισοδήματος, όπως είπαμε. Επίσης, τα μέσα συγκοινωνίας πρέπει, πράγματι, να τα κάνουμε καλύτερα. 
      Κανείς δεν αμφιβάλλει ότι υπάρχουν αρνητικά σημεία, αλλά εσείς στην επερώτηση στέκεστε όλο στα αρνητικά σημεία. Και θα ήθελα να το προσέξετε αυτό. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Πριν από αρκετά χρόνια, αγαπητοί συνάδελφοι, επί κομμουνιστικού μπλοκ ακόμα, πήγα σε χώρα της περιοχής των κομμουνιστικών κομμάτων. Ξέρετε ποιο ήταν το πρώτο επάγγελμά τους; Το πρώτο επάγγελμά τους ήταν αυτό του σερβιτόρου –και μιλάμε για τη Βουλγαρία- διότι και εκεί απέβλεπαν στον τουρισμό και είχαν τεράστιες μονάδες. Στα καλύτερα μέρη της Βουλγαρίας έχουν τουριστικές επιχειρήσεις, τις οποίες έκαναν από τότε.
	Πού θέλω να καταλήξω; Συμφωνούμε σε όλα αυτά που λέτε, να είναι καλύτερη η διαβίωση και περισσότεροι οι εργαζόμενοι. Σας πληροφορούμε ότι αυτήν τη στιγμή στα Δωδεκάνησα που υπάρχουν χιλιάδες τουρίστες, γιατί είναι η μεγαλύτερη τουριστική περιοχή της χώρας, οι εργαζόμενοι έχουν συλλογικές συμβάσεις και έχουν συμφωνήσει με τους εργοδότες. Ποιος σας είπε ότι οι εργαζόμενοι απ’ αυτήν την πλευρά δεν είναι αλληλοεξαρτημένοι με τους εργοδότες; Είναι δυνατόν να υπάρχει τουριστική βιομηχανία χωρίς εργοδοσία; Ξέρετε από την πλευρά της εργοδοσίας τι προβλήματα  υπάρχουν πάντοτε; Γιατί να είμαστε άδικοι; 
	Συμφωνούμε σε αυτά που λέτε. Όλοι να επιδιώξουμε καλύτερη διαβίωση των εργαζομένων, γιατί είναι τα υλικά, είναι τα μέσα επιτυχίας κάποιας τουριστικής μονάδας, αλλά από την άλλη πλευρά να μην είστε υπερβολικοί. Εμείς ως Κυβέρνηση –το είπε και ο κύριος Υπουργός- στοχεύουμε στην τουριστική μας πολιτική, γιατί πράγματι είναι μια πολιτική η οποία αποφέρει στο εθνικό μας εισόδημα. 
	Σας ευχαριστώ. 
    	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε Καραμάριε. 
    	Ο Κοινοβουλευτικός Εκπρόσωπος του ΛΑ.Ο.Σ. κ. Αϊβαλιώτης έχει το λόγο. 
    	ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κυρία Πρόεδρε. 
    	Κυρίες και κύριοι Βουλευτές, όταν εργαζόμουν στο Ευρωπαϊκό Κοινοβούλιο σε συνάδελφό μου από την Κομισιόν ανετέθη να κάνει κάποια αποστολή στην Τουρκία, για να επισκεφθεί τους δύο πιο δυναμικούς τομείς της τουρκικής βιομηχανίας, που είναι ο τουρισμός και η βιομηχανία. Όταν γύρισε, τον ρώτησα: «πώς είδες την κατάσταση στην Τουρκία;» και μου απάντησε με τρεις λέξεις. Είπε: «Θα μας λιώσουν.» Μου έκανε εντύπωση –του ζήτησα στοιχεία γι’ αυτό- ότι στη μεν αυτοκινητοβιομηχανία δουλεύουν διακόσιες πενήντα οχτώ χιλιάδες άνθρωποι, δηλαδή τέσσερις χιλιάδες παραπάνω απ’ ό,τι δουλεύουν στη Νότιο Κορέα. 
    Η Τουρκία, λοιπόν, εξάγει οκτακόσιες χιλιάδες Ι.Χ. το χρόνο. Εμείς, η Ελλάδα, εισάγουμε δεκατεσσερεσήμισι χιλιάδες Ι.Χ. και βαριά φορτηγά και εισάγουμε καταψύκτες, μηχανήματα, έτοιμα ενδύματα, φάβα, φιστίκια Αιγίνης από την Τουρκία. Αυτή είναι η μία πλευρά: η δυναμική τουρκική οικονομία, βιομηχανία και γεωργία, που εξάγει προϊόντα στην Ελλάδα. 
    Η άλλη πλευρά είναι ο τουρισμός. Επτά φορές αυξήθηκε ο τουρισμός της Τουρκίας από το 1980, που διάβαζα τις στατιστικές. Επταπλασιάστηκε ο όγκος και οι αφίξεις των τουριστών στην Τουρκία, παρ’ ότι η Τουρκία έχει την αστάθεια και τα γνωστά επεισόδια με την ηρωική αντίσταση των Κούρδων. 
    Έκαναν, λοιπόν, μαρίνες στο Αιγαίο. Έχουν φθηνά ξενοδοχεία. Τα πακέτα τους είναι δελεαστικά. Προσφέρουν, λοιπόν, καλές υπηρεσίες. Έχουν ένα σύγχρονο αεροδρόμιο στην Κωνσταντινούπολη, που είναι φθηνότερο από το δικό μας στα Σπάτα. Στοιχίζει λιγότερο στον επιβάτη να προσγειωθεί στο Αεροδρόμιο Ατατούρκ της Κωνσταντινούπολης απ’ ό,τι στα Σπάτα. Οι διανυκτερεύσεις, λοιπόν, στην Ελλάδα έφθασαν τα εξήντα εκατομμύρια τετρακόσιες πενήντα χιλιάδες–το ξέρει ο κύριος Υπουργός- δηλαδή είναι χαμηλότερες απ’ ό,τι το 2000. 
    Έτσι, λοιπόν, χάνουμε τουρίστες προς όφελος της Τουρκίας και ο ευχαριστημένος τουρίστας που πηγαίνει στην Τουρκία είναι ένα κινητό γραφείο τύπου. Πηγαίνει και προσελκύει και άλλους τουρίστες στη χώρα εκείνη. 
    Σε μας, λοιπόν, τα μουσεία είναι κλειστά τις ώρες που θέλουν να τα επισκεφθούν οι τουρίστες. Η Ελλάδα είναι ακριβή χώρα. Οι Έλληνες τουρίστες πληρώνουν απίστευτα ποσά σε σχέση με τους ξένους. Είναι γνωστό ότι πηγαίνεις σε ένα ξενοδοχείο και πληρώνεις, ως Έλληνας, τρεις και τέσσερις φορές παραπάνω απ’ ό,τι πληρώνει ο ένοικος του διπλανού δωματίου Γερμανός, Ολλανδός κ.λπ. Επίσης, οι μεταφορές με τα αεροπλάνα και τα πλοία παρουσιάζουν τα γνωστά προβλήματα. 
    Κύριε Υπουργέ, να θέσω και ένα άλλο θέμα: Καμμία καμπάνια! Εγώ δεν θα συμφωνήσω με αυτό που είπε το ΠΑ.ΣΟ.Κ. Δούλευα για δεκατέσσερα χρόνια στο Βέλγιο. Τουριστική εκστρατεία στο Βέλγιο όλα αυτά τα χρόνια που κυβερνούσε το ΠΑ.ΣΟ.Κ. δεν υπήρχε. Ξεκάθαρα πράγματα! Δεν υπήρχε καμμία προβολή της Ελλάδας. Έβλεπες αφίσες της Τουρκίας, έβλεπες της Κύπρου –και χαιρόσουν- αλλά δεν έβλεπες της Ελλάδας. 
    Εμένα δεν μου αρέσει να είμαι μηδενιστής, γιατί όποιος είναι μηδενιστής είναι και γραφικός, όμως πρέπει να αναγνωρίσω ότι από το 2004 και με τον κ. Αβραμόπουλο και μ’ εσάς υπάρχει τουριστική καμπάνια. Προσέξτε, όμως, ποιο είναι το θέμα. Τρεις εικόνες –μιλάω για συγκεκριμένα περιστατικά- μπορούν να καταστρέψουν κάθε τουριστική καμπάνια. 
    Πρώτη εικόνα: Το «SEA DIAMOND» που βούλιαζε προβλήθηκε από τα βελγικά Μέσα Ενημέρωσης. 
    Δεύτερη εικόνα: Οι καμένες ξαπλώστρες στη Σκιάθο. Η φωτιά έφθασε και σταμάτησε στη θάλασσα. 
    Τρίτη εικόνα: Η καταβρωμισμένη Αθήνα. 
    Αυτές είναι οι εικόνες που είδα με τα μάτια μου πέρυσι το καλοκαίρι στα βελγικά Μέσα Ενημέρωσης. Αυτό τι σημαίνει; Μπορεί να φαίνονται μεν άσχετες μεταξύ τους, όμως δεν είναι. Δίνουν την εικόνα ενός ξεχαρβαλωμένου κράτους, ενός κράτους που δεν έχει ασφάλεια. Ο τουρίστας αισθάνεται ανασφαλής. Βασικός κανόνας στην τουριστική βιομηχανία: Όταν πηγαίνεις σ’ ένα μέρος, πρέπει να αισθάνεσαι ασφαλής. 
    Ο Βέλγος τουρίστας που έχει κατά κεφαλήν 1300 ευρώ την εβδομάδα, ο Λουξεμβούργιος τουρίστας που ξοδεύει 2600 ευρώ την εβδομάδα στην πατρίδα μας και ο Ολλανδός 650 ευρώ –είναι στοιχεία από το γραφείο του Ε.Ο.Τ. στο BENELUX και συγκεκριμένα στις Βρυξέλλες – αυτοί οι άνθρωποι είδαν αυτές τις εικόνες. 
    Βγείτε από τη Βουλή και πηγαίνετε απέναντι στην Πλατεία Συντάγματος. Δείτε τις εικόνες από την Πλατεία Συντάγματος: Καταβρωμισμένα τα μάρμαρα! Αυτό δείχνει την εικόνα μιας χώρας που δεν υπάρχει τίποτα!
      Έδειχναν το άγαλμα του Ελευθερίου Βενιζέλου. Έδειχναν το άγαλμα του Βασιλιά Κωνσταντίνου στο Πεδίο του Άρεως. Καταβρωμισμένα. Μία χώρα στην οποία είναι γραμμένοι και οι ανισόπεδοι κόμβοι. Έδειχναν, λοιπόν, μια χώρα στην οποία δεν λειτουργεί τίποτα. Από τη μία, το καράβι που βυθιζόταν, από την άλλη, καμένες ξαπλώστρες στην παραλία και η τρίτη εικόνα που τη θυμάμαι και τα σχόλια, φυσικά, των Βέλγων δημοσιογράφων για τα χάλια και τα κιτς με όλα αυτά τα γκράφιτι στα δημόσια κτήρια, σε αγάλματα, οπουδήποτε τέλος πάντων υπάρχει τοίχος ή επιφάνεια για να γράψουν. Αυτές ήταν λοιπόν οι τρεις εικόνες της τουριστικής Ελλάδας, άρα, η καμπάνια πήγε και εκείνη άπατη όπως το «SEA DIAMOND.» 
      Δύο, λοιπόν, βιομηχανίες μας απέμειναν, ο τουρισμός και η ναυτιλία. Γιατί έχουμε τουρισμό μόνο τέσσερις με πέντε μήνες το χρόνο; Για ποιο λόγο; Δεν είναι η Ελλάδα μια χώρα που θα μπορούσε να έχει δώδεκα μήνες το χρόνο τουρισμό; Γιατί να υπάρχει παντού η πεποίθηση ότι η Ελλάδα είναι ακριβή χώρα; Πανάκριβη, θα ακούσετε στο εξωτερικό, είναι ακριβή χώρα η Ελλάδα, πάντα σε σχέση, επαναλαμβάνω, με τους κύριους ανταγωνιστές μας που είναι οι Τούρκοι. Διότι εκεί είναι το ζήτημα.
      Γιατί δεν προωθείται ο τουρισμός και στα διακόσια εικοσιοκτώ κατοικημένα ελληνικά νησιά; Εγώ υπηρέτησα τη θητεία μου στο Διδυμότειχο. Ο Νομός Έβρου έχει ένα φανταστικό νησί, το έχω ξαναπεί στη Βουλή, τη Σαμοθράκη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Στη Σαμοθράκη ο κόσμος φεύγει. Δεν υπάρχει τουριστική υποδομή, ούτε καν καράβι για να πας. Ένα παλιό καράβι κάνει τρεις ώρες. Δεν υπάρχει ιπτάμενο δελφίνι. Γιατί, λοιπόν, περιοχές οι οποίες είναι πανέμορφες αφήνονται έτσι; Δεν υπάρχει μόνο η πολύ όμορφη Μύκονος. Εγώ έχω μεγαλώσει στις Κυκλάδες. Υπάρχει η Σχοινούσα, η Ηρακλειά, τα Κουφονήσια, η Κύθνος, υπάρχουν ωραίες περιοχές, οι Καστανιές και τα Ρύζια πάνω στον Έβρο, περιοχές όμορφες που θα μπορούσαν να αναπτυχθούν, η Ικαρία, οι Φούρνοι. Η Ελλάδα θα μπορούσε να έχει δώδεκα μήνες το χρόνο τουρισμό.
      Και επίσης, οικολογική συνείδηση. Μαθαίνω τώρα ότι πάνω στον Έβρο πάνε να βγάλουν τον πετρελαιαγωγό Μπουργκάς-Αλεξανδρούπολη στη δυτική πλευρά της πόλης. Μα, μόνο μία παραλία έχει η Αλεξανδρούπολη και κολυμπάει ο κόσμος, η δυτική πλευρά της πόλης. Γιατί ο αγωγός θα πρέπει να καταστρέψει τη μοναδική παραλία της Αλεξανδρούπολης, μία από τις ωραιότερες περιοχές της Θράκης και να μην βγει από την άλλη μεριά που δεν κολυμπάει ο κόσμος και είναι βράχια; Ας τα δούμε αυτά τα πράγματα, ένας αγωγός είναι. Πρέπει να λυθεί γρήγορα το ζήτημα αυτό. Νομίζω ότι ετέθη πρωί-πρωί.
      Τελειώνω, κυρία Πρόεδρε.
      Μείζον θέμα, όλες οι αφίσες των Τούρκων έχουν πάνω αρχαία ελληνικά και βυζαντινά μνημεία. Διαμαρτυρηθήκαμε ως Υπουργείο; Πώς βγάζουν λεφτά οι Τούρκοι προβάλλοντας τα δικά μας μνημεία; Πότε διαμαρτυρηθήκαμε; Γιατί γίνεται αυτό; Δηλαδή, γιατί δεν δείχνουν μιναρέδες οι Τούρκοι και αν ο τουρίστας θέλει, ας πάει να δει τους μιναρέδες στην Τουρκία. Τα δικά μας μνημεία, την Έφεσο, την Αγιά Σοφιά έχουν οι Τούρκοι πάνω στις αφίσες τους, τζάμπα, δηλαδή, τραβάνε τουρισμό δείχνοντας τα δικά μας μνημεία;
      Είπατε για το τηλέφωνο το 1572. Παράπονα κάνει ο κόσμος. Κυρώσεις υπάρχουν; Ποια κύρωση; Πείτε μας δέκα περιπτώσεις που τιμωρήθηκαν παραδειγματικά άνθρωποι που χρέωναν τρελά ποσά σε τουρίστες. Ήταν ωραία η τοποθέτησή σας, οι παραινέσεις περί μη κομματισμού. Θύμιζε τα ευχάριστα μηνύματα των τουριστικών εκστρατειών που κάνει η Ελλάδα και προβάλλουν τις ομορφιές της πατρίδας μας. Όμως, θα πρέπει να μας απαντήσετε σε αυτά τα ερωτήματα, γιατί σε λίγο νομίζω ότι ο ελληνικός τουρισμός θα έχει δυστυχώς την τύχη της ελληνικής βιομηχανίας, που εσείς μαζί με το ΠΑ.ΣΟ.Κ. καταφέρατε να συρρικνώσετε μέχρι εξαφανίσεως.
      Ευχαριστώ.
      ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστώ.
      Θα ήθελα να ανακοινώσω στο Σώμα ότι:
      1. Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Ίδρυση και λειτουργία Κολλεγίων και άλλες διατάξεις».
      2. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Πρόληψη και καταστολή της νομιμοποίησης εσόδων από εγκληματικές δραστηριότητες και της χρηματοδότησης της τρομοκρατίας».
      3. Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων κτηνοτροφίας και άλλες διατάξεις».
      4. Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Δημοκρατίας της Αλβανίας για την προστασία και αρωγή των θυμάτων εμπορίας ανηλίκων».
      5. Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Άμυνας: «Κύρωση του Πρωτοκόλλου των τροποποιήσεων στη Διεθνή Σύμβαση για το Διεθνή Υδρογραφικό Οργανισμό».
      6. Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Οικονομίας και Οικονομικών:
      α) «Κύρωση της απόφασης 2007/436/ΕΚ, Ευρατόμ του Συμβουλίου της 7ης Ιουνίου 2007 για το σύστημα των ιδίων πόρων των Ευρωπαϊκών Κοινοτήτων».
      β) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Ομοσπονδιακής Κυβέρνησης της Ομοσπονδιακής Δημοκρατίας της Γιουγκοσλαβίας για οικονομική και τεχνολογική συνεργασία».
      Ο κ. Καραθανασόπουλος έχει το λόγο.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κυρία Πρόεδρε.
      Έχω τη γνώμη ότι ο κύριος Υπουργός έκανε μια προσπάθεια να ωραιοποιήσει την κατάσταση που επικρατεί συνολικά στο χώρο του τουρισμού. Αναφέρθηκε με συνέπεια στα κριτήρια τα οποία ιεραρχούν ως Κυβέρνηση και στα οποία είναι στοχοπροσηλωμένοι στην ικανοποίησή τους. 
      Εμείς, κύριε Υπουργέ, έχουμε διαφορετική ιεράρχηση των κριτηρίων απ’ ότι έχετε εσείς. Δεν μπορούμε να έχουμε τα ίδια κριτήρια. Βλέπουμε για παράδειγμα ότι πράγματι υπάρχουν μεγάλες τουριστικές επενδύσεις, ότι γίνονται πολύ ωραία ξενοδοχεία πολυτελείας. Αλλά απ’ την άλλη, όπως είπε και ο Κοινοβουλευτικός μας Εκπρόσωπος, από τις περιοδείες που κάνουμε στα ξενοδοχεία, εμείς πήγαμε και στα υπόγεια και είδαμε και την καθαρίστρια και την καμαριέρα.
      Παρατήρησα και παρακολούθησα όλες σας τις ομιλίες, κύριε Υπουργέ, που έχετε κάνει. Σας προκαλώ να μου πείτε έστω και ένα σημείο από τις περισσότερες από εκατό ομιλίες που έχετε κάνει αυτό το διάστημα, που να αναφέρεστε στις συνθήκες κάτω από τις οποίες δουλεύουν οι εργαζόμενοι στο χώρο του τουρισμού. Δεν υπάρχουν προβλήματα; Οι μοναδικές αναφορές σας είναι στο πόσοι απασχολούνται και ότι αυξάνονται οι θέσεις απασχόλησης. Καμμία άλλη αναφορά. 
      Εμείς πήγαμε στη Ζάκυνθο και μας είπαν ότι πηδάγανε από τα μπαλκόνια παράνομοι αλλοδαποί εργαζόμενοι και έσπαγαν τα ποδάρια τους όταν πήγαινε η Επιθεώρηση Εργασίας μετά από καταγγελίες του Εργατικού Κέντρου. Δεν σας είπαν στη Ζάκυνθο για τρομοκρατικές απολύσεις της εργοδοσίας πρωτοπόρων ξενοδοχοϋπαλλήλων, για δικαστήρια, για απειλές σε βάρος και της προσωπικής τους ελευθερίας αλλά και της περιουσίας περί συκοφαντικής δυσφήμισης που κάνουν οι ξενοδόχοι; 
      Είχατε πάει πολύ πρόσφατα στην Κεφαλλονιά, κύριε Υπουργέ. Πήγαμε και εμείς στην Κεφαλλονιά. Δεν είδατε καΜμία οικογενειακή επιχείρηση. Εγώ για παράδειγμα μπορώ να σας αναφέρω μία και να πω και το όνομά της. Τι μας είπαν εκεί; Παλιά, λέει, τις προηγούμενες δεκαετίες μας έλεγαν ότι το Κ.Κ.Ε. θα μας πάρει την περιουσία. Εγώ, μου λέει, κινδυνεύω να χάσω την ξενοδοχειακή μονάδα από την τράπεζα. Υπέγραψα συμβόλαιο με συγκεκριμένο tour operator 10% λιγότερο σε σχέση με πέρυσι. Στη μέση της σεζόν μου το αναίρεσε. Μόνο για το 50% των δωματίων, λέει, θα με καλύψει. Το υπόλοιπο 50% των δωματίων έμεινε έτσι. Και βεβαίως μετά από αρκετό διάστημα, αν θα με πληρώσει για να βγάλω μόνο και μόνο τη δόση του δανείου.
      Δεν είναι χαρακτηριστική εικόνα αυτή, κύριε Υπουργέ; Δεν την έχετε συναντήσει εσείς; Δεν ανταποκρίνεται στην πραγματικότητα; Δεν ανταποκρίνεται στην πραγματικότητα το σύστημα all inclusive και οι συνέπειες οι οποίες υπάρχουν; 
      Είπατε για την πράσινη οικονομία ως κάτι πολύ θετικό. Μα, πώς συμβαδίζει η λεγόμενη πράσινη οικονομία με τις δυνατότητες που παρέχονται; Γιατί αυτό είναι, κατά τη γνώμη μας και όχι τα άλλα, τα πολύ ωραία κοσμητικά επίθετα με τα οποία προσπαθείτε να στολίσετε τις διατάξεις του ειδικού χωροταξικού για το περιβάλλον, όπου δίνουν τη δυνατότητα να κατασκευαστούν ήπιας, λέει, μορφής κτήρια σε περιοχές προστατευόμενες από τη «NATURA». Πώς συμβαδίζει η πράσινη οικονομία με τα γήπεδα γκολφ; Είπε και ο Κοινοβουλευτικός Εκπρόσωπος του κόμματος «υδροβόρες, με ειδική προστασία την οποία χρειάζονται όσον αφορά τα τεράστια λιπάσματα και τη συγκέντρωση». Αυτό δεν εντάσσεται; Και ποια είναι αυτή περιβόητη πράσινη οικονομία η οποία ακριβώς την παραγωγική δραστηριότητα στην αγροτική οικονομία την εκτοπίζει, που συγκεντρώνει τη γη σε όλο και λιγότερα χέρια, που αλλάζει τις χρήσεις γης και έχει ευθύνη στα ζητήματα και των πυρκαγιών;
      Είπατε για τον ιαματικό τουρισμό. Η Κυλλήνη δεν είναι πολύ μακριά, κύριε Υπουργέ. Τα λουτρά της Κυλλήνης τα γνωρίζετε, όπως ξέρετε και ποιος τα αξιοποιεί σήμερα, ένας πολύ μεγάλος ελληνικός και ξένος όμιλος ταυτόχρονα, tour operator.
    Μπορεί εκεί ο συνταξιούχος του Ο.Γ.Α., του Ι.Κ.Α., να πάει όπως πήγαινε παλαιότερα; ‘Όχι. Πολύ ωραία έγιναν, αλλά αυτός ο κόσμος που τα έχει ανάγκη, είναι αποκλεισμένος από εκεί. 
    Είπατε, κύριε Υπουργέ, ότι δεν μονιάζουμε εμείς οι ΄Ελληνες και αυτό φταίει. Δεν είναι ότι δεν μονιάζουμε, αλλά υπάρχουν διαφορετικά αντιτιθέμενα συμφέροντα, υπάρχουν αντιθέσεις και αντιφάσεις.  Διαφορετικά είναι τα συμφέροντα του ακτοπλόου στην απελευθερωμένη αγορά ακτοπλοϊκών συγκοινωνιών από ένα ξενοδόχο. Αυτός θέλει ακριβά ακτοπλοϊκά εισιτήρια, ο ξενοδόχος θέλει φθηνά. Αυτές είναι οι επιμέρους αντιθέσεις ενός καπιταλιστικού συστήματος που αποσκοπεί απλά και μόνο στην κερδοφορία. Άρα, λοιπόν, είναι διαφορετικά τα πράγματα.
    Κύριε Υπουργέ, τα αποτελέσματα είναι ορατά και δεν επιδέχονται αμφισβήτησης. Τι υπάρχει; Υπάρχει μια τεράστια συγκέντρωση στον κλάδο της ξενοδοχίας. Οι μεγάλοι ξενοδοχειακοί όμιλοι είναι αυτοί που συγκεντρώνουν περισσότερο και τον τουρισμό και τη δραστηριότητα, αλλά και την κερδοφορία και  οι μικρομεσαίες οικογενειακές επιχειρήσεις βάζουν λουκέτα, οδηγούνται στον πλειστηριασμό, καθώς επίσης και οι εργαζόμενοι στον κλάδο, που τα είπαμε και πριν, διότι  είναι πολυτέλεια –και δεν αμφισβητείται από κανέναν- για τη λαϊκή οικογένεια η τουριστική δραστηριότητα. Εμείς αυτά τα κριτήρια αναδεικνύουμε. 
    Σας ευχαριστώ.
    ΑΝΑΣΤΑΣΙΟΣ ΚΑΡΑΜΑΡΙΟΣ: Κυρία Πρόεδρε, θα ήθελα για λίγο το λόγο για να κάνω μια διόρθωση ενός αριθμού.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Ορίστε, έχετε το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ:  Το νούμερο δεκαπέντε εκατομμύρια που είπα, αφορά τα Δωδεκάνησα ενώ σαράντα τρία εκατομμύρια διανυκτερεύσεις σε όλη την Ελλάδα και δεκαπέντε εκατομμύρια ημεδαπών.
      ΠΡΟΕΔΡΕΥΟΥΣΑ (΄Ελσα Παπαδημητρίου): Κύριε Υπουργέ, μετά την εξαιρετική σας παρθενική πρωτολογία, να σας καλέσω στο Βήμα μια καλή εξίσου δευτερολογία δέκα λεπτών;  
     ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Τουριστικής Ανάπτυξης): Κυρία Πρόεδρε, επιτρέψτε μου και εμένα μια διόρθωση. Την παρθενική ενώπιόν σας ομιλία, γιατί έχουν γίνει και άλλες ενώπιον του Προέδρου της Βουλής.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Όχι, σε επερώτηση.
    ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Τουριστικής Ανάπτυξης): Αλλά με εσάς Προεδρεύουσα, είναι πράγματι η πρώτη και σας ευχαριστώ για τις ευχές. 
      ΠΡΟΕΔΡΕΥΟΥΣΑ (΄Ελσα Παπαδημητρίου): Όχι για συζήτηση επερώτησης. Παραμένει πάντως εξαιρετική. 
    ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Τουριστικής Ανάπτυξης): Και εγώ χαίρομαι την παρθενική σας εμφάνιση ως Προεδρεύουσας εδώ σε εμένα!
      Με πολλή προσοχή παρακολούθησα τα όσα είπαν οι επερωτώντες Βουλευτές από την πλευρά του Κομμουνιστικού Κόμματος και οφείλω να πω, με όλο το σεβασμό -διότι πράγματι σέβομαι την ιστορική προσφορά όλων των πολιτικών δυνάμεων, πολύ περισσότερο των ιστορικών πολιτικών δυνάμεων- ότι σήμερα οι ηγεμόνες δεν είναι φυσικά πρόσωπα. Οι ηγεμόνες σήμερα είναι νοοτροπίες. Και για μένα η ηγεμονεύουσα νοοτροπία, που επιφέρει πολλές φορές αρνητική συνέπεια στον πολιτικό μας διάλογο, είναι ο δογματισμός. Αν με ρωτάτε λοιπόν, πιστεύω ότι ο εχθρός της ανάπτυξης και της συναίνεσης των πολιτικών δυνάμεων που χρειάζονται, προκειμένου να αναπτυχθεί περαιτέρω η χώρα μας, είναι πολλές φορές ο δογματισμός που δεν μας αφήνει να δούμε τα πράγματα ως έχουν.
      Θα πω, λοιπόν, στο Κομμουνιστικό Κόμμα ότι η τουριστική ανάπτυξη δεν υπάρχει για να ωφελείται η εργοδοσία και αυτό για δύο λόγους: 
      Ο πρώτος λόγος είναι διότι -ακόμα και η αριθμητική μας το λέει αυτό- από  εννιά χιλιάδες πεντακόσια ξενοδοχεία όλων των κατηγοριών, υπάρχει μια άλλη μεγαλύτερη κατηγορία δίπλα, που είναι τα ενοικιαζόμενα δωμάτια, τα ενοικιαζόμενα διαμερίσματα, μονάδες δηλαδή κάτω των είκοσι πέντε δωματίων, οι οποίες κυμαίνονται αυτήν τη στιγμή από τριάντα πέντε χιλιάδες έως σαράντα χιλιάδες. ΄Αρα εκ των πραγμάτων, όταν μιλάμε για ξενοδοχεία στην Ελλάδα, όταν μιλάμε για τουριστικούς κλάδους στην Ελλάδα, πρωτίστως μιλάμε για μικρές και μεσαίες επιχειρήσεις ή κυρίως για οικογενειακές επιχειρήσεις που τι έχουν; Πρώτον, κρατούν τους πολίτες στον τόπο τους, δεν οδηγούν δηλαδή σε συνθήκες εσωτερικής μετανάστευσης και δεύτερον, δημιουργούν προϋποθέσεις περιφερειακής και τοπικής ανάπτυξης. 
      Ο δεύτερος λόγος είναι διότι, όπως σας είπα, η ξενοδοχία και ο τουρισμός προσφέρει το 18,5% στο παραγόμενο εθνικό εισόδημα. Αυτό τι σημαίνει; Αυτό σημαίνει ότι ο μέσος Έλληνας πολίτης αναπνέει οικονομικά, κατά μεγάλο τμήμα, εξαιτίας της ανάπτυξης του τουρισμού. 
      Ο τουρισμός παράγει εισόδημα και από το εισόδημα ο Έλληνας πολίτης βελτιώνει την αγοραστική του δύναμη. Άρα, ο τουρισμός βοηθά τη βελτίωση της ποιότητας όλων των πολιτών, όλων των Ελληνίδων και όλων των Ελλήνων.
	Και θα σας έλεγα και κάτι ακόμα, γιατί ξέρω την ευαισθησία σας σε αυτά τα θέματα, ότι ο ελληνικός τουρισμός και η ανάπτυξή του είναι αυτός που, κατά κύριο λόγο, καταπολεμά την ανεργία ως κοινωνικό φαινόμενο. Διότι όπως σας είπα ήδη οκτακόσιες πενήντα χιλιάδες οικογένειες άμεσα ή έμμεσα υπάρχουν, αναπνέουν και προκόβουν εξαιτίας του ελληνικού τουρισμού. Εάν θέλετε να δούμε και κάτω από τις γραμμές, θα σας έλεγα με έμμεσο τρόπο, ότι ένα εκατομμύριο οικογένειες είναι αυτές που ζουν και αναπνέουν από τον ελληνικό τουρισμό. Άρα, μιλάμε για έναν κλάδο που ραγδαία αναπτύσσεται και ο οποίος βοηθά ουσιαστικά, χειροπιαστά, με πράξεις στην καταπολέμηση της ελληνικής ανεργίας. 
	Μιλήσατε για την τουριστική περιουσία. Δεν μιλούμε για εκποίηση της ακίνητης δημόσιου χαρακτήρα περιουσίας αλλά για αξιοποίηση αυτής της περιουσίας προς όφελος του ελληνικού λαού. Διότι δεν μπορείς να έχεις μία περιουσία με δημόσιο χαρακτήρα η οποία θα «κάθεται». Οφείλεις να εξαντλήσεις όλες τις δυνατότητες, προκειμένου αυτήν την περιουσία να τη διαχειριστείς με τέτοιον συνετό και υπεύθυνο τρόπο, έτσι ώστε να παράξει πολύ περισσότερο εισόδημα, πολύ περισσότερο πλούτο, για να μπορείς εσύ μετά ως πολιτεία να κάνεις αναδιανομή αυτού του πλούτου προς όφελος των μισθωτών, των εργαζομένων και των συνταξιούχων. Εάν θέλουμε, λοιπόν, να έχουμε περισσότερα χρήματα για μισθούς και συντάξεις, οφείλουμε εκτός των άλλων να αξιοποιούμε και τη δημόσιου χαρακτήρα ελληνική περιουσία, διαφορετικά μιλάμε για ασημικά τα οποία διατηρούμε και όσα ασημικά έχουν συλλεκτική αξία, δεν έχουν τίποτα να προσφέρουν, ούτε στον εργαζόμενο ούτε στο μισθωτό, ούτε στο συνταξιούχο. 
	Όσον αφορά τώρα την πράξη, τη δική μας απλώς σας θυμίζω ότι αν διασώθηκαν τα «ΞΕΝΙΑ» και τα πέντε τελευταία που πέρασαν από το Αρχαιολογικό Συμβούλιο, αυτό οφείλεται στην δική μας εμμονή, έτσι ώστε αυτά τα «ΞΕΝΙΑ» να μπορούν μαζί με τα άλλα να δημιουργήσουν ένα ξεχωριστό ιστό, να διατηρήσουμε την εξωτερική αρχιτεκτονική τους όψη, να διατηρήσουμε την ιστορία τους, να διατηρήσουμε την προσφορά τους και ως τέτοιο πολύτιμο για μας στοιχείο να το αναδείξουμε και να μπορέσουμε και πάλι αυτά τα «ΞΕΝΙΑ» να τα λειτουργήσουμε προς όφελος των τοπικών κοινωνιών δημιουργώντας μικρές μονάδες εξαιρετικά ευέλικτες αλλά πάνω απ’ όλα συμβατές με τον παραδοσιακό συμβατό και αρχιτεκτονικό ιστό στα οποία εξ αρχής ανήκαν. Αυτό σημαίνει ότι για μας προφανώς το περιβάλλον είναι όχι απλώς ένα θέμα το οποίο έχει κυρίαρχη προτεραιότητα στις πολιτικές μας, αλλά για μας είναι άρρηκτα συνυφασμένο με την οποιαδήποτε πολιτική επιλογή τα επόμενα χρόνια. 
	Το περιβάλλον για μας είναι κάτι το οποίο οφείλουμε να το διαχειριζόμαστε με απόλυτο σεβασμό, με απόλυτη σύνεση, γιατί ξέρουμε ότι δεν ανήκει σε μας, δηλαδή στη γενιά αυτήν τη στιγμή που βρίσκεται στα πράγματα της χώρας, αλλά αντίθετα το διαχειριζόμαστε γιατί είναι αυτό το πολυτιμότερο κεφάλαιο και αγαθό που θα κληρονομήσει μετά από εμάς η επόμενη γενιά. Άρα, κάθε σκέψη περί «αξιοποίησης» του περιβάλλοντος, οικονομικής αξιοποίησης τους, είναι ξένη με μας και αυτό το δηλώνω με τον πλέον απερίφραστο και κατηγορηματικό τρόπο. 
	Για μας το περιβάλλον είναι άρρηκτα συνδεδεμένο με την όποια οικονομική ανάπτυξη ως έννοια παράλληλη και όχι γιατί θέλουμε να βλάψουμε το περιβάλλον προς όφελος της τουριστικής ή της οικονομικής ανάπτυξης της χώρας. Άρα το NATURA θα μείνει εκεί που είναι και είναι σαφές ότι για μας ότι υπάρχει περιβαλλοντική συνείδηση και ότι θα πρέπει να λειτουργήσει περιβαλλοντική συνείδηση θα το δείτε να αποτυπώνεται και στο ειδικό χωροταξικό, όταν θα έλθει με τη σειρά του για τον τουρισμό. 
	Εμείς πιστεύουμε ότι η τουριστική ανάπτυξη μπορεί κάλλιστα να συμβαδίζει σε παράλληλο δρόμο με την καλλιέργεια τουριστικής και οικολογικής συνείδησης.
      Εμείς πιστεύουμε ότι στο μέλλον ακόμα και η τουριστική ανάπτυξη θα έχει έντονες «πράσινες» περιβαλλοντικές ευαισθησίες. 
Εμείς πιστεύουμε στα «πράσινα» ξενοδοχεία, πιστεύουμε στις οικολογικές μαρίνες, πιστεύουμε στα οικολογικά κάμπινγκ, εμείς πιστεύουμε ότι το περιβάλλον μπορεί να δώσει καινούργια τουριστικά προϊόντα διδάσκοντας την αγάπη προς αυτό την αγάπη προς το μέλλον και παράλληλα αποκτούμε συγκριτικό οικονομικό πλεονέκτημα στον τουρισμό στα επόμενα για μας εξαιρετικά ανταγωνιστικά χρόνια.
	Όσον αφορά την ερώτησή σας –που πιστεύω ότι ήταν ρητορική- τι εννοούμε όταν λέμε τουριστική συνείδηση. Η τουριστική συνείδηση προφανώς αφορά όλους μας. Τουριστική συνείδηση είναι να μην προχωράς με τη λογική της «αρπαχτής», τουριστική συνείδηση είναι να εξυπηρετείς, τουριστική συνείδηση είναι όταν ο πολίτης βοηθά τον επισκέπτη απαντώντας του με ευγένεια σε μία ερώτηση, τουριστική συνείδηση είναι το καθαρό τραπεζομάντιλο, τουριστική συνείδηση είναι η καλή ποιότητα στα ποτά και στα τρόφιμα, τουριστική συνείδηση είναι να υπηρετείς με ποιότητα και ασφάλεια τους επισκέπτες στα ξενοδοχεία και μέσα από τον ευρύτερο τουριστικό κλάδο, τουριστική συνείδηση είναι ο δήμαρχος να καθαρίζει σωστά την περιοχή όπου βρίσκονται οι τουριστικές μονάδες διότι πληρώνεται και πρέπει και αυτός από τη δική του πλευρά να κάνει άριστα το καθήκον του. Η τουριστική συνείδηση αφορά όλους μας, πολιτικούς, πολίτες, φορείς τουρισμού, Αυτοδιοίκηση. Αυτά όσον αφορά την ουσία.
	Βέβαια από την πλευρά του εκπροσώπου του ΠΑ.ΣΟ.Κ. θα ήθελα να πω ορισμένα πράγματα τα οποία νομίζω ότι είναι αυτονόητα. Είπε ο εκπρόσωπος του ΠΑ.ΣΟ.Κ. ότι δεν μίλησα για τη Ρόδο. Μα, είναι σαφές ότι δεν μιλάω για τη Ρόδο διότι δεν θέλω να κινδυνολογώ και να δημιουργώ άσχημες εντυπώσεις ότι κάτι δήθεν συμβαίνει στη Ρόδο. Η Ρόδος εξακολουθεί σε τουριστικό επίπεδο να βρίσκεται στην ακμή της, παραμένει ένα ασφαλές νησί, ένα γοητευτικό και φιλόξενο νησί το οποίο αυτήν τη στιγμή προσεγγίζει και θα εξακολουθεί να προσεγγίζει και για το υπόλοιπο της περιόδου πάρα πολλές χιλιάδες επισκέπτες από το εξωτερικό. Αλίμονο εάν εγώ κινδυνολογώντας για τη Ρόδο έκανα την οποιαδήποτε ζημία. Στο κάτω-κάτω της γραφής όφειλε να ξέρει –διότι ο Νομάρχης της Ρόδου προέρχεται από το ΠΑ.ΣΟ.Κ.- ότι είμαι σε ανοικτή τηλεφωνική γραμμή μαζί του και ξέρω πολύ καλά ότι αυτήν τη στιγμή, σε τουριστικό επίπεδο, η Ρόδος δεν έχει κινδυνεύσει στο παραμικρό και παραμένει ένας ασφαλής τόπος.
	Εκτός από το νομάρχη του ΠΑ.ΣΟ.Κ., όπως είδατε και με τη Σοσιαλιστική Διεθνή που έγινε εδώ, είμαι σε άριστη συνεργασία για το καλό του τουρισμού και με την ηγεσία του ΠΑ.ΣΟ.Κ.. Θα υπενθυμίσω, λοιπόν, στον κ. Νικητιάδη ότι το δίλημμα το επόμενο διάστημα δεν θα είναι Δεξιά ή Αριστερά, θα είναι λαϊκισμός ή ανάπτυξη. Επειδή αυτό το δίλημμα διατρέχει όλες τις πολιτικές δυνάμεις, θέλω να πιστεύω ότι ο κ. Νικητιάδης θα κάνει και αυτός, με τη σειρά του, τη σωστή επιλογή, δηλαδή θα επιλέξει την ανάπτυξη και όχι το λαϊκισμό που έχει καθηλώσει τις πολιτικές δυνάμεις και την ίδια τη χώρα για πολλές δεκαετίες πίσω. Για να μην γυρίσουμε σε νοοτροπίες του παρελθόντος όπου τότε μας έλεγαν ότι οι Έλληνες δεν πρέπει να γίνουν οι «σερβιτόροι» της Ευρώπης, μία νοοτροπία η οποία δημιούργησε όλον αυτόν τον οικονομικό μαρασμό σε επίπεδο τουριστικού κλάδου.
	Από κει και πέρα είναι σαφές –και τελειώνω, κυρία Πρόεδρε- ότι εδώ είμαστε για να υπηρετήσουμε πάνω απ’ όλα τη χώρα, να υπηρετήσουμε την τουριστική ανάπτυξη. Δεν είμαστε για να κάνουμε δημόσιες σχέσεις μεταξύ μας. Εδώ είμαστε για να «ξεκαβαλήσουμε καλάμια» και για να αντιληφθούμε ότι δουλειά μας είναι να είμαστε οι «πωλητές» της εικόνας της Ελλάδος παντού. Πρέπει να δημιουργούμε διαρκή εξωστρέφεια, να βοηθάμε όσο το δυνατόν περισσότερους να μαθαίνουν για την Ελλάδα, να έρχονται στην Ελλάδα, να γοητεύονται από την Ελλάδα. Είναι δουλειά μας να βρισκόμαστε διαρκώς και με έντονη παρουσία σ’ όλες τις διεθνείς εκθέσεις. Είναι δουλειά μας να προσελκύουμε όσον το δυνατόν περισσότερους. 
      Απόδειξη της δουλειάς που κάναμε είναι ότι η μοναδική χώρα της Ευρωζώνης που αντέχει είναι η Ελλάδα. Η μοναδική χώρα που αυτήν τη στιγμή έχει αύξηση αφίξεων είναι η Ελλάδα. Η μοναδική χώρα που αυτήν τη στιγμή έχει αύξηση εισοδήματος από τον τουρισμό είναι η Ελλάδα. Άρα εμείς δεν μιλάμε με λόγια, μιλάμε με πράξεις.
      Εκ των πραγμάτων, λοιπόν, αυτό ακριβώς είναι το όραμα που υπηρετούμε, το όραμα ότι ο τουρισμός είναι εθνικό στοίχημα, είναι το μέλλον και η οικονομική προοπτική της Ελλάδος του 21ου αιώνα. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε Υπουργέ. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαλβατζής. 
      ΣΠΥΡΙΔΩΝ ΧΑΛΒΑΤΖΗΣ: Κυρία Πρόεδρε, τρία σχόλια θέλω να κάνω. 
      Πρώτον, μίλησε ο κύριος Υπουργός για την ανάπτυξη και για τις δογματικές απόψεις. Υπάρχουν και σήμερα ανεπτυγμένες καπιταλιστικές χώρες, οι οποίες έχουν πάρει μια σειρά από το παρελθόν. Και αυτή τη σειρά την πήραν και από τις παρεμβάσεις του εργατικού συνδικαλιστικού κινήματος σε διάφορες περιοχές. Υπάρχουν ανεπτυγμένες καπιταλιστικές χώρες, οι οποίες έχουν πράσινο και δεν έχουν καταστρέψει το περιβάλλον. Έχουν δρόμους, έχουν πάρκα, έχουν δέντρα και μέσα στο κέντρο των πόλεων. 
      Επειδή μίλησε ο κύριος Υπουργός για την περιφρούρηση αυτού του χώρου και του περιβάλλοντος, θα σας έλεγα απλά να πείτε στις υπηρεσίες σας να σας δώσουν μια αεροφωτογραφία της ευρύτερης περιοχής της Αττικής του 1975 και συγκρίνετέ τη με μία αεροφωτογραφία του 2008. Θα διαπιστώσετε τις καταστροφές, θα διαπιστώσετε το χάος. 
      Το 1996 έγινε η μεγάλη πυρκαγιά στην Πεντέλη. Τότε, στο Νομαρχιακό Συμβούλιο, εμείς ως Νομαρχιακή Αγωνιστική Συνεργασία κάναμε μια πρόταση να αποφασίσει το διευρυμένο Νομαρχιακό Συμβούλιο σε συνεργασία με τα άλλα Νομαρχιακά Συμβούλια, να ζητήσει την πλήρη αναδάσωση των καμένων περιοχών. Ξέρετε ποια ήταν η απόφαση τότε; Να αναδασωθεί το 61%. Το 39% αυτών που είχαν καεί εξαιρέθηκε από την αναδάσωση! 
      Δεύτερο σχόλιο. Ποιος καρπώνεται τη μερίδα του λέοντος απ’ αυτό το οικονομικό αποτέλεσμα που υπάρχει; Ποιος καρπώνεται απ’ αυτό το λεγόμενο τουριστικό προϊόν τη μερίδα του λέοντος; Την καρπώνονται μεγάλες ξενοδοχειακές επιχειρήσεις και συγκροτήματα μέσα από τη λειτουργία των tour operators. Είναι χαρακτηριστικό και ειπώθηκε ήδη ότι με ελάχιστα χρήματα κλείνουν κάποιες μέρες για τουριστική παρουσία στη χώρα μας. Πληρώνουν είτε στην Ολλανδία είτε στο Βέλγιο είτε στη Γερμανία τις δαπάνες τους, ακόμη και για ένα ή δύο ποτά τα απογεύματα και ξοδεύουν ελάχιστα στα καταστήματα των περιοχών αυτών. Αυτή είναι η πραγματικότητα. 
      Το τρίτο σχόλιο που θέλουμε να κάνουμε είναι το εξής. Όταν επιμένουμε στην ανάγκη αλλαγής και νοοτροπίας και αντίληψης και κυρίως της πολιτικής πρακτικής απέναντι στους εργαζόμενους, δεν το κάνουμε για θεωρητικούς λόγους. Βεβαίως, πρώτη μας φροντίδα είναι οι εργαζόμενοι, η δουλειά τους, τα δικαιώματά τους, αλλά, αν θέλετε, για να περπατήσει όλη αυτή η δραστηριότητα και όλο αυτό το οικοδόμημα που εσείς αποκαλείτε «τουριστική βιομηχανία», πρέπει να στηρίζεται στον άνθρωπο. Είτε στα μαγειρεία είτε οι καμαριέρες είτε οπουδήποτε αλλού, όλοι όσοι ασχολούνται με τον τουρισμό στα μεγάλα ξενοδοχειακά συγκροτήματα, είναι εργάτες, είναι εργαζόμενοι και έχουν δικαιώματα. 
      Τα δικαιώματά τους αυτά παραβιάζονται και παραβιάζονται πολλές φορές. Υπάρχουν, ειδικά στο χώρο των ξενοδοχοϋπαλλήλων –το είπαν οι συνάδελφοί μου προηγουμένως- συμβάσεις εργασίας μίας ημέρας. 
      Και αυτή η σύμβαση ανανεώνεται κάθε πρωί. Αυτή είναι η πραγματικότητα. Οι εργάτες, εργαζόμενοι χωρίς ικανοποιητικές αμοιβές, χωρίς ασφαλιστικά και κοινωνικά δικαιώματα, θα δείτε ότι σε μια πορεία δεν θα μπορούν να αποδώσουν. Οργανώνονται, παλεύουν, διεκδικούν και εμείς στηρίζουμε συνολικά και ολόψυχα αυτούς τους αγώνες τους. Και σε αυτή την κατεύθυνση θα συνεχίσουμε.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Θέλετε το λόγο να μας ευχηθείτε καλό Σαββατοκύριακο, κύριε Υπουργέ; Σας τον δίνω.
      ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ (Υπουργός Τουριστικής Ανάπτυξης): Πριν ευχηθώ καλό Σαββατοκύριακο και καλό καλοκαίρι, θα πρέπει να πω στον κ. Χαλβατζή ότι είναι σαφές ότι δεν ήρθα να «εξαγνίσω» λάθη και παραλείψεις που υπήρχαν μέχρι και πολύ πρόσφατα ή στο παρελθόν. Δεν χωρά καμμία αμφιβολία ότι όλοι θλιβόμεθα για την εικόνα της σημερινής Αθήνας.
      Αλλά είμαστε εδώ να πούμε ότι από αυτά τα λάθη και απ’ αυτές τις παραλείψεις του παρελθόντος, εμείς τουλάχιστον που έχουμε εγκαταλείψει προ πολλού τον δογματισμό, οφείλουμε να διδαχθούμε, οφείλουμε να αντλήσουμε χρήσιμα συμπεράσματα και να πορευτούμε με συνεργασία με όλους και με όλες τις πολιτικές δυνάμεις, προκειμένου αυτά τα σφάλματα όχι μόνο να μην επαναληφθούν, αλλά ει δυνατόν και να διορθωθούν ορισμένα ζητήματα, εκεί που μπορεί πράγματι ακόμη και σήμερα η βούλησή μας να φέρει αποτελέσματα.
      Τώρα, είναι σαφές ότι σε στρατηγικό επίπεδο, όταν ξεκινήσαμε την προσπάθειά μας στο Υπουργείο Τουριστικής Ανάπτυξης, διαπιστώσαμε ότι υπήρξαν τρία βασικά προβλήματα.
      Το πρώτο είναι ότι το παρωχημένο «ήλιος και θάλασσα» το οποίο αποτυπωνόταν σε όλες τις αφίσες και ως κεντρικό σύνθημα στον ελληνικό τουρισμό για δεκαετίες, ό,τι είχε να δώσει το έδωσε. Είχε πια φτάσει σε «οροφή». Θα έπρεπε, λοιπόν, να προχωρήσουμε σε περαιτέρω εξειδίκευση του τουριστικού προϊόντος, να δημιουργήσουμε δηλαδή μια πολυμορφία τέτοιου προϊόντος, έτσι ώστε καινούργια προϊόντα τουριστικά σε καινούργιες αγορές, σε συγκεκριμένα κοινά-στόχους να φέρουν καλύτερα αποτελέσματα για τη χώρα μας.
      Έτσι, μιλήσαμε για το θαλάσσιο τουρισμό, για τον τουρισμό ευεξίας, για τον περιηγητικό, για τον προσκυνηματικό. Δημιουργήσαμε, δηλαδή, εννιά διαφορετικά, εξειδικευμένα τουριστικά προϊόντα. Πολυμορφία, λοιπόν, ήταν η πρώτη μας απάντηση.
      Δεύτερον, διαπιστώσαμε ότι υπήρχε ένα πρόβλημα ποιότητας, όπως ορθώς επισημάνατε. Ποιότητα που δεν έχει να κάνει μόνο με τις προσφερόμενες υπηρεσίες απλά και μόνο, που και εκεί υπάρχει ακόμη και σήμερα θέμα και οφείλουμε να δουλέψουμε, για να αναβαθμίσουμε την ποιότητα στις παρεχόμενες υπηρεσίες απ’ όλους τους εργαζόμενους στον τουριστικό κλάδο. Υπήρχε όμως και ένα πρόβλημα ποιότητας όσον αφορά τους ανθρώπους που έρχονταν στη χώρα μας.
      Εμείς δεν φιλοδοξούμε, λοιπόν, να αυξήσουμε άκριτα τον αριθμό των όσων επισκέπτονται τη χώρα μας, διότι αντιλαμβανόμεθα πάρα πολύ καλά ότι όσοι έρχονται προφανώς καταναλώνουν από τους όχι ανεξάντλητους φυσικούς πόρους που έχει η χώρα μας, επιβαρύνουν και το περιβάλλον.
      Είναι λογικό, λοιπόν, να δεχόμεθα επιβάρυνση του περιβάλλοντος, όταν τουλάχιστον σε επίπεδο τοπικών κοινωνιών υπάρχει ένα οικονομικό αποτέλεσμα. Όταν όμως έρχονται κατά χιλιάδες και προφανώς, επειδή έρχονται με τον τρόπο που εσείς είπατε, δεν έρχονται σε επαφή με τις τοπικές κοινωνίες, δεν πηγαίνουν στο καφέ της γειτονιάς, δεν πηγαίνουν να αγοράσουν στο μικρομάγαζο κάτι, είναι λογικό να μην υπάρχουν συνθήκες τοπικής και περιφερειακής ανάπτυξης.
      Γι’ αυτό από την πρώτη στιγμή είπαμε ότι εμείς στοχεύουμε στην ποιότητα των όσων έρχονται στην Ελλάδα. Αυτό τι σημαίνει; Ότι ξέρουμε πάρα πολύ καλά ότι υπάρχει μεγάλη διαφορά μεταξύ τουριστών και επισκεπτών. Οι τουρίστες είναι αυτοί που «άγονται και φέρονται» από τους μεγάλους tour operators που έρχονται, μένουν «μαντρωμένοι» σε μια μονάδα, δεν γνωρίζουν πολλές φορές σε ποια χώρα βρίσκονται, δεν έχουν μάθει ποιες είναι οι ιδιαιτερότητες της τοπικής κοινωνίας που τους φιλοξενεί, φεύγουν και φυσικά η χώρα μας δεν έχει να κερδίσει τίποτα. Αφενός μεν δεν έχει κερδίσει πρεσβευτές, για να διαλαλούν την καλοσύνη της χώρας μας στο εξωτερικό, δεν έχει κερδίσει όμως, αφετέρου δε ούτε η τοπική κοινωνία τίποτα σε πολύτιμο συνάλλαγμα, σε επίπεδο δηλαδή περιφερειακής ανάπτυξης.
      Είπαμε, λοιπόν, ότι στόχος μας είναι οι επισκέπτες, όχι οι τουρίστες, αυτοί δηλαδή που ξέρουν και έχουν κρίση, γιατί επιλέγουν την Ελλάδα, έρχονται σε μια τοπική κοινωνία, έρχονται σε όσμωση με την τοπική κοινωνία και κυρίως, πέρα από το ότι γίνονται οι καλύτεροι πρεσβευτές όταν φεύγουν, φεύγουν με την υπόσχεση ότι θα επιστρέψουν, δημιουργώντας συνθήκες περιφερειακής ανάπτυξης.
    Αυτοί, δηλαδή, που ξέρουν και έχουν κρίση, γιατί επιλέγουν την Ελλάδα; Έρχονται σε μία τοπική κοινωνία, έρχονται σε όσμωση με την τοπική κοινωνία και κυρίως, πέρα από το ότι γίνονται οι καλύτεροι πρεσβευτές όταν φεύγουν, φεύγουν με την υπόσχεση ότι θα επιστρέψουν και πάλι, δημιουργώντας συνθήκες περιφερειακής ανάπτυξης. 
    Μιλήσατε για τους εργαζομένους. Μα, προφανώς δεν μιλάμε πάρα πολύ για τους εργαζομένους, αλλά ξέρετε γιατί; Διότι είναι ο μοναδικός κλάδος στον οποίο δεν υπάρχουν, όπως είδατε, διαφορές στα διάφορα δικαστήρια. Δεν υπάρχουν εργατικές διαφορές στα δικαστήρια από εργαζομένους στον τουριστικό κλάδο. Αυτό δεν σας λέει κάτι; Εμένα μου λέει ότι εκεί έχει επιτευχθεί εργασιακή ειρήνη, ότι εκεί υπάρχει ένας κλάδος με τον οποίο, εκ των πραγμάτων, τα πράγματα είναι καλύτερα -δεν λέω τέλεια, γιατί προφανώς δεν υπάρχει τελειότητα και γι’ αυτό τονίζω καλύτερα- σε σχέση με τους άλλους κλάδους της ελληνικής οικονομίας.
    Όσον αφορά τους ελέγχους, είναι σαφές ότι υπάρχουν συστηματικότατοι έλεγχοι σε κάθε επίπεδο, από το επίπεδο της ξενοδοχίας μέχρι το επίπεδο εστιατορίου. Προφανώς, αυτή η τηλεφωνική γραμμή που φτιάξαμε είναι για να μπορούμε και εμείς, παίρνοντας τις όποιες καταγγελίες και επισημάνσεις, αυτούς τους ελέγχους να τους κατευθύνουμε σε τέτοιο σημείο που να γίνουν πιο αποτελεσματικοί, εφαρμόζοντας εξαιρετικά αυστηρές κυρώσεις.
    Κυρίες και κύριοι συνάδελφοι, θα ήθελα να σας πω ότι θα έρθει στη Βουλή σύντομα ένα νομοσχέδιο για τις εναλλακτικές μορφές τουρισμού που θα έχει ιδιαίτερη έμφαση στον τουρισμό της υπαίθρου, δηλαδή αγροτουριστικό τουρισμό, χιονοδρομικά, θρησκευτικό τουρισμό. Για πρώτη φορά, σ’ αυτό το νομοσχέδιο θα θέσουμε και εννοιολογικούς προσδιορισμούς, προδιαγραφές και σύστημα αδειοδότησης, εποπτείας και ελέγχους. Θα προβλέπουμε και κυρώσεις, έτσι ώστε πράγματι σ’ αυτό το επίπεδο να είμαστε καλύτερα προετοιμασμένοι για τη δουλειά μας.
    Ευχαριστώ.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
    ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κύριε Υπουργέ, στην Κεφαλλονιά, στην Επιθεώρηση Εργασίας, υπάρχουν ένας εργαζόμενος και ένας συμβασιούχος. Τι έλεγχοι θα γίνουν; 
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Καραθανασόπουλε, δεν έχετε το λόγο.
    Κυρίες και κύριοι συνάδελφοι, κηρύσσεται περαιωμένη η συζήτησης της υπ’ αριθμόν 5/5/15.7.2008 επίκαιρης επερώτησης Βουλευτών του Κ.Κ.Ε. προς τους Υπουργούς Οικονομίας και Οικονομικών, Τουριστικής Ανάπτυξης και Απασχόλησης και Κοινωνικής Προστασίας, σχετικά με την πολιτική της Κυβέρνησης για τον τουρισμό. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Τμήματος και ώρα 12.31΄ λύεται η συνεδρίαση για την προσεχή Τρίτη 29 Ιουλίου 2008 και ώρα 18.00΄, με αντικείμενο εργασιών του Τμήματος: νομοθετική εργασία, σύμφωνα με την ημερήσια διάταξη που έχει διανεμηθεί. 
     
    Ο ΠΡΟΕΔΡΟΣ                                                                      ΟΙ ΓΡΑΜΜΑΤΕΙΣ  



2

Συνεδρίαση 25-7-2008


Τελευταία Αποθήκευση:	30/7/2008 12:30:00 μμ	Από:	Σκότη Δέσποινα
Εκτυπώθηκε:	29/7/2008 8:29:00 μμ

