ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ H΄
Πέμπτη 8 Ιουλίου 2004 (απόγευμα)
ΘΕΜΑΤΑ
Α. ΝΟΜΟΘΕΤΙΚΗ ΕΡΓΑΣΙΑ
1) Συζήτηση επί των άρθρων και των τροπολογιών του σχεδίου νόμου του Υπουργείου Πολιτισμού "Ρύθμιση θεμάτων των Ολυμπιακών και Παραολυμπιακών Αγώνων του 2004 και άλλες διατάξεις", σελ.
2) Ονομαστική ψηφοφορία επί του άρθρου 16 του σχεδίου νόμου του Υπουργείου Πολιτισμού, σελ.
ΟΜΙΛΗΤΕΣ
β) Επί του σχεδίου νόμου του Υπουργείου Πολιτισμού:
ΓΚΑΤΖΗΣ Ν., σελ.
ΖΑΧΑΡΑΚΗΣ Κ., σελ.
ΚΑΛΑΝΤΖΑΚΟΥ Σ., σελ.
ΜΑΓΚΡΙΩΤΗΣ Ι., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΕΤΡΑΛΙΑ-ΠΑΛΛΗ Φ., σελ.
ΠΟΛΥΔΩΡΑΣ Β., σελ.
ΣΑΛΜΑΣ Μ., σελ.
ΣΓΟΥΡΙΔΗΣ Π., σελ.
ΣΠΗΛΙΟΠΟΥΛΟΣ Κ., σελ.
ΧΡΙΣΤΟΔΟΥΛΑΚΗΣ Ν., σελ.

ΠΡΑΚΤΙΚΑ  ΒΟΥΛΗΣ
ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2004
ΣΥΝΟΔΟΣ  Α΄
ΣΥΝΕΔΡΙΑΣΗ  Η΄
Πέμπτη 8 Ιουλίου 2004 (απόγευμα)
Αθήνα, σήμερα στις 8 Ιουλίου 2004,  ημέρα Πέμπτη και ώρα  18.50΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ - ΨΑΡΟΥΔΑ.  
ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, αρχίζει η συνεδρίαση. 
Εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού: "Ρύθμιση θεμάτων των Ολυμπιακών και Παραολυμπιακών Αγώνων του 2004 και άλλες διατάξεις". 
Κυρία Υπουργέ, θέλετε ναι κάνετε καμία παρατήρηση; 
Ορίστε, έχετε το λόγο. 
ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κυρία Πρόεδρε, θα ήθελα να κάνω την ακριβή διατύπωση του άρθρου 16, όπως προστίθεται το θέμα του προέδρου της εταιρείας "ΟΛΥΜΠΙΑΚΑ ΑΚΙΝΗΤΑ", για τα Πρακτικά, γιατί δεν εγράφη ακριβώς, όπως εκφωνήθηκε. 
ΠΡΟΕΔΡΟΣ (Άννα Μπενάκη-Ψαρούδα): Είναι απλώς φραστική η βελτίωση που κάνετε;
ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Μόνο φραστική είναι.
ΠΡΟΕΔΡΟΣ (Άννα Μπενάκη - Ψαρούδα): Να την ακούσουν οι συνάδελφοι.
ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Το άρθρο 16 γίνεται άρθρο 15. Επειδή το πρωί όλοι λέγαμε "το άρθρο 16". Κάνω, λοιπόν, μία τυπική διόρθωση.
Στο τέλος της παραγράφου 1 του άρθρου 20, όπως λέει μέσα, προστίθεται εδάφιο ως εξής: "Ο διοριζόμενος Πρόεδρος του Διοικητικού Συμβουλίου της Εταιρείας υπόκειται στη διαδικασία του άρθρου 49α' του Κανονισμού της Βουλής".
ΠΡΟΕΔΡΟΣ (Άννα Μπενάκη - Ψαρούδα): Πού το προσθέτετε αυτό, κυρία Υπουργέ;
ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Στο τέλος της παραγράφου 1 στο άρθρο 20, του παρόντος νομοσχεδίου άρθρον 16.
ΠΡΟΕΔΡΟΣ (Άννα Μπενάκη - Ψαρούδα): Εντάξει, κύριοι συνάδελφοι;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μισό βήμα κάνατε. Αν κάνατε και το άλλο μισό, θα ήταν ευρέως αποδεκτό.
ΠΡΟΕΔΡΟΣ (Άννα Μπενάκη - Ψαρούδα): Είμαστε σύμφωνοι, κύριοι συνάδελφοι. Έχετε κάτι άλλο, κυρία Υπουργέ;
ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Όχι, κυρία Πρόεδρε.
ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, έχει ολοκληρωθεί η συζήτηση επί των άρθρων και εισερχόμαστε στην ψήφισή τους κεχωρισμένως.
Ερωτάται το Τμήμα: Γίνεται δεκτό το άρθρο 1 όπως τροποποιήθηκε από την κυρία Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη - Ψαρούδα): Συνεπώς το άρθρο 1 έγινε δεκτό, όπως τροποποιήθηκε από την κυρία Υπουργό, κατά πλειοψηφία.
Ερωτάται το Τμήμα: Γίνεται δεκτό το άρθρο 2 όπως τροποποιήθηκε από την κυρία Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη - Ψαρούδα): Συνεπώς το άρθρο 2 έγινε δεκτό, όπως τροποποιήθηκε από την κυρία Υπουργό, κατά πλειοψηφία.
Ερωτάται το Τμήμα: Γίνεται δεκτό το άρθρο 3 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη - Ψαρούδα): Συνεπώς το άρθρο 3 έγινε δεκτό 
ως έχει κατά πλειοψηφία.
Ερωτάται το Τμήμα: Γίνεται δεκτό το άρθρο 4 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη - Ψαρούδα): Συνεπώς το άρθρο 4 έγινε δεκτό ως έχει κατά πλειοψηφία.
Ερωτάται το Τμήμα: Γίνεται δεκτό το άρθρο 5 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη - Ψαρούδα): Συνεπώς το άρθρο 5 έγινε δεκτό ως έχει κατά πλειοψηφία.
Ερωτάται το Τμήμα: Γίνεται δεκτό το άρθρο 6; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη - Ψαρούδα): Συνεπώς το άρθρο 6 έγινε δεκτό κατά πλειοψηφία.
Ερωτάται το Τμήμα: Γίνεται δεκτό το άρθρο 7; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη - Ψαρούδα): Συνεπώς το άρθρο 7 έγινε δεκτό κατά πλειοψηφία.
Ερωτάται το Τμήμα: Γίνεται δεκτό το άρθρο 8; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη - Ψαρούδα): Συνεπώς το άρθρο 8 έγινε δεκτό κατά πλειοψηφία.
Ερωτάται το Τμήμα: Γίνεται δεκτό το άρθρο 9; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη - Ψαρούδα): Συνεπώς το άρθρο 9 έγινε δεκτό κατά πλειοψηφία.
Ερωτάται το Τμήμα: Γίνεται δεκτό το άρθρο 10 όπως συμπληρώνεται με την υπ' αριθμ. 80/1.7.2004 τροπολογία;
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρία Πρόεδρε, μπορώ να έχω το λόγο;
ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Σπηλιόπουλε, έχετε το λόγο.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Η κυρία Υπουργός για το άρθρο 10 είχε επιφυλαχθεί μετά τις ενστάσεις που είχε ο κ. Πάγκαλος όσον αφορά το λιμάνι της Ελευσίνας. Και είχατε πει ότι θα συνεννοηθείτε με τον αρμόδιο Υπουργό και θα μας ανακοινώσετε το απόγευμα τι ακριβώς θα γίνει.
ΠΡΟΕΔΡΟΣ (Άννα Μπενάκη - Ψαρούδα): Η κυρία Υπουργός έχει το λόγο.
ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Είχα πει το πρωί ότι θα επικοινωνήσω με τον Υπουργό κ. Κεφαλογιάννη, διότι δεν εγνώριζα το θέμα. Θα πρέπει απλώς να ενημερώσω το Τμήμα -δεν βλέπω εδώ τον κ. Πάγκαλο, ο οποίος είχε το άμεσο ενδιαφέρον- για το τι ακριβώς συμβαίνει.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Είμαστε εμείς εδώ.
ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Το έργο της επισκευαστικής βάσης στο Καλιμπάκι στη χερσαία ζώνη του λιμένα της Ελευσίνας προγραμματίστηκε, αποφασίστηκε και ανατέθηκε από την προηγούμενη δική σας κυβέρνηση. Η κατακύρωση του διαγωνισμού έγινε στις 14/10/2003 και η υπογραφή της σχετικής σύμβασης στις 5 Μαρτίου του 2004.
Το έργο αυτό είναι ενταγμένο στο πρόγραμμα των ολυμπιακών έργων και χρηματοδοτείται από αυτό μέσω του Προγράμματος Δημοσίων Επενδύσεων με το ποσό των 2.934.710 ευρώ. Τα χρήματα, λοιπόν, αυτά, εάν το έργο δεν εκτελεστεί, θα χαθούν οριστικά.
Πέραν τούτου, σε περίπτωση μη πραγματοποίησης του έργου, το δημόσιο θα πρέπει να πληρώσει στον ανάδοχο αποζημιώσεις για δαπάνες του αναδόχου, έξοδα και διαφυγόντα κέρδη για σύμβαση που υπεγράφη από την προηγούμενη κυβέρνηση. 
Το έργο θα είναι σε φάση πλήρους ολοκλήρωσης κατά την έναρξη των Ολυμπιακών Αγώνων του 2004. Αυτό το έργο έχει σκοπό έργο την επισκευή και τη συντήρηση των πλωτών μέσων του Λιμενικού Σώματος, ώστε να μπορεί το Λιμενικό Σώμα να ανταποκριθεί στην αποστολή του τόσο κατά τη διάρκεια των Ολυμπιακών Αγώνων όσο και γενικότερα (τήρηση των μέτρων ασφαλείας στους λιμένες, στις ακτές και στις θάλασσες, έλεγχος, πρόληψη και αντιμετώπιση περιπτώσεων ρύπανσης, φύλαξης των θαλασσίων συνόρων, αντιμετώπιση της λαθρομετανάστευσης κλπ.)
Κατόπιν αυτών, το άρθρο ως έχει θα ψηφιστεί, διότι είναι συμβατική υποχρέωση της προηγούμενης κυβέρνησης και η δική μας Κυβέρνηση συνεχίζει ένα έργο, το οποίο είχατε εσείς αποφασίσει.
ΝΙΚΟΛΑΟΣ ΓΚΑΤΖΗΣ: Μα, έγινε το έργο αυτό.
ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ, κυρία Υπουργέ.
Ερωτάται, λοιπόν, το Τμήμα: Γίνεται δεκτό το άρθρο 10, όπως συμπληρώνεται με την υπ' αριθμόν 80/2/1.7.2004 τροπολογία;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη - Ψαρούδα): Συνεπώς το άρθρο 10 έγινε δεκτό όπως συμπληρώνεται με την υπ' αριθμόν 80/2/1.7.2004 τροπολογία κατά πλειοψηφία.
Το άρθρο 11 έχει αποσυρθεί από την κυρία Υπουργό στη χθεσινή συνεδρίαση.
Ερωτάται το Τμήμα: Γίνεται δεκτό το άρθρο 12 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη - Ψαρούδα): Συνεπώς το άρθρο 12 έγινε δεκτό ως έχει κατά πλειοψηφία.
Ερωτάται το Τμήμα: Γίνεται δεκτό το άρθρο 13 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία.
ΠΡΟΕΔΡΟΣ (Άννα Μπενάκη - Ψαρούδα): Συνεπώς το άρθρο 13 έγινε δεκτό ως έχει κατά πλειοψηφία.
Ερωτάται το Τμήμα: Γίνεται δεκτό το άρθρο 14 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Άννα Μπενάκη - Ψαρούδα): Συνεπώς το άρθρο 14 έγινε δεκτό ως έχει ομοφώνως.
Ερωτάται το Τμήμα: Γίνεται δεκτό το άρθρο 15, όπως τροποποιήθηκε από την κυρία Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη - Ψαρούδα): Συνεπώς το άρθρο 15 έγινε δεκτό, όπως τροποποιήθηκε από την κυρία Υπουργό, κατά πλειοψηφία.
Για το άρθρο 16 έχει υποβληθεί αίτηση ονομαστικής ψηφοφορίας από Βουλευτές του ΠΑΣΟΚ, στη διεξαγωγή της οποίας προχωρούμε. 
Οι αποδεχόμενοι το άρθρο 16 λέγουν "ΝΑΙ". 
Οι μη αποδεχόμενοι το άρθρο 16 λέγουν "ΟΧΙ". 
Οι αρνούμενοι ψήφο λέγουν "ΠΑΡΩΝ".
Καλούνται επί του καταλόγου ο κ. Κωνσταντίνος Γκιουλέκας από τη Νέα Δημοκρατία και ο κ. Λεωνίδας Γρηγοράκος από το ΠΑΣΟΚ.
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΟΣ (ΑΝΝΑ Μπενάκη Ψαρούδα): Υπάρχει κάποιος κύριος συνάδελφος ο οποίος δεν άκουσε το όνομά του; Κανείς. 
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
(ΚΑΤΑΜΕΤΡΗΣΗ)
(META ΤΗΝ ΚΑΤΑΜΕΤΡΗΣΗ)
ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας.
Ψήφισαν συνολικά 96 Βουλευτές. 
Υπέρ του άρθρου, δηλαδή "ΝΑΙ" ψήφισαν 54 Βουλευτές.
Κατά του άρθρου, δηλαδή  "ΟΧΙ", ψήφισαν 42 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
"Ονομαστική ψηφοφορία στο άρθρο 16
Από τη Νέα Δημοκρατία
							ΝΑΙ 			ΟΧΙ
Αγγελής Ανέστης					+
Αδρακτάς Παναγιώτης				+
Βεργίνης Ξενοφών					+
Βλάχος Γεώργιος					+
Γαρουφαλιάς Γεώργιος				+
Γιαννέλης - Θεοδοσιάδης Ιωάννης		+
Γκιουλέκας Κωνσταντίνος				+
Δαβάκης Αθανάσιος					+
Δαϊλάκης Σταύρος					+
Ζαχαράκης Κωνσταντίνος				+
Ζαγορίτης Ελευθέριος				+
Καλαντζάκου Σοφία					+
Μπούρας Αθανάσιος				+
Καλαφάτης Σταύρος				+
Καλλιώρας Ηλίας					+
Καραγκούνης Ανδρέας				+
Καρπούζας Αντώνιος 				+
Καρασμάνης Γεώργιος				+
Καρύδη Χρυσή					+
Κασσίμης Θεόδωρος				+
Κατσιγιάννης Αθανάσιος				+
Κιλτίδης Κωνσταντίνος				+
Μανούσου-Μπινοπούλου Αριάδνη		+
Κουντουρά Έλενα					+
Κουράκος Ιωάννης					+
Κωσταντάρας Δημήτριος				+
Λέγκας Νικόλαος					+
Λεονταρίδης Θεόφιλος				+
Βασιλείου Γεώργιος					+
Μαντούβαλος Πέτρος				+
Κασαπίδης Γεώργιος				+
Μελάς Παναγιώτης					+
Μπέζας Αντώνιος					+
Μπεκίρης Μιχαήλ					+
Μπενάκη - Ψαρούδα Άννα				+
Νικολόπουλος Νικόλαος				+
Πάππας Βασίλειος					+
Πολύδωρας Βύρων					+
Πολύζος Ευάγγελος					+
Σαλμάς Μάριος					+
Σκρέκας Θεόδωρος					+
Σούρλας Γεώργιος					+
Κατσίκης Θεόδωρος				+
Σπηλιωτόπουλος Άρης				+
Σταύρου Απόστολος				+
Τασούλας Κωνσταντίνος				+
Τζαμτζής Ιορδάνης					+
Τραγάκης Ιωάννης					+
Τσιάρας Κωνσταντίνος				+
Τσιπλάκης Κωνσταντίνος				+
Φωτιάδης Ηλίας					+
Χαλκίδης Μιχαήλ					+
Χατζηγάκης Σωτήριος				+
Χωματάς Ιωάννης					+
Από το Πανελλήνιο Σοσιαλιστικό Κίνημα
Ανδρουλάκης Δημήτριος (Μίμης)						+
Αντωνίου Αντωνία								+
Σγουρίδης Παναγιώτης							+
Βαρβαρίγος Δημήτριος							+
Γεωργακόπουλος Δημήτριος						+
Γρηγοράκος Λεωνίδας							+
Δαμανάκη Μαρία								+
Δριβελέγκας Ιωάννης							+
Ευθυμίου Πέτρος								+
Ζήση Ροδούλα								+
Καϊσερλής Κωνσταντίνος							+
Καρχιμάκης Μιχαήλ								+
Κολιοπάνος Θεόδωρος							+
Κούρκουλα Ελένη								+
Λιντζέρης Δημήτριος							+
Λωτίδης Λάζαρος								+
Μαγκριώτης Ιωάννης							+
Ματζαπετάκης Στυλιανός							+
Μακρυπίδης Ανδρέας							+
Νασιώκας Έκτορας 								+
Ντόλιος Γεώργιος								+
Πάγκαλος Θεόδωρος							-
Παπαγεωργίου Γεώργιος							+
Παπαδήμας Λάμπρος							+
Παπουτσής Χρήστος							+
Παρασκευάς Ιωάννης 							+
Πετσάλνικος Φίλιππος							+
Ράπτη Συλβάνα								+
Ρέππας Δημήτριος								+
Σαλαγιάννης Νικόλαος							+
Σκουλάκης Εμμανουήλ							+
Σπηλιόπουλος Κωνσταντίνος						+
Σχοιναράκη - Ηλιάκη Ευαγγελία						+
Τζουμάκας Στέφανος							+
Τσακλίδης Ιωάννης								+
Τσουρή Ελπίδα								+
Τσοχατζόπουλος Απόστολος - Αθανάσιος				+
Φραγκιαδουλάκης Εμμανουήλ						+
Χριστοδουλάκης Νικόλαος							+
Από το Κομμουνιστικό Κόμμα Ελλάδας
Γκατζής Νικόλαος							+
Κολοζώφ Ορέστης 							-
Πατσιλινάκος Ιωάννης 						+
Παντελάκη Ελπιδα							+
Από το Συνασπισμό Ριζοσπαστικής Αριστεράς
Δραγασάκης Ιωάννης							-
Ξηροτύρη - Αικατερινάρη Ασημίνα					+
Από τους Ανεξάρτητους
Παπαθεμελής Στυλιανός - Άγγελος 					-
Εψήφισαν 		96
ΝΑΙ			54
ΟΧΙ			42
Η ΠΡΟΕΔΡΟΣ						ΟΙ ΨΗΦΟΛΕΚΤΕΣ"
ΠΡΟΕΔΡΟΣ (Άννα Μπενάκη - Ψαρούδα): Συνεπώς το άρθρο 16, έγινε δεκτό όπως τροποποιήθηκε από την κυρία Υπουργό, έγινε δεκτό κατά πλειοψηφία.
Συνεχίζουμε την ψήφιση των άρθρων.
Ερωτάται το Τμήμα: Γίνεται δεκτό το άρθρο 17 όπως τροποποιήθηκε από την κυρία Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ ( Άννα Μπενάκη - Ψαρούδα): Συνεπώς το άρθρο 17, όπως τροποποιήθηκε από την κυρία Υπουργό, έγινε δεκτό κατά πλειοψηφία.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρία Πρόεδρε, επειδή είπατε ότι όλα τα άρθρα ψηφίστηκαν κατά πλειοψηφία, εκτός από ένα-δύο ομοφώνως, μήπως πρέπει να διευκρινιστεί ποια άρθρα ψηφίζει το ΠΑΣΟΚ; Έχει καταγραφεί;
ΠΡΟΕΔΡΟΣ (Άννα Μπενάκη-Ψαρούδα): Σας κοίταζα, για να δω τι ψηφίζετε και τι όχι. Μισό λεπτό να τελειώσουμε και θα διευκρινίσετε.
Ερωτάται το Τμήμα: Γίνεται δεκτό το άρθρο 18 όπως τροποποιήθηκε από την κυρία Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ:  Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη-Ψαρούδα): Συνεπώς, το άρθρο 18, όπως τροποποιήθηκε από την κυρία Υπουργό, έγινε δεκτό κατά πλειοψηφία.
	Ορίστε, κυρία Δαμανάκη, εκ μέρους του ΠΑΣΟΚ θέλετε να διευκρινίσετε ποιο άρθρο ψηφίζετε;
ΜΑΡΙΑ ΔΑΜΑΝΑΚΗ: Παρακαλώ, κυρία Πρόεδρε, να επαναλάβει ο εισηγητής μας ποια άρθρα ψηφίζουμε, γιατί όπως εκφωνούνται ότι ψηφίζονται κατά πλειοψηφία φαίνεται ότι και εμείς όλοι ότι δεν τα ψηφίζουμε.
ΠΡΟΕΔΡΟΣ (Άννα Μπενάκη-Ψαρούδα): Διευκρινίσθε, κύριε εισηγητά, ποια άρθρα υπερψηφίζετε, με την παλιά αρίθμηση από το τυπωμένο κείμενο.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Το άρθρο 1 το ψηφίζουμε.
Το άρθρο 2 δεν το ψηφίζουμε.
Το άρθρο 3 το ψηφίζουμε.
Το άρθρο 4 το ψηφίζουμε.
Το άρθρο 5 το ψηφίζουμε.
Το άρθρο 6 το ψηφίζουμε.
Το άρθρο 7 το  ψηφίζουμε.
Το άρθρο 8 το ψηφίζουμε.
Το άρθρο 9 το ψηφίζουμε.
Το άρθρο 10 δεν το ψηφίζουμε.
Το άρθρο 11 απεσύρθη.
Το άρθρο 12 το ψηφίζουμε μετά τη δήλωση της κυρίας Υπουργού.
Το άρθρο 13 δεν το ψηφίζουμε.
Το άρθρο 14 το ψηφίζουμε.
Το άρθρο 15 το ψηφίζουμε με την καινούργια διατύπωση.
Και το άρθρο 16 που έγινε η ονομαστική ψηφοφορία. 
ΚΩΝΣΤΑΝΤΙΝΟΣ ΚΑΪΣΕΡΛΗΣ: Κυρία Πρόεδρε, παρακαλώ το λόγο.
ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Καϊσερλή, έχετε το λόγο.
ΚΩΝΣΤΑΝΤΙΝΟΣ ΚΑΪΣΕΡΛΗΣ: Κυρία Πρόεδρε, όπως έχω δηλώσει στην τοποθέτησή μου και εξήγησα τους λόγους, δεν ψηφίζω κανένα άρθρο.
ΠΡΟΕΔΡΟΣ (Άννα Μπενάκη-Ψαρούδα):  Είναι δικαίωμά σας. Αυτό που διευκρινίστηκε είναι η θέση του ΠΑΣΟΚ. Δεν διερμηνεύει την ψήφο όλων. 
Εισερχόμεθα στη συζήτηση των τροπολογιών.
Υπάρχουν οκτώ υπουργικές τροπολογίες.
Εισερχόμεθα στη συζήτηση της τροπολογίας με γενικό αριθμό  79 και ειδικό 1 από 1.7.2004, των Υπουργών κ.κ. Αλογοσκούφη, Γιαννάκου, Κακλαμάνη, Πετραλιά "Προσαύξηση του νοσοκομειακού επιδόματος και τροφής στο προσωπικό του ΕΚΑΒ". 
Υπάρχει κάποιος συνάδελφος που θέλει να πάρει το λόγο;
Κανείς.
Ερωτάται το Τμήμα: Γίνεται η τροπολογία με γενικό αριθμό 79 και ειδικό 1;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΝΙΚΟΛΑΟΣ ΓΚΑΤΖΗΣ : Κατά πλειοψηφία.
ΠΡΟΕΔΡΟΣ (Άννα Μπενάκη-Ψαρούδα): Συνεπώς η τροπολογία με γενικό αριθμό 79 και ειδικό 1 έγινε δεκτή κατά πλειοψηφία και εντάσσεται στο νομοσχέδιο στην οικεία θέση.
Εισερχόμεθα στη συζήτηση της τροπολογίας με γενικό αριθμό 81 και ειδικό 3 από 1.7.2004 των Υπουργών κυρίων Αλογοσκούφη και Λιάπη "Ρυθμίσεις για τα επιβατηγά δημόσιας χρήσης". 
Υπάρχει συνάδελφος που θέλει να πάρει το λόγο; 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Μάλιστα, κυρία Πρόεδρε. 
ΠΡΟΕΔΡΟΣ (Άννα Μπενάκη-Ψαρούδα): Έχετε το λόγο, κύριε Σπηλιόπουλε. 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρία Πρόεδρε, θέλω να επισημάνω το εξής. Πρόκειται για μία τροπολογία με την οποία συμφωνούμε. Υπάρχει όμως το εξής θέμα. Αναφέρεται σε πρόστιμα που επιβάλλονται σε αυτοκίνητα δημοσίας χρήσεως, τα ταξί, και έχει διάφορες περιπτώσεις, όταν οδηγεί ο ιδιοκτήτης και όταν οδηγεί ο υπάλληλος-οδηγός του ιδιοκτήτη. Υπάρχει όμως μία αντίρρηση εκ μέρους των ιδιοκτητών η οποία έγκειται στο εξής: Εάν το πρόστιμο επιβληθεί στον οδηγό και δεν ειδοποιηθεί ο ιδιοκτήτης, υπάρχει περίπτωση ο ιδιοκτήτης μετά από αρκετό καιρό να υποστεί κυρώσεις πολύ βαρύτερες, όπως αφαίρεση αδείας κλπ. Μήπως, λοιπόν, θα έπρεπε να δούμε αυτές τις λεπτομέρειες; Αυτό θέλω να το επισημάνω, δεδομένου ότι υπάρχει θέμα. 
ΒΥΡΩΝ ΠΟΛΥΔΩΡΑΣ: Υποτίθεται ότι έχουν συνεννοηθεί μεταξύ τους. 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν συνεννοούνται. Συνήθως οι οδηγοί είναι άνθρωποι που δουλεύουν ξεχωριστά. Δεν έχουν καμία σχέση με τον ιδιοκτήτη και νοικιάζουν το ταξί. 
ΠΡΟΕΔΡΟΣ (Άννα Μπενάκη-Ψαρούδα):  Δεν ξέρω εάν η κυρία Υπουργός μπορεί να πάρει θέση όσον αφορά αυτό το θέμα.  
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Αναρωτιέμαι, λοιπόν, κυρία Πρόεδρε, αν θα έπρεπε η κάθε παράβαση ή το κάθε πρόστιμο να κοινοποιείται και στον ιδιοκτήτη. 
ΠΡΟΕΔΡΟΣ (Άννα Μπενάκη-Ψαρούδα): Κυρία Υπουργέ, μπορείτε να πάρετε θέση όσον αφορά αυτό το θέμα; 
ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Ένα λεπτό, κυρία Πρόεδρε. 
Κύριε συνάδελφε, επειδή μου έφεραν τα Πρακτικά τη στιγμή που μιλούσατε, δεν σας άκουσα. Θα μπορούσατε, σας παρακαλώ, να επαναλάβετε; 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Λέω το εξής: Όταν ένα αυτοκίνητο δημοσίας χρήσεως, ένα ταξί, υποπέσει σε μία παράβαση, ο οδηγός του ή ο ιδιοκτήτης που το οδηγεί θα υποστεί τις συνέπειες της παράβασης. Εάν είναι ο ιδιοκτήτης αυτός που θα υποπέσει στην παράβαση, έχει καλώς, θα λάβει γνώση και θα υποστεί το πρόστιμο. Εάν όμως αυτός που θα υποπέσει στην παράβαση δεν είναι ο ιδιοκτήτης του ταξί αλλά υπάλληλος του ιδιοκτήτη και για κάποιο λόγο δεν ενημερώσει τον ιδιοκτήτη, τότε ο ιδιοκτήτης μετά από κάποιο χρονικό διάστημα -νομίζω δεκαπέντε ημερών- θα υποστεί κυρώσεις χωρίς να έχει ειδοποιηθεί και χωρίς να ξέρει για την παράβαση. 
Προτείνουμε, λοιπόν, να ειδοποιείται και ο ιδιοκτήτης για την παράβαση ανεξαρτήτως του προστίμου. Διαφορετικά θα δημιουργηθεί ένας φαύλος κύκλος, δεδομένου ότι υπάρχουν πάρα πολλοί άνθρωποι που έχουν δώσει τα ταξί τους και τα οδηγούν υπάλληλοι, άλλοι οδηγοί.
ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Ό,τι ίσχυε μέχρι σήμερα, θα ισχύσει και τώρα. 
ΠΡΟΕΔΡΟΣ (Άννα Μπενάκη-Ψαρούδα): Κύριε συνάδελφε, και να ειδοποιηθεί ο ιδιοκτήτης, δεν μπορεί να κάνει τίποτα, το πρόστιμο θα το πληρώσει. 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Θα το πληρώσει, κυρία Πρόεδρε, αλλά το θέμα είναι να μην υποστεί βαρύτερες κυρώσεις, γιατί μετά θα του αφαιρεθεί η άδεια. 
ΠΑΝΑΓΙΩΤΗΣ ΣΓΟΥΡΙΔΗΣ: Κυρία Πρόεδρε, θα ήθελα το λόγο. 
ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Σγουρίδη, έχετε το λόγο. 
ΠΑΝΑΓΙΩΤΗΣ ΣΓΟΥΡΙΔΗΣ: Θεωρώ ότι ο εισηγητής θέτει ένα θέμα το οποίο θα πρέπει να εξετάσουμε. Το θέμα είναι εάν το πρόστιμο επιβάλλεται στο όχημα ή στον οδηγό. Είναι σημαντικό το γεγονός ότι η παράβαση γίνεται από αυτόν ο οποίος είναι ο οδηγός του οχήματος. Πολλές φορές, στα ταξί ο οδηγός αλλάζει ακόμα και τρεις φορές. Η ποινή επιβάλλεται στο όχημα και αφαιρείται η άδεια. Το πρόστιμο πηγαίνει στον ιδιοκτήτη. Θα πρέπει, λοιπόν, σ' αυτήν την περίπτωση να δούμε εάν θα πρέπει να τιμωρούμε αυτόν ο οποίος είναι ο νόμιμος οδηγός εκείνη τη στιγμή ή εάν θα πρέπει να τιμωρούμε το όχημα. Θεωρώ ότι θα πρέπει να τιμωρείται ο οδηγός και όχι το όχημα. 
ΜΑΡΙΟΣ ΣΑΛΜΑΣ: Μα, αυτό λέει! 
ΠΑΝΑΓΙΩΤΗΣ ΣΓΟΥΡΙΔΗΣ: Δεν λέει αυτό! 
ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, με συγχωρείται ένα λεπτό. Θα ήθελα να δω και εγώ το κείμενο. 
ΝΙΚΟΛΑΟΣ ΓΚΑΤΖΗΣ: Κυρία Πρόεδρε, θα ήθελα το λόγο. 
ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε συνάδελφε, έχετε το λόγο
ΝΙΚΟΛΑΟΣ ΓΚΑΤΖΗΣ: Κατ' αρχήν αυτή η τροπολογία έχει πολλές πτυχές. 
Η μία, που κατά την άποψή μας είναι σοβαρή, είναι με την παράταση του χρόνου οικονομικής ενίσχυσης για την κυκλοφορία των ταξί. Εμείς δεν έχουμε αντίρρηση για την παράταση αυτή του χρόνου της οικονομικής ενίσχυσης για την αντικατάσταση των Ε.Δ.Χ. αυτοκινήτων ταξί ούτε για την παράταση του χρόνου απόσυρσης των κυκλοφορούντων Ε.Δ.Χ. ταξί. 
Πρέπει να δούμε πώς θα έχουν καλύτερη μεταχείριση και χρηματοδότηση σε αυτή τη διαδικασία και ιδίως θα πρέπει να δούμε, κυρία Υπουργέ, πώς θα μπορέσει να χρηματοδοτηθεί το ταξί με τη νέα τεχνολογία, τη δορυφορική σύνδεση, για να μπορεί και καλύτερα να εξυπηρετεί τον κόσμο και να έχει όσο το δυνατόν πιο σύντομα δρομολόγια.
Το δεύτερο που θέλω να σημειώσω είναι ότι στις παραβάσεις δίνεται διπλή ουσιαστικά ποινή, από το γεγονός ότι την πληρώνει το ταξί, που στέλνει στην ανεργία και τον ιδιοκτήτη και τον οδηγό, ανάλογα ποιος οδηγεί αυτό το ταξί. Τα πρόστιμα είναι πολύ εξοντωτικά, φτάνουν μέχρι 2.000 ευρώ κλπ. Νομίζουμε ότι τα πρόστιμα πρέπει να είναι χαμηλότερα. Επίσης νομίζουμε ότι η παράβαση αυτή είναι μέσα στη φύση της δουλειάς των ταξί. Παραδείγματος χάρη, όταν υπάρχει άρνηση της κούρσας, αυτό συμβαίνει γιατί πολλές φορές συμπίπτει να είναι στο τέλος της παράδοσης του ωραρίου του και είναι υποχρεωμένος μιάμιση ώρα πριν να μην πάρει κούρσα, που σημαίνει ότι αυτή τη μιάμιση ώρα δεν θα μπορέσει να πάρει κάποιον πελάτη. 
Δεν συμφωνούμε με την παράταση κυκλοφορίας των υπεραστικών λεωφορείων. Πρέπει τα είκοσι τρία χρόνια που βάζει ο νόμος, αυτά να τα έχουν λύσει. Όσον αφορά τις προθεσμίες που μπήκαν για να πάρουν τη χρηματοδότη, έπρεπε να είχαν προσαρμοστεί. Τώρα τι γίνεται; Δεν έκαναν αντικαταστάσεις, κυκλοφορούν με τα παλιά λεωφορεία και πιέζουν να πάρουν εξ ολοκλήρου την επιδότηση της αγοράς του αυτοκινήτου. Εκεί νομίζουμε ότι στοχεύουν. Δεν μπορούμε να συμφωνήσουμε σε τέτοιες λύσεις και νομίζουμε ότι πρέπει να μην ψηφιστεί αυτή η τροπολογία. Δεν πρέπει να δώσουμε παράταση. 
Επίσης, το πιο οδυνηρό είναι όσον αφορά τα νησιά, όπου εκεί έχουμε σαράβαλα αυτοκίνητα και είναι και οι δρόμοι τέτοιοι. Νομίζουμε ότι πρέπει να δούμε την παράταση για τα νησιά που είναι μέχρι τρεις χιλιάδες κατοίκους. Μήπως αυτή η ημερομηνία δεν είναι εφικτή γι' αυτούς τους ανθρώπους με αυτά τα χρήματα; 
Τέλος, θέλω να σημειώσω κάτι. Στους καποδιστριακούς δήμους για την ενίσχυσή τους δήθεν δόθηκαν τα λεωφορεία. Αυτά τα λεωφορεία οι δήμοι δεν μπορούν να τα χρησιμοποιήσουν. Παραδείγματος χάρη, να πάρουν τα παιδιά του σχολείου του δήμου τους, να τα πάνε μία εκδρομή, δεν μπορούν να το κάνουν. Πρέπει να πληρώσουν και να πάνε με το ΚΤΕΛ. Τι θα τα κάνουν αυτά τα λεωφορεία; Να πάνε τον κόσμο στη θάλασσα δεν μπορούν, να πάνε τα παιδιά μια εκδρομή δεν μπορούν. Πρέπει να βρείτε μια λύση να μπορεί η Τοπική Αυτοδιοίκηση να χρησιμοποιήσει αυτά τα λεωφορεία. 
ΠΡΟΕΔΡΟΣ (Άννα Μπενάκη-Ψαρούδα): Η κ. Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν συμφωνούμε και εμείς με όλες αυτές τις παρατάσεις που δίνονται. Διότι η ανανέωση και των δημοσίας χρήσεως αυτοκινήτων και των υπεραστικών λεωφορείων είναι ιδιαίτερη ανάγκη για τον τόπο μας, σε μια χώρα που τα δυστυχήματα από την παλαιότητα των αυτοκινήτων που η ρύπανση του περιβάλλοντος είναι πάρα πολύ μεγάλη δεν νομίζω ότι μπορούν να ισχύουν άλλες παρατάσεις. Γι' αυτόν το λόγο δεν θα ψηφίσουμε την τροπολογία.
ΠΡΟΕΔΡΟΣ (Άννα Μπενάκη-Ψαρούδα): Ο κ. Σαλμάς έχει το λόγο.
ΜΑΡΙΟΣ ΣΑΛΜΑΣ: Υπήρξε η περίπτωση εκείνη που είναι συχνή που τα περισσότερα ταξί έχουν οδηγούς. Συμβαίνει να μην είναι οι οδηγοί και ιδιοκτήτες. Υποπίπτουν σε ορισμένες παραβάσεις όπως είναι η επιλογή των επιβατών, να παίρνουν κόμιστρα πέραν του νομίμου. Σ' αυτές τις περιπτώσεις με την ισχύουσα νομοθεσία η ποινή βάρυνε τον ιδιοκτήτη του αυτοκινήτου, που ως γνωστό νομικά δεν είναι υπαίτιος. Διορθώνεται αυτή η νομική παράλειψη και το πρόστιμο, η ποινή έρχεται στον οδηγό αφαιρώντας του την ειδική άδεια οδήγησης. Να θυμίσω για όσους πιθανόν δεν το γνωρίζουν οι επαγγελματίες οδηγοί, αυτοί που οδηγούν δημοσίας χρήσεως αυτοκίνητα είτε λεωφορεία είτε ταξί παίρνουν από το Υπουργείο Μεταφορών μια ειδική άδεια. Αυτή την ειδική άδεια αφαιρεί ο νομοθέτης με αυτό το σχέδιο νόμου. Δεν αφαιρεί την άδεια του ταξί, απλά την ειδική άδεια οδήγησης.
Όσον αφορά για την παρατήρηση του εισηγητή του Κομμουνιστικού Κόμματος γιατί δίνουμε την παράταση αυτών των λεωφορείων που έχουν συμπληρώσει είκοσι τρία έτη.
ΝΙΚΟΛΑΟΣ ΓΚΑΤΖΗΣ: Για τα ταξί δεν έχουμε αντίρρηση. Για τα λεωφορεία έχουμε.
ΜΑΡΙΟΣ ΣΑΛΜΑΣ: Γι' αυτό είπα εγώ, για τα αστικά και τα υπεραστικά λεωφορεία. Επειδή το μέτρο της απόσυρσης ήταν ένα μέτρο στο οποίο όλοι συμφωνούσαμε και οι εταιρείες όπως λέει και η αιτιολογική έκθεση δεν μπόρεσαν να ανταποκριθούν σε αυτή τη μεγάλη ζήτηση που υπήρξε για ανανέωση του στόλου, διότι το ζητούμενο ποιο είναι; Να ανανεωθεί ο στόλος, να αποσυρθούν τα λεωφορεία τα οποία έχουν συμπληρώσει είκοσι τρία χρόνια και να χρηματοδοτηθούν αυτοί που θα πάρουν καινούργια. Αυτό ήταν ένα θετικό μέτρο και γι' αυτό εν όψει των Ολυμπιακών Αγώνων που χρειαζόμαστε τα λεωφορεία δίνουμε τη δυνατότητα να υπάρξει αυτή η παράταση. Έχει άμεση σχέση με τους Ολυμπιακούς Αγώνες και για την εξυπηρέτηση του κοινού.
ΠΡΟΕΔΡΟΣ (Άννα Μπενάκη-Ψαρούδα): Απλώς εγώ ήθελα να διευκρινίσω ότι με τη διάταξη, όπως τη διαβάζω, αφαιρείται η άδεια οδηγήσεως εκείνου που οδηγεί είτε είναι ο ιδιοκτήτης είτε είναι ο οδηγός. Άρα δεν υπάρχει πρόβλημα μεταξύ τους.
Δεν υπάρχει άλλος εγγεγραμμένος κύριος συνάδελφος για να μιλήσει.
Κηρύσσεται περαιωμένη η συζήτηση επί της τροπολογίας με γενικό αριθμό 81 και ειδικό 3.
Ερωτάται το Τμήμα: Γίνεται δεκτή η τροπολογία με γενικό αριθμό 81 και ειδικό 3;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη-Ψαρούδα): Συνεπώς η τροπολογία με γενικό αριθμό 81 και ειδικό 3 έγινε δεκτή κατά πλειοψηφία.
Εισερχόμαστε στη συζήτηση της τροπολογίας με γενικό αριθμό 92 και ειδικό 4 της 2-7-2004 των Υπουργών κ.κ. Αλογοσκούφη, Φάνης Πετραλιά-Πάλλη και Ρουσόπουλου "Πρόσληψη προσωπικού με σύμβαση εργασίας ορισμένου χρόνου για τις ανάγκες της λειτουργίας του Κέντρου Τύπου στο Ζάππειο κατά τη διάρκεια των Ολυμπιακών Αγώνων και απαλλαγή των κατόχων κάρτας διαπίστευσης του Κέντρου Τύπου από την καταβολή εισιτηρίων σε αρχαιολογικούς χώρους και στα Μέσα Μαζικής Ενημέρωσης".
Ο κ. Σπηλιόπουλος έχει το λόγο.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Μια παρατήρηση μόνο, κυρία Πρόεδρε.
Να μας πει η κυρία Υπουργός εάν αυτό το προσωπικό προέρχεται από άλλη υπηρεσία και προσληφθεί για τη συγκεκριμένη υπηρεσία ή είναι άτομα που δεν υπηρετούν σήμερα σε καμία άλλη υπηρεσία. Να γίνει μια διευκρίνιση πάνω σ' αυτό.
ΠΡΟΕΔΡΟΣ (Άννα Μπενάκη-Ψαρούδα): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κυρία Πρόεδρε, εμείς δεν θα συμφωνήσουμε για τον εξής λόγο: Πρώτον, γιατί παίρνονται οι άνθρωποι αυτοί μόνο για πέντε μήνες. Το δεύτερο είναι ότι δεν μπαίνουν κριτήρια. Το ΑΣΕΠ θα παίξει κανένα ρόλο εδώ; Δηλαδή, η Επιτροπή Αξιολόγησης που θα κάνει τις προσλήψεις θα βάλει κάποια κριτήρια; Δεν φαίνεται τίποτα από αυτήν τη διάταξη. Ούτε για το ΑΣΕΠ μιλάει ούτε ορισμένα κριτήρια βάζει ούτε τι γνώσεις απαιτούνται, τι προϋποθέσεις κλπ.
Αν μου λέγατε ότι θα γίνει διακήρυξη των θέσεων αυτών και ότι θα περνούσαν μέσα από τις διαδικασίες του ΑΣΕΠ, θα το καταλάβαινα. Εδώ μπορούσαμε και να συμφωνήσουμε και να το ψηφίσουμε. Όμως πρόκειται καθαρά για λυμένα χέρια. Μπορεί να δουλέψει ο ρουσφετολογικός μηχανισμός, κυρία Πρόεδρε. Αυτά που έκανε το ΠΑΣΟΚ νομίζω ότι συνεχίζονται. 
ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κ. Σαλμάς. 
ΜΑΡΙΟΣ ΣΑΛΜΑΣ: Αυτά θα συνέβαιναν εάν αυτή η συγκεκριμένη τροπολογία δεν ενέπιπτε στις εξαιρέσεις της παραγράφου 2 του άρθρου 14 του ν. 2190/1994, που μιλάει για κατεπείγουσες και πρόσκαιρες ανάγκες, όταν νομοθετούμε και κάνουμε προσλήψεις. Εμπίπτει, λοιπόν, σε αυτήν την εξαίρεση του ν. 2190/1994, δηλαδή του νόμου Πεπονή. Ως εκ τούτου είναι νόμιμη. 
ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κυρία Πρόεδρε, μπορώ να έχω το λόγο;
ΠΡΟΕΔΡΟΣ (Άννα Μπενάκη - Ψαρούδα): Ορίστε, κυρία Υπουργέ. 
ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κυρίες και κύριοι συνάδελφοι, η συγκεκριμένη τροπολογία -για να απαντήσω και στο συνάδελφο του Κομμουνιστικού Κόμματος- αναφέρεται σε συγκεκριμένα άτομα. Θέλω να σας ενημερώσω ότι στο Ζάππειο ήδη λειτουργεί το Κέντρο Τύπου των μη διαπιστευμένων δημοσιογράφων. Η πρόβλεψη είναι ότι θα υπάρχουν τουλάχιστον επτά χιλιάδες μη διαπιστευμένοι δημοσιογράφοι. Αυτοί οι δημοσιογράφοι θα περιφέρονται μέσα στην πόλη και θα δίνουν την εικόνα. Αυτοί οι δημοσιογράφοι είναι εκείνοι οι οποίοι δεν μπορούν να μπουν μέσα στις ολυμπιακές και αθλητικές εγκαταστάσεις. Είναι απολύτως απαραίτητο για το Ζάππειο να υπάρχει εξειδικευμένο προσωπικό, επιπλέον προσωπικό. 
Πρέπει να σας πω ότι ήδη στις 6.30΄ το πρωί γίνεται στο Ζάππειο η πρώτη σύσκεψη όλων των εκπροσώπων του κάθε Υπουργείου με τον Υπουργό Τύπου ή τον αντικαταστάτη του, το Γενικό Γραμματέα Ενημέρωσης και Πληροφόρησης, διότι ήδη έχει ξεκινήσει αυτή η δημοσιογραφική και ολυμπιακή επικοινωνιακή πολιτική. Η πρόσληψη είναι χρονικά περιορισμένη.
Όπως βλέπετε, κύριε συνάδελφε, η σύναψη νέας σύμβασης μετά το χρονικό αυτό όριο ή η μετατροπή της σε αορίστου χρόνου είναι αυτοδικαίως άκυρη. Δεν έχετε, λοιπόν, τίποτα να φοβηθείτε. Δεν υπάρχει από πίσω κάτι άλλο ...
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Σας ρώτησα αν υπηρετεί αυτό το προσωπικό σήμερα σε άλλη υπηρεσία. 
ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Όχι απαραιτήτως σας είπα.
ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 92 και ειδικό 4. 
Ερωτάται το Τμήμα: Γίνεται δεκτή η τροπολογία με γενικό αριθμό 92 και ειδικό 4; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη-Ψαρούδα): Συνεπώς η τροπολογία με γενικό αριθμό 92 και εδικό αριθμό 4 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
	Προχωρούμε στη συζήτηση της τροπολογίας με γενικό αριθμό 93 και ειδικό αριθμό 5: "Χορήγηση επιδόματος στο προσωπικό των Ενόπλων Δυνάμεων, του Λιμενικού και Πυροσβεστικού Σώματος κατά τη διάρκεια των Ολυμπιακών Αγώνων". 
	Θέλει κάποιος συνάδελφος να λάβει το λόγο; Ορίστε, κύριε Γκατζή. 
	ΝΙΚΟΛΑΟΣ ΓΚΑΤΖΗΣ: Κυρία Πρόεδρε, εμείς συμφωνούμε να πάρει σε χρήμα τα έξοδα διατροφής ένα εκ των τριών Σωμάτων ή και τα τρία Σώματα. Το θέμα, κυρία Υπουργέ, είναι ότι δεν καθορίζεται το ποσό. Λέτε ότι θα βγει με υπουργική απόφαση. Θα είναι αρκετό ώστε να καλύψει, παραδείγματος χάρη, τις ανάγκες της διατροφής; Ή θα πούμε "του δίνουμε σε χρήμα αυτό το ποσό, για να λύσουμε το πρόβλημα της διατροφής"; Πρέπει να το διευκρινίσουμε. Πότε θα βγει η υπουργική απόφαση; Ήδη αρκετοί από τους ανθρώπους αυτούς, κυρία Υπουργέ, από την 1η Ιουλίου μπήκαν στη διαδικασία της περιφρούρησης των Ολυμπιακών Αγώνων. Έχει ξεκινήσει δηλαδή η διαδικασία. Νομίζουμε, λοιπόν, ότι πρέπει να καθοριστεί το ποσό της ημερήσιας διατροφής. 
	ΒΥΡΩΝ ΠΟΛΥΔΩΡΑΣ: Διοικητικώς θα εξασφαλιστεί.
ΠΡΟΕΔΡΟΣ (Άννα Μπενάκη-Ψαρούδα): Θέλετε να μιλήσετε κυρία Υπουργέ;
ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Όχι. Απλώς λέω ότι η τροπολογία αναφέρει μέσα "πλήρους διατροφής με κοινή υπουργική απόφαση ". 
ΠΡΟΕΔΡΟΣ (Άννα Μπενάκη-Ψαρούδα): Κηρύσσεται περαιωμένη η συζήτηση επί της τροπολογίας με γενικό αριθμό 93 και ειδικό 5 και ερωτάται το Τμήμα: Γίνεται δεκτή η τροπολογία;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Άννα Μπενάκη-Ψαρούδα): Συνεπώς η τροπολογία με γενικό αριθμό 93 και ειδικό 5 έγινε δεκτή ομοφώνως, όπως τροποποιήθηκε από την κυρία Υπουργό και εντάσσεται στο νομοσχέδιο ως ίδιον άρθρον.
Εισερχόμαστε στη συζήτηση της τροπολογίας με γενικό αριθμό 94 και ειδικό 6 "Τροποποίηση διατάξεων του Κώδικα Οδικής Κυκλοφορίας εν όψει των Ολυμπιακών  Αγώνων". 
Θέλει κάποιος εκ των κυρίων συναδέλφων να πάρει το λόγο; 
ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Είναι για τις  πινακίδες του τραμ. 
ΠΡΟΕΔΡΟΣ (Άννα Μπενάκη-Ψαρούδα): Δεν θέλει κάποιος εκ των κυρίων συναδέλφων να μιλήσει. 
Κηρύσσεται περαιωμένη η συζήτηση επί της τροπολογίας με γενικό αριθμό 94 και ειδικό 6 και ερωτάται το Τμήμα: Γίνεται δεκτή η τροπολογία;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΟΣ (Άννα Μπενάκη-Ψαρούδα): Συνεπώς η τροπολογία με γενικό αριθμό 94 και ειδικό 6 έγινε δεκτή ομοφώνως και εντάσσεται στο νομοσχέδιο ως ίδιον άρθρο. 
Εισερχόμαστε στη συζήτηση της τροπολογίας με γενικό αριθμό 95 και ειδικό 7 "Δυνατότητα κάλυψης αναγκών του Εθνικού Συστήματος Διαχείρισης Συνεπειών και Απωλειών με συνδρομή διεθνών οργανισμών ή κρατών κατά τη διάρκεια των Ολυμπιακών και Παραολυμπιακών Αγώνων".  
Ο κ. Χριστοδουλάκης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ:  Σας ευχαριστώ πολύ, κυρία Πρόεδρε.
Η τροπολογία που αναφέρεται στη συνδρομή κρατών ή διεθνών οργανισμών για την αντιμετώπιση δύσκολων προβλημάτων, τα οποία ενδέχεται να προκύψουν στους Ολυμπιακούς Αγώνες, πιστεύω ότι κινείται σε μια λανθασμένη κατεύθυνση και εισάγει μια αντίληψη περιττή και μη λυσιτελή. Όταν γνωστοποιηθεί ότι η Κυβέρνηση λίγες μέρες πριν τη διεξαγωγή των αγώνων σπεύδει να νομοθετήσει, ούτε καν μέσα από την κανονική νομοθετική διαδικασία, αλλά μέσα από μια τροπολογία της τελευταίας στιγμής σε ένα νομοσχέδιο και αυτό της τελευταίας στιγμής και να διαδηλώσει έτσι την ανάγκη  που έχει να τύχει συνδρομής από διεθνείς οργανισμούς, υπογραμμίζοντας μάλιστα το ΝΑΤΟ, δημιουργείται μια εντύπωση ότι το θέμα της ασφάλειας των Ολυμπιακών Αγώνων ενδέχεται να μην είναι κατοχυρωμένο και να παραπέμπει σε διάφορες προσδοκίες, φόβους, ψυχώσεις. 
Πιστεύω ότι η τροπολογία αυτή θα πρέπει να αποσυρθεί για τους εξής λόγους: Διότι δημιουργεί  μια αίσθηση ψύχωσης, ένα φόβο σχετικά με την ασφάλεια των Ολυμπιακών Αγώνων, χωρίς να υπάρχει κανένα πρακτικό αποτέλεσμα. Είμαι απολύτως βέβαιος ότι αν, ο μη γένοιτο, προκύψει μια τόσο δραματική κατάσταση με ζημιές, με συνέπειες, τόσο σοβαρές που περιγράφονται εδώ, οι αρμόδιες υπηρεσίες των χωρών με τις οποίες συνεργαζόμαστε θα έχουν κάποια διαδικασία μεταφοράς τεχνογνωσίας και συμβουλών. Φοβάμαι πάρα πολύ ότι με νομοθετικές πρωτοβουλίες της τελευταίας στιγμής διαδίδουμε μια αίσθηση αδυναμίας να ελέγξουμε το μέγα θέμα ασφάλειας των Ολυμπιακών Αγώνων. Και έρχεται αυτό να προστεθεί σε μια σειρά ατυχών χειρισμών γύρω από θέματα τα οποία θα έπρεπε να έχουν αντιμετωπιστεί πολύ πιο αποτελεσματικά. 
Είδαμε πριν από δυο μήνες τη μεγάλη αδυναμία να αντιδράσουν οι αρμόδιες αρχές στην έκρηξη βόμβας που έγινε σε ένα αστυνομικό τμήμα, πλήρως άσχετο γεγονός με τους Ολυμπιακούς Αγώνες. Και εκεί ουσιαστικά αυτοπαγιδευτήκαμε στην αδυναμία μας να μη βγάλουμε μια ανακοίνωση εγκαίρως. 
Είδαμε χθες την πυρκαγιά σε πολύ κοντινή απόσταση από τις ολυμπιακές εγκαταστάσεις και να μην μπορεί να κινητοποιηθεί ο μηχανισμός έστω και για ένα μικρής κλίμακας -αλλά δυστυχώς με τραγικές συνέπειες- γεγονός. 
Όταν ερχόμαστε και εισάγουμε τέτοιες τροπολογίες αυτήν τη στιγμή με άκρως άγνωστο αποτέλεσμα, νομίζω ότι ουσιαστικά αναπαράγουμε μια τέτοια αίσθηση ανασφάλειας, η οποία είναι ό,τι χειρότερο για την επιτυχή διεξαγωγή των Ολυμπιακών Αγώνων. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Χριστοδουλάκη. Υπήρξατε σαφής.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Μισό λεπτό, κυρία Πρόεδρε.  
Οι Ολυμπιακοί Αγώνες, κυρίες και κύριοι συνάδελφοι, πρέπει να είναι μια παγκόσμια λαϊκή γιορτή, μια γιορτή η οποία γίνεται για όλους τους πολίτες του κόσμου και όχι μια οργάνωση στρατοπεδικών αντιλήψεων και χαρακτήρα. Γι' αυτό πιστεύω ότι αυτή η τροπολογία δεν πρέπει να υπερψηφιστεί. 
ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Χριστοδουλάκη. Έχουμε ορισμένο χρόνο για τις τροπολογίες.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Τελειώνω, κυρία Πρόεδρε. 
Παράλληλα με την ευκαιρία που πήρα το λόγο στο Βήμα θέλω απλώς να υπενθυμίσω στην κυρία Υπουργό αυτό που ανέφερα ότι υπάρχουν σαφέστατες οι προτάσεις για τη μεταολυμπιακή ανάπτυξη της χώρας, διότι είπε ότι τις αγνοεί και δεν τις βρήκε. Τις καταθέτω, λοιπόν. Είναι πολύ αναλυτικές και είμαστε στη διάθεσή σας να συζητήσουμε όποτε το θελήσετε για την ουσία των προτάσεων αυτών.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Χριστοδουλάκη.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Επειδή μάλιστα είπατε ότι οι προσλήψεις που έγιναν στα "Ολυμπιακά Ακίνητα" δεν είχαν γνωστοποιηθεί στον ΑΣΕΠ...
ΠΡΟΕΔΡΟΣ (Άννα Μπενάκη-Ψαρούδα): Κύριε Χριστοδουλάκη, αυτά που λέτε δεν έχουν σχέση με την τροπολογία. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ:  Σας λέω λοιπόν ότι είχαν γνωστοποιηθεί για να μη λέτε εδώ πράγματα τα οποία δεν ισχύουν.
Σας ευχαριστώ. 
(Στο σημείο αυτό ο Βουλευτής κ. Νικόλαος Χριστοδουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
ΠΡΟΕΔΡΟΣ (Άννα Μπενάκη-Ψαρούδα): Ο κ. Σπηλιόπουλος έχει το λόγο. 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρία Πρόεδρε, το είπαμε και στη συζήτηση επί της αρχής ότι οι Ολυμπιακοί Αγώνες που διοργανώνονται από την Ελλάδα έχουν μια ιδιομορφία. Είναι μετά το τρομοκρατικό χτύπημα που έχει γίνει στη Νέα Υόρκη και γι' αυτό τα θέματα της ασφάλειας παίζουν έναν καθοριστικό ρόλο στη διοργάνωση. 
Εάν η Ελλάδα διοργάνωνε αγώνες όπου θα συμμετείχαν μόνο Έλληνες, ασφαλώς δεν θα χρειαζόταν να πάρουμε αυτά τα μέτρα. Το είδαμε άλλωστε προχθές που έγινε η υποδοχή των αθλητών της ποδοσφαιρικής ομάδας με πολλές χιλιάδες κόσμου και δεν χρειάστηκε να παρέμβει κανένας, ούτε Αστυνομία ούτε τίποτα άλλο. 
Όμως, επειδή εδώ θα συμμετέχουν διακόσιες δύο αποστολές κρατών, μας έχουν επιβληθεί αυστηροί όροι και προϋποθέσεις για τη διεξαγωγή των Ολυμπιακών Αγώνων. Αυτό είναι αλήθεια. Και γι' αυτό αναγκαζόμαστε να πάρουμε πολύ αυστηρότερα μέτρα, τα οποία βεβαίως δεν θα λαμβάναμε σε κάθε άλλη περίπτωση. Γι' αυτό βεβαίως ζητήθηκε και η συνδρομή. 
Εκεί που έχουμε ένσταση και αντίρρηση είναι δύο σημεία. Το πρώτο είναι ότι είχε ανακοινωθεί ότι το κόστος όλης αυτής της δαπάνης δεν θα το αναλάβει όλο η χώρα. Θα το αναλάμβανε κατά το ήμισυ. Εδώ το αναλαμβάνει εξ ολοκλήρου αυτό το κόστος. Τώρα το θέτετε έτσι. Έχει ανακοινωθεί και μάλιστα στην αρμόδια επιτροπή ότι θα πληρώναμε το μισό.
Το δεύτερο είναι ότι έχει δοθεί η δημοσιότητα και θα μπορούσε να έχουν γίνει όλα αυτά και να υπάρχουν οι συνεργασίες, όπως υπήρχαν στο παρελθόν. Δεν υπήρχε αυτή η μεγάλη δημοσιότητα, η οποία βλάπτει την υπόθεση της ασφάλειας των Ολυμπιακών Αγώνων. Αν αυτή η τροπολογία αύριο δημοσιοποιηθεί -και θα δημοσιοποιηθεί ασφαλώς- φοβούμαι ότι θα δημιουργήσει ένα κακό ψυχολογικό κλίμα στους πολίτες και υπ' αυτήν την έννοια νομίζω ότι έχει δίκιο και ο κ. Χριστοδουλάκης. 
Γι' αυτά τα δύο σημεία λοιπόν εμείς έχουμε αντιρρήσεις σε σχέση με αυτή την τροπολογία.
ΠΡΟΕΔΡΟΣ (Άννα Μπενάκη-Ψαρούδα):  Ο κ. Μαγκριώτης έχει το λόγο.
ΝΙΚΟΛΑΟΣ ΓΚΑΤΖΗΣ: Κυρία Πρόεδρε, δεν παίρνουν το λόγο με τη σειρά οι εισηγητές;
ΠΡΟΕΔΡΟΣ (Άννα Μπενάκη-Ψαρούδα): Με τη σειρά παίρνετε το λόγο, κύριοι συνάδελφοι, όποτε σηκώσετε το χέρι.
Ορίστε, κύριε Μαγκριώτη, έχετε το λόγο και έχει ζητήσει το λόγο και ο κ. Σαλμάς. 
ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, πρώτα-πρώτα, επειδή η κυρία Υπουργός στην παρέμβασή της αναφέρθηκε σε μένα, γιατί εγώ έθεσα το θέμα της μεταολυμπιακής χρήσης και της έλλειψης σχεδίου από την πλευρά της Νέας Δημοκρατίας και την προετοιμασία, είπε πως δεν βρήκε κάτι τέτοιο. Χαίρομαι γιατί κατετέθη προηγουμένως από τον κ. Χριστοδουλάκη. Φαντάζομαι ότι υπάρχει και στο Υπουργείο Οικονομικών, υπάρχει και στα άλλα συναρμόδια Υπουργεία. 
Ελπίζω ότι στους πρώτους μήνες -καταλαβαίνω ότι έχετε πολλές δουλειές την πρώτη περίοδο- θα τα βρείτε κι αυτά για να ασχοληθείτε. Το ένα λοιπόν ήταν αυτό.
ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Το ξέρετε; Το έχετε διαβάσει αυτό που μου καταθέσατε; Μπορείτε να μου το αναλύσετε; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Εμείς μπορούμε να το υλοποιήσουμε!
ΙΩΑΝΝΗΣ ΜΑΓΚΡΙΩΤΗΣ: Το δεύτερο που θα ήθελα να πω είναι ότι ήδη το κόστος της ολυμπιακής ασφάλειας είναι πολλαπλάσιο του Σίδνεϋ και πολύ πιο μεγάλο της Ατλάντα: 1,2 δισεκατομμύρια ευρώ. Άλλωστε αυτός ήταν ένας από τους λόγους που διογκώθηκε και το έλλειμμα και τον προηγούμενο χρόνο. Και όπως είπε και ο κ. Αλογοσκούφης στο πρόσφατο ΕΚΟΦΙΝ του χρόνου δεν θα έχουμε τις δαπάνες της ολυμπιακής ασφάλειας, άρα είναι πολύ απλό να κατέβουμε κάτω από το 3% στο έλλειμμα.
Γι' αυτό θέλω να πω ότι η χώρα μας έχει κάνει ό,τι πρέπει για την ασφάλεια των Ολυμπιακών Αγώνων και βεβαίως έχει συνεργαστεί και με διεθνείς φορείς και οργανισμούς για την ακόμη ασφαλέστερη διεξαγωγή των Ολυμπιακών Αγώνων. 
Ειδικότερα, όμως, στο θέμα αυτό, πρώτα-πρώτα δεν έχουμε την εκτίμηση της Επιστημονικής Επιτροπής της Βουλής. Θα έπρεπε να την είχατε ζητήσει γιατί είναι ένα κρίσιμο θέμα. Άλλωστε υπάρχουν και κόμματα τα οποία θέτουν θέμα αντισυνταγματικότητας αυτής της τροπολογίας και νομίζω ότι θα ήταν καλό να την είχατε ζητήσει. Δεν την έχουμε.
Το δεύτερο που θέλω να πω είναι πως κακώς η Κυβέρνηση την τρίτη  ημέρα μετά την ανάληψη της εξουσίας και αφού βεβαίως συναγωνίστηκαν τα δύο Υπουργεία, το Άμυνας και το Εξωτερικών για το ποιο είναι αρμόδιο να κάνει την αίτηση προς το ΝΑΤΟ, τη ζήτησε εγγράφως γιατί στέλνει λανθασμένα μηνύματα σε τρίτους. Πάω πάρα πέρα. Τότε η Κυβέρνηση όταν έκανε αυτή την αίτηση είχε πει ότι έχουμε πληρώσει πράγματι πολλά, θα επιμερισθεί το κόστος αυτών των δραστηριοτήτων και αυτών των ειδικών μονάδων για την ασφάλεια και την απόκρουση συγκεκριμένων τρομοκρατικών ενεργειών αν υπάρξουν. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ολοκληρώνω, κυρία Πρόεδρε.
Η Κυβέρνηση από ό,τι φαίνεται στην πρώτη άρνηση των άλλων είτε της Διεθνούς Ολυμπιακής Επιτροπής είτε του ΝΑΤΟ να συγχρηματοδοτήσει αυτήν τη δαπάνη, αμέσως είπε δεν πειράζει αφού έχουμε μία μεγάλη τρύπα στο έλλειμμα, ας ρίξουμε εκεί μέσα ακόμα ένα κόστος, να το φτιάξουμε ακόμα πιο μεγάλο το έλλειμμα. Πολύ εύκολα δέχεστε δαπάνες. Δεν ξέρω γιατί το κάνετε αυτό. Δεν ξέρω αν θα το κάνετε και τα επόμενα χρόνια αυτό, του χρόνου δηλαδή. Το 2004 πάντως πολύ εύκολα δέχεστε νέες δαπάνες για τον προϋπολογισμό. Κακώς λοιπόν. Είναι και θέμα αρχής, έπρεπε να υπάρχει επιμερισμός αλλά και το κόστος είναι ανοικτό. Είναι ενδεικτικό κόστος τα 3,5 εκατομμύρια ευρώ, όπως αναφέρει και το Γενικό Λογιστήριο του Κράτους γιατί κανένας δεν μπορεί να προβλέψει τι ακριβώς θα γίνει. Μακάρι να μη γίνεται τίποτα και να είναι και πιο μικρό το κόστος αυτό. Είναι, όμως, ενδεικτικό. Με αυτήν την έννοια μπορεί να είναι πολύ πιο μεγάλο αυτό το κόστος.
Γι' αυτούς, λοιπόν, τους λόγους και τους ουσιαστικούς της δεοντολογίας, αλλά και του κόστους καταψηφίζουμε αυτήν την τροπολογία. 
Θα ήθελα να ρωτήσω την κυρία Υπουργό...
ΠΡΟΕΔΡΟΣ (Άννα Μπενάκη-Ψαρούδα): Ολοκληρώστε παρακαλώ, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κυρία Πρόεδρε, και ευχαριστώ για την ανοχή σας. 
Θα ήθελα να ρωτήσω οι ειδικές αυτές μονάδες και οι άνδρες και οι γυναίκες αυτών των μονάδων θα φέρουν οπλισμό κατά την άσκηση των καθηκόντων τους και κατά την παραμονή τους στην Ελλάδα και τι είδους οπλισμό θα φέρουν αυτά τα Σώματα.
Ευχαριστώ πολύ.
ΠΡΟΕΔΡΟΣ (Άννα Μπενάκη-Ψαρούδα): Ο κ. Σαλμάς έχει το λόγο.
ΜΑΡΙΟΣ ΣΑΛΜΑΣ: Κατ' αρχήν δικαιολογούνται ορισμένοι συνάδελφοι που δεν διετέλεσαν Υπουργοί στην προηγούμενη κυβέρνηση και δεν ασχολήθηκαν ίσως με το θέμα των Ολυμπιακών Αγώνων και της ασφάλειας, να έχουν μία άποψη. Αλλά οι Υπουργοί, άνθρωποι πολιτικοί και Βουλευτές που διετέλεσαν Υπουργοί δεν δικαιολογούνται να μην έχουν γνώση του τι σημαίνει ευθύνη της χώρας μας έναντι των αποστολών. 
Δεν ήμασταν εμείς, κύριε Χριστοδουλάκη, που βάλαμε την επιτροπή των σοφών για την ασφάλεια. Και όταν αυτοί οι σύμβουλοι των ξένων κρατών ερωτούν σε ένα υποθετικό σενάριο ενός σεισμού, μιας φυσικής καταστροφής αν υπάρξει πρόβλημα, μπορεί να αντεπεξέλθει η χώρα; Είχε ρωτήσει τον δικό σας Υπουργό Υγείας, ο οποίος τότε είχε απαντήσει ότι δεν επαρκεί όλο το προσωπικό. Σε αυτό το υποθετικό σενάριο να μην υπάρχει η φροντίδα η Κυβέρνηση να αντιμετωπίσει αυτό το πρόβλημα; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Θα σας απαντήσω.
ΜΑΡΙΟΣ ΣΑΛΜΑΣ: Και πού θα δυσφημισθεί η χώρα; Και πού θα κλονιστεί η εμπιστοσύνη δηλαδή, επειδή συζητούμε για την ασφάλεια; Μα τόσα χρόνια δεν συζητούμε για την ασφάλεια; Επομένως είναι καθαρά δυνάμεις πολιτικής προστασίας αυτές, δεν είναι στρατιωτικές δυνάμεις και ως εκ τούτου δεν εμπίπτουν στο άρθρο 27 του Συντάγματος, ώστε να υπάρχει πρόβλημα. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ποιος το λέει αυτό; 
ΜΑΡΙΟΣ ΣΑΛΜΑΣ: Μιλούμε για πιθανό ενδεχόμενο που θα χρειαστούν πολλά εμβόλια, που θα χρειαστούν αντίδοτα, που θα χρειαστεί εξειδικευμένο προσωπικό, ιατρικό, επιστημονικό που θα έρθει. Μιλούμε δηλαδή γι' αυτό το προσωπικό. Μιλάμε από φυσικές, τεχνολογικές και λοιπές καταστροφές χημικών, βιολογικών, ραδιολογικών και πυρηνικών συμβάντων. Αυτό είναι σαφέστατο. Δεν μιλάει ούτε για τρομοκρατικά κτυπήματα αυτό το άρθρο. Μιλάει για συγκεκριμένες φυσικές, τεχνολογικές λοιπές καταστροφές. Θα το εξηγήσει και η κυρία Υπουργός φαντάζομαι, αλλά όμως αφορά καθαρά αυτές τις περιπτώσεις. 
ΠΡΟΕΔΡΟΣ (Άννα Μπενάκη-Ψαρούδα): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κυρία Υπουργέ, κυρία Πρόεδρε, είναι χαρακτηριστικό το πού γίνεται ο καυγάς μεταξύ των δύο μεγάλων κομμάτων. 
Ο εισηγητής της Πλειοψηφίας είπε ότι είναι απαραίτητη η συνδρομή για φυσικές καταστροφές, κλπ. Η Αξιωματική Αντιπολίτευση μίλησε μόνο για κόστος και καλλιέργεια φοβίας. 
ΙΩΑΝΝΗΣ ΜΑΓΚΡΙΩΤΗΣ: Κάνετε λάθος, κύριε συνάδελφε.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Όχι, κάνετε λάθος.
ΝΙΚΟΛΑΟΣ ΓΚΑΤΖΗΣ: Για πείτε μου, τι άλλο είπε;
ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι, να μην κάνετε διάλογο. Ό,τι κατάλαβε ο κ. Γκατζής, αυτό κατάλαβε. 
ΝΙΚΟΛΑΟΣ ΓΚΑΤΖΗΣ: Αν θα συζητιόταν προφορικά ή αν θα γινόταν εν κρυπτώ -που είπε ότι θα πάρει δημοσιότητα ο άλλος κλπ.- αυτό είναι το πρόβλημα; 
ΘΕΟΔΩΡΟΣ ΠΑΓΚΑΛΟΣ: Κάνετε αβάντα στην Κυβέρνηση. 
ΝΙΚΟΛΑΟΣ ΓΚΑΤΖΗΣ: Δεν κάνω αβάντα, αλλά εσείς είστε με την Κυβέρνηση, γιατί ακολουθείτε ακριβώς την ίδια πολιτική. Το θέμα της κυριαρχίας δεν το βάλατε ούτε εσείς. Αυτό που περίμενα από εσάς να ακούσω -ιδιαίτερα στην παράγραφο 3 που λέει ότι ζητάμε τη συνδρομή κλπ.-  είναι αυτό, κύριε Σαλμά, ότι δεν μπορούν να έρθουν ξένες δυνάμεις, γιατί αυτές, έστω ότι είναι δυνάμεις πολιτικής προστασίας, είναι υπηρεσίες του ΝΑΤΟ. Δεν είναι υπηρεσίες κάποιου ΟΗΕ. 
Από αυτήν την άποψη, λοιπόν, χρειάζεται νόμος και γι' αυτό φέρνετε αυτό, για να μπορούν να περάσουν υπηρεσίες νατοϊκές στη χώρα. Εδώ μπαίνουν πολλά προβλήματα, κύριε Πρόεδρε. Πρώτον, καλλιεργείται η αντίληψη ότι το ΝΑΤΟ είναι απαραίτητο σε κάθε χώρα. Εδραιώνεται, λοιπόν, αυτή η αντίληψη και η διάπλαση τελικά της συνείδησης του λαού μας ότι το ΝΑΤΟ είναι απαραίτητο για την ασφάλειά μας. 
Σας ρωτάω, λοιπόν, κύριε Σαλμά, το εξής: Δεν θα μπορούσατε άραγε από τον ΟΗΕ να ζητήσετε για την πολιτική προστασία εμπειρογνώμονες ειδικούς από τη Γαλλία, από τη Γερμανία, από την Ιταλία ή τέτοιες δυνάμεις διακρατικές; Γιατί στο ΝΑΤΟ; 
ΜΑΡΙΟΣ ΣΑΛΜΑΣ: Και από αυτούς ζητάμε.
ΝΙΚΟΛΑΟΣ ΓΚΑΤΖΗΣ: Γιατί στο ΝΑΤΟ;  Γιατί είναι αυτό ακριβώς που είπαμε και προηγούμενα.
Κυρία Πρόεδρε, είναι γνωστό ότι έχουν συμφωνήσει και στο ΠΑΣΟΚ για την ανάμειξη του ΝΑΤΟ στους Ολυμπιακούς Αγώνες και εδώ σας το λέμε ξεκάθαρα. Τι χρειάζεται το ΝΑΤΟ; Λέει ότι θα είναι εκτός των κυριαρχικών δικαιωμάτων της χώρας, σε αιγιαλό, στον εναέριο χώρο, κλπ. Γιατί; Δεν έχουμε στρατό; Δεν έχουμε ναυτικό; Δεν έχουμε αεροπορία να φυλάξει; Δηλαδή ο Μπιν Λάντεν με τι θα έρθει, με μεγάλα αεροπλάνα και μεγάλα πλοία πολεμικά, για παράδειγμα, να βομβαρδίσει την Ελλάδα; Γιατί δεν εμπιστευόμαστε τις δικές μας Ένοπλες Δυνάμεις και να απαλλαγούμε από όλες αυτές τις κακοτοπιές και την παραχώρηση κυριαρχικών δικαιωμάτων της χώρας;
Θα ήθελα εδώ να πω, κυρία Πρόεδρε, ότι αυτή η καλλιεργούμενη τρομολαγνεία θα έχει πολύ δυσάρεστες επιπτώσεις όχι μόνο για το ΝΑΤΟ ή για τη στρατιωτικοποίηση που γίνεται...
ΠΡΟΕΔΡΟΣ ( Άννα Μπενάκη - Ψαρούδα): Πρέπει όμως να ολοκληρώσετε, κύριε Γκατζή. Σας παρακαλώ.
ΝΙΚΟΛΑΟΣ ΓΚΑΤΖΗΣ: Ολοκληρώνω, κυρία Πρόεδρε.
Θα έχει πολύ μεγάλες συνέπειες όχι γιατί δεν την κάναμε μυστικά να μην πάρει χαμπάρι ο κόσμος τι γίνεται, αλλά γιατί ουσιαστικά θα είναι πρόκληση σε κάποιον ανώμαλο νου να έρθει και να πει "όσα μέτρα και να πάρετε, εγώ θα σας τα καταρρίψω". Είναι και μία πρόκληση, αν θέλετε.
Εμείς το καταψηφίζουμε αυτό και ζητάμε όλη η περιφρούρηση της χώρας και τα μέτρα ασφαλείας να παρθούν από τις Ειδικές Δυνάμεις και ιδιαίτερα από την Αστυνομία και τις άλλες πολιτικές δυνάμεις. 
ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε πολύ, κύριε Γκατζή. 
Η κ. Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρία Πρόεδρε, κυρίες και κύριοι συνάδελφοι, το νομοσχέδιο με αυτήν την τροπολογία δημιουργεί τελικά ένα μείζον θέμα. Εμείς, όταν είχε εγερθεί αυτό το ζήτημα, ήμασταν ριζικά αντίθετοι στο να αναλάβουν την ασφάλεια των Ολυμπιακών Αγώνων οι νατοϊκές δυνάμεις. Ουσιαστικά δηλαδή τους δίνουμε αρμοδιότητες εσωτερικής δημόσιας τάξης στη χώρα μας.
Η νέα Κυβέρνηση τότε, όταν κάναμε τη συζήτηση το Μάρτιο και τέθηκε το θέμα, κάτω από το βάρος του τρομοκρατικού χτυπήματος στη Μαδρίτη, ζήτησε τη συνδρομή των νατοϊκών δυνάμεων. Δέχθηκε δηλαδή και αξιοποίησε, κύριοι συνάδελφοι του ΠΑΣΟΚ, μία μεγάλη προετοιμασία που είχε κάνει η κυβέρνησή σας γι' αυτό το θέμα. Τέτοιες ρυθμίσεις είναι αντισυνταγματικές και δεν έχουν καμία πολιτική νομιμοποίηση. 
Αυτή η επιλογή δεν μπορεί να εμφανίζεται ως μονόδρομος, γιατί το παράδειγμα σας το έδωσε η ίδια η Ισπανία που απέσυρε τα στρατεύματά της από το Ιράκ. Η Ελλάδα πρέπει να αξιοποιήσει -τα όποια πλεονεκτήματα έχει- από τη μη εμπλοκή της στο Ιράκ και σε άλλες καταστάσεις και όχι να ενισχύσει ακόμα περισσότερο αυτά τα θέματα.
Η παρουσία των νατοϊκών δυνάμεων μετατρέπει τους Ολυμπιακούς Αγώνες, από ένα κορυφαίο αθλητικό γεγονός σε μια στρατιωτική αστυνομική επιχείρηση. Προφανώς, κυρία Πρόεδρε και κύριοι συνάδελφοι, ακυρώνει την ιδέα της παγκόσμιας εκεχειρίας, θίγει κυριαρχικά δικαιώματα της χώρας, είναι εκτός δημοκρατικού πλαισίου και θα μεγαλώσει βέβαια το κόστος ασφάλειας των Ολυμπιακών Αγώνων, που ήδη είναι πάρα πολύ μεγάλο.
Εγώ και στην πρωτολογία μου είχα κάνει ουσιαστικές παρατηρήσεις, ότι πραγματικά έχει αντισυνταγματικότητα αυτή η διάταξη και δεν μπορεί να έρχεται ως τροπολογία. Δεν έρχεται, ούτε καν ως ένας νόμος στην Ολομέλεια και έρχεται στο Θερινό Τμήμα;
Διαβάζω και το άρθρο 72 του Συντάγματος, αλλά ιδιαίτερα το άρθρο 27, το οποίο λέει τα εξής: "Καμία συμβολή στα όρια της επικράτειας δεν μπορεί να γίνει χωρίς νόμο που ψηφίζεται με απόλυτη πλειοψηφία όλου του αριθμού των Βουλευτών. Δεν είναι δεκτή στην ελληνική επικράτεια ξένη στρατιωτική δύναμη, ούτε μπορεί να διαμείνει αυτή ή να περάσει από αυτήν". 
Άκουσα τώρα με έκπληξη τον κ. Σαλμά, να μας λέει ότι αυτό είναι της πολιτικής δράσης. Ξέρετε τι κάνετε, κύριε Σαλμά, σε αυτήν την Αίθουσα; Νομιμοποιείτε αυτές τις δήθεν ανθρωπιστικές βοήθειες, ανθρωπιστικές εκστρατείες που κάνουν οι Ηνωμένες Πολιτείες της Αμερικής.
ΜΑΡΙΟΣ ΣΑΛΜΑΣ: Δηλαδή τι θα κάνουν στους Ολυμπιακούς Αγώνες; Θα κάνουν εκστρατεία; 
ΠΡΟΕΔΡΟΣ ( Άννα Μπενάκη - Ψαρούδα): Παρακαλώ, όχι διάλογο.
Ολοκληρώστε, κυρία Ξηροτύρη, σας παρακαλώ.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δηλαδή ανθρωπιστικές βοήθειες, κυρία Πρόεδρε, με βομβαρδισμούς κλπ; Αυτό κάνει. Δηλαδή τι είναι το ΝΑΤΟ; Ο Ερυθρός Σταυρός; 'Οπως θέλετε εσείς θα το νομιμοποιείτε το ΝΑΤΟ, είτε έτσι είτε αλλιώς; Κάντε αυτήν τη συζήτηση με τον ελληνικό λαό στην Ολομέλεια κανονικά και πείτε μας εσείς τα ανθρωπιστικά τμήματα του ΝΑΤΟ. 
ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε πολύ.
Η κ. Καλαντζάκου έχει το λόγο.
ΣΟΦΙΑ ΚΑΛΑΝΤΖΑΚΟΥ: Θα ήθελα να πω ότι είναι σχεδόν υποκριτικό το να συζητούμε αυτό το θέμα, ειδικά όταν αυτό προέρχεται από την πλευρά της Αντιπολίτευσης, γιατί πράγματι όλη η προεργασία έχει γίνει την προηγούμενη τετραετία.
Φθάσαμε στο παρά πέντε. Αυτό που θέλουμε να κάνουμε είναι να είμαστε σίγουροι ότι δεν θα συμβεί κάτι που δεν μπορούμε να το αντιμετωπίσουμε. Ως προς το γεγονός ότι δημιουργείται η εντύπωση ότι με αυτού του είδους την προσέγγιση, ξαφνικά τα Μέσα Μαζικής Ενημέρωσης θα βρουν αφορμή να πουν ότι οι Αγώνες στην Ελλάδα δεν θα είναι ασφαλείς, δεν νομίζω ότι περιμένει κανείς σήμερα να κάνει αυτήν τη δήλωση και τη διαπίστωση. Εδώ και μήνες τώρα εκφράζουν ανησυχία για την πορεία.
Η ανησυχία ξεκίνησε από μία σειρά πραγμάτων και γι' αυτό το θέμα της ασφάλειας είναι καθοριστικό. Μη βάζουμε τώρα μόνοι μας "λάδι στη φωτιά". Η διαφάνεια, το γεγονός ότι ξεκάθαρα λέμε ότι θα κάνουμε το παν για να είμαστε σίγουροι ότι τίποτα δεν θα συμβεί, ότι δεν υπάρχει τίποτα που να μην μπορεί να αντιμετωπισθεί από την Ελλάδα και τη συνδρομή της διεθνούς κοινότητας είναι πάρα πολύ σημαντικό, γιατί η ενημέρωση προλαμβάνει την παραπληροφόρηση.
Ως προς το σχόλιο ότι φέρνουμε κάτι με τροπολογία, ενώ είναι σημαντικό να απαντήσω ότι το ΠΑΣΟΚ έφερε με τροπολογία την "εξυγίανση" της Ολυμπιακής. Και τώρα φαίνεται παράξενο το ότι έχει επιλεγεί αυτή η μέθοδος;
Νομίζω ότι έχουμε επιλέξει -δεν είναι ανάγκη να συμφωνούμε με όλες τις πτέρυγες της Βουλής- να ανήκουμε σε ορισμένες συμμαχίες και να λειτουργούμε μέσα στο διεθνές περιβάλλον. Αυτό έχει επιλέξει η πλειοψηφία. Μέχρις ότου αλλάξει αυτό, δεν υπάρχει κανένας λόγος να φοβάται κανείς να πει ότι ανήκουμε πράγματι σε αυτούς τους οργανισμούς και ότι συνεργαζόμαστε. Αυτή είναι η επιλογή. Δεν είναι υποχρεωτικό να συμφωνούμε όλοι, αλλά τουλάχιστον αυτοί οι οποίοι έχουμε αποδεχθεί αυτήν την πρακτική πρέπει να μην προβαίνουμε σε το στρουθοκαμηλισμό.
ΝΙΚΟΛΑΟΣ ΓΚΑΤΖΗΣ: Έχετε αποδεχθεί δηλαδή ότι το ΝΑΤΟ εδώ είναι κυρίαρχο;
ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε πολύ.
Ο κ. Σγουρίδης έχει το λόγο.
ΠΑΝΑΓΙΩΤΗΣ ΣΓΟΥΡΙΔΗΣ: Είναι γεγονός, κύριοι συνάδελφοι, ότι στους Ολυμπιακούς Αγώνες θα κριθεί η αξιοπιστία της χώρας και όλοι αναγνωρίζουμε ότι είναι ένα κρίσιμο και ευαίσθητο σημείο και μια καμπή στην ιστορία μας.
Δεν πρέπει, όμως, εξ αιτίας αυτού του λόγου να προχωρούμε σε υπερβολές. Η κατάθεση της τροπολογίας αυτής μου δημιουργεί τα εξής ερωτήματα:
Πρώτο ερώτημα: Υπάρχουν σενάρια, στα οποία η χώρα θα πρέπει να ανταποκριθεί; Έχουν, ήδη, σχεδιαστεί τέτοια σενάρια;
Δεύτερο ερώτημα: Ποιος προσκαλεί από ένα συγκεκριμένο κατάλογο ανθρωπιστικών οργανώσεων; Δηλαδή, βάσει σεναρίων, ήδη έχουμε καθορίσει ποιες οργανώσεις μπορούν να προσκληθούν;
Τρίτο ερώτημα: Όταν εμείς προσφεύγουμε, με σκοπό προσφέρουμε ανθρωπιστική βοήθεια σε λοιμούς, σεισμούς και καταποντισμούς με ομάδες ανθρωπιστικής βοήθειας, οι χώρες που είχαν υποστεί αυτές τις βλάβες, πλήρωναν τον εξοπλισμό και τα έξοδα; Αυτό δεν έχει συμβεί ποτέ.
Εν πάση περιπτώσει, λέμε ότι θα προσκαλέσουμε στη βάση της πρόληψης ή εκ των υστέρων στη βάση της θεραπείας; Είναι ένα σημαντικό σημείο αυτό. Δηλαδή, θα καλέσουμε αυτές τις ομάδες, προτού να συμβεί κάτι ή θα τις καλέσουμε, όταν θα συμβεί; Γιατί, όταν συμβεί κάποια καταστροφή και καλέσουμε αυτές τις ομάδες, τότε είναι πολύ λογικό να μην πληρώσουμε κανένα έξοδο, γιατί είμαστε παθούσα χώρα. Αν όμως τις προσκαλέσουμε εκ των προτέρων για να προλάβουμε, τότε τίθεται ένα ζήτημα και θα πρέπει να πληρώσουμε, όχι όμως όλα αλλά τα μισά χρήματα.
Βάσει όλων αυτών των ερωτημάτων, για τα οποία περιμένω κάποιες απαντήσεις, δεν συμφωνώ με αυτήν την τροπολογία και θα έλεγα ότι θα πρέπει να επανεξεταστεί.
ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε, κύριε συνάδελφε.
Το λόγο έχει ο κ. Ζαχαράκης.
ΚΩΝΣΤΑΝΤΙΝΟΣ ΖΑΧΑΡΑΚΗΣ: Κύριε Πρόεδρε, κυρίες και κύριοι συνάδελφοι, μου κάνει εντύπωση, παραμονές των Ολυμπιακών Αγώνων σε μία τροπολογία καθαρά οικονομικού χαρακτήρα και μάλιστα για ένα ποσό που ενδεχομένως θα χρησιμοποιηθεί, να βλέπω από την Αντιπολίτευση και ιδιαίτερα την Αξιωματική Αντιπολίτευση η οποία κατά το παρελθόν σπαταλούσε αφειδώς τα χρήματα, τώρα να στέκεται σε αυτό το θέμα για να κάνει αντιπολίτευση. 
Από τη μία μεριά, λοιπόν, ανησυχεί ο κ. Χριστοδουλάκης ότι δίνουμε έκταση στο θέμα και ενδεχομένως θα δοθεί δημοσιότητα που θα έχει επιπτώσεις. Έτσι, όμως, οι ίδιοι δημιουργούν εκ του μη όντος θέμα και το συνδυάζουν με την ασφάλεια των Αγώνων και το ΝΑΤΟ. Υπάρχει, δηλαδή, μία αντινατοϊκή υστερία που τουλάχιστον  στη σημερινή εποχή δεν θα μπορούσα να διανοηθώ ότι μπορεί να υπάρχει, όταν κατέπεσαν όλα τα τείχη και όταν στη συγκεκριμένη περίπτωση δεν φαίνεται πουθενά να μιλούμε για δυνάμεις του ΝΑΤΟ.
Κατά συνέπεια νομίζω ότι δεν δικαιολογείται αυτή η αντίδραση και μόνο κακό κάνει στην πορεία προς τους Ολυμπιακούς Αγώνες.
 Ευχαριστώ πολύ.
ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο κ. Καλαφάτης.
ΣΤΑΥΡΟΣ ΚΑΛΑΦΑΤΗΣ: Κυρία Πρόεδρε, επειδή ακούστηκαν κάποια πράγματα περί κυριαρχικών δικαιωμάτων από τη μία πλευρά και περί πιθανής δημιουργίας κακού ψυχολογικού κλίματος στην ελληνική κοινωνία από την άλλη πλευρά, εγώ θα ήθελα να πω ότι απλώς και μόνο η σαφής ανάγνωση και η προσεκτική και ακριβής ερμηνεία της διατύπωσης του κειμένου αρκεί, κατά την άποψή μου, για να διασκεδάσει τις όποιες εντυπώσεις και επιφυλάξεις διατυπώθηκαν από την πλευρά της Αξιωματικής Αντιπολίτευσης. 
Επαναλαμβάνω, λοιπόν, διαβάζοντας την τροπολογία, ότι "προκειμένου να καταργηθούν ανάγκες διαχείρισης, συνεπειών και απωλειών από φυσικές, τεχνολογικές και λοιπές καταστροφές, συμπεριλαμβανομένων των χημικών, βιολογικών και πυρηνικών συμβάντων, κατά την περίοδο των Ολυμπιακών και Παραολυμπιακών Αγώνων μπορεί να ζητηθεί η συνδρομή διεθνών οργανισμών ή κρατών αυτοτελώς ή στο πλαίσιο διεθνών οργανισμών, ιδίως δε του Ευρωατλαντικού Συντονιστικού Κέντρου Αντιμετώπισης Καταστροφών του ΝΑΤΟ". Αυτή είναι η διατύπωση.
Επίσης, πιο κάτω η τροπολογία αναφέρει ότι "οι ομάδες διεθνούς συνδρομής εντάσσονται σε κάθε περίπτωση στο Εθνικό Σύστημα Διαχείρισης Συνεπειών και Απωλειών και υπάγονται στον αποκλειστικό επιχειρησιακό έλεγχο των αρμόδιων εθνικών αρχών".
	Μόνο και μόνο, λοιπόν, η ακριβής ανάγνωση των συγκεκριμένων διατάξεων και η πιστή ερμηνεία σύμφωνα με το πνεύμα, αλλά και με τον τύπο της διατύπωσης των σημερινών διατάξεων, νομίζω ότι αρκούν για να μας απομακρύνουν από κάθε προσπάθεια να "παίξουμε" -συγγνώμη για την έκφραση- με ένα τόσο σημαντικό θέμα όπως είναι αυτό της ασφάλειας το οποίο βεβαίως έχει αναγορευθεί σε κυρίαρχο θέμα λόγω των συμβάντων στα οποία αναφερθήκατε κι εσείς προηγουμένως, κυρίες και κύριοι συνάδελφοι της Αντιπολίτευσης.
	Σας ευχαριστώ.
	ΠΡΟΕΔΡΟΣ ( Άννα Μπενάκη - Ψαρούδα): Ο κ. Πολύδωρας έχει το λόγο.
	ΒΥΡΩΝ ΠΟΛΥΔΩΡΑΣ: Κυρία Πρόεδρε, καλή είναι η συζήτηση επί της τροπολογίας. Εγώ παρεμβαίνω για να σημειώσω την εκτίμησή μου προς το πνεύμα και το ύφος του εισηγητή της Αξιωματικής Αντιπολίτευσης κ. Σπηλιόπουλου στη βάση ότι συναποδέχεται, αν τον ερμηνεύω σωστά, τον κίνδυνο πρώτου μεγέθους του προβλήματος και την αναγκαιότητα να συντάξουμε αυτήν τη γραμμή της διεθνούς συνεργασίας. Αυτό είχε ιστορικώς και την πολιτική του εφαρμογή στην προδικασία από την προηγούμενη κυβέρνηση, ολοκληρώνεται τώρα και τίθενται από τη συζήτηση, αν μου επιτρέπετε, δύο ζητήματα. 
Το ένα ζήτημα το έθιξε ο κ. Χριστοδουλάκης, εν τίνι μέτρω και ο κ. Σπηλιόπουλος και αφορά την επικοινωνιακή πολιτική, με άλλα λόγια αν μπορούσε να ήταν -με συγχωρείτε που το λέω έτσι- "βία εν κρυπτώ" όλη η υπόθεση ή "εις το φως της ημέρας". Είναι σαφές ότι δεν υπάρχει τίποτα "εν κρυπτώ" και η Κυβέρνηση και για τη διαφάνεια και για την καθαρότητα του πολιτικού λόγου και των πράξεών της εκθέτει -και όχι μόνο τώρα με την τροπολογία- όλη την πολιτική της για το ζήτημα της αντιμετώπισης των ενδεχόμενων για το χημικό, για το ραδιοβιολογικό κοκ.
	Συνεπώς εγώ επικροτώ το ότι "στο φως της ημέρας" εκτίθενται όλα γιατί δεν θέλουμε να ζούμε με αυταπάτες ότι δήθεν μπορούμε να παίξουμε κρυφτούλι και να οργανώσουμε μία ψυχολογία. Η ψυχολογία είναι ψυχολογία από πλευράς Κυβέρνησης και ελληνικής κοινωνίας και Εθνικής Αντιπροσωπείας, είναι ψυχολογία βεβαιότητας για το άριστο και για το ασφαλέστατο της διεξαγωγής των Ολυμπιακών Αγώνων. Τα υπόλοιπα όπως περιγράφονται στην τροπολογία είναι πρόνοιες και δείγμα σύνεσης για το πώς οργανώνεται και μάλιστα με δημοκρατική ευαισθησία, δηλαδή όλοι αυτοί οι αρωγοί που θα έλθουν θα είναι εντασσόμενοι στις ελληνικές οργανώσεις, διοικήσεις και δυνάμεις και δεν τίθεται θέμα καθ' ολοκληρίαν. 
	Το δεύτερο που ετέθη είναι το ζήτημα του κόστους. Κυρία Πρόεδρε, δεν έχουμε συγκριτικό στοιχείο για το ζήτημα του κόστους διότι αν κανείς μας παραπέμψει στην Ατλάντα, στη Βαρκελώνη, στο Σίδνεϋ, όλα αυτά -απαντούμε απλά και επικαλούμεθα τη λογική ενός εκάστου συνομιλητού- είναι πριν το 2001. Τα τιμολόγια του συγκεκριμένου κόστους για την ασφάλεια δεν μπορούν να συγκριθούν με τα καινούργια κόστη που διαμορφώνονται αναγκαστικά για τις δεδικαιολογημένες υπεράμυνες.
	Η τελευταία παρατήρησή μου έχει να κάνει με την αντισυνταγματικότητα που ευθέως ή εμμέσως πλην σαφώς διετυπώθη από το συνάδελφο του Κομμουνιστικού Κόμματος κ. Γκατζή και από την κ. Ξηροτύρη. Δεν τίθεται θέμα αντισυνταγματικότητας. Δεν είναι ξένος στρατός, δεν είναι ξένες δυνάμεις, δεν είναι διελεύσεις τέτοιων στρατευμάτων όπως προβλέπει το άρθρο 27. Άλλωστε και εκείνες οι δυνάμεις αν ήσαν -και σας το λέω επικουρικά- το μόνο που απαιτείται κατά το Σύνταγμα είναι να είναι παρόντες 151 Βουλευτές. Όμως, εδώ τα πράγματα κυλούν με μία ταχύτητα την οποία θα πρέπει να σεβαστούμε.
Ήλθε ο χρόνος, χρειαζόμαστε αυτήν τη νομοθετική ρύθμιση, δεν τίθεται θέμα στρατευμάτων και διαμονής ή διελεύσεως ξένων δυνάμεων. Είναι σε συγκεκριμένο περίγραμμα το τι ζητούμε και το τι λέμε, είναι διατυπωμένο στην τροπολογία για τις δράσεις που είπε ο κ. Σαλμάς με τη διεθνή συνεργασία.
	Σας ευχαριστώ.
	ΠΡΟΕΔΡΟΣ ( Άννα Μπενάκη - Ψαρούδα): Η κυρίας Υπουργός έχει το λόγο.
	ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Κυρία Πρόεδρε, νομίζω ότι οφείλω να κάνω μία διευκρίνιση που θα είναι ξεκάθαρη. Θα τονίσω προς τις κυρίες και τους κυρίους συναδέλφους ότι η συγκεκριμένη τροπολογία δεν αναφέρεται σε στρατιωτικές δυνάμεις.
Αυτό είναι τελείως ξεκάθαρο. Δεν αναφέρεται σε δυνάμεις ασφαλείας και καταστολής. Αναφέρεται σε ανθρώπινους και υλικούς πόρους της πολιτικής προστασίας. Δεν μιλάμε για στρατιωτικές δυνάμεις. Και αυτή είναι επίσημη δήλωση την οποία κάνω.
Η τροπολογία λέει τη λέξη "μπορεί". Δεν σημαίνει ότι οι δυνάμεις αυτές θα έλθουν στη χώρα μας. Σε περίπτωση όμως που θα υπάρξουν φυσικές καταστροφές, σε περίπτωση -ο μη γένοιτο- που συμβεί κάτι, τότε να είναι εύκολη και δυνατή η μετακίνηση των δυνάμεων αυτών. Αυτά τα οποία θα καλύψουμε είναι εισιτήρια, διατροφή, μετακίνηση, διερμηνεία. Οι δυνάμεις αυτές θα φέρουν εμβόλια και κάποια αντίδοτα.
Κύριοι συνάδελφοι, υπήρξε μέγα πρόβλημα όταν ήλθαν αυτές οι ειδικές ομάδες των ΕΚΑΜ κατά τη διάρκεια των σεισμών τότε. Αυτά είναι προβλήματα υπαρκτά τα οποία αντιμετώπισε η ελληνική πολιτεία και γι'αυτό έρχεται τώρα να προνοήσει ώστε -ο μη γένοιτο- και εάν, να μην αναγκαστούμε εκείνη την ώρα να τρέχουμε. 
Από την άλλη μεριά νομίζω, κύριοι συνάδελφοι, επειδή είπατε ότι δημιουργούμε μια τρομολαγνεία και ένα τέτοιο κλίμα θα σας έλεγα ότι όταν συζητούμε συνέχεια αυτό το θέμα, εκεί δημιουργούμε το μεγαλύτερο πρόβλημα, παρά αν δεχόμαστε έτσι τη συγκεκριμένη τροπολογία χωρίς καμία συζήτηση.
Επίσης θα ήθελα να απευθυνθώ στο συνάδελφο του ΚΚΕ για να πω για την αντισυνταγματικότητα που ετέθη ότι το άρθρο 27 του Συντάγματος μιλάει σαφώς για στρατιωτικές δυνάμεις. Εδώ τώρα οι συνάδελφοι της Αξιωματικής Αντιπολίτευσης αναφέρθηκαν στο ότι μπορεί να έχει ένα θέμα συνταγματικότητας στις κατ' ιδίαν συζητήσεις. Αλλά, κύριε Γκατζή, εδώ ολόκληρο ΝΑΤΟ πέρασε από τη Θεσσαλονίκη και πήγε στη Γιουγκοσλαβία, στον πόλεμο, ξέρετε να ψηφίστηκε κανένας νόμος από τη Βουλή;
Εδώ λοιπόν εμείς, ακριβώς επειδή σεβόμαστε τη Βουλή και τον ελληνικό λαό, φέρνουμε αυτήν τη συγκεκριμένη τροπολογία με την κατηγορηματική δήλωση ότι δεν αναφέρεται σε στρατιωτικές δυνάμεις.
Ευχαριστώ.
ΠΡΟΕΔΡΟΣ ( Άννα Μπενάκη - Ψαρούδα): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κυρία Υπουργέ, το ΝΑΤΟ έχει διάφορες υπηρεσίες. Είναι καθαρά στρατιωτικός οργανισμός. Ζητάτε  μία υπηρεσία του.
ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού): Αν χρειαστεί. 
ΝΙΚΟΛΑΟΣ ΓΚΑΤΖΗΣ: Δεν παύει να είναι στρατιωτικός οργανισμός. Και σας ρωτώ: Ζητάμε να μας προστατέψουν αυτοί οι οποίοι έχουν βομβαρδίσει τη γειτονική χώρα, το Αφγανιστάν κλπ.; Αυτοί οι οποίοι είναι τρομοκράτες όλου του κόσμου σήμερα να έλθουν να προστατέψουν εμάς από δήθεν τρομοκρατικά χτυπήματα ή λιμούς, σεισμούς και καταποντισμούς; Από αυτούς τους προστάτες ποιος θα μας προστατέψει;
Δεύτερον, αναγκαστικά δεν είπα εγώ ότι είναι αντισυνταγματικό. Φέρνετε νόμο και τον ψηφίζετε. Γι' αυτό το κάνετε, για να είσθε κατοχυρωμένοι. Διαφορετικά τι χροιά έχει ο νόμος αυτός; Δηλαδή να κάνει μια συμφωνία ο Οργανισμός "ΑΘΗΝΑ 2004" για πολιτική προστασία με ξένες υπηρεσίες κλπ.; Δεν ξέρω αν θα χρειαζόταν, αν το κάναμε με τη Γαλλία ή με τη Γερμανία ή με τον ΟΗΕ που έχουν παρόμοιες υπηρεσίες. Γιατί δεν καταφύγαμε εκεί και ερχόμαστε στο ΝΑΤΟ;
Εδώ είναι η κυριαρχία που πάει να επιβάλει το ΝΑΤΟ στη συνείδηση των λαών, ότι θα υπάρχει μέσα στη ζωή του καθημερινά. Αυτά είναι τα επικίνδυνα. Και εδώ έχουμε παραχώρηση κυριαρχικών δικαιωμάτων και κανένας δεν μιλάει γι' αυτά τα θέματα.
ΠΡΟΕΔΡΟΣ ( Άννα Μπενάκη - Ψαρούδα): Έχει λήξει ο χρόνος σας, κύριε Γκατζή.
Η κ. Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρία Πρόεδρε, επαναλαμβάνω και πάλι ότι πρόκειται για ένα τμήμα του ΝΑΤΟ, δηλαδή για ένα τμήμα αυτής της στρατιωτικής δύναμης.
Και, εν πάση περιπτώσει, αυτά στα οποία αναφερθήκατε, κυρία Υπουργέ, για τη συνδρομή και τη βοήθεια στους σεισμούς έγιναν από τους οργανισμούς πολιτικής προστασίας της Γαλλίας, της Ιταλίας. Ο δικός μας Οργανισμός πήγε στην Τουρκία και προσέφερε πάρα πολλά και στην ελληνοτουρκική φιλία κλπ. 
ΦΑΝΗ ΠΕΤΡΑΛΙΑ-ΠΑΛΛΗ (Αναπληρωτής Υπουργός Πολιτισμού):  Και αυτά είναι μέσα.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν έχει καμία σχέση αυτό με το τμήμα του ΝΑΤΟ. Να μην αλλάζουμε τα πράγματα και να μη διαφοροποιούμε αυτό το οποίο έχει καταφέρει η ανθρωπότητα, να έχει φορείς κοινωνικής προστασίας, συνδρομής και αλληλεγγύης με τα άλλα κράτη. Αν εδώ τώρα στη Βουλή καταλήξουμε ότι το ΝΑΤΟ είναι μία τέτοια δύναμη αλληλεγγύης, εγώ διαφωνώ κατάφωρα και νομίζω ότι και εσείς κατά βάθος άλλα θέλατε να πείτε. Εν πάση περιπτώσει, δεν μπορείτε να μας πείσετε σ' αυτήν την κατεύθυνση. Να μην αλλοιώνουμε τα πράγματα. Συμμετέχουμε στη συμμαχία του ΝΑΤΟ για άλλους λόγους. 
ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο κ. Μαγκριώτης για να δευτερολογήσει και μετά ο κ. Σγουρίδης και τελειώνουμε.
ΙΩΑΝΝΗΣ ΜΑΓΚΡΙΩΤΗΣ: Πρώτα απ' όλα να σας πω ότι το πρόβλημα, κυρία Υπουργέ, το δημιούργησε η Κυβέρνηση με την επιστολή προς το ΝΑΤΟ και το αίτημα για τη συνδρομή. Βεβαίως, η Κυβέρνηση του ΠΑΣΟΚ είχε κάνει τις κατάλληλες διεργασίες για να τύχει, εάν χρειαστεί, έκτακτη μετάβαση αυτών των ειδικών μονάδων πολιτικής προστασίας απέναντι σε επίθεση από μη συμβατικά όπλα που εδρεύουν στην Τσεχία. Είχαν γίνει τα πάντα. Το πρόβλημα προέκυψε, γιατί σαράντα οκτώ ώρες μετά την ανάληψη της Κυβέρνησής σας ο κ. Σπηλιωτόπουλος αναρμοδίως, όπως απεδείχθη και στη συνέχεια, δήλωσε ότι θα στείλουμε επιστολή και θα ζητούμε τη συνδρομή με βάση το άρθρο 5, δηλαδή ότι η Ελλάδα βρίσκεται σε κατάσταση πολέμου. Τον διόρθωσαν την επόμενη μέρα στο "Μαξίμου" τον άνθρωπο και ο κ. Μολυβιάτης έκανε την επιστολή. Δεν χρειαζόταν αυτή η επιστολή. Αυτή δημιουργεί όλες αυτές τις παρενέργειες και στέλνει λαθεμένα μηνύματα σε κάθε κατεύθυνση.
Δεύτερον, όσον αφορά το κόστος, εμείς, κύριε Πολύδωρα, σταθήκαμε σ' αυτό που εσείς δηλώσατε, όταν στείλατε την επιστολή ότι θα ζητήσετε τον επιμερισμό του κόστους. Δεν έχει σημασία το ύψος του κόστους, εσείς είχατε δεσμευθεί για τον επιμερισμό. Μόλις σας είπαν "δεν δίνουμε" ούτε καν διαπραγματευτήκατε και ούτε καν πιέσατε για τον επιμερισμό του κόστους, το οποίο δεν ξέρω ποιο θα είναι. Μακάρι να είναι μηδενικό και να μη χρειαστεί να έρθει κανείς. Γι' αυτό προσπαθούμε και εργαζόμαστε.
Θα κλείσω λέγοντας ότι ελπίζω πως ο συνάδελφος του Κομμουνιστικού Κόμματος Ελλάδας να κατάλαβε ποια είναι η διαφορά ανάμεσα σ' αυτό που έκανε η σημερινή Κυβέρνηση και σ' αυτό που έκανε η δική μας κυβέρνηση ή προετοίμαζε.
ΒΥΡΩΝ ΠΟΛΥΔΩΡΑΣ:  Λιγάκι δύσκολο να το διακρίνει κανείς.
ΙΩΑΝΝΗΣ ΜΑΓΚΡΙΩΤΗΣ: Είναι τελείως διαφορετικό να μη δέχεσαι τις πιέσεις να ζητήσεις εγγράφως και επισήμως τη συνδρομή και τελείως διαφορετικό, εκμεταλλευόμενος και το επεισόδιο της Μαδρίτης, να ζητάς επισήμως με επιστολή τη συνδρομή και να δημιουργείς όλα αυτά τα προβλήματα στη συνέχεια. Επιτέλους, αγαπητέ συνάδελφε του ΚΚΕ πρέπει να καταλάβετε ότι υπάρχουν διαφορές ανάμεσα στο ΠΑΣΟΚ και τη Νέα Δημοκρατία, όσο και αν εσείς επιμένετε να ταυτίζετε τα δύο αυτά κόμματα, και μάλιστα ουσιώδεις διαφορές στα θέματα αυτά. Γι' αυτό, λοιπόν, δημιουργήθηκε το θέμα. 
ΠΡΟΕΔΡΟΣ ( Άννα Μπενάκη - Ψαρούδα):  Το λόγο έχει ο κ. Σγουρίδης.
ΠΑΝΑΓΙΩΤΗΣ ΣΓΟΥΡΙΔΗΣ: Κυρία Υπουργέ, διάβασα πολύ προσεκτικά την τροπολογία και επειδή μίλησα ακριβώς στο πνεύμα το οποίο εσείς θέσατε από τα υπουργικά έδρανα, επαναλαμβάνω: Υπάρχει κατάλογος τέτοιων οργανώσεων που θα κληθούν σε έκτακτη ανάγκη; Ποιος θα τις προσκαλέσει; Δεν έρχονται να εντάσσονται στον κώδικα αλληλεγγύης μεταξύ των κρατών; Γιατί θα πρέπει εκ των προτέρων να κόψουμε το οικονομικό κουστούμι; Εμάς όταν πήγαμε σε τέτοιες περιπτώσεις και βοηθήσαμε γειτονικές χώρες ή αν θέλετε και χώρες της Μέσης Ανατολής, μας πλήρωσαν τα εισιτήρια, τον εξοπλισμό και όλα αυτά; Αυτά είναι τα σημεία τα οποία θα πρέπει να διευκρινίσετε, αν υπάρχουν σενάρια και κατάλογοι οργανώσεων που θα κριθούν και γιατί να πληρώσουμε, εν τοιαύτη περιπτώσει, αφού είμαστε μία χώρα που υφίσταται μία φυσική καταστροφή.
ΠΡΟΕΔΡΟΣ (Άννα Μπενάκη - Ψαρούδα): Κηρύσσεται περαιωμένη η συζήτηση επί της τροπολογίας με γενικό αριθμό 95 και ειδικό 7 και ερωτάται το Τμήμα αν γίνεται δεκτή.
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη-Ψαρούδα): Συνεπώς η τροπολογία με γενικό αριθμό 95 και ειδικό 7 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο.
Εισερχόμαστε στη συζήτηση της τροπολογίας με γενικό αριθμό 96 και ειδικό 8 από 2.7.2004 των Υπουργών κυρίων Παυλόπουλου, Αλογοσκούφη, Παναγιωτόπουλου και κ. Φάνης Πάλλη-Πετραλιά για την καθιέρωση της 13ης Αυγούστου 2004 ως ημέρα αργίας για τον ιδιωτικό και δημόσιο τομέα.
Υπάρχει καμία αντίρρηση επ΄ αυτής; Γίνεται δεκτή;
ΟΛΟΙ ΟΙ ΒΟΥΛΕΥΤΕΣ: Συμφωνούμε, κυρία Πρόεδρε.
ΠΡΟΕΔΡΟΣ ( Άννα Μπενάκη - Ψαρούδα): Συνεπώς η τροπολογία με γενικό αριθμό 96 και ειδικό 8 έγινε δεκτή ομοφώνως και εντάσσεται στο νομοσχέδιο. 
Τελευταία είναι η τροπολογία με γενικό αριθμό 97 και ειδικό 9 που κατατέθηκε στις 2-7-2004 των Υπουργών κ. Παπαληγούρα και κ. Πάλλη-Πετραλιά, σχετική με ρυθμίσεις για θητεία των μελών του Ελεγκτικού Συνεδρίου.
Ο κ. Σπηλιόπουλος έχει το λόγο.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Πιστεύω ότι πρέπει να αποσυρθεί αυτή η τροπολογία. 
Διαβάζοντας την έκθεση του Γενικού Λογιστηρίου του Κράτους λέει ότι σύμφωνα με την ισχύουσα νομοθεσία η θητεία των τακτικών και αναπληρωματικών μελών της τριμελούς ελεγκτικής επιτροπής,η οποία έχει συσταθεί για το διαχειριστικό έλεγχο της εταιρείας "Οργανωτική Επιτροπή Ολυμπιακών Αγώνων Αθήνα 2004 Α.Ε." και αποτελείται από δικαστές του Ελεγκτικού Συνεδρίου, δεν επηρεάζεται από την προαγωγή ή συνταξιοδότησή τους και οι μεταβολές αυτές δεν αποτελούν λόγο αντικατάστασής τους. Ποιος ο λόγος, λοιπόν, να κάνετε τις αντικαταστάσεις; Άλλωστε λίγο χρόνο θέλουμε. Επειδή λήγει η θητεία κάποιου; Το λέει εδώ πέρα: Και αν λήξει η θητεία του, μπορεί και στη συνέχεια, μέχρι να ολοκληρώσει το έργο του,να παραμείνει σ' αυτήντη θέση και να κάνει τη δουλειά του. Άρα εδώ φαίνεται ότι κάποιος δεν είναι αρεστός.
ΠΡΟΕΔΡΟΣ ( Άννα Μπενάκη - Ψαρούδα): Λέει και για τους δικαστικούς υπαλλήλους.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ:  Γι' αυτούς ομιλώ.
ΠΡΟΕΔΡΟΣ (Άννα Μπενάκη - Ψαρούδα): Τους δικαστικούς υπαλλήλους. 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Για τη συνταξιοδότησή τους μιλάει. Λέει ότι μέχρι την ολοκλήρωση του έργου μπορεί να παραμείνουν ακόμα και αν συνταξιοδοτηθούν. Ποιος ο λόγος λοιπόν να τους αντικαταστήσουμε μόλις συνταξιοδοτηθούν; Δεν υφίσταται λόγος. 
ΠΡΟΕΔΡΟΣ ( Άννα Μπενάκη - Ψαρούδα): Οι δικαστές, κύριε συνάδελφε. 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Και για τους δικαστές ομιλώ. Αυτό λέει. 
ΠΡΟΕΔΡΟΣ (Άννα Μπενάκη - Ψαρούδα): Ναι, αλλά έχει και τους δικαστικούς υπαλλήλους.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Και τους δικαστικούς υπαλλήλους. Δεν υφίσταται λόγος. Ο λόγος είναι ότι κάποιοι δεν είναι αρεστοί μάλλον.
ΒΥΡΩΝ ΠΟΛΥΔΩΡΑΣ: Όχι, κύριε συνάδελφε.
ΠΡΟΕΔΡΟΣ ( Άννα Μπενάκη - Ψαρούδα): Ο κ. Σαλμάς έχει το λόγο.
ΜΑΡΙΟΣ ΣΑΛΜΑΣ: Κατ' αρχήν, αυτό το λέει το Γενικό Λογιστήριο του Κράτους. Έχει να κάνει με τα χρήματα το Γενικό Λογιστήριο του Κράτους.
Πώς, λοιπόν, δημιουργείται το πρόβλημα για να κατατεθεί αυτή η τροπολογία; Υπήρχε μία τριμελής επιτροπή από δικαστικούς του Ελεγκτικού Συνεδρίου, οι δύο εκ των οποίων έχουν ήδη συνταξιοδοτηθεί. Επειδή η ευθύνη του εν ενεργεία δικαστού, οποιουδήποτε, είναι σαφώς μεγαλυτέρα του συνταξιοδοτηθέντος, γι' αυτόν το λόγο οι δύο που έχουν βγει σε σύνταξη...
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν προκαλεί δαπάνη. 
ΜΑΡΙΟΣ ΣΑΛΜΑΣ: Και τι σας πειράζει εσάς; 
Μπορούν να αντικατασταθούν με εν ενεργεία που έχουν μεγαλύτερη δικαστική ευθύνη.
ΠΡΟΕΔΡΟΣ (Άννα Μπενάκη - Ψαρούδα):  Κηρύσσεται περαιωμένη η συζήτηση της τροπολογίας με γενικό αριθμό 97 και ειδικό 9 και ερωτάται το Τμήμα: Γίνεται δεκτή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη - Ψαρούδα): Συνεπώς η τροπολογία με γενικό αριθμό 97 και ειδικό 9 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο.
Κύριοι συνάδελφοι, γίνεται δεκτό και το ακροτελεύτιο άρθρο του νομοσχεδίου, όπως τροποποιήθηκε από την κυρία Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΟΣ (Άννα Μπενάκη - Ψαρούδα): Το ακροτελεύτιο άρθρο έγινε δεκτό κατά πλειοψηφία όπως τροποποιήθηκε από την κυρία Υπουργό.
Συνεπώς το νομοσχέδιο του Υπουργείου Πολιτισμού: "Ρυθμίσεις θεμάτων Ολυμπιακών και Παραολυμπιακών Αγώνων του 2004 και άλλες διατάξεις" έγινε δεκτό επί της αρχής και επί των άρθρων.
Η ψήφισή του στο σύνολο αναβάλλεται για άλλη συνεδρίαση.
Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 20.26' λύεται η συνεδρίαση για την προσεχή Τρίτη 13 Ιουλίου 2004 και ώρα 18.30' με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί.

Η ΠΡΟΕΔΡΟΣ                                                ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΤΜΗΜΑΤΟΣ 8-7-04 ΑΠΟΓΕΥΜΑ	ΣΕΛ.1

