Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΛΕ'

Πέμπτη 27 Μαΐου 1999

 

 

Αθήνα, σήμερα στις 27 Μαΐου 1999, ημέρα Πέμπτη και ώρα 10.14' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Γεώργιο Καλαντζή, Βουλευτή Καβάλας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Βασιλικών Ιστιαίας Εύβοιας ζητεί την επανεξέταση του χωροταξικού σχεδιασμού του Δήμου Αρτεμισίου Εύβοιας. 

2) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Φαρμακοβιομηχανία GALENICA διαμαρτύρεται για την εξαίρεση προϊόντων της από τον κατάλογο συνταγογραφούμενων ιδιοσκευασμάτων. 

3) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Νεβρόπολης Αγράφων Νομού Καρδίτσας ζητεί τη ρύθμιση των χρεών των πρώην κοινοτήτων Νεοχωρίου - Πεζούλας - Φυλακτής του Δήμου Νεβρόπολης Αγράφων του Νομού Καρδίτσας. 

4) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Πρόεδρος της Ιατρικής Εταιρείας Χανίων ζητεί τη δημιουργία διεθνούς συνεδριακού κέντρου στην περιοχή των Αγίων Αποστόλων Χανίων. 

5) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία το Εθνικό Στάδιο Χανίων "'Ελενα Βενιζέλου" ζητεί τη μελέτη της ανασυγκρότησης του σταδίου. 

6) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Ναυτικός 'Ομιλος Χανίων ζητεί το προεδρείο του να γίνει δεκτό σε ακρόαση για την υποβολή αιτημάτων του ΝΟΧ. 

7) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Δήμος Χανίων ζητεί οικονομική ενίσχυση για τη συντήρηση των σχολικών κτιρίων του. 

8) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία το Σωματείο Εργαζομένων του Γενικού Νομαρχιακού Νοσοκομείου Μεσολογγίου ζητεί την κάλυψη των κενών οργανικών θέσεών του. 

9) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία η Ελληνική Εταιρεία Προστασίας Περιβάλλοντος και Πολιτιστικής Κληρονομιάς αντιτίθεται στα σχεδιαζόμενα ολυμπιακά έργα στο Σχοινιά Μαραθώνα. 

10) Ο Βουλευτής Χίου κ. ΑΝΤΩΝΙΟΣ ΚΟΤΣΑΚΑΣ κατέθεσε αναφορά με την οποία η ΕΛΜΕ Χίου διαμαρτύρεται για την υ.α. που προβλέπει να μην ιδρυθεί βαθμολογικό κέντρο στη Χίο. 

11) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κηρέως Νομού Εύβοιας προτείνει την εκτέλεση δημοσίων έργων στην περιοχή του. 

12) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Σύνδεσμος Τουριστικών Γραφείων Κω ζητεί να αυξηθεί το εποχικό προσωπικό της Ολυμπιακής Αεροπορίας στη νήσο Κω. 

13) Ο Βουλευτής Θεσ/νίκης κ. ΧΑΡΑΛΑΜΠΟΣ ΤΣΙΟΚΑΣ κατέθεσε αναφορά με την οποία η Πανελλήνια Οργάνωση Αγωνιστών Εθνικής Αντίστασης Νομού Θεσ/νίκης ζητεί να χορηγηθούν οι συντάξεις του άρθρου 87 του Ν. 16/88 σε όλους τους αγωνιστές της Εθνικής Αντίστασης. 

14) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία το Ξενοδοχειακό Επιμελητήριο της Ελλάδας Πανελλήνια Ομοσπονδία Ξενοδόχων ζητεί την κατάργηση του φόρου 20% επί της υπεραξίας μετοχών μη εισηγμένων στο χρηματιστήριο των ξενοδοχειακών επιχειρήσεων. 

15) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Πανελλήνια Αστική Οικοπεδοποιητική Εταιρείας "Ο Μέγας Αλέξανδρος" ζητεί τον αποχαρακτηρισμό και την κατάτμηση των στρεμματικών εκτάσεών της στην Κοινότητα Πόρων του Νομού Πιερίας. 

16) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Σωματείο Παράκτιων Αλιέων του Δήμου Λουτρών Αιδηψού "Ο 'Αγιος Νικόλαος" ζητεί τη ρύθμιση της αλίευσης στον Κόλπο Λουτρών Αιδηψού - Γιάλτρων και την ανάδειξή του σε πρότυπο Πανελλήνιο και Ευρωπαϊκό αλιευτικό χώρο. 

17) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Επιμελητήριο Εύβοιας ζητεί να συγκροτηθεί Επιτροπή Χορήγησης Αδειών για τις Λαϊκές Αγορές. 

18) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία τα Κέντρα Ανοικτής Προστασίας Ηλικιωμένων Δήμου Χαλκιδέων ζητεί οι ηλικιωμένοι να φιλοξενούνται σε χώρους που έχουν κτιριακές εγκαταστάσεις. 

19) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κηρέως Νομού Εύβοιας ζητεί να συνεχισθεί η ειδική επιδότηση ανεργίας με βάση την τροπολογία του Ν. 2388/96. 

20) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ελυμνίων Νομού Εύβοιας ζητεί να εξαιρεθεί η παραλιακή οδός Λίμνης Εύβοιας από την εφαρμογή του Κώδικα Οδικής Κυκλοφορίας στις χερσαίες ζώνες λιμένων. 

21) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Μαρμαρίου Νομού Εύβοιας ζητεί την εκτέλεση εργασιών βελτίωσης ασφαλτόστρωσης της οδού Βατήσι - Στουππαίοι. 

22) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κηρέως Νομού Εύβοιας ζητεί για τους εργαζόμενους της υπό εκκαθάριση Εταιρείας ΜΕΒ ΑΕ να ρυθμισθεί η εργασιακή τους σχέση με μετάταξη. 

23) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Καρύστου Νομού Εύβοιας ζητεί την κατασκευή κλειστού γυμναστηρίου στην περιοχή του. 

24) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Δυστίων Μαστροκώστας Νικόλαος Εύβοιας επισημαίνει τα προβλήματα από την εγκατάσταση στην περιοχή του των πολλών αιολικών πάρκων. 

25) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Κηρέως Εύβοιας ζητεί την κατασκευή νέου οδικού άξονα Ψαχνά - Μαντούδι - Στροφυλιά Εύβοιας. 

26) Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ και ΣΤΕΛΛΑ ΑΛΦΙΕΡΗ κατέθεσαν αναφορά με την οποία ο Δήμος Ελυμνίων Εύβοιας ζητεί την εξαίρεση της παραλιακής οδού Λίμνης από την εφαρμογή του ΚΟΚ στις χερσαίες ζώνες λιμένων. 

27) Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία η Πανελλήνια 'Ενωση Προσωπικού Αμαξοστοιχιών ΟΣΕ ζητεί την άμεση χρηματοδότηση έργων εκσυγχρονισμού των περιφερειακών δικτύων του ΟΣΕ και την ολοκλήρωση του κεντρικού άξονα. 

28) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια 'Ενωση Επαγγελματιών Θερινών Κινηματογράφων ζητεί νομοθετική ρύθμιση για τη διάσωση των θερινών σινεμά. 

29) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Συνταξιούχων ΗΣΑΠ ζητεί την άμεση ασφάλιση όλων των εργαζομένων της ΑΕ ΑΤΤΙΚΟ ΜΕΤΡΟ. 

30) Η Βουλευτής Λαρίσης κ. ΑΝΔΡΙΑΝΗ ΛΟΥΛΕ κατέθεσε αναφορά με την οποία το Εργατοϋπαλληλικό Κέντρο Ελασσόνας ζητεί τη δημιουργία δύο ή τριών νέων τμημάτων σχολών μαθητείας του ΟΑΕΔ στην πόλη της Ελασσόνας. 

31) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Μαρμαρίου Εύβοιας ζητεί την εκτέλεση εργασιών βελτίωσης - ασφαλτόστρωσης της οδού Βατήσι - Στουππαίοι Εύβοιας. 

32) Ο Βουλευτής Ηρακλείου κ. ΣΠΥΡΟΣ ΔΑΝΕΛΛΗΣ κατέθεσε αναφορά με την οποία ο Δήμος Ηρακλείου Κρήτης ζητεί να μην υπάρξει επέμβαση στο Μνημείο των Δυτικών Νεωρίων για κάλυψη κτιριακών αναγκών της Περιφέρειας Κρήτης. 

33) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο κ. Σαχινίδης Ξενοφών, γεωπόνος, ζητεί να παραμείνει αφορολόγητη η ημερήσια αποζημίωση των εκπαιδευομένων νέων αγροτών. 

34) Η Βουλευτής Αθηνών κ. ΜΑΡΙΑ ΔΑΜΑΝΑΚΗ κατέθεσε αναφορά με την οποία η Πανελλήνια 'Ενωση Θερινών Κινηματογράφων ζητεί την ψήφιση τροπολογίας για παράταση του Νόμου "Περί Εμπορικών Μισθώσεων" για 2 χρόνια, ώστε να σωθούν από την κατεδάφιση οι θερινοί κινηματογράφοι. 

35) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Πανελλήνια Ομοσπονδία Λογιστών επισημαίνει την αδυναμία ορισμένων ΔΟΥ να ανταποκριθούν στην απρόσκοπτη παραλαβή διαφόρων δηλώσεων των εταιρειών. 

36) Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ, ΣΤΕΛΛΑ ΑΛΦΙΕΡΗ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία η Ομοσπονδία Συνταξιούχων Τραπεζικών Οργανώσεων Ελλάδος επισημαίνει τα προβλήματα του κλάδου της. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 4327/25-11-98 ερώτηση δόθηκε με το υπ'αριθμ. 308/11-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της 4327/25-11-98 ερώτησης που κατέθεσε στη Βουλή, ο Βουλευτής κ. Γιάννης Θωμόπουλος για την αντιπλημμυρική προστασία στο Νομό Αργολίδος, παρακαλούμε να πληροφορήσετε τον κ. Βουλευτή ότι για το ίδιο θέμα ενημερώθηκε η Βουλή, κατά τη συζήτηση της 229/24-11-98 επίκαιρης ερώτησης που συζητήθηκε στις 27-11-98. 

Θεωρούμε ότι από τα σχετικά πρακτικά ο κ. Βουλευτής θα ενημερωθεί αναλυτικά και εμπεριστατωμένα. 

Ο Υπουργός 

Κ. ΛΑΛΙΩΤΗΣ" 

2. Στις με αριθμούς 3870/256/17-11-98 και 4527/98 ερωτήσεις/ΑΚΕ δόθηκε με το υπ'αριθμ. 214/11-12-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 3870/256/17-11-98 ΕΡΩΤΗΣΗ./ΑΚΕ και 4527/98 ερωτήση, που κατατέθηκαν στη Βουλή από το Βουλευτή κ. Μ. Κεφαλογιάννη, σχετικά με άδειες εργασίας αλλοδαπών, σας πληροφορούμε, ότι οι άδειες εργασίας του α.ν. 89/67, που έχουν εκδοθεί κατά τα έτη 1997-1998, είναι 4001 (2033 το έτος 1997 και 1968 το έτος 1998). 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

3. Στην με αριθμό 3982/18-11-98 ερώτηση δόθηκε με το υπ'αριθμ. 5495Β/9-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 3982 που κατατέθηκε στις 18-11-98 από το Βουλευτή κ. Μανώλη Κεφαλογιάννη, για την Ενοποίηση των Αρχαιολογικών Χώρων Α.Ε., σας γνωρίζουμε τα εξής: 

Ο σκοπός της Εταιρίας είναι η υλοποίηση του προγράμματος της ενοποίησης των αρχαιολογικών χώρων της Αθήνας όπως εξειδικεύεται με το πρόγραμμα έργων και παρεμβάσεων που ορίστηκε με την υπ' αριθμ. 45810/97 ΚΥΑ, που δημοσιεύθηκε στο ΦΕΚ 909/Β/97. Τα ανωτέρω έργα και παρεμβάσεις έχουν στόχο την ανάδειξη της πολιτισμικής ταυτότητας και την αναβάθμιση του ιστορικού κέντρου της πόλης της Αθήνας. 

Το περιεχόμενο των πολεοδομικών, αρχιτεκτονικών και λοιπών παρεμβάσεων ελέγχεται και εγκρίνεται από τις αρμόδιες υπηρεσίες των Υπουργείων, των ΟΤΑ και των Οργανισμών κοινής ωφέλειας μετά την υποβολή των σχετικών εισηγήσεων και τη λήψη των απαιτούμενων εγκρίσεων από τα αρμόδια όργανά τους (ΚΣΧΟΠ - ΚΑΣ). 

Η Εταιρία υπόκειται στον έλεγχο των ορκωτών λογιστών σύμφωνα με το νόμο 2190/20, και στον έλεγχο των ελεγκτών της Ευρωπαϊκής 'Ενωσης σε ό,τι αφορά στις ευρωπαϊκές χρηματοδοτήσεις. Το Διοικητικό Συμβούλιο της Εταιρίας ελέγχει και εγκρίνει τον ετήσιο προϋπολογισμό των έργων και των λειτουργικών εξόδων της Εταιρίας, τις αμοιβές μελετών και παροχής υπηρεσιών και έχει εγκρίνει εσωτερικό κανονισμό προμηθειών της Εταιρίας. 

Σας καταθέτουμε συνημμένα τα αιτηθέντα στοιχεία. 

Ο Υπουργός 

Κ. ΛΑΛΙΩΤΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

4. Στην με αριθμό 3901/17-11-98 ερώτηση δόθηκε με το υπ'αριθμ. 5486Β/9-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 3901 που κατατέθηκε στις 17-11-98 από τη Βουλευτή κ. Ελσα Παπαδημητρίου σας γνωρίζουμε τα εξής: 

Με βάση τις προτάσεις του Ευρωκοινοβουλίου το Συμβούλιο Υπουργών Περιβάλλοντος στη συνάντησή του της 6-10-98 υιοθέτησε την οδηγία 98/69/Ε.Ε., η οποία αφορά στα μέτρα που πρέπει να ληφθούν κατά της ατμοσφαιρικής ρύπανσης από τις εκπομπές οχημάτων. 

Κατά τη διάρκεια των συζητήσεων-διαπραγματεύσεων η χώρα μας υποστήριξε, την εφαρμογή αυστηρών προδιαγραφών εκπομπών καυσαερίων σε όσο το δυνατόν συντομότερο χρόνο. 

Η χώρα μας προτίθεται να προχωρήσει στις αναγκαίες πράξεις για την εναρμόνιση της οδηγίας. 

Παράλληλα το ΥΠΕΧΩΔΕ παρακολουθεί και προσαρμόζεται στις απαιτήσεις του Ευρωπαϊκού Προγράμματος για τη βελτίωση της ποιότητας των καυσίμων Αutο Oil I και II. 

Είναι εξάλλου δεδομένο ότι σημαντικό ρόλο για τη συμμετοχή του αυτοκινήτου στην ατμοσφαιρική ρύπανση παίζει η ηλικία και η τεχνολογία του οχήματος. 

'Ετσι με σκοπό να προωθηθούν τα αυτοκίνητα νέας τεχνολογίας και προκειμένου η Χώρα να μη γίνει ο αποδέκτης των πλέον ρυπογόνων οχημάτων των χωρών της Ευρωπαϊκής 'Ενωσης, πραγματοποιήθηκαν ειδικές διαπραγματεύσεις της χώρας με την αρμόδια Διεύθυνση της Ευρωπαϊκής 'Ενωσης, εν όψει της απόφασης του Ευρωπαϊκού Δικαστηρίου για τη φορολόγηση των μεταχειρισμένων αυτοκινήτων, όπου η Ελλάδα πέτυχε τη διαφοροποίηση της φορολογίας των μεταχειρισμένων ανάλογα με την ηλικία και την τεχνολογία, έτσι ώστε οι μειώσεις της φορολογίας να είναι μεγαλύτερες σε αυτοκίνητα αποδεδειγμένα μικρής ηλικίας και νέας τεχνολογίας, πράγμα που δε συμβαίνeι στα μεγαλύτερης ηλικίας και παλαιάς τεχνολογίας. 

Σημειώνεται τέλος ότι η Πορτογαλία σε αντίστοιχη υπόθεση που αντιμετώπισε με την Ευρωπαϊκή 'Ενωση αναγκάστηκε να προχωρήσει σε μεγάλη μείωση της φορολογίας όλων των μεταχειρισμένων αυτοκινήτων αδιακρίτως ηλικίας και τεχνολογίας. 

Ο Υπουργός 

Κ. ΛΑΛΙΩΤΗΣ" 

5. Στην με αριθμό 3895/17-11-98 ερώτηση δόθηκε με το υπ'αριθμ. 5484Β/7-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 3895 που κατατέθηκε στις 17-11-98 από το Βουλευτή κ. Γεώργιο Καρατζαφέρη σας γνωρίζουμε τα εξής: 

Με την 44563/14-6-96 Κοινή Απόφαση των Υπ. ΠΕΧΩΔΕ - Εσωτερικών, Δημ. Διοίκησης και Αποκέντρωσης, εγκρίθηκαν περιβαλλοντικοί όροι για τις εγκαταστάσεις του βιολογικού καθαρισμού Δήμου Αμαλιάδας. Στην εγκατάσταση αυτή θα οδηγούνται και βοθρολύματα του Δήμου, που δε θα εξυπηρετούνται από το εσωτερικό δίκτυο. Oι περιβαλλοντικοί όροι της ως άνω ΚΥΑ ισχύουν μέχρι 30-4-2001. 

Κατά συνέπεια, δεδομένης της όλης ρύθμισης στη διάθεση των απορριμμάτων της περιοχής, η οποιαδήποτε ανεξέλεγκτη απόρριψη βοθρολυμάτων, είναι πλήρως αδικαιολόγητη. 

O έλεγχος τήρησης των παραπάνω ανήκει στις υπηρεσίες της οικείας Νομαρχιακής Αυτοδιοίκησης, στην οποία έχει μεταβιβασθεί η σχετική αρμοδιότητα. 

'Oπως μας ενημέρωσε η Ν.Α. Ηλείας, με το αρ.πρωτ. 5370/4-6-97 έγγραφο του Τμήματος Υγείας, έχει ενημερώσει τους ιδιοκτήτες βυτιοφόρων της περιοχής για τη λειτουργία του βιολογικού καθαρισμού Αμαλιάδας και την υποχρεωτική διάθεση μετά την παραπάνω ημερομηνία στον υποδοχέα βοθρολυμάτων της υπόψη μονάδας. 

Τέλος και για πληρέστερη ενημέρωσή σας σχετικά με τις ενέργειες των αρμοδίων υπηρεσιών της οικείας Νομαρχιακής Αυτοδιοίκησης, επισυνάπτουμε φωτοαντίγραφο του αρ.πρωτ.1093/26-11-98 εγγράφου Ν.Α. Ηλείας καθώς και των εγγράφων που το συνοδεύουν, σε απάντηση της ενημέρωσης που ζητήθηκε. 

Ο Υπουργός 

Κ. ΛΑΛΙΩΤΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

6. Στην με αριθμό 3991/18-11-98 ερώτηση δόθηκε με το υπ'αριθμ. 5497Β/7-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 3991 που κατατέθηκε στις 18-11-98 από το Βουλευτή κ. Σπύρο Δανέλλη, σχετικά με τη διαπλάτυνση δρόμου Τσούτσουρα-Τέρτσα στο Ν. Ηρακλείου, σας γνωρίζουμε ότι στη Δ/νση Περιβαλλοντικού Σχεδιασμού του ΥΠΕΧΩΔΕ έχει υποβληθεί Μελέτη Περιβαλλοντικών Επιπτώσεων (ΜΠΕ) του έργου "Βελτίωση κατά τμήματα του Νότιου Oδικού 'Αξονα Τμήματα: Α: Τυμπάκι - Πλατύς Ποταμός και Β : Καλύβια - Τσούτσουρος - Ψαρά Φοράδα". 

Προκειμένου να προωθηθεί η έκδοση της απαιτούμενης ΚΥΑ 'Εγκρισης Περιβαλλοντικών 'Oρων για το έργο, αναμένονται οι απόψεις των συναρμόδιων φορέων στους οποίους έχει ήδη αποσταλεί για γνωμοδότηση η παραπάνω ΜΠΕ. 

Σχετικά με τις αναφερόμενες στην ερώτηση καταγγελίες επισυνάπτουμε για πληρέστερη ενημέρωσή σας τα υπ' αριθ. 55548/3264/18-9-98 και 11589/13-11-98 έγγραφα της Δ/νσης Περιβαλλοντικού Σχεδιασμού του Υπουργείου μας προς τις αρμόδιες υπηρεσίες. 

Ο Υπουργός 

Κ. ΛΑΛΙΩΤΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

7. Στην με αριθμό 4089/19-11-98 ερώτηση δόθηκε με το υπ'αριθμ. 5509Β/7-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 4089 που κατατέθηκε στις 19.11.98 από τους Βουλευτές κυρίους Νίκο Γκατζή και Βαγγέλη Μπούτα σας πληροφορούμε ότι το έργο "Αναβάθμιση πόλης Βελεστίνου - πεζοδρόμηση οδού Ρήγα Φεραίου" με βάση το Τεχνικό Δελτίο εντάχθηκε οριστικά στο μέτρο 4.3 του Ε.Π.ΠΕΡ με προϋπολογισμό 290.740.000. Η αρχιτεκτονική μελέτη του έργου εκπονήθηκε από την Δ/νση Ειδικών 'Εργων Αναβάθμισης Περιοχών (ΔΕΕΑΠ) του ΥΠΕΧΩΔΕ και στη συνέχεια εστάλει στη Δ.Τ.Υ της Νομαρχιακής Αυτοδιοίκησης Μαγνησίας προκειμένου να εκπονήσει τα τεύχη δημοπράτησης, να δημοπρατήσει και να υλοποιήσει το έργο. 

O προϋπολογισμός δημοπράτησης του έργου ήταν 243.080.000 δρχ. και το συμβατικό αντικείμενο με ΦΠΑ ανέρχεται στο ποσό των 89.898.258 δρχ. 

Από τον κανονισμό του 2ου Κ.Π.Σ. προβλέπεται ότι το ποσό της έκπτωσης των δημοπρατημένων έργων χάνεται από το συγκεκριμένο έργο και επιστρέφει στο πρόγραμμα για ανακατανομή. 

Στη συγκεκριμένη περίπτωση του μέτρου 4.3 του Ε.Π.ΠΕΡ, επειδή υπάρχει σημαντική υπέρβαση του προϋπολογισμού του μέτρου, περιορίστηκαν όλα τα έργα στα ποσά που προέκυψαν από την έκπτωση με μια μικρή πρόβλεψη για αναθεώρηση και τυχόν απρόβλεπτες καταστάσεις. Το συγκεκριμένο έργο έχει τελική πρόβλεψη 100.000.000 δρχ., πέραν της οποίας δεν υπάρχει καμία δυνατότητα αύξησης του προϋπολογισμού του. 

Για την ολοκλήρωση της αναβάθμισης του κέντρου της πόλης είναι δυνατόν να υποβληθεί στη ΔΕΕΑΠ νέα πρόταση του Δήμου προκειμένου να προβλεφθεί στο MASTER PLAN που εκπονείται από την ανωτέρω Δ/νση για το 3ο Κ.Π.Σ. 

Ο Υπουργός 

Κ. ΛΑΛΙΩΤΗΣ" 

8. Στην με αριθμό 3966/17-11-98 ερώτηση δόθηκε με το υπ'αριθμ. 5489Β/7-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 3966/17-11-98 που κατατέθηκε από το Βουλευτή κ. Ευάγγελο Μπασιάκο σας γνωρίζουμε τα εξής: 

Για τον οικισμό Σχηματαρίου έχει θεσμοθετηθεί η ένταξη στο σχέδιο και η επέκταση του οικισμού σε έκταση 650 στρ. (ΦΕΚ 481Δ/10-6-97). 

Για την παραλιακή περιοχή πλάκα - Δήλεσι έχουν συνταχθεί, κατόπιν ανάθεσης από το ΥΠΕΧΩΔΕ, πολεοδομικές μελέτες Β κατοικίας, που αφορούν σε 6 πολεοδομικές ενότητες της περιοχής με σύνολο έκτασης μεγαλύτερο των 3.000 στρ. και προϋπολογισμό συμβατικό 240.000.000 δρχ και οι οποίες έχουν στόχο να οργανώσουν πολεοδομικά την παραλιακή περιοχή του διπόλου Πλάκα - Δήλεσι και Δήλεσι των Δ. Σχηματαρίου και Oινοφύτων. 

Για τις μελέτες αυτές έχουν ολοκληρωθεί η Α φάση (ανάλυση - προμελέτη) και η Β φάση (πρόταση ρυμοτομικού σχεδίου και πολεοδομικός κανονισμός) και έχουν αποσταλεί για την τήρηση της νόμιμης διαδικασίας στον οικείο Δήμο. 

Για την προστασία του περιβάλλοντος στην ευρύτερη περιοχή του Ασωπού ποταμού έχει προωθηθεί ένα ολοκληρωμένο πρόγραμμα παρεμβάσεων και έργων που περιλαμβάνει: 

- Την ολοκλήρωση του Βιολογικού Καθαρισμού Oινοφύτων - Σχηματαρίου για τις εγκαταστάσεις του οποίου σας ενημερώνουμε ότι με την 111868/20-8-98 Κοινή Απόφαση Υπ. ΠΕΧΩΔΕ - Εσωτερικών, Δημόσιας Διοίκησης και Αποκέντρωσης - Υγείας Πρόνοιας και Πολιτισμού εγκρίθηκαν περιβαλλοντικοί όροι στη θέση "Αγιος Γεώργιος, Κοινότητας Oινόης Νομού Βοιωτίας. 

- Τη χρηματοδότηση των Νομαρχιακών Αυτοδιοικήσεων Βοιωτίας και Ανατολικής Αττικής για την υλοποίηση έργων εξυγίανσης του Ασωπού ποταμού. 

- 'Εχει ολοκληρωθεί από το ΕΜΠ η σχετική μελέτη για την απογραφή των βιομηχανικών αποβλήτων περιοχής Oινοφύτων ύψους 110 εκ. δρχ. 

- 'Εχει ολοκληρωθεί από το ΕΜΠ μελέτη για την προέγκριση χωροθέτησης μονάδας επεξεργασίας των βιομηχανικών αποβλήτων και των αστικών κλυμάτων του Δήμου Αυλώνα σε χώρο που θα παραχωρηθεί από το Δήμο. 

- 'Εχει δημιουργηθεί με χρηματοδότηση του ΥΠΕΧΩΔΕ και έδρα τα Οινόφυτα ειδική Υπηρεσία Περιβάλλοντος για τον έλεγχο της ρύπανσης στην ευρύτερη περιοχή του Ασωπού ποταμού από τις δραστηριότητες της περιοχής. 

Η έγκριση διάθεσης των υγρών αποβλήτων στον Ασωπό ποταμό, η ευθύνη για τον έλεγχο της σωστής λειτουργίας των εγκαταστάσεων καθαρισμού αποβλήτων και της παρακολούθησης των παραμέτρων τους ανήκει στην αρμοδιότητα των υπηρεσιών της οικείας Νομαρχιακής Αυτοδιοίκησης. 

Τέλος σχετικά με τη μετεγκατάσταση των βυρσοδεψείων στη Δάφνη Βοιωτίας, σας πληροφορούμε ότι μετά την οριοθέτηση της θέσης υπεβλήθει από την ΕΤΒΑ μελέτη περιβαλλοντικών επιπτώσεων και εκδόθηκε η υπ' αριθ. 65533/10-6-97 απόφαση έγκρισης περιβαλλοντικών όρων. Η μελέτη αυτή ολοκληρώθηκε με νέα μελέτη η οποία έχει κατατεθεί στο Υπουργείο προς έγκριση. 

Ο Υπουργός 

Κ. ΛΑΛΙΩΤΗΣ" 

9. Στην με αριθμό 3878/17-11-98 ερώτηση δόθηκε με το υπ'αριθμ. 215/11-12-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 3878/17-11-98 ερώτηση που κατατέθηκε στη Βουλή από το Βουλευτή κ. Σ. Τσιτουρίδη, για το θιγόμενο σ' αυτή θέμα της ενσωμάτωσης Κοινοτικών Οδηγιών στο Εθνικό Δίκαιο, αρμοδιότητάς μας, σας πληροφορούμε τα εξής: 

1. Η εναρμόνιση της οδηγίας 93/104/Ε.Ο.Κ. "Ελάχιστες προδιαγραφές για την οργάνωση του χρόνου εργασίας" δεν έχει ολοκληρωθεί ακόμη διότι αναμένεται η έκδοση Προεδρικού Διατάγματος σύμφωνα με το άρθρο 3 του πρόσφατα ψηφισθέντα νόμου 2639/98 (Α.205) και η οποία έκδοση βρίσκεται σε εξέλιξη. 

2. Η Οδηγία 86/378 Ε.Ο.Κ., η οποία δεν έχει ακόμα ενσωματωθεί και αφορά θέματα κοινωνικής ασφάλισης, είναι η Οδηγία 96/97 Ε.Κ. η οποία τροποποίησε την Οδηγία 86/378 Ε.Ο.Κ. περί ίσης μεταχείρισης ανδρών - γυναικών στα επαγγελματικά συστήματα κοινωνικής ασφάλισης. Το θέμα αυτής θα ρυθμιστεί με νομοσχέδιο που ήδη έχουμε καταθέσει στη Βουλή και με προεδρικό διάταγμα το οποίο θα εκδοθεί μετά την ψήφιση του νόμου. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

10. Στην με αριθμό 4021/18-11-98 ερώτηση δόθηκε με το υπ'αριθμ. 228/11-12-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 4021/98 ερώτηση, που κατατέθηκε στη Βουλή από τη Βουλευτή κ. Στ. Αλφιέρη, σχετικά με την παιδική εργασία, σας πληροφορούμε τα εξής: 

Στα θέματα της 86ης Συνόδου της Διεθνούς Συνδιάσκεψης του Διεθνούς Γραφείου Εργασίας, η οποία έλαβε χώρα στη Γενεύη από 1/6-19/6/98, συζητήθηκε μεταξύ άλλων και το κείμενο μιας σύμβασης και μιας σύστασης με θέμα την εργασία των παιδιών. 

Το κείμενο αυτό που συντάχθηκε μετά από επεξεργασία όλων των απαντήσεων που απεστάλησαν από τα Κράτη - Μέλη, σε ένα ερωτηματολόγιο του Διεθνούς Γραφείου Εργασίας προς αυτά, σκοπεύει να συμπληρώσει μια σειρά διεθνών κειμένων που αναφέρονται στην απασχόληση των παιδιών, την εργασία τους και τα δικαιώματά τους, με στόχο την οριστική κατάργηση όλων των ακραίων μορφών εκμετάλλευσης των με περαιτέρω προοπτική την παντελή κατάργηση της εργασίας των στο μέλλον. 

Η χώρα μας, που έλαβε μέρος στη συζήτηση των κειμένων της σύμβασης και σύστασης, κατά την αναφερθείσα συνδιάσκεψη, για το θέμα της παιδικής εργασίας, έχοντας κυρώσει μεταξύ άλλων δύο από τις βασικότερες Διεθνείς Συμβάσεις, ήτοι την 138 ΔΣΕ, που αναφέρεται στο όριο ηλικίας εισόδου των παιδιών στην απασχόληση και την σύμβαση του ΟΗΕ του 1989, για τα δικαιώματα των παιδιών και έχουσα ήδη εναρμονίσει τη νομοθεσία της με την Οδηγία της ΕΟΚ 94/33, με το Π.Δ. 62/26-3-98 "Μέτρα για την προστασία των νέων κατά την εργασία, σε συμμόρφωση με την 94/33/ΕΚ", ήταν θετική στην υιοθέτηση των διατάξεων των νέων κειμένων της σύμβασης και σύστασης, που συζητήθηκαν και τάχθηκε υπέρ της υιοθέτησης των αυστηρών διατάξεων αυτών, σε ό,τι αφορά την κατάργηση των ακραίων μορφών εργασίας των παιδιών, που προσβάλλουν κατάφορα την προσωπικότητά τους και απειλούν την ίδια την ύπαρξή τους, όπως π.χ. το δουλεμπόριο, η διακίνηση ναρκωτικών, συμμετοχή σε πορνογραφικές εργασίες κλπ. Η χώρα μας τάχθηκε επίσης, υπέρ της επιβολής αυστηρών ποινών στους εργοδότες, που θα παραβαίνουν τις διατάξεις της υπό κατάρτιση διεθνούς σύμβασης και σύστασης. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

11. Στην με αριθμό 4100/19-11-98 ερώτηση δόθηκε με το υπ'αριθμ. 236/11-12-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 4100/19-11-98 ερώτηση που κατατέθηκε στη Βουλή από το Βουλευτή κ. Σ. Σπύρου, για την ανέγερση νέων εργατικών κατοικιών στην Κέρκυρα, σας πληροφορούμε τα εξής: 

'Οπως μας γνώρισε ο Οργανισμός Εργατικής Κατοικίας (Ο.Ε.Κ.), μετά από μακροχρόνιες προσπάθειες, πρόσφατα απέκτησε έκταση 88.880 τμ στην Κέρκυρα, όπου προτίθεται να ανεγείρει σύγχρονο οικιστικό συγκρότημα για την στέγαση των δικαιούχων του. Για τον σκοπό αυτό ήδη άρχισε η εκπόνηση ειδικής αρχιτεκτονικής μελέτης, η οποία απαιτείται λόγω των ιδιομορφιών του αρχιτεκτονικού χαρακτήρα της περιοχής. 

Στόχος του ανωτέρω Οργανισμού είναι εντός του 1999 να ολοκληρωθεί ο πλήρης φάκελος των μελετών του οικισμού (ο οποίος θα περιλαμβάνει την πολεοδομική, αρχιτεκτονική, στατική, ηλεκτρομηχανολογική μελέτη και την μελέτη των έργων υποδομής του οικιστικού συγκροτήματος), ώστε στη συνέχεια να δημοπρατηθεί το σχετικό έργο. 

Τέλος, σας επισημαίνουμε ότι κατά ο πρόσφατο παρελθόν ο ΟΕΚ είχε εκπονήσει πλήρη φάκελο μελέτης για την ανέγερση οικισμού του σε έκταση ιδιοκτησίας του Δήμου Κερκυραίων, την οποία είχε δηλώσει ο Δήμος ότι την προσέφερε στον ΟΕΚ με αντιπαροχή. 

Πλην όμως, αφού ολοκληρώθηκαν όλες οι απαιτούμενες μελέτες από πλευράς του ΟΕΚ, ο Δήμος δεν προχώρησε στην παραχώρηση της έκτασης, διότι δεν συμφώνησε στο προτεινόμενο από τον Οργανισμό πλαίσιο της αντιπαροχής (που προέβλεπε την παραχώρηση από τον ΟΕΚ στο Δήμο έτοιμων κατοικιών ίσης αξίας με την αξία της προσφερόμενης από το Δήμο στον ΟΕΚ έκτασης, όπως αυτή θα οριζόταν από το Σώμα Ορκωτών Εκτιμητών. 

Το γεγονός αυτό είχε σαν αποτέλεσμα την μη υλοποίηση του συγκεκριμένου προγράμματος, το οποίο είχε αρχικά εξαγγελθεί από τον ΟΕΚ και το Δήμο. 

Οπότε, σήμερα πλέον, ο ΟΕΚ αφού κατόρθωσε να αποκτήσει ιδιόκτητη έκταση στην Κέρκυρα, προχωρεί με ταχείς ρυθμούς στην υλοποίηση του στεγαστικού προγράμματος που έχει εξαγγείλει. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

12. Στην με αριθμό 4023/18-11-98 ερώτηση δόθηκε με το υπ' αριθμ. 229/11-12-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 4023/98 ερώτηση, που κατατέθηκε στη Βουλή από τη Βουλευτή κ. Στ. Αλφιέρη, σχετικά με προγράμματα επαγγελματικής κατάρτισης των κρατουμένων μέσα στα πλαίσια των προγραμμάτων κατά του Κοινωνικού Αποκλεισμού, σας πληροφορούμε τα εξής: 

Το Υπουργείο Εργασίας και Κοινωνικών Ασφαλίσεων ήδη από τις 23-10-98 έχει προβεί στην προκήρυξη των ενεργειών που εντάσσονται στα Υποπρογράμματα 1,2 και 3 στο πλαίσιο του Επιχειρησιακού Προγράμματος (Ε.Π.) "Καταπολέμηση του Αποκλεισμού από την Αγορά Εργασίας" και η προθεσμία υποβολής των προτάσεων λήγει στις 7 Δεκεμβρίου 1998. Στη συνέχεια θα γίνει αξιολόγηση των προτάσεων, και μετά την ολοκλήρωση της θα ανατεθούν τα προγράμματα στους δικαιούχους φορείς προκειμένου να αρχίσει η υλοποίησή τους. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

13. Στην με αριθμό 4024/18-11-98 ερώτηση δόθηκε με το υπ' αριθμ. 230/11-12-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 4024/18-11-98 ερώτηση, που κατατέθηκε στη Βουλή από τη Βουλευτή κ. Στ. Αλφιέρη, σχετικά με τη Βελτίωση της θέσης της εργαζόμενης γυναίκας, σας πληροφορούμε τα εξής: 

1. Με τον ν. 133/75 "περί εφαρμογής των αρχών ίσης αμοιβής αρρένων και θηλέων, αυξήσεις κατωτάτων μισθών και ημερομισθίων κ.λπ." ο οποίος κύρωσε την από 26-2-75 Εθνική Γενική Συλλογική Σύμβαση Εργασίας (Ε.Γ.Σ.Σ.Ε.), καθώς και με τον ν. 1414/84 (Α, 10) "Εφαρμογή της αρχής της ισότητας των φύλων στις εργασιακές σχέσεις και άλλες διατάξεις", υλοποιήθηκαν βασικές επιδιώξεις της πολιτείας για πραγματικές συνθήκες ισότητας στον τομέα των εργασιακών σχέσεων. 

2. Με την από 26-1-88 Ε.Γ.Σ.Σ.Ε., η οποία κυρώθηκε με τον ν. 1766/88, χορηγείται από 1-1-89 επίδομα γάμου σε ποσοστό 10% σε όλες τις εργαζόμενες γυναίκες και με την από 10-3-89 Ε.Γ.Σ.Ε., που κυρώθηκε με τον ν. 1849/89 το επίδομα γάμου στο ίδιο ποσοστό, χορηγείται και στις άγαμες εργαζόμενες μητέρες. 

3. Τα δικαιώματα όλων των εργαζομένων γυναικών - ανδρών είτε οικονομικά είτε κοινωνικά (Αποζημιώσεις- αμοιβές, ωράριο, περιορισμός απολύσεων κ.λπ.) είναι νομοθετικά κατοχυρωμένα από το Σύνταγμα, τους νόμους και τις Συλλογικές Συμβάσεις Εργασίας. Μετά την ψήφιση του ν. 1876/90 το Υπουργείο Εργασίας και Κοινωνικών Ασφαλίσεων δεν έχει δικαίωμα παρέμβασης στις συλλογικές διαπραγματεύσεις μεταξύ των Κοινωνικών Εταίρων. 

4. Με την παρ. 1 του άρθρου 8 του ν. 1414/84 (Α.10) προβλέφθηκε και ήδη λειτουργεί στο Υπουργείο Εργασίας και Κοινωνικών Ασφαλίσεων η σύσταση "Τμήματος Ισότητας των Φύλων" που υπάγεται στη Διεύθυνση 'Ορων Εργασίας. Επίσης, με την παρ. 2 του ανωτέρου νόμου είχαν συσταθεί και λειτουργούσαν σε όλες τις Επιθεωρήσεις Εργασίας, γραφεία Ισότητας των φύλων, η αρμοδιότητα των οποίων θα συνεχιστεί να ασκείται από τη λειτουργία του Σώματος Επιθεωρητών Εργασίας (Σ.Ε.Π.Ε.) που θεσμοθετήθηκε με το νέο νόμο 2639/98 (Α/205). 

Με τον ν. 1414/84 προβλέπεται η συνεγρασία με τη Γενική Γραμματεία Ισότητας των δύο φύλων του άρθρου 6 του ν. 1288/1982 (Α/120) καθώς και η επεξεργασία νομοθετικών ρυθμίσεων και διοικητικών πράξεων που αναφέρονται στην ισότητα των φύλων στις εργασιακές σχέσεις. 

Σε περίπτωση καταστρατήγησης των ανωτέρω διατάξεων από τους εργοδότες πρέπει οι ενδιαφερόμενες να το καταγγέλλουν στις αρμόδιες Επιθεωρήσεις. 

Τέλος, σας γνωρίζουμε ότι εκπρόσωπος του Τμήματος Ισότητας των φύλων του Υπουργείου μας, συμμετέχει αφενός μεν στην Ομάδα Κοινωνικών Υποθέσεων του Συμβουλίου της Ευρωπαϊκής 'Ενωσης (Ε.Ε.) που επεξεργάζεται νομοθετικές ρυθμίσεις (οδηγίες, συστάσεις, κανονισμούς, ψηφίσματα), αφετέρου δε στη Διαχειριστική Επιτροπή του 4ου Μεσοπρόθεσμου Προγράμματος Δράσης 'Ισων Ευκαιριών της Επιτροπής με θέσεις και απόψεις της Υπηρεσίας. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

14. Στην με αριθμό 3871/17-11-98 ερώτηση δόθηκε με το υπ' αριθμ. 212/11-12-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 3871/98 ερώτηση, που κατατέθηκε στη Βουλή από το Βουλευτή κ. Ε. Αποστόλου σχετικά με το Ωράριο λειτουργίας καταστημάτων, σας πληροφορούμε τα εξής: 

Με την αριθμ. 1162/6-3-97 Κοινή Υπουργική Απόφαση ρυθμίστηκε το ωράριο των αμιγών εμπορικών καταστημάτων και των καταστημάτων τροφίμων και όχι εκείνων τα οποία δεν ασκούν εμπορία, όπως κουρεία, κομμωτήρια, ινσιτούτα αισθητικής κ.λπ. 

Για το λόγο αυτό, εκδόθηκε η αριθμ. 1355/16-4-97 εγκύκλιος του Υπουργείου Εργασίας και Κοινωνικών Ασφαλίσεων, με την οποία διευκρινίζεται, ότι το ωράριο των ως άνω καταστημάτων εξακολουθεί να είναι απελευθερωμένο, σύμφωνα με τις διατάξεις του άρθρου 46 του ν. 2224/94, τα δε πλαίσια λειτουργίας τους επαφίενται στις συμφωνίες των οργανώσεων ή συλλόγων στους οποίους υπάγονται. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

15. Στην με αριθμό 3983/18-11-98 ερώτηση δόθηκε με το υπ' αριθμ. 20335/11-12-98 έγγραφο από την Υπουργό Ανάπτυξης η ακόλουθη απάντηση: 

"Απαντώντας στην ερώτηση 3983/18-11-98, που κατέθεσε στη Βουλή των Ελλήνων ο Βουλευτής κ. Εμ. Κεφαλογιάννης σχετικά με την μετατροπή των ΔΕΚΟ σε Ανώνυμες Εταιρείες σύμφωνα με το άρθρο 1 του Νόμου 2414/1996 (ΦΕΚ Α 135/25-6-96) περί εκσυγχρονισμού των Δημοσίων Επιχειρήσεων και Οργανισμών σας γνωρίζουμε τα εξής: 

1. Με την υπ' αριθμ. Δ13/Β/Φ9.6.38/16925/29.9.98 Κοινή Υπουργική Απόφαση (ΦΕΚ 52/Παράρτημα/29.9.98) προκηρύχθηκε η θέση του Διευθύντοντα Συμβούλου της Α.Ε. ΕΛΛΗΝΙΚΑ ΠΕΤΡΕΛΑΙΑ (ΕΠ.ΠΕ.Α.Ε.) σύμφωνα με το αρ. 26 του Ν. 2593/98. Η σχετική προκήρυξη εκδήλωσης ενδιαφέροντος δημοσιεύθηκε στον ημερήσιο τύπο στις 21,22 και 23 Νοεμβρίου 1998, με τελευταία ημερομηνία υποβολής δικαιολογητικών την 14-12-98. 

Η προκήρυξη πρόσληψης του Διευθύντοντος Συμβούλου των ΕΛΛΗΝΙΚΩΝ ΠΕΤΡΕΛΑΙΩΝ Α.Ε. είναι ανοιχτή και απευθύνεται σε στελέχη επιχειρήσεων της Ελληνικής και Διεθνούς Αγοράς με απαραίτητο προσόν πενταετή εμπειρία σε θέση σημαντικής ευθύνης και απαιτήσεων στο Δημόσιο και Ιδιωτικό Τομέα. 

Για την προκήρυξη της θέσης του Διευθύνοντος Συμβούλου έχουν ακολουθηθεί όλες οι προβλεπόμενες από την κείμενη νομοθεσία διαδικασίες, έχοντας ως γνώμονα τη διαφάνεια και την αξιοκρατία. 

2. Η ΔΕΠΑ Α.Ε. ήταν από την ίδρυση της (1988) Ανώνυμη Εταιρία δηλαδή οκτώ έτη πριν από τη δημοσίευση του Ν. 2414/96. Το Κατασταστικό της είχε ήδη εναρμονισθεί στο Ν. 2414/96 σύμφωνα με την υπ' αριθμ. Δ1/Γ/Φ18/21179/19.12.96 (ΦΕΚ Β' αρ. 114/23.12.96) Κ.Υ.Α. των Υπουργών Εθνικής Οικονομίας Οικονομικών και Ανάπτυξης. Με το άρθρο 25 του Ν. 2516/97 (ΦΕΚ 159/Α/8.8.97) ανεστάλη η εφαρμογή των διατάξεων των άρθρων 5,6, 7 και 8 του Ν. 2414/96 και όλες τις θυγατρικές της εταιρίες μεταξύ των οποίων και η ΔΕΠΑ Α.Ε. μέχρι την 31.12.97 εν όψει της διαδικασίας εισαγωγής της ΔΕΠ Α.Ε. (νυν ΕΛΛΗΝΙΚΑ ΠΕΤΡΕΛΑΙΑ Α.Ε.) στο Χρηματιστήριο. 

Με το Ν. 2593/98 (ΦΕΚ Α' αρ. 59/20.3.98) "Αναδιοργάνωση της Δημόσιας Επιχείρησης Πετρελαίου (ΔΕΠ Α.Ε.) και των θυγατρικών της εταιριών, καταστατικό αυτής και άλλες διατάξεις" προβλέφθηκε με το άρθρο όγδοο και 1 η προσαρμογή του Καταστατικού της ΔΕΠΑ στο Καταστατικό της ΕΛΛΗΝΙΚΑ ΠΕΤΡΕΛΑΙΑ Α.Ε. (πρώην ΔΕΠ) και έγκριση της προσαρμογής αυτής με κοινές αποφάσεις των Υπουργών Εθνικής Οικονομίας, Οικονομικών και Ανάπτυξης. 'Ηδη η διαδικασία προσαρμογής έχει ολοκληρωθεί, έχει υπογραφεί η σχετική Κ.Υ.Α. (Δ1/Γ/Φ.18/20260/25.11.1998) (ΦΕΚ 1215/Β/27.11.1998). 

Στη συνέχεια με την υπ' αριθμ. Δ13/Β/Φ9.6/20869/7-12-98 Κοινή Υπουργική Απόφαση προκηρύχθηκε η θέση του Διευθύνοντα Συμβούλου της Α.Ε. Δημόσια Επιχείρηση Αερίου (ΔΕΠΑ Α.Ε.), και βρίσκεται σε εξέλιξη η σχετική διαδικασία. 

3. Τέλος όσον αφορά την Δημόσια Επιχείρηση Ηλεκτρισμού σύμφωνα με το άρθρο 63, Ν. 2537/27-8-98 παρατείνεται η προθεσμία μετατροπής της σε Ανώνυμη Εταιρεία για ένα ακόμη εξάμηνο ήτοι μέχρι 25-12-98. 

Η Υπουργός 

ΒΑΣΩ ΠΑΠΑΝΔΡΕΟΥ" 

16. Στην με αριθμό 4081/19.11.98 ερώτηση δόθηκε με το υπ' αριθμ. 288/14.12.98 έγγραφο από τον Υφυπουργό Περιβάλλοντος, Χωροταξίας και Δημοσίων Εργων η ακόλουθη απάντηση: 

"Σε απάντηση της ερώτησης 4081/19.11.98 που κατέθεσε στη Βουλή, ο Βουλευτής κ. Γιάννης Δραγασάκης σχετικά με Προεδρικό Διάταγμα για τη ρύθμιση των χρήσεων γης στις ακτές του Αγίου Κοσμά εν όψει της Ολυμπιάδας του 2004, παρακαλούμε να πληροφορήσετε τον κ. Βουλευτή τα εξής: 

(1) Ο Οργανισμός Αθήνας μετά από συνεργασία και με το Ε.Μ.Π. έχει ολοκληρώσει τη Μελέτη "Καθορισμού χρήσεων γης, όρων και περιορισμών δόμησης στην παραλιακή ζώνη από Φαληρικό 'Ορμο μέχρι Αγία Μαρίνα Κρωπίας" και προωθεί το Προεδρικό Διάταγμα προς νομοθετική επεξεργασία. 

Το Διάταγμα αυτό προβλέπεται να εκδοθεί σε εξειδίκευση του Νόμου 1515 του Ρυθμιστικού Σχεδίου Αθήνας, όπως αυτός έχει τροποποιηθεί μέχρι σήμερα και στοχεύει: 

- Στην οικολογική ανασυγκρότηση της παράκτιας ζώνης, θαλάσσιας και χερσαίας και εξασφάλιση της απαιτούμενης ισορροπίας σε μακροπρόθεσμη προοπτική βιώσιμης ανάπτυξης που θα διασώζει τη μοναδικότητα του φυσικού αυτού πόρου και για τις επόμενες γενιές. 

- Στη διάσωση, διαφύλαξη και ανάδειξη τοπίων, ιστορικών ή αρχαιολογικών τύπων και περιοχών φυσικού κάλους. 

- Στη διερεύνηση και ενίσχυση του κοινόχρηστου δημοσίου χαρακτήρα της ζώνης για όσο το δυνατό περισσότερες και πολυπληθέστερες ομάδες χρηστών, με παράλληλη αύξηση της προσπελασιμότητάς της. 

- Την αποσυμφόρηση της ζώνης από εκτεταμένες, εντατικές ή αποκλειστικές δραστηριότητες και εκμεταλλεύσεις. 

- Στην απομάκρυνση ασυμβίβαστων χρήσεων και δραστηριοτήτων. 

- Στην αξιολόγηση και συντονισμό αναπτυξιακών προγραμμάτων δημόσιων, δημοτικών και ιδιωτικών φορέων. 

- Στο να συμβάλει στην ενημέρωση και ευαισθητοποίηση των διαφόρων ομάδων χρηστών της παράκτιας ζώνης για τη σωστή συμπεριφορά και διαφύλαξη του πολύτιμου χαρακτήρα του φυσικού αυτού πόρου. 

Στο θέμα της προώθησης του Π.Δ/τος σας γνωρίζουμε ότι: 

Καθ' όλην τη διάρκεια της επεξεργασίας του Διατάγματος από το 1994 μέχρι σήμερα, ο Οργανισμός Αθήνας είχε επανειλημμένες συνεργασίες με όλους τους εμπλεκόμενους φορείς και τα επίπεδα της τοπικής Αυτοδιοίκησης, οικολογικές οργανώσεις και ομάδες ενδιαφερομένων πολιτών, πέρα από την απαιτούμενη τυπική διαδικασία της έκφρασης γνώμης από τα δημοτικά συμβούλια των εμπλεκόμενων Δήμων. 

Πολλά κρίσιμα θέματα συζητήθηκαν επανειλημμένα στην Εκτελεστική Επιτροπή του Οργανισμού Αθήνας όπου είχαν τη δυνατότητα να εκφράσουν κατ' ευθείαν τις απόψεις τους οι παραπάνω φορείς. Η επιμονή στη διαδικασία αυτή και η μεγάλη χρονική ευχέρεια που δόθηκε στους φορείς να εκφράσουν τις απόψεις τους συντέλεσε στο να υπάρξουν συγκροτημένες προτάσεις τόσο από επι μέρους Δήμους, όσο και από φορείς όπως ο Ε.Ο.Τ., η Εθνική Ιστιοπλοϊκή Ομοσπονδία και οι Ναυτικοί 'Ομιλοι της περιοχής, ή η Συντονιστική Επιτροπή για τη διάσωση της παραλίας του Σαρωνικού, έτσι ώστε να γίνει ένας γόνιμος διάλογος και μια ισόρροπη σύνθεση των διαφορετικών απόψεων μέσα στα πλαίσια των στόχων της μελέτης, οι οποίοι εξειδικεύουν τις κατευθύνσεις του Ρυθμιστικού Σχεδίου Αθήνας. 

(2) Σε σχέση με τη Νομαρχιακή Αυτοδιοίκηση Αθήνας-Πειραιά, η τελευταία, με συμμετοχή της σε σύσκεψη με την παρουσία του των Ο.Τ.Α. της περιοχής, εξέφρασε την άποψή της που υποστηρίζει γενικώς τις προτάσεις του Οργανισμού Αθήνας. 

(3) Θα πρέπει να τονισθεί ιδιαιτέρως ότι με την επιχειρούμενη ρύθμιση χρήσεων γης στην παράκτια ζώνη, σε ελάχιστα τμήματα δίνεται η δυνατότητα ανάπτυξης χρήσεων ιδιωτικής πρωτοβουλίας, ενώ παράλληλα προτείνεται η απομάκρυνση των περισσότερων νυκτερινών κέντρων που σήμερα λειτουργούν σε αυτήν τη ζώνη. 

Ειδικότερα για το Ολυμπιακό Ιστιοπλοϊκό Κέντρο, σύμφωνα με την πρόταση που προωθείται, οι ακτές του Αγ. Κοσμά παραμένουν σε κοινή χρήση με τρόπο που παράλληλα εξασφαλίζει την άρτια διεξαγωγή των Ολυμπιακών Αγώνων. Αντίθετα, η πρόταση του Δήμου Ελληνικού δεν είναι τεκμηριωμένη όσον αφορά στη δυνατότητα και επάρκεια λειτουργίας των Ολυμπιακών Εγκαταστάσεων. 

Η αυτοχρηματοδότηση, η οποία είναι επιβεβλημένη προκειμένου να μην επιβαρυνθεί ο 'Ελληνας φορολογούμενος από τα έργα, δεν θα εξασφαλιστεί σε βάρος του κοινόχρηστου χαρακτήρα των ακτών, ούτε προβλέπονται μη επιθυμητές χρήσεις. 

(5) Ο Οργανισμός Αθήνας προωθεί το Προεδρικό Διάταγμα προς νομοθετική επεξεργασία. 

(6) Προωθείται σχέδιο ρυθμίσεων για τα Ολυμπιακά έργα. Στόχος των ρυθμίσεων είναι να αποφευχθεί η αποσπασματική αντιμετώπιση των ζητημάτων, να ελαχιστοποιηθούν οι επιπτώσεις, να μεγιστοποιηθούν οι ωφέλειες για την πρωτεύουσα και ταυτόχρονα να επισπευτούν οι διαδικασίες έγκρισης των έργων με πλήρη διαφάνεια. Ανεξαρτήτως αυτού, για κάθε έργο προβλέπεται ότι θα συνταχθεί πλήρης μελέτη περιβαλλοτνικών επιπτώσεων ανεξαρτήτως αν αυτό απαιτείται ή όχι από τις κείμενες διατάξεις. 

Ο Υφυπουργός 

ΧΡ. ΒΕΡΕΛΗΣ" 

17. Στην με αριθμό 4154/20.11.98 ερώτηση δόθηκε με το υπ' αριθμ. 295/14.12.98 έγγραφο από τον Υφυπουργό Περιβάλλοντος Χωροταξίας και Δημοσίων `Εργων, η ακόλουθη απάντηση: 

"Σε απάντηση της Ερώτησης 4154/20.11.98 που κατέθεσε στη Βουλή, ο Βουλευτής κ. Θεόδωρος Κασίμης, σχετικά με τη χρησιμοποίηση ασφαλτικών γαλακτωμάτων στα έργα οδοποιίας, παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Κεντρικού Εργαστηρίου Δημ. 'Εργων (Δ14) τα εξής: 

1. Η χρήση των ασφαλτικών γαλακτωμάτων έχει προδιαγραφεί μέσω των ισχυουσών Προτύπων Τεχνικών Προδιαγραφών έργων οδοποιίας του Υπουργείου Δημ. 'Εργων. 

2. 'Εχουν εκδοθεί από το ΚΕΔΕ οι εγκύκλιοι Δ14β/οικ/5845/610/4-10-1990 και Δ14β/οικ/4697/520/20-7-1990 οι οποίες και κατατίθενται. Με τις εγκυκλίους αυτές επισημαίνονται τα πλεονεκτήματα των ασφαλτικών γαλακτωμάτων και συστήνεται η χρήση τους. 

Ο Υφυπουργός 

ΧΡ. ΒΕΡΕΛΗΣ" 

18. Στην με αριθμό 6630/8.2.99 ερώτηση δόθηκε με το υπ' αριθμ. 106/24.2.99 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 6630/8.2.1999 που κατέθεσε η Βουλευτής κ. Σ. ΑΛΦΙΕΡΗ, σχετικά με την απέλαση αλλοδαπού ΡΑΝΤΟΒΙΤΣ Αναστασίου, σας γνωρίζουμε ότι, για το αντικείμενο αυτής, ενημερώθηκε η Εθνική Αντιπροσωπεία την 18.2.1999, κατά τη συζήτηση της 648/15.2.1999 Επίκαιρης Ερώτησης, που κατέθεσε ο Βουλευτής κ. Π. ΚΟΥΝΑΛΑΚΗΣ. 

Για την ενημέρωσή σας, διαβιβάζουμε φωτοαντίγραφο των πρακτικών της Βουλής της 18.2.1999. 

Ο Υπουργός 

ΜΙΧΑΛΗΣ ΧΡΥΣΟΧΟΪΔΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

19. Στην με αριθμό 6771/11.2.99 ερώτηση δόθηκε με το υπ' αριθμ. 3263/23.2.99 έγγραφο από τον Υφυπουργό Εθνικής 'Αμυνας η ακόλουθη απάντηση: 

"Σε απάντηση της Ερώτησης 6771/11.2.99 που κατέθεσε ο Βουλευτής κ. Τσαρτσιώνης σχετικά με τα αεροσκάφη CANADAIR CL - 415, σας γνωρίζονται τα εξής: 

Σχετικά με την εφαρμογή ενισχυτικής δομικής τροποποίησης στα εν λόγω αεροσκάφη, ο συγκεκριμένος διαδικαστικός έλεγχος έχει ήδη εφαρμοστεί από την Π.Α. στο πρώτο αεροσκάφος που έχει παραληφθεί, ενώ η ίδια διαδικασία πρόκειται να επαναληφθεί και στα υπόλοιπα 9 στη γραμμή παραγωγής, αποκλειστικά με έξοδα και προσωπικό της κατασκευάστριας εταιρείας. 

Να σημειωθεί εδώ ότι τα εν λόγω δημοσιεύματα του Γαλλικού Τύπου ήταν σε γνώση της Π.Α., η οποία ζήτησε και έλαβε εγγυήσεις για τις εφαρμοζόμενες λύσεις αναφορικά με την ασφάλεια των αεροσκαφών, ενώ πραγματοποιήθηκε και συνάντηση με εκπροσώπους της BOMBARDIER με σκοπό την παρουσίαση τυχόν προβλημάτων χρήσης του συγκεκριμένου Α/Φ από Γαλλικής πλευράς, καθώς και τον τρόπο αντιμετώπισής τους. Από τις υπόψη συναντήσεις δεν προέκυψαν μείζονα προβλήματα από τη Γαλλική πλευρά, πέραν αυτοή της παραμόρφωσης της καρίνας, η οποία διερευνάται αν οφείλεται σε κατασκευαστική ατέλεια ή σε λάθη του ανθρώπινου παράγοντα. Πάντως, από τα μέχρι τώρα δεδομένα, προκύπτει (από Γαλλικής πλευράς) ότι η αιτία πτώσης του αεροσκάφους, όπως αυτή περιγράφηκε στο Γαλλικό Τύπο, ήταν πιθανότατα το ανθρώπινο σφάλμα. 

Με βάση λοιπόν τα παραπάνω εκτεθέντα, προκύπτει ότι η Π.Α. έχει λάβει όλα τα απαραίτητα μέτρα διασφάλισης σχετικά με το συγκεκριμένο πρόγραμμα, ενώ επιπρόσθετα μέτρα για την αντιμετώπιση τυχόν μελλοντικών προβλημάτων των συγκεκριμένων αεροσκαφών έχουν ληφθεί στα πλαίσια διμερών συνεργασιών και με άλλους χρήστες των CL-415, όπως επίσης και με την προσεχή τοποθέτηση εκπροσώπου της Π.Α. στο εργοστάσιο της κατασκευάστριας εταιρείας BOMBARDIER στη Γαλλία. 

Ο Υφυπουργός 

ΔΗΜ. ΑΠΟΣΤΟΛΑΚΗΣ" 

20. Στην με αριθμό 6678/9.2.99 ερώτηση δόθηκε με το υπ' αριθμ. 60428/23.2.99 έγγραφο από τον Υπουργό Περιβάλλοντος, Χωροταξίας και Δημοσίων Εργων η ακόλουθη απάντηση: 

"Απαντώντας στην ερώτηση με αριθμό 6678 που κατατέθηκε στις 9.2.99 από το Βουλευτή κ. Γεώργιο Κατσιμπάρδη, αναφορικά με την περιοχή Λαυρίου, σας γνωρίζουμε τα εξής: 

Είναι γνωστό ότι ο Δήμος Λαυρίου και το Νομαρχιακό Συμβούλιο έχουν επικυρώσει τις προτάσεις και τους σχεδιασμούς του ΥΠΕΧΩΔΕ για την προστασία και ανάπτυξη της ευρύτερης περιοχής. Ταυτοχρόνως όμως έχουν εκφράσει θετική γνώμη και για την προτεινόμενη επένδυση. 

Είναι σαφές ότι οι αποφάσεις αυτές είναι διαφορετικές και αντιφατικές αν και έχουν ληφθεί από τα ίδια Συλλογικά 'Οργανα του Δήμου Λαυρίου και της Νομαρχιακής Αυτοδιοίκησης Αττικής με αποκλειστική δική τους αξιολόγηση και ευθύνη. 

Είναι γνωστό ότι η αναφερόμενη στην ερώτηση περιοχή βρίσκεται εντός του εγκεκριμένου από το Γ.Π.Σ. Λαυρεωτικής ΒΙΠΑ-ΒΙΟΠΑ (ΦΕΚ 1260/Δ/93 και 374/Δ/1995). 

Είναι επίσης γνωστό ότι από τη Δ/νση Πολεοδομικού Σχεδιασμού του ΥΠΕΧΩΔΕ έχει ανατεθεί και βρίσκεται σε εξέλιξη η πολεοδομική μελέτη οργάνωσης του συγκεκριμένου χώρου, η οποία θα προωθηθεί στη συνέχεια στο Κεντρικό Συμβούλιο Χωροταξίας, Οικισμού και Περιβάλλοντος (ΚΣΧΟΠ) για να γνωμοδοτήσει σχετικά. 

Επί πλέον σας ενημερώνουμε ότι στην περιοχή έχει επιβληθεί αναστολή έκδοσης οικοδομικών αδειών για ένα (1) έτος (ΦΕΚ 813/Δ/19.10.98). 

Τέλος, πρέπει να σας ενημερώσουμε ότι πριν από οποιαδήποτε απόφαση για την επενδυτική πρόταση για την εγκατάσταση δεξαμενών πετρελαίου (όπως άλλωστε ισχύει για όλες τις επενδύσεις), θα αξιολογηθούν είτε από τη Γενική Γραμματεία Περιφέρειας Αττικής είτε από το ΥΠΕΧΩΔΕ οι Μελέτες Περιβαλλοντικών Επιπτώσεων. 

Η αξιολόγηση αυτή θα γίνει ανεξάρτητα από τις πρόσφατες αποφάσεις του Δήμου Λαυρίου και της Νομαρχιακής Αυτοδιοίκησης Αττικής, με συνεκτίμηση πάντα όλων των φυσικών και πολιτιστικών ιδιαιτεροτήτων της περιοχής και των όρων προστασίας της. 

Σε κάθε περίπτωση η τελική απόφαση θα ληφθεί με συνεκτίμηση πάντα όλων των φυσικών και πολιτιστικών ιδιαιτεροτήτων της περιοχής και των όρων προστασίας της. 

Αντίστοιχη απάντηση έχει δοθεί από το ΥΠΕΧΩΔΕ τόσο στις Ερωτήσεις και άλλων Βουλευτών όσο και σε σχετικά ερωτήματα και θέσεις που έχει διατυπώσει το ΤΕΕ με επιστολή του προς το Υπουργείο. 

Ο Υπουργός 

Κ. ΛΑΛΙΩΤΗΣ" 

21. Στην με αριθμό 6614/8.2.99 ερώτηση δόθηκε με το υπ' αριθμ. 3257/1.3.99 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 6614/8.2.99 που κατέθεσαν οι Βουλευτές κύριοι Ν. Γκατζής και Αχ. Καντζαρτζής, σχετικά με τη κατασκευή στεγάστρων στο 304 ΠΕΒ, σας γνωρίζονται τα ακόλουθα: 

Είναι γεγονός ότι το εργοστάσιο (304) ΠΕΒ αντιμετωπίζει σοβαρά προβλήματα από την έλλειψη υποστέγων, με αποτέλεσμα τα επισκευασμένα - ανακατασκευασμένα υλικά και άρματα να είναι εκτεθειμένα στην ύπαιθρο. 

Το Υπουργείο Εθνικής 'Αμυνας μέσω του αρμόδιου επιτελείου έχει προτείνει την ένταξη των προαναφερθέντων έργων στο νέο πενταετές πρόγραμμα 1999 - 2003, προκειμένου να εξετασθούν και να αξιολογηθούν, από απόψεως προτεραιότητας, μαζί με τα υπόλοιπα προγράμματα κατασκευών του Στρατού Ξηράς. 

Τα υπόψη έργα, εκτιμάται μετά την αξιολόγησή τους ότι θα περιληφθούν στο πενταετές πρόγραμμα κατασκευών 2000 - 2004, καθόσον για το 304 ΠΕΒ έχει αποφασισθεί για το επόμενο έτος η χρηματοδότηση των παρακάτων έργων πρώτης προτεραιότητας συνολικού ύψους τετρακοσίων εβδομήντα εκατομμυρίων (470.000.000) δρχ., ήτοι 

(α) Κτιριακές εγκαταστάσεις διαχείρισης τοξικών αποβλήτων 304 ΠΕΒ (50.000.000) δρχ. 

(β) Ολοκλήρωση ενοποίησης κτιρίων πύργων πυροβόλων (70.000.000) δρχ. 

(γ) Επέκταση συνεργείου ερπυστριών (350.000.000) δρχ. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

22. Στην με αριθμό 6558/4.2.99 ερώτηση δόθηκε με το υπ' αριθμ. 3246/19.2.99 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της Ερώτησης 6558/4.2.99 που κατέθεσε ο Βουλευτής κ. Κ. Σπυριούνης σχετικά με το μισθολόγιο των Ανθστών, σας γνωρίζονται τα ακόλουθα: 

Οι Ανθ/στές των Ενόπλων Δυνάμεων εξομοιούνται από απόψεως αποδοχών προς Αξ/κούς, ανάλογα με τα έτη παραμονής τους στο βαθμό του Ανθ/στή ή της συνολικής πραγματικής τους υπηρεσίας ως Υπ/ξκοί και Ανθ/στές. 

Ειδικότερα, για τους Ανθστές που προέρχονται από παραγωγικές σχολές Υπξκών, στη συνολική πραγματική υπηρεσία Υπξκού και Ανθστή, δεν προσμετράται ο χρόνος φοίτησής τους σε αυτές, ενώ για τους εθελοντές -ριες δεν προσμετράται ο χρόνος που υπηρέτησαν ως πρότακτοι οπλίτες. 

Στη συνέχεια όσον αφορά στις μισθολογικές προαγωγές του προσωπικού, ισχύουν τα εξής: 

Σύμφωνα με τις διατάξεις του άρθρου 2 του Ν. 1375/83 για τους Αξκούς που προέρχονται από Ανθστές ή Υπξκούς, ως χρόνος συνολικής υπηρεσίας για προαγωγή σε ανώτερο βαθμό, θεωρείται και υπολογίζεται ο χρόνος μονίμου Υπξκού και Ανθστή, πέραν των δεκατριών (13) χρόνων στο Στράτευμα (πλασματική ημερομηνία Ανθλγού). 

Επίσης σύμφωνα με τις διατάξεις του άρθρου 7 παρ. 6 του ίδιου νόμου, για όσους Υπξκούς δεν προέρχονται από Ανθστές ή Υπξκούς, ως χρόνος συνολικής υπηρεσίας για προαγωγή σε ανώτερο βαθμό, υπολογίζεται ο χρόνος πέραν των δεκαπέντε (15) ετών από τη κατάταξη του (προστίθενται τα δύο (2) χρόνια των παραγωγικών σχολών). 

Τέλος τα προαναφερθέντα δεν έχουν ισχύ στους ΕΠΥ και ΕΜΘ, οι μισθολογικές προαγωγές των οποίων ρυθμίζονται από το ΠΔ 21/91. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

23. Στην με αριθμό 6466/3-2-99 ερώτηση δόθηκε με το υπ' αριθμ. 245/25-2-99 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 6466/3.2.99 του Βουλευτή κ. Παναγιώτη Ψωμιάδη και στο αίτημα της επανεξέτασης του ύψους των συντελεστών προσδιορισμού των κατ' ελάχιστον καταβλητέων εισφορών στα ιδιωτικά οικοδομικά έργα, σας γνωρίζουμε τα ακόλουθα: 

Η μείωση κατά 10% των συντελεστών υπολογισμού των εισφορών στα ιδιωτικά οικοδομικά έργα που έγινε με το ν. 2676/99 κρίθηκε ότι αντικατοπτρίζει τα ημερομίσθια που πράγματι απαιτούνται σήμερα για τη μέση οικοδομή, λαμβανομένης υπόψη της προόδου που έχει συντελεσθεί στην τεχνολογία στον τομέα της οικοδομής από το 1992- που καθιερώθηκε για πρώτη φορά το αντικειμενικό σύστημα- έως και σήμερα. 

Με τη μείωση αυτή επήλθε πλήρης εξορθολογισμός του συστήματος. Παράλληλα με τις ευνοϊκές ρυθμίσεις του άρθρου 88 του ίδιου νόμου για τις παλαιές οικοδομές δηλ. για όσες ξεκίνησαν πριν την 31.12.92 και ολοκληρώθηκαν μετά την 1.1.93 αποκαταστάθηκαν και οι όποιες αδικίες δημιουργήθηκαν στο μεταβατικό στάδιο εφαρμογής του αντικειμενικού συστήματος. Για όλες τις υπόλοιπες οικοδομές που ξεκίνησαν για πρώτη φορά μετά την εφαρμογή του αντικειμενικού συστήματος υπολογισμού των ημερών ασφάλισης των οικοδόμων δεν δικαιολογείται οποιαδήποτε ρύθμιση των οφειλόμενων, γιατί όλοι οι εργοδότες της κατηγορίας αυτής ήταν πλήρως ενήμεροι για τον αριθμό ημερομισθίων, για τα οποία έπρεπε να καταβάλλουν εισφορές στο ΙΚΑ και είναι δική τους η ευθύνη για τα πρόστιμα που τους επιβλήθηκαν, εφόσον δεν κατέβαλλαν εισφορές για τα ημερομίσθια αυτά. 

Ο Υφυπουργός

Φ. ΙΩΑΝΝΙΔΗΣ"

24. Στην με αριθμό 6503/3-2-99 ερώτηση δόθηκε με το υπ' αριθμ. 162/25-2-99 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 6503/3-2-99 ερώτηση που κατατέθηκε στη Βουλή από τη Βουλευτή κ. Στέλλα Αλφιέρη, σχετικά με αίτημα των εκτελωνιστών για προώθηση ρύθμισης για παράταση προθεσμίας καταβολής με ένσημα των ασφ/κών εισφορών των εκτελωνιστών προς το ΤΕΒΕ, μέχρι το 2003, σας πληροφορούμε τα εξής: 

Η καθιέρωση μεταβατικών χρονικών διαστημάτων σε περιπτώσεις μεταβολών, όπως είναι οι συγχωνεύσεις ασφαλιστικών φορέων, κρίνεται απαραίτητη για να ολοκληρωθούν οι απαιτούμενες διαδικασίες και να υπάρξει ομαλή μετάβαση στο νέο καθεστώς. Στηρίζεται στις αρχές της εμπιστοσύνης των πολιτών προς το Κράτος και της ασφάλειας δικαίου. 

Το μεταβατικό χρονικό διάστημα των 5 ετών (από 31/5/94 και μέχρι 31/5/99), που καθιερώθηκε με το ν. 2217/94 με τον οποίο το ΤΣΕ συγχωνεύθηκε στο ΤΕΒΕ, είναι ήδη μεγάλο και ως εκ τούτου δεν κρίνεται σκόπιμη η παράτασή του και μετά την 31/5/99. Το Δ.Σ. του ΤΕΒΕ σε σχετική του συνεδρίαση αποφάσισε αρνητικά για την παράταση του ως άνω μεταβατικού διαστήματος. 

Ο Υφυπουργός

Φ. ΙΩΑΝΝΙΔΗΣ"

25. Στην με αριθμό 6646/9-2-99 ερώτηση δόθηκε με το υπ' αριθμ. 3260/23-3-99 έγγραφο από τον Υφυπουργό Εθνικής 'Αμυνας η ακόλουθη απάντηση: 

"Σε απάντηση της 6646/9-2-99 ερώτησης που κατέθεσαν οι Βουλευτές κύριοι Ι. Κουράκης και Θ. Γεωργιάδης σας γνωρίζονται τα ακόλουθα: 

Στους Δήμους και τις Κοινότητες, που συνιστώνται με τον προσφάτως ψηφισθέντα ν. 2539/97, η εδαφική περιφέρεια κάθε καταργούμενου Οργανισμού Τοπικής Αυτοδιοίκησης και κάθε προσαρτώμενου συνοικισμού, αποτελεί υποδιαίρεση της ενιαίας εδαφικής περιφέρειας του νέου Δήμου η Κοινότητας και προσδιορίζεται με τον όρο "Δημοτικό ή Κοινοτικό Διαμέρισμα" το οποίο περιλαμβάνει και τον πληθυσμό του καταργηθέντος ΟΤΑ ή προσαρτηθέντος συνοικισμού. 

Σύμφωνα με τα παραπάνω, το δικαίωμα εκμετάλλευσης περιπτέρων στους προβλεπόμενους από το ν.δ. 1044/71 χώρους, όπως ισχύει δεν εθίγη με την ψήφιση και ισχύ του ν. 2539/97. Υπό την έννοια συνεπώς αυτή, το ανωτέρω δικαίωμα ασκείται σύμφωνα με τις διατάξεις της κείμενης νομοθεσίας. 

Για οποιαδήποτε περαιτέρω πληροφορία ή διευκρίνηση, θα πρέπει οι ενδιαφερόμενοι να απευθύνονται στην αρμόδια νομαρχία, στην αποκλειστική αρμοδιότητα της οποίας ανήκει η χορήγηση των αδειών εκμεταλλεύσεως περιπτέρων. 

Ο Υφυπουργός 

ΔΗΜ. ΑΠΟΣΤΟΛΑΚΗΣ" 

26. Στην με αριθμό 6570/5-2-99 ερώτηση δόθηκε με το υπ' αριθμ. 3253/1-3-99 έγγραφο από τον Υφυπουργό Εθνικής 'Αμυνας η ακόλουθη απάντηση: 

"Σε απάντηση της 6570/5-2-99 ερώτησης που κατέθεσε ο Βουλευτής κ. Θ. Στάθης, σας γνωρίζονται τα ακόλουθα: 

Κατ' αρχήν πρέπει να καταστεί σαφές ότι το Υπουργείο Εθνικής 'Αμυνας εξετάζει πάντα με προσοχή περιπτώσεις στρατεύσιμων που είχαν κάποιο ατύχημα κατά τη διάρκεια της θητείας τους και ένεκα της Υπηρεσίας, και είναι πάντα αρωγός ώστε να τους δοθεί κάθε ευκαιρία για μια ομαλή αποκατάσταση της ζωής τους. 

Μέσα σε αυτά τα πλαίσια, έχουν ληφθεί όλα τα μέτρα που χρειάζονται. Συγκεκριμένα, όποιος υποστεί ζημιά που προσδιορίζεται από τις αρμόδιες υπηρεσίες πάνω από 67%, δικαιούται να επιλέξει και να προσληφθεί άμεσα στις 'Ενοπλες Δυνάμεις. Αν είναι κάτω από 67% αλλά πάνω από 50% δικαιούται σύνταξης. Σε περίπτωση που το ποσοστό αναπηρίας δεν φθάσει το 50%, ο παθών γράφεται στους καταλόγους του ΟΑΕΔ και σύμφωνα με το νόμο ένα ποσοστό των προσλήψεων γίνεται από αυτούς τους καταλόγους. 

Στη δε συγκεκριμένη περίπτωση, σύμφωνα με το νόμο, ο τέως δόκιμος και νυν απόφοιτος του Φιλολογικού τμήματος του Πανεπιστημίου, έχει δικαίωμα να μετέχει στις εξετάσεις που προκηρύσσει το ΑΣΕΠ. Εφόσον επιτύχει, θα είναι υποχρεωμένος να προσκομίσει βεβαίωση της υγειονομικής επιτροπής για την αρτιμέλεια του. Το ΥΠΕΘΑ έχει ήδη έλθει σε επαφή με το Υπουργείο Παιδείας το οποίο αντιμετωπίζει τις περιπτώσεις αυτές με μεγάλη επιείκεια αφού γίνεται μια ευμενής εφαρμογή του νόμου. Ακόμη, έχουν ήδη αρχίσει επαφές με το Υπουργείο Παιδείας ώστε να βρεθεί μια μόνιμη λύση σε αυτό το θέμα. 

Ο Υφυπουργός 

ΔΗ. ΑΠΟΣΤΟΛΑΚΗΣ" 

27. Στην με αριθμό 6478/3-2-99 ερώτηση δόθηκε με το υπ' αριθμ. 344/26-2-99 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 64778/3.2.98 που κατέθεσε στη Βουλή ο Βουλευτής κ. Μαν. Κεφαλογιάννης σχετικά με μεταφορά της έδρας επιβατηγών δημοσίας χρήσης αυτοκινήτων από διοικητικές μονάδες του νομού Ηρακλείου στην τέως κοινότητα Λιμένα Χερσονήσου, σας πληροφορούμε τα παρακάτω: 

Ο Υπουργός Μεταφορών και Επικοινωνιών με την 24370/546/1998 απόφασή του, ανεκάλεσε τις αποφάσεις αναστολής που είχε εκδώσει, μέχρι της εκδίκασης των αιτήσεων ακυρώσεως των ιδιοκτητών των ΕΔΧ αυτοκινήτων από το Συμβούλιο της Επικρατείας και επομένως η υλοποίηση της απόφασης αυτής ανάγεται στην αποκλειστική αρμοδιότητα του Νομάρχη Ηρακλείου και κατ' επέκταση του Υπουργού Εσωτερικών, Δημόσιας Διοίκησης και Αποκέντρωσης. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

28. Στην με αριθμό 6468/3-2-99 ερώτηση δόθηκε με το υπ' αριθμ. 362/26-2-99 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 6468/3.2.99, που κατέθεσαν στη Βουλή οι Βουλευτές κύριοι Δ. Κωστόπουλος, Στ. Παναγιώτου και Απ. Τασούλας, σχετικά με προβλήματα που αντιμετωπίζουν οι ιδιοκτήτες ταξί, σας πληροφορούμε, όσον αφορά αρμοδιότητα του Υπουργείου μας, τα παρακάτω: 

1. Προωθείται ήδη νομοθετική ρύθμιση η οποία θα επιλύσει οριστικά το πρόβλημα που έχει δημιουργηθεί με τις έδρες των ΕΔΧ αυτοκινήτων των οποίων οι διοικητικές μονάδες, όπου αυτά είχαν έδρα, συνενώθηκαν και αποτέλεσαν ενιαία διοικητική μονάδα (Δήμος ή Κοινότητα). 

2. Η τροποποίηση των διατάξεων του ν. 1975/1991, ανάγεται στην αρμοδιότητα του Υπουργείου Δημόσιας Τάξης προς το οποίο διαβιβάζουμε αντίγραφο της εν λόγω ερώτησης. 

3. 'Οσον αφορά τους χώρους στάσης η στάθμευσης στο κέντρο της Αθήνας και τον Πειραιά σας διαβιβάζουμε το με αριθμ. πρωτ. 168ΔΣ/25-2-99 του Διευθύνοντος Συμβούλου του οργανισμού Αστικών Συγκοινωνιών Αθηνών. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

29. Στην με αριθμό 6396/2-2-99 ερώτηση δόθηκε με το υπ' αριθμ. 483/26-2-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6396/2-2-99 που κατέθεσε στη Βουλή ο Βουλευτής κ. Σταύρος Δήμας, παρακαλούμε να πληροφορήσετε τον κ. Βουλευτή σύμφωνα με τα στοιχεία της Περιφέρειας Πελοποννήσου ότι η πληρωμή των αποζημιώσεων των απαλλοτριωθεισών εκτάσεων έχει καθυστερήσει λόγω των συνεχών αναβολών του δικαστηρίου για τον καθορισμό προσωρινής τιμής μονάδας αποζημιώσεως για τις απαλλοτριούμενες εκτάσεις του οδικού τμήματος Κιάτο - Σούλι. 

Επίσης σας γνωρίζουμε ότι τα επικείμενα των ανωτέρω απαλλοτριωθεισών εκτάσεων έχουν πληρωθεί σε όλους τους δικαιούχους με τη διαδικασία της επίταξης. 

Ο Υπουργός 

Κ. ΛΑΛΙΩΤΗΣ" 

30. Στην με αριθμό 6431/2-2-99 ερώτηση δόθηκε με το υπ' αριθμ. 486/26-2-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6431/2-2-99 που κατέθεσε στη Βουλή ο Βουλευτής κ. Ευάγγελος Πολύζος, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/ΠΑΘΕ τα εξής: 

1. Με μειοδοτικό διαγωνισμό ανατέθηκε στην Κοινοπραξία ΑΤΤΙΚΑΤ ΑΤΕ - ΑΚΤΩΡ ΑΕ, η κατασκευή του τμήματος "ΛΙΤΟΧΩΡΟ - ΔΙΟΝ" (χ.θ. 9+50Ο-χ.θ. 19+000). 

2. Με το έργο αυτό προβλέπεται η κατασκευή δύο κλάδων αυτοκινητόδρομου και παραπλεύρων οδών (SERVICE ROAD). 

3. Η ερώτηση του κ. Βουλευτή αναφέρεται στην περιοχή του Δυτικού παράπλευρου (προς το βουνό) μεταξύ των χ.θ. 17+56Οέως χ.θ. 18+240. 

4. Στην υπόψη περιοχή, στα πλαίσια της εργολαβίας και του χρονοδιαγράμματος, επιχώθηκε τμήμα της υπάρχουσας τάφρου μήκους 680 μέτρων για την κατασκευή του παράπλευρου δρόμου. 

5. Η περιοχή Βαρικού Λιτόχωρου γνωστή και ως 'Ελος Βαρικού, είναι, μια εξαιρετικά πεδινή περιοχή με πολύ μικρή υψομετρική διαφορά από το επίπεδο της θάλασσας, βρίσκεται περίπου σε υψόμετρο μηδέν) στην οποία αναπτύχθηκε πριν από πολλά χρόνια ένα δίκτυο αποχετευτικών-αποστραγγιστικών τάφρων για την ανακούφισή της από τα πλημμυρικά φαινόμενα τα οποία συνέβαιναν και στο παρελθόν, σε περιπτώσεις έντονων βροχοπτώσεων. Υπάρχουν φωτογραφίες στην αρμόδια Υπηρεσία που έχουν ληφθεί πριν την έναρξη της κατασκευής που δείχνουν όλη την ανάντη περιοχή πλημμυρισμένη. 

6. Η ύπαρξη του δικτύου των αποστραγγιστικών τάφρων δεν προστάτευε τις ιδιοκτησίες της περιοχής από πλημμυρικά φαινόμενα αλλά συνέβαλλε απλώς στην απομάκρυνση των υδάτων που κατέκλυζαν την περιοχή σε μικρότερο χρόνο. 

7. Για τον ίδιο λόγο έχουν κατασκευασθεί στην περιοχή δύο αντλιοστάσια, ένα σε αντικατάσταση υπάρχοντος και ένα δεύτερο συμπληρωματικό που θα τεθεί σε λειτουργία το αμέσως προσεχές διάστημα. 

8. Στο πρόβλημα κατακλύσεων της περιοχής δυσμενή επίδραση έχουν επίσης οι στάθμες πυθμένα των τεχνικών Νέας Σιδηροδρομικής γραμμής του ΟΣΕ καθώς και το συνεχές επίχωμα της Παλαιάς Σιδηροδρομικής γραμμής του ΟΣΕ που βρίσκονται στα κατάντη παράλληλα με την Ε.Ο. και που συμβάλλουν στην καθυστέρηση απορροής των ομβρίων υδάτων που κατακλύζουν την περιοχή. 

9. Εκ των ανωτέρω είναι φανερό ότι η επίχωση της βοηθητικής τάφρου που καταλήγει στην Τ5 και που έγινε από τον ανάδοχο στα πλαίσια της εργολαβίας δεν συνέβαλε ουσιαστικά, στην κατάκλυση της περιοχής από τα όμβρια ύδατα που ήταν γεγονός αναπόφευκτο, αλλά πιθανόν μόνο στην καθυστέρηση απομάκρυνσής τους από λίγες ιδιοκτησίες. 

10. Παρ' όλα αυτά και για την εξάλειψη των όποιων διαμαρτυριών, δόθηκε εντολή στον ανάδοχο για την προσωρινή επαναδιάνοιξη της εν λόγω τάφρου μέχρι την κατασκευή της νέας τάφρου στην συγκεκριμένη θέση που θα κατασκευασθεί μόλις ολοκληρωθεί η διαδικασία των απαραίτητων απαλλοτριώσεων αφού οι παρακείμενοι ιδιοκτήτες δεν επέτρεψαν την κατασκευή της πριν από την ολοκλήρωση των διαδικασιών απαλλοτρίωσης. 

Ο Υπουργός 

Κ. ΛΑΛΙΩΤΗΣ" 

31. Στην με αριθμό 6488/3-2-99 ερώτηση δόθηκε με το υπ' αριθμ. 491/26-2-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6488/3-2-99 που κατέθεσε στη Βουλή ο Βουλευτής κ. Λεωνίδας Κουρής, σχετικά με τον ηλεκτροφωτισμό στον κόμβο Μεγάρων Ν.Ε.Ο. Αθηνών-Κορίνθου, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/ΠΑΘΕ ότι έχει συμπεριληφθεί στο έργο "Κατασκευή συμπληρωματικών εργασιών στον αυτοκινητόδρομο Πάτρα -Αθήνα Θεσ/νίκη-Εύζωνοι (ΠΑΘΕ) τμήμα Αθήνα - Κόρινθος" προϋπολογισμού 5.000.000.000 το οποίο βρίσκεται στο στάδιο της ανάθεσης. 

Ο Υπουργός 

Κ. ΛΑΛΙΩΤΗΣ" 

32. Στην με αριθμό 6494/3-2-99 ερώτηση δόθηκε με το υπ' αριθμ. 489/26-2-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6494/3-2-99 που κατέθεσε στη Βουλή ο Βουλευτής κ. Σπύρος Δανέλλης, σχετικά με την σήραγγα της λεωφόρου Κύμης, παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης μελετών έργων οδοποιίας (ΔΜΕΟ) του ΥΠΕΧΩΔΕ τα εξής: 

1. Από την υπάρχουσα μελέτη της Λ. Κύμης, έτους 1993, προβλέπεται στην περιοχή της Λυκόβρυσης σήραγγα 1182 μ. (κατασκευαζόμενη με μέθοδο standard Tuneling). 

2. 'Ηδη όμως και μετά: 

α. την αλλαγή διαφόρων δεδομένων, όπως η απαίτηση μη κάλυψης του ρέματος ΠΥΡΝΑΣ και η πρόβλεψη κατασκευής οδού προσπέλασης στο Ολυμπιακό Χωριό με επέκταση της Λ. Κύμης και δυτικά της Ε.Ο. Νο1. 

β. την ανάγκη εξέτασης της δυνατότητας επιμήκυνσης της προβλεπόμενης σήραγγας, ώστε να μειωθεί η επέμβαση στο υπάρχον πευκοδάσος. Προγραμματίζεται η άμεση επενεξέταση της εν λόγω μελέτης της Λ. Κύμης. 

3. Στα πλαίσια της παραπάνω αναφερόμενης επανεξέτασης της μελέτης της Λ. Κύμης, ως απαραίτητη συνοδευτική μελέτη, θα εκπονηθεί και η αντίστοιχη νέα Μελέτη Περιβαλλοντικών Επιπτώσεων για τον καθορισμό των περιβαλλοντικών όρων. 

Ο Υπουργός 

Κ. ΛΑΛΙΩΤΗΣ" 

33. Στην με αριθμό 6595/5-2-99 ερώτηση δόθηκε με το υπ' αριθμ. 497/26-2-99 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6595/5-2-98 που κατέθεσαν στη Βουλή οι Βουλευτές κύριοι Μπάμπης Αγγουράκης και Μήτσος Κωστόπουλος, αναφορικά με τις πληγείσες περιοχές από τις πυρκαγιές στο Ν. Αττικής, παρακαλούμε να πληροφορήσετε τους κυρίους Βουλευτές σε θέματα της αρμοδιότητάς μας, σύμφωνα με τα στοιχεία της ΕΥΔΑΠ τα εξής: 

1. Αμέσως μετά τις πυρκαγιές του καλοκαιριού πραγματοποιήθηκαν συσκέψεις μεταξύ ηγεσίας των Υπουργείων ΥΠΕΧΩΔΕ- Γεωργίας και διαφόρων υπηρεσιακών παραγόντων των εμπλεκομένων φορέων, ώστε να καθοριστεί το πλαίσιο παρέμβασης ενός εκάστου φορέα και το αντίστοιχο χρονοδιάγραμμα. 

Στην ΕΥΔΑΠ ανετέθη να μελετήσει και να κατασκευάσει τα απαραίτητα έργα ανάσχεσης των πλημμυρικών φαινομένων, με στόχο τη μείωση της επικινδυνότητας των πλημμυρικών παροχών. 

Σύμφωνα με το χρονοδιάγραμμα η ΕΥΔΑΠ δεσμεύθηκε μέχρι τέλους Σεπτεμβρίου να ολοκληρώσει τη διαδικασία για την ανάθεση των έργων, με την εφαρμογή των πλέον συνοπτικών διαδικασιών, όπως αυτές προβλέπονται από τις Κείμενες Διατάξεις. Η εγκατάσταση των εργολάβων συμφωνήθηκε να γίνει μέσα στο πρώτο δεκαήμερο του Οκτωβρίου. 

2. Πράγματι έγινε σύσταση πέντε (5) εργολαβιών για την κατασκευή των απαραίτητων αντιπλημμυρικών έργων και αφορούν κυρίως την κατασκευή φραγμάτων ανάσχεσης σε διάφορες θέσεις των καμένων περιοχών ύψους 3.012.000.000 δρχ. των οποίων τα έργα βρίσκονται ήδη σε εξέλιξη. 

Σε ό,τι αφορά τις παρακείμενες ζώνες στον ορεινό όγκο της Πεντέλης οι εγκατεστημένες εργολαβίες έχουν ήδη κατασκευάσει δεκατέσσερις αναβαθμούς ανάσχεσης και πολύ σύντομα ολοκληρώνονται άλλοι δέκα. Οι αναβαθμοί είναι από σκυρόδεμα ή συρματοκιβώτια λιθοπλήρωτα που κατασκευάζονται σε επιλεγμένες από τις μελέτες θέσεις εγκάρσια στην κοίτη των ρεμάτων. Τα τεχνικά αυτά έργα εκτείνονται σε ρέματα των πτυχώσεων της Πεντέλης, Ανθούσας, Παλλήνης, Ν. Μάκρης, Διονύσου, Αυλώνας, Βίγλας, Νταού Πεντέλης, Ραφήνας, Γέρακα, Αγίας Παρασκευής και Ραπεντώσας. Επίσης έχει αρχίσει η διευθέτηση του Σκόρπιου ρέματος που αποτελεί τη συνέχεια του ρέματος Ραπεντώσας και έχουν ήδη κατασκευαστεί 200 μέτρα αγωγού διαστάσεων 3,2Χ2,5 μέτρα. 

Ο Υφυπουργός 

ΧΡ. ΒΕΡΕΛΗΣ" 

34. Στην με αριθμό 6380/1-2-99 ερώτηση δόθηκε με το υπ' αριθμ. 148/26-2-99 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην 6380/1.2.99 ερώτηση του Βουλευτή κ. Μ. Μπεντενιώτη και αφορά στις επιδράσεις από τη χρήση κινητών τηλεφώνων στην υγεία, σας πληροφορούμε τα εξής: 

Οι επιδράσεις της ηλεκτρομαγνητικής ακτινοβολίας στην υγεία παραμένει αντικείμενο της συνεχιζόμενης επιστημονικής έρευνας και στη διεθνή βιβλιογραφία υπάρχουν αντικρουόμενες μελέτες. 

Εχουν συσταθεί ομάδες εργασίας - επιτροπές - από συναρμόδιους φορείς (ΥΠΕΧΩΔΕ, Υπ. Μεταφορών, Υπ. Υγείας, Ε.Ε.Α.Ε. με επισπεύδοντες το ΥΠΕΧΩΔΕ η Υπ. Μεταφορών) για τη μελέτη του θέματος και την εισήγηση έκδοσης Κ.Υ.Α., χωρίς ωστόσο μέχρι σήμερα να έχει διατυπωθεί κοινή θέση. Με την έκδοση της απόφασης αυτής θα τεθούν οι αναγκαίοι όροι και προυποθέσεις για τη λήψη μέτρων προστασίας της δημόσιας υγείας και του περιβάλλοντος από την λειτουργία εγκαταστάσεων και συσκευών κινητής τηλεφωνίας και θα θεσμοθετηθεί σχετική διαδικασία ελέγχου τηρήσεώς τους από τους υπόχρεους. 

Ο Υφυπουργός 

ΝΙΚΟΣ ΦΑΡΜΑΚΗΣ" 

35. Στην με αριθμό 6535/4-2-99 ερώτηση δόθηκε με το υπ' αριθμ. 152/25-2-99 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην 6535 /4-2-99 ερώτηση που κατατέθηκε στη Βουλή από το Βουλευτή κ. Πέτρο Τατούλη αναφορικά με την εκπόνηση και εφαρμογή προγράμματος πρόληψης της φυματίωσης, σας γνωρίζουμε τα εξής: 

Για την εκπόνηση προγράμματος συνολικής αντιμετώπισης της φυματίωσης, που είναι και Παγκόσμιο πρόβλημα, λειτούργησαν μέσα στο 1998, στα πλαίσια του Εθνικού Κέντρου Επιδημιολογικής Παρέμβασης (ΕΚΕΠΑΠ) του Υπουργείου Υγείας, πέντε ομάδες εργασίας αποτελούμενες από ειδικούς επιστήμονες (συνολικά 20) σε θέματα φυματίωσης. Οι ομάδες εργασίας μελέτησαν και διαμόρφωσαν βάση και των διεθνών δεδομένων, ολοκληρωμένο πρόγραμμα για την πρόληψη και τον έλεγχο της φυματίωσης στην Ελλάδα. 

Για την υλοποίηση του προγράμματος δημιουργούνται σε κάθε Νομαρχιακή Αυτοδιοίκηση ομάδες εργασίας για την πρόληψη της φυματίωσης οι οποίες θα αποτελούνται: Από τον Προϊστάμενο της τοπικής υγειονομικής Υπηρεσίας (νομίατρο), έναν επόπτη δημόσιας Υγείας, μία επισκέπτρια/τη δημόσιας υγείας, έναν πνευμονολόγο (ή παθολόγο) του Νομαρχιακού Νοσοκομείου και 2-3 επισκέπτριες/τες Υγείας από το Νοσοκομείο ή τα Κέντρα Υγείας. 

Ο Υφυπουργός 

ΝΙΚΟΣ ΦΑΡΜΑΚΗΣ" 

36. Στην με αριθμό 6401/2-2-99 ερώτηση δόθηκε με το υπ'αριθμ. 155/26-2-99 έγγραφο από τον Υφυπουργό Yγείας και Πρόνοιας η ακόλουθη απάντηση: 

"Απαντώντας στην 6401/2-2-99 ερώτηση που κατατέθηκε στη Βουλή από τη Βουλευτή κ. Στέλλα Αλφιέρη, αναφορικά με μετακινήσεις προσωπικού στα πλαίσια του Εθνικού Οργανισμού Κοινωνικής Φροντίδας, σας γνωρίζουμε ότι: 

1. Σύμφωνα με το άρθρο 7 του ν. 2646/20-10-98 (ΦΕΚ 236) το ΠΙΚΠΑ (ΝΠΔΔ) ο Ε.Ο.Π. (Ν.Π.Ι.Δ.) και το κέντρο Βρεφών (Κ.Β.) "Η ΜΗΤΕΡΑ" (Ν.Π.Ι.Δ.) καταργούνται ως αυτοτελή Νομικά Πρόσωπα και συγχωνεύονται με τον Εθνικό Οργανισμό Κοινωνικής Φροντίδας. Στο ίδιο άρθρο προβλέπεται η ένταξη, η στελέχωση και η Υπηρεσιακή κατάσταση του πάσης φύσεως προσωπικού που υπηρετεί στις προαναφερόμενες Υπηρεσίες. 

2. Οσον αφορά την μετακίνηση της κοινωνικής λειτουργού του ΕΟΠ στο ΠΙΚΠΑ και στη συνέχεια στο ΜΗΤΕΡΑ πραγματοποιήθηκε ύστερα από αιτήματα των προαναφερόμενων Υπηρεσιών για προσωρινή κάλυψη αναγκών τους που προέκυπταν μετά από αποχώρηση, για διάφορους λόγους, των υπαλλήλων τους. 

Συνεπώς δεν επρόκειτο για απόσπαση, αλλά για εντελώς προσωρινή απασχόληση για εξυπηρέτηση αναγκών, μέχρις ότου ο νέος φορέας Ε.Ο.Κ.Φ., είναι σε θέση να επιλέξει το απαραίτητο προσωπικό μεταξύ των υπαλλήλων των υπό συγχώνευση φορέων, οι οποίοι θα στελεχώσουν κατά τα προβλεπόμενα από το ν. 2646/98, άρθρο 7 παρ. 4. Ηδη η υπάλληλος αυτή έχει επιστρέψει στη θέση της στο Ε.Ο.Π. 

Για κάλυψη σοβαρότατων αναγκών έχουν διατεθεί, επίσης προσωρινά στο ΠΙΚΠΑ τρεις ακόμα υπάλληλοι του Ε.Ο.Π., με αποφάσεις του ΔΣ ΕΟΚΦ. 

Οι μετακινήσεις αυτές είναι προσωρινές και συμβάλλουν στην αντιμετώπιση προβλημάτων που αντιμετωπίζει το ΠΙΚΠΑ λόγω της έλλειψης προσωπικού. 

Ο Υφυπουργός 

Θ. ΚΟΤΣΩΝΗΣ" 

37. Στην με αριθμό 6467/3-2-99 ερώτηση δόθηκε με το υπ'αριθμ. 156/26-2-99 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην 6467/3-2-99 ερώτηση του Βουλευτή κ. Γ. Αδαμόπουλου και αφορά την οικονομική ενίσχυση των ασθενών εισοδηματικών τάξεων και ιδιαίτερα των πολιτών που χρήζουν ειδικής μέριμνας, σας πληροφορούμε τα παρακάτω για θέματα αρμοδιότητάς μας: 

Το Υπουργείο Υγείας και Πρόνοιας για την ενίσχυση των πολιτών που χρήζουν ειδικής μέριμνας εφαρμόζει ειδικά προγράμματα όπως: 

1. στα αστικά Κέντρα και υπεραστικά μέσα συγκοινωνίας (ΚΤΕΛ, ΗΣΑΠ, ΗΛΠΑΠ, ΟΑΣΑ, ΟΣΕ πλοία και φέρυ μπωτ), οι πολύτεκνοι γονείς και τα παιδιά τους που έχουν βιβλάριο πολυτέκνων, πληρώνουν μισό εισιτήριο (έκπτωση 50%). 

2. Τα άτομα με ειδικές ανάγκες και βέβαια οι νέοι που έχουν ποσοστό αναπηρίας 67% και άνω στις αστικές συγκοινωνίες έχουν ελεύθερη μετακίνηση βάση κουπονιών που εξασφαλίζονται από το Υπουργείο Υγείας και Πρόνοιας και έκπτωση 50% στα υπεραστικά λεωφορεία και ΟΣΕ. 

Ο Υφυπουργός 

Θ. ΚΟΤΣΩΝΗΣ" 

38. Στην με αριθμό 6484/3-2-99 ερώτηση δόθηκε με το υπ'αριθμ. 4693/26-2-99 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της ερώτησης 6484/3-2-99 που κατέθεσε στη Βουλή των Ελλήνων ο Βουλευτής κ. Γ. Τρυφωνίδης, που αφορά χορήγηση επιδοτούμενων στεγαστικών δανείων στους κατοίκους του Δήμου Πρέβεζας για την ανέγερση διαμερισμάτων προς στέγαση των φοιτητών του νεοϊδρυθέντος ΤΕΙ Πρέβεζας, σας γνωρίζουμε τα ακόλουθα: 

Με βάση το ισχύον θεσμικό πλαίσιο η επιδότηση επιτοκίου στεγαστικών δανείων, παρέχεται από το δημόσιο μόνο για στεγαστικό δάνειο α' κατοικίας για λόγους κοινωνικής πολιτικής και δεν είναι δυνατόν υπό την παρούσα δημοσιονομική συγκυρία να επεκταθεί και σε άλλες κατηγορίες στεγαστικών δανείων. Σημειώνουμε όμως ότι με την πτώση των επιτοκίων που παρατηρείται τελευταία στη χώρα μας σε συνάρτηση με την αποκλιμάκωση του πληθωρισμού, οι όροι δανεισμού των δανειοληπτών καθίστανται ευνοϊκότεροι, ιδιαίτερα δε στην κατηγορία των στεγαστικών δανείων, όπου εκδηλώνεται έντονος ο ανταγωνισμός μεταξύ των Τραπεζών και ο οποίος εκτιμάται ότι θα οδηγήσει σε περαιτέρω μείωση των επιτοκίων στην εν λόγω κατηγορία δανείων. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

39. Στην με αριθμό 5824/24-1-99 ερώτηση δόθηκε με το υπ'αριθμ. 4995/26-2-99 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Απαντώντας στην ερώτηση 5824/24-1-99 που κατέθεσε στη Βουλή των Ελλήνων ο Βουλευτής κ. Π. Σκανδαλάκης, και την οποία μας διεβίβασε το Υπουργείο Ανάπτυξης με το αριθμ. Β13-121/29-1-99 έγγραφό του και αναφέρεται στους πλειστηριασμούς που οφείλονται στον ανατοκισμό τόκων δανείων στο Ν. Λακωνίας, σας γνωρίζουμε τα ακόλουθα: 

Με το άρθρο 12 του ν. 2601/98 (ΦΕΚ 81/τ.Α./15-4-98), θεσπίστηκε εξαμηνιαία περίοδος ανατοκισμού των σε καθυστέρηση τόκων. Ετσι στο εξής στις νέες δανειακές συμβάσεις ο ανατοκισμός δεν θα είναι δυνατόν να υπολογίζεται σε χρόνο μικρότερο των 6 μηνών. 

Παράλληλα το Υπουργείο Εθνικής Οικονομίας έχει εκδόσει την υπ' αριθμ. 13360/Β.723/23-4-98 σχετική εγκύκλιο, η οποία έχει αποσταλεί στις Τράπεζες και σύμφωνα με την οποία, μεταξύ άλλων, η Τράπεζες θα πρέπει να αναμορφώσουν τα ανεξόφλητα υπόλοιπα των δανείων ή πιστώσεων που πηγάζουν από υφιστάμενες συμβάσεις χωρίς συμφωνία περί ανατοκισμού, αφαιρώντας από αυτά τα ποσά που προέρχονται από την κεφαλαιοποίηση των τόκων εξ ανατοκισμού σε χρονικά διαστήματα μικρότερα του εξαμήνου. 

Ειδικώτερα, όσον αφορά το θέμα των πλειστηριασμών, σημειώνεται ότι με το ισχύον καθεστώς της πλήρους απελευθέρωσης τυ πιστωτικού μας συστήματος, δεν παρέχεται η δυνατότητα παρέμβασης του Κράτους προς τις Τράπεζες. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

40. Στις με αριθμούς 6597/5-2-99 και 6644/9-2-99 ερωτήσεις δόθηκε με το υπ'αριθμ. 7387/2-2-99 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση των ερωτήσεων 6597/5-2-99 και 6644/9-2-99 των Βουλευτών κυρίων Ν. Λουλέ και Π. Τατούλη, αναφορικά με την αποζημίωση των πλημμυροπαθών και την αποκατάσταση των ζημιών από τη θεομηνία της 22ας - 23ης Νοεμβρίου 1998 στο Ν. Αρκαδίας, σας πληροφορούμε ότι: 

Οπως μας πληροφόρησε η Περιφέρεια Πελοποννήσου με το 12628/25-11-98 έγγραφό της προς τους Νομάρχες Αργολίδας και Αρκαδίας έδωσε οδηγίες για να συσταθούν Α/θμιες Επιτροπές για την καταγραφή των ζημιών στις πληγείσες περιοχές των Νομών τους από τη θεομηνία της 24-11-98 επισημαίνοντας ότι θα ισχύει η 1583/18-3-97 απόφαση της περί "Κριτηρίων αποζημίωσης πλημμυροπαθών" Νομών Αργολίδας και Κορινθίας για τις τότε πλημμύρες και η οποία θα εφαρμοσθεί και στην προκειμένη περίπτωση. 

Παράλληλα με το 13305/19-12-98 έγγραφό της προς το Υπουργείο Εθνικής Οικονομίας η Περιφέρεια Πελοποννήσου ζήτησε να εκδοθεί η σχετική απόφαση με την οποία να εντάσσονται οι Νομοί Αργολίδας και Αρκαδίας για τις συγκεκριμένες πλημμύρες της 24-11-98 στους πλημμυροπαθείς Νομούς της Χώρας, ώστε να είναι δυνατή η έγκριση πιστώσεων που θα απαιτηθούν για αποζημίωση πλημμυροπαθών καθώς και ελαφρύνσεις που θα τύχουν σε συνάψεις δανείων με τις Τράπεζες όταν πρόκειται για επαγγελματικές στέγες, αγροτικές εκμεταλλεύσεις, Ι.Χ. ή Δ.Χ. αυτοκίνητα. 

Εν συνεχεία οι Ν.Α. Αργολίδας και Αρκαδίας διαβίβασαν στη Β/θμια Επιτροπή Περιφέρειας Πελοποννήσου τους φακέλλους με τις αιτήσεις πλημμυροπαθών στις αρχές τρέχοντος έτους. 

Με το 825/22-1-99 έγγραφό της προς τους Νομάρχες Αργολίδας και Αρκαδίας, η Περιφέρεια Πελοποννήσου απέρριψε στο σύνολό τους όλες τις αιτήσεις με την αιτιολογία ότι α) υπήρχε έλλειψη δικαιολογητικών που δεν προσκομίσθηκαν από τους πλημμυροπαθείς και β) οι Α/θμιες Επιτροπές δεν συνέταξαν εκθέσεις αυτοψίας σύμφωνα με την 1583/18-3-97 απόφαση της Περιφέρειας. 

'Ηδη οι Νομάρχες με ανακοίνωσή τους έχουν καλέσει όσους επιθυμούν να καταθέσουν ενστάσεις, να υποβάλλουν τα δικαιολογητικά που προβλέπονται εντός συγκεκριμένης προθεσμίας προκειμένου να συνεχισθεί η διαδικασία αξιολόγησης των αποζημιώσεων. 

Τέλος σας γνωρίζουμε ότι, 

από τη ΔΕΚΕ Πελοποννήσου έχουν εκτελεσθεί τα κάτωθι έργα: 

1. Στην περιοχή του Δήμου Τυροσαπουνακακαίικων κατασκευάσθηκε έργο προϋπολογισμού 100.000.000 δρχ., το οποίο συνέβαλλε αποφασιστικά στην αντιμετώπιση της πρόσφατης θεομηνίας. 

2. Στην περιοχή της Κοινότητας Δολιανών αποκαταστάθηκαν οι ζημιές των αντιπλημμυρικών έργων χειμάρρου Τάνου κλπ. με έργο προϋπολογισμού 50.000.000 δρχ. 

3. Στην ίδια περιοχή (Κοιν. Δολιανών) είναι σε εξέλιξη εργολαβία Π/Υ 200.000.000 δρχ., η οποία ευρίσκεται στο στάδιο ολοκλήρωσης των απαλλοτριώσεων. 

4. Για την αντιμετώπιση των ζημιών στην Κοινότητα Βερβένων υπάρχει πίστωση 100.000.000 δρχ. (αρ.έργου 9572135) αλλά η υπάρχουσα Τεχνική Μελέτη χρειάζεται αναμόρφωση, πράγμα που έχει ζητηθεί με το αρ. 4517/7-12-98 έγγραφο της ΔΕΚΕ Πελοποννήσου από το ΥΠΕΧΩΔΕ (Δ7), ιδιαίτερα μετά τις πρόσφατες πλημμύρες. 

5. Τέλος για την κατασκευή αντιπλημμυρικών έργων στην περιοχή Κυνουρίας έχει ζητηθεί πίστωση 300.000.000 δρχ. από το ΥΠΕΧΩΔΕ (Δ7) με το αρ. 5428/25-1-99 έγγραφο της ΔΕΚΕ Πελοποννήσου. 

Η Υπουργός 

Β. ΠΑΠΑΝΔΡΕΟΥ" 

41. Στην με αριθμό 6524/3-2-99 ερώτηση δόθηκε με το υπ'αριθμ. 4696/26-2-99 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της ερώτησης 6524/3-2-99 του Βουλευτή κ. Θ. Πασσαλίδη, που αναφέρεται σε κενές οργανικές θέσεις και μη, που υπάρχουν σε προσωπικό στα Υποκαταστήματα της Εμπορικής Τράπεζας του Νομού Κιλκίς, σας γνωρίζουμε ότι, μετά από ενημέρωση που είχαμε από την Εμπορική Τράπεζα, η εν λόγω Τράπεζα έχει υποβάλλει στο ΑΣΕΠ, με βάση τη διαδικασία του ν. 2190/94 αίτημα για τις συνολικές ανάγκες της σε προσωπικό, στο οποίο περιλαμβάνονται και αυτές του Νομού Κιλκίς, που είναι ένα (1) άτομο για το κύριο προσωπικό. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

42. Στην με αριθμό 6523/3-2-99 ερώτηση δόθηκε με το υπ'αριθμ. 4625/26-2-99 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της ερώτησης 6523/3-2-99 του Βουλευτή κ. Θ. Πασσαλίδη που αφορά υφιστάμενα και μη, κενά προσωπικού της Εθνικής Τράπεζας στο Κιλκίς και μετά από ενημέρωση που είχαμε από την εν λόγω Τράπεζα, σας γνωρίζουμε την ακόλουθη στελέχωση των Καταστημάτων της Εθνικής Τράπεζας στο Νομό Κιλκίς. 

1. Κατάστημα Κιλκίς 

Συστημένες οργανικές θέσεις (ευθύνης)
 10 
 
Κενές θέσεις2 (Πρ.Χορηγήσεων & Πρ.ΥΕΔ) 

Λοιπό προσωπικό που υπηρετεί στη Μονάδα
 13 άτομα 
 
Συνολική δύναμη προσωπικού
 21 άτομα 
 
2. Καταστήματα ευρύτερης περιοχής Κιλκίς 

Συστημένες οργανικές θέσεις
 10 
 
Κενές θέσεις4 (1 Δ/ντή, 2 Εντεταλμένου & 

1 Πρ. Τέλλερς) 
 
Λοιπό προσωπικό που υπηρετεί στις

Μονάδες 
 17 άτομα 
 
Συνολική δύναμη προσωπικού 
 23 άτομα
 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

43. Στην με αριθμό 6525/3-2-99 ερώτηση δόθηκε με το υπ'αριθμ. Α856/18-2-99 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της 6525/3-2-99 ερώτησης του Βουλευτή κ. Θ. Πασσαλίδη, σας γνωρίζουμε τα ακόλουθα: 

Σύμφωνα με την 19581/ΔΔ 6384/21-9-93 (ΦΕΚ 772/τ.Β'/4-10-93) κοινή υπουργική απόφαση με θέμα "Κατανομή των θέσεων της Γενικής Γραμματείας ΕΣΥΕ στις Περιφερειακές Υπηρεσίες Στατιστικής Νομαρχιακού Επιπέδου" στην Υπηρεσία Στατιστικής Νομού Κιλκίς προβλέπεται να υπηρετούν 4 συνολικά μόνιμοι υπάλληλοι και συγκεκριμένα 2 υπάλληλοι του Κλάδου ΠΕ Στατιστικών και 2 υπάλληλοι του Κλάδου ΔΕ Διοικητικού - Λογιστικού. 

Σήμερα στην ΥΣΝ Κιλκίς υπηρετεί μία (1) υπάλληλος του Κλάδου ΔΕ Διοικητικού - Λογιστικού, καθώς και ένας (1) υπάλληλος αποσπασμένος από το Υπουργείο Γεωργίας. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

44. Στην με αριθμό 6545/4-2-99 ερώτηση δόθηκε με το υπ'αριθμ. 518/26-2-99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 6545/4-2-99 που κατέθεσε ο Βουλευτής κ. Ι. Καρακώστας, σας πληροφορούμε τα εξής: 

Σχετικά με την ενίσχυση στην παραγωγή ελαιολάδου, θέτουμε υπόψη ότι: 

Στα πλαίσια της Κοινοτικής Νομοθεσίας σχετικής με την αναθεωρημένη Κοινή Οργάνωση Αγοράς (ΚΟΑ) ελαιολάδου, ο κάθε ελαιοπαραγωγός τεκμαίρεται ότι χρησιμοποιεί μέχρι 200 κιλά της παραγωγής του σε ελαιόλαδο για ίδια κατανάλωση. Για την άνω των 200 κιλών ποσότητα, ο παραγωγός υποχρεούται να αποδεικνύει τον προορισμό της με την καταχώρηση του ονόματος και της Δ/νσεως του παραλήπτη, σε ειδική κατάσταση - δήλωση που αντίτυπό της μπορεί να ζητήσει από την αρμόδια Δ/νση Αγροτικής Ανάπτυξης. Αν ο παραλήπτης είναι π.χ. έμπορος και άρα υπόχρεος στην έκδοση φορολογικών παραστατικών στοιχείων, τότε ο παραγωγός υποχρεούται να αναγράψει στην ανωτέρω δήλωση τους αριθμούς των φορολογικών στοιχείων που παρέλαβε. 

Σε καμία περίπτωση ο παραγωγός δεν υποχρεούται στην έκδοση παραστατικών φορολογικών στοιχείων για το ελαιόλαδο, το οποίο παρήγαγαν και παρέλαβαν από το ελαιοτριβείο. 

Εκτός της ανωτέρω Δηλώσεως που αφορά στις διατεθείσες ποσότητες ελαιολάδου που παρελήφθησαν από ελαιοτριβείο, ο παραγωγός πρέπει επίσης να υποβάλει πριν την 1η Δεκεμβρίου 1999, Δήλωση - κατάσταση με τα αποθέματα ελαιολάδου που είχε στην κατοχή του μέχρι την 1η Νοεμβρίου 1999. Αντίτυπα της ανωτέρω Δηλώσεως χορηγούνται από τις Δ/νσεις Αγροτικής Ανάπτυξης. 

Ολα τα παραπάνω αναλύονται λεπτομερώς στην υπ' αριθμ. 151781/29-1-99 εγκύκλιο, η οποία συνεπλήρωσε την υπ' αριθμ. 372133/31-12-98 ομοία και ενσωμάτωσε όλες τις σχετικές ρυθμίσεις σε ενιαίο κείμενο. Επίσης από της 1ης Φεβρουαρίου συγκροτούνται συσκέψεις - ημερίδες στις έδρες των ελαιοπαραγωγών νομών στις οποίες συμμετέχουν υπάλληλοι των Κεντρικών Υπηρεσιών του Υπουργείου, εκπρόσωποι της ΕΛΑΙΟΥΡΓΙΚΗΣ ΣΥΝ.ΠΕ. και υπάλληλοι των Δ/νσεων Αγρ. Ανάπτυξης, οι οποίοι επεξηγούν και αναλύουν στους ενδιαφερόμενους ελαιοπαραγωγούς και τις Οργανώσεις τους, τις ρυθμίσεις της αναθεωρημένης ΚΟΑ ελαιολάδου όπως και τα εθνικά συμπληρωματικά μέτρα. 

Ο Υφυπουργός 

ΝΤ. ΒΡΕΤΤΟΣ" 

45. Στην με αριθμό 6556/4-2-99 ερώτηση δόθηκε με το υπ'αριθμ. 523/26-2-99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 6556/4-2-99 που κατέθεσε ο Βουλευτής κ. Ε. Αποστόλου, σχετικά με αίτημα λεμονοπαραγωγών Αιγιαλείας για μείωση του αναγκαίου μεγέθους για τη δημιουργία της Ομάδας Παραγωγών από 5000 τόνους σε 1500, σας πληροφορούμε τα εξής: 

Στην περιοχή του Ν.Αχαϊας τα ελάχιστα κριτήρια αναγνώρισης Οργανώσεων Παραγωγών κατηγορίας V (εσπεριδοειδή) είναι: ελάχιστος αριθμός παραγωγών - μελών 100 και ελάχιστος όγκος παραγωγής 5000 τον. 

Η μείωση αυτών των κριτηρίων δεν είναι εφικτή γιατί αυτά καθορίζονται από το κοινοτικό καθεστώς δηλ. τον Καν. (ΕΚ) 412/97, άρθρο 2, παράγραφος 1, παράρτημα ΙΙ. 

Ο Υφυπουργός 

ΝΤ. ΒΡΕΤΤΟΣ" 

46. Στην με αριθμό 6554/4-2-99 ερώτηση δόθηκε με το υπ'αριθμ. 521/26-2-99 έγγραφο από τον Υφυπουργό Γεωργίας η ακόλουθη απάντηση: 
"Απαντώντας στην ερώτηση 6554/4-2-99 που κατέθεσε ο Βουλευτής κ. Θ. Π. Δαβάκης, σχετικά με την παροχή κινήτρων για την παραμονή του αγροτικού πληθυσμού στην ύπαιθρο και καθορισμός του αριθμού των αρχηγών γεωργικών εκμεταλλεύσεων, σας πληροφορούμε τα εξής: 

Το Υπουργείο Γεωργίας έχει λάβει σειρά μέτρων στα πλαίσια του ν. 2520/79 περί Νέων Αγροτών, προκειμένου να συγκρατηθεί ο πληθυσμός στην ύπαιθρο, στους Δήμους και Κοινότητες. 

Τα μέτρα αυτά είναι: 

(1) Χορήγηση χαμηλότοκων δανείων για την αντιμετώπιση των δαπανών πρώτης εγκατάστασης 

(2) Δανειακές διευκολύνσεις για την πραγματοποίηση επενδύσεων 

(3) Ενισχύσεις με τη μορφή επιδότησης επιτοκίου για αγορά γης 

(4) Ενισχύσεις με τη μορφή επιδότησης επιτοκίου για αγροτική στέγαση 

(5) Κάλυψη δαπανών για τη σύσταση εταιρειών ομαδικής καλλιέργειας 

(6) Κάλυψη της μείωσης αμοιβών δικηγόρων - συμβολαιογράφων από την ένταξη στο μέτρο της πρόωρης συνταξιοδότησης 

(7) Κάλυψη της μείωσης αμοιβών μηχανικών στις αγροτικές κατασκευές 

(8) Κατάργηση κρατήσεων και λοιπών επιβαρύνσεων στις αγροτικές κατασκευές 

(9) Μείωση των υποχρεωτικών εισφορών στο ΙΚΑ για αγροτικές κατασκευές 

(10) Φορολογικά μέτρα (εκπτώσεις, φοροαπαλλαγές, τριπλασιασμός αφορολόγητων ποσών, απαλλαγή από το φόρο κληρονομιάς, μεταβίβασης κληρονομικών μεριδίων, απαλλαγή από φόρο αγροτικών ακινήτων, κληρονομιάς, αγοράς αγροτικής γης 

(11) 'Ιδρυση Οργανισμού ΔΗΜΗΤΡΑ για επαγγελματική εκπαίδευση των αγροτών 

Επίσης στα πλαίσια του Καν. 950/97 χορηγείται: 

(α) πριμ πρώτης εγκατάστασης 

(β) χαμηλότοκα δάνεια 

(γ) ενισχύσεις για πραγματοποίηση επενδύσεων στα πλαίσια ενός Σχεδίου Βελτίωσης 

(δ) Εξισωτική Αποζημίωση για την ενίσχυση του εισοδήματος των αγροτών στις ορεινές και μειονεκτικές περιοχές 

(ε) ενισχύσεις για επενδύσεις αγροτουριστικές και αγροβιοτεχνικές δραστηριότητες 

(στ) ενισχύσεις για επενδύσεις παραγωγής ζωοτροφών και βελτίωση βοσκοτόπων. 

Επίσης, κατά το α' εξάμηνο του 1999, η ελληνική κυβέρνηση βρίσκεται στη φάση διαμόρφωσης του 3ου ΣΠΑ (Σχέδιο Περιφερειακής Ανάπτυξης), που αφορά την περίοδο 2000-2006. Γνωρίζοντας τις ανάγκες της Ελληνικής υπαίθρου όσον αφορά τον Πρωτογενή Τομέα, και στα πλαίσια του νέου διαμορφωμένου διοικητικού πλαισίου των νέων Δήμων και Κοινοτήτων, στο Συνοπτικό ΣΠΑ προβλέπονται τα ακόλουθα σε ό,τι αφορά τους στόχους και διάφορες δράσεις: 

Γενικοί Στόχοι: 

Τομέας Γεωργίας 

- η βιώσιμη και ολοκληρωμένη ανάπτυξη της υπαίθρου για την αποκατάσταση της διαταραγμένης κοινωνικής και περιβαλλοντικής ισορροπίας 

- η εξασφάλιση της κοινωνικής συνοχής και προστασίας για όλο τον αγροτικό πληθυσμό 

- η βελτίωση της ανταγωνιστικότητας της ελληνικής γεωργίας ενόψει των προκλήσεων ενός συνεχώς ανταγωνιστικότερου διεθνούς περιβάλλοντος 

Τομέας Αλιείας 

- η βελτίωση της ποιότητας και της ανταγωνιστικότητας των αλιευτικών προϊόντων 

- η αύξηση της παραγωγής ειδών εμπορικής αξίας 

- η ενίσχυση του δικτύου υποδομών και στήριξης του τομέα 

- η ορθολογική διαχείριση των αλιευτικών πόρων και των υδάτινων οικοσυστημάτων 

- η βελτίωση της ανταγωνιστικότητας του αλιευτικού στόλου 

Το 3ο ΣΠΑ θα συνεχίσει να ενισχύει δράσεις, όπως επενδύσεις στις εκμεταλλεύσεις, επενδύσεις για την βελτίωση συνθηκών μεταποίησης και εμπορίας γεωργικών και δασικών προϊόντων κλπ., καθώς και άλλες δράσεις όπως: 

1. Δράσεις πιστοποίησης και ανάδειξης προϊόντων ποιότητας, προϊόντων υγιεινής διατροφής, ονομασίας προελεύσεως, βιολογικής καλλιέργειας κλπ. και την τοποθέτησή τους στις αγορές. 

2. Δράσεις ενίσχυσης συλλογικών οργανωτικών σχημάτων με έμφαση στις ομάδες παραγωγών, στη δημιουργία διεπαγγελματικών ενώσεων παραγωγών - μεταποιητών - εμπόρων και στην ανασυγκρότηση των συνεταιρισμών σε υγιή επιχειρηματική βάση. 

3. Δράσεις αναβάθμισης του ανθρώπινου δυναμικού της ελληνικής γεωργίας με την προσφορά ισχυρών κινήτρων προσέλκυσης νέων αγροτών, και την ανασυγκρότηση σε αποκεντρωμένη βάση του δικτύου επαγγελματικής κατάρτισης και συμβουλευτικής υποστήριξης των αγροτών. 

4. Δράσεις ορθολογικής διαχείρισης των υδάτινων πόρων για την αποτροπή της υπεράντλησης του υδροφόρου ορίζοντα και την εξοικονόμηση ύδατος με τη μείωση της σπατάλης. 

5. Δράσεις μείωσης του κόστους της διαθεσιμότητας της γεωργικής γης και ιδιαίτερα για νέους αγρότες και για πρότυπες καλλιέργειες. 

6. Δράσεις προώθησης της τοπικής πρωτοβουλίας για ανάπτυξη δυνατοτήτων εναλλακτικής ή συμπληρωματικής απασχόλησης στα πρότυπα της κοινοτικής πρωτοβουλίαςLEADER. 

7. Δράσεις ενίσχυσης της έρευνας και διάδοσης βελτιωμένου και κατάλληλου για τις ελληνικές συνθήκες πολλαπλασιαστικού και γενετικού υλικού, καταπολέμησης ασθενειών και εισαγωγής νέων καλλιεργητικών μεθόδων. 

8. Δράσεις ολοκληρωμένης διαχείρισης βοσκοτόπων και προώθησης παραγωγής ζωοτροφών. 

9. Δράσεις αναδάσωσης δασικών εκτάσεων, προστασίας και ανάδειξης του δασικού πλούτου και ενσωμάτωσής του στα ολοκληρωμένα προγράμματα ανάπτυξης εναλλακτικής απασχόλησης στην ύπαιθρο. 

10. Δράσεις εκσυγχρονισμού και αναδιάρθρωσης του αλιευτικού στόλου, των μεθόδων αλιείας και των σχετικών κλαδικών υποδομών. 

11. Δράσεις που αφορούν στην επέκταση και εκσυγχρονισμό των υδατοκαλλιεργειών καθώς και στην παραγωγή νέων προϊόντων. 

12. Δράσεις που αφορούν στην μεταποίηση και εμπορία των αλιευτικών πόρων. 

Τα ακριβή στοιχεία του αριθμού των αρχηγών εκμεταλλεύσεων έχουν ως εξής από την "Ερευνα Διάρθρωσης Γεωργικών Εκμεταλλεύσεων". 

Ετών: 
 1991
 861.623
 
 
 1993
 819.150 
 
 
 1995
 802.200 
 

Από την 'Ερευνα Εργατικού Δυναμικού της ΕΣΥΕ: 

Ετών
 Γεωργία
 
1993
 793.900 άτομα
 
1994
 789.700
 
1995
 781.100
 
1996
 786.100
 
1997
 765.000
 

Ο Υφυπουργός 

ΝΤ. ΒΡΕΤΤΟΣ" 

47. Στην με αριθμό 6717/10-2-99 ερώτηση δόθηκε με το υπ'αριθμ. 92/26-2-99 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην ερώτηση 6717/10-2-99 που κατέθεσαν στη Βουλή οι Βουλευτές κύριοι Β. Μπούτας, Απ. Τασούλας και Στ. Παναγιώτου και σχετικά με τις συντάξεις των αγωνιστών της Εθνικής Αντίστασης, σας πληροφορούμε τα εξής: 

1) Υστερα από μελέτη όλων των αιτημάτων των αγωνιστών Εθνικής Αντίστασης από ειδική ομάδα εργασίας που λειτούργησε στο Υπουργείο Οικονομικών, ψηφίστηκε ο ν. 2320/95, με τον οποίο επαναχορηγήθηκαν οι συντάξεις που προβλέπονταν από το άρθρο 27 του ν. 1813/1988 (άρθρο 6 ν. 2320/95). 

Η επαναχορήγηση περιορίστηκε μόνο στα πρόσωπα στα οποία καταβάλλονταν οι συντάξεις αυτές καθώς και στα πρόσωπα για τα οποία είχαν εκδοθεί πράξεις ή αποφάσεις των αρμοδίων οργάνων. 

2) Στο σχέδιο νόμου "Αναπροσαρμογή συντάξεων συνταξιούχων μελών ΔΕΠ των ΑΕΙ, ΕΠ των ΤΕΙ, γιατρών ΕΣΥ και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις", που έχει ήδη κατατεθεί για ψήφιση στη Βουλή, έχουν περιληφθεί διατάξεις για χορήγηση σύνταξης και σε εκείνους τους αγωνιστές - συνταξιούχους του ΟΓΑ των οποίων οι αιτήσεις είχαν υποβληθεί στο Γ.Λ. Κράτους μέχρι την έναρξη ισχύος του ν. 1976/91 και για τις οποίες δεν είχε εκδοθεί πράξη κανονισμού σύνταξης, εφόσον πληρούνται οι προϋποθέσεις που απαιτούνταν κατά το χρόνο της υποβολής τους. 

Ο Υφυπουργός 

ΝΙΚ. ΧΡΙΣΤΟΔΟΥΛΑΚΗΣ" 

48. Στην με αριθμό 6751/11.2.99 ερώτηση δόθηκε με το υπ'αριθμ. 22/1.3.99 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην 6751/11.2.99 ερώτηση, που κατέθεσε στη Βουλή ο Βουλευτής κ. Παναγιώτης Ψωμιάδης, σας πληροφορούμε, από πλευράς δικής μας αρμοδιότητας, τα ακόλουθα: 

Από τις διατάξεις του άρθρου 19 του ν. 2470/97, προβλέπεται η καταβολή αποζημίωσης σε υπαλλήλους ή ιδιώτες που συμμετέχουν σε μόνιμα συλλογικά όργανα (συμβούλια, επιτροπές) με την ιδιότητα Προέδρου, μέλους, γραμματέα ή εισηγητή, που καθορίζεται είτε σε μηνιαία βάση είτε κατά συνεδρίαση με κονή απόφαση του καθ' ύλην αρμόδιου Υπουργού και του Υπουργού Οικονομικών, με κριτήρια την ιδιαίτερη σημασία του συλλογικού οργάνου για την οικονομία της χώρας, καθώς και το μέγεθος, τη σπουδαιότητα και τα στοιχεία του προϋπολογισμού τους αν πρόκειται για Ν.Π.Δ.Δ. και Ο.Τ.Α. 

Σε περίπτωση, όμως, καθορισμού της αμοιβής, των συμμετεχόντων στα συλλογικά αυτά όργανα, κατά συνεδρίαση, το ύψος αυτής δύναται να ορίζεται μέχρι τα πέντε εκατοστά (5/100) του βασικού μισθού του 16ου Μ.Κ., δηαλδή μέχρι 8.750 δρχ., για κάθε συνεδρίαση και για αριμό συνεδριάσεων που δεν μπορεί να υπερβαίνει τις πενήντα (50) το έτος. 

Τέλος, σε καμία περίπτωση και για οποιονδήποτε λόγο δεν μπορεί το σύνολο των διαφόρων αμοιβών και αποζημιώσεων, από συμμετοχή σε συμβούλια, επιτροπές και ομάδες εργασίας, να υπερβαίνει το ήμισυ (50%) των συνολικών μηνιαίων αποδοχών του υπαλλήλου, όπως αυτές προκύπτουν από τη μισθοδοτική κατάσταση (τακτικές αποδοχές και κίνητρο απόδοσης) για το συγκεκριμένο μήνα που προσφέρθηκε η αντίστοιχη εργασία. 

Ο Υφυπουργός 

Ν. ΧΡΙΣΤΟΔΟΥΛΑΚΗΣ" 

49. Στην με αριθμό 6564/5.2.99 ερώτηση δόθηκε με το υπ'αριθμ. 494/1.3.99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6564/5.2.99 που κατέθεσε στη Βουλή Ο Βουλευτής κ. Λεωνίδας Κουρής, σχετικά με την αποκατάσταση επικινδύνων σημείων στον Εθνικό Δίκτυο, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Περιφέρειας Δυτικής Ελλάδας και της Δ/νσης Συγκοινωνιακών 'Εργων του ΥΠΕΧΩΔΕ τα εξής: 

1. Το ατύχημα που συνέβη στη χ.θ. 192+000 της Νέο Κορίνθου-Πατρών δεν οφείλεται σε κακοτεχνία και φθορά του οδοστρώματος. 

Σε ότι αφορά τον παράγοντα οδικής υποδομής η ΔΕΣΕ της Περιφέρειας Δυτικής Ελλάδας ως αρμόδια για τη συντήρηση της οδού αυτής προβαίνει συνεχώς και σε όλο το μήκος της στις απαιτούμενες εργασίες συντήρησής της με εργολαβίες και με τα συνεργεία της στα πλαίσια των οικονομικών πόρων που διατίθενται. 

2. 'Οσον αφορά την αντιμετώπιση των επισημασμένων από την τροχαία σημείων στο εθνικό οδικό δίκτυο που απαιτούν αυξημένη προσοχή των οδηγών, το ΥΠΕΧΩΔΕ τα παρακολουθεί και επεμβαίνει συνεχώς. Πολλά από τα σημεία που περιείχαν οι προηγηθέντες χάρτες της Τροχαίας έχουν ήδη διαγραφεί γιατί έχουν αποκατασταθεί (π.χ. σημεία του οδικού άξονα ΠΑΘΕ (Πάτρα-Αθήνα-Θεσσαλονίκη-Εύζωνοι). Ωστόσο υπάρχουν σημεία που δεν είναι δυνατόν να διαγραφούν σε ένα τόσο μικρό χρονικό διάστημα διότι περιοχές όπως είναι η Κακιά Σκάλα και η κατολισθαίνουσα περιοχή Παναγοπούλας αποτελούν τμήματα του οδικού δικτύου που απαιτούν μεγάλες δαπάνες, μακροχρόνια μελέτη και τεχνικά έργα με εξαιρετικές δυσκολίες. 

Ειδικά ως προς την Εθνική οδό Αθηνών-Κορίνθου Πατρών και την θέση Παναγοπούλα υπάρχουν οι εξής σημαντικές παρατηρήσεις. 

α. Στην Εθνική οδό Αθηνών Κορίνθου Πατρών υπήρξε κατά το παρελθόν έτος 1997 σημαντική μείωση του αριθμού των ατυχημάτων της τάξεως των είκοσι τοις εικατό σε σχέση με τον μέσο όρο της πενταετίας 1993-1996 όπως δείχνει ο παρακάτω πίνακας. 

ΕΤΟΣ
 ΑΤΥΧΗΜΑΤΑ
 ΝΕΚΡΟΙ
 ΤΡΑΥΜΑΤΙΕΣ
 

(χθ16)ΟΟ-χ-θ216 

Ε-Ο- ΑΘΗΝΩΝ 

ΠΑΤΡΩΝ 

1997
 118
 56
 190
 
1996
 172
 75
 301
 
Μέσο όρο πενταετίας 1992-1996 
 178
 68
 301
 

Σύντομα θα ολοκληρωθεί και η καταγραφή και επεξεργασία των στοιχείων τροχαίων ατυχημάτων του έτους 1998. 

β. Ειδικά ως προς την θέση Παναγοπούλα η εγγραφή που παρουσιάζει ο πίνακας της τροχαίας "εφθαρμένος ασφαλτοτάπητας" δεν ευσταθεί ως αιτία που απαιτεί την αυξημένη προσοχή των οδηγών, για δύο λόγους. 

Πρώτον διότι έχει ήδη διαστρωθεί σε σημαντικό μήκος αντιολισθηρός τάπητας και γενικότερα η περιοχή παρουσιάζει καλή εικόνα από πλευράς επιφάνειας Οδοστρώματος. Δεύτερο και βασικότερο διότι ο λόγος ο οποίος πράγματι δημιουργεί ανάγκη αυξημένης προσοχής των οδηγών στο τμήμα της Παναγοπούλας βρίσκεται σε αυτή τη χάραξη του τμήματος. 

Το τμήμα αυτό παρουσιάζει συνεχείς στροφές ενώ περιλαμβάνεται μεταξύ δύο τμημάτων (προς Αθήνα και Πάτρα) που παρουσιάζουν μεγάλα ευθύγραμμα τμήματα- Ως εκ τούτου δημιουργούνται ατυχήματα από οδηγούς που οδηγούν μηχανικά και δεν αλλάζουν έγκαιρα ταχύτητα και τρόπο οδήγησης- Προκειμένου να βοηθηθούν οι οδηγοί αυτοί θα πρέπει να γίνουν βελτιώσεις στη σήμανση και στην επιτήρηση της οδού από την τροχαία. Συνοπτικά αναφέρονται οι ακόλουθες προγραμματισμένες επεμβάσεις στην ευρύτερη περιοχή Παναγοπούλας (από ΧΘ ί85 έως ΧΘ 196). 

Ηδη διατέθηκε πίστωση 300 εκατ. Δρχ- (Απόφαση Δ3β/Ο/10/Π/1999) για άμεση βελτίωση του οδοστρώματος και επίστρωσή του με αντιολησθηρό τάπητα σε μήκος 10 χιλιομέτρων. Η δημοπρασία θα διενεργηθεί αρχές Μαρτίου και οι εργασίες θα αρχίσουν αμέσως μόλις αναδειχθεί Ανάδοχος. 

'Αμεση συμπλήρωση - αντικατάσταση της σήμανσης (οι εργασίες ήδη άρχισαν και θα τελειώσουν σχεδόν όλώς μέσα στο Φεβρουάριο) όπως αναφέρεται αναλυτιικά παρακάτω: 

Πύκνωση των πινακίδων σήμανσης κ.λπ. με πινακίδες πολύ υψηλής αντανακλαστικότητας. 

Αμεση συμπλήρωση και συντήρηση όπου παρίσταται ανάγκη των πλευρικών στηθαίων και τοποθέτηση επ'αυτών αντανακλαστικών μεμβρανών υψηλής αντανακλαστικότητας. 

Συμπλήρωση και συντήρηση των πλευρικών οριοδεικτών και των αντανακλαστικών μεμβρανών τους. 

Αμεση επαναδιαγράμμιση μεσαίας διπλής γραμμής και οριογραμμών, μόλις επιτρέψει ο καιρός και στεγνώσει το οδόστρωμα. 

Συμπλήρωση και πύκνωση των αντανακλαστικών σημείων επί του οδοστρώματος (μάτια γάτας) και στη μεσαία διπλή γραμμή και στις οριογραμμές. 

- Βελτίωση του υπάρχοντος σε ένα τμήμα ηλεκτροφωτισμού και εξέταση της επέκτασής του στο υπόλοιπο τμήμα της περιοχής Παναγοπούλας. 

- Διάφορες εργασίες μικροσυντήρησης και καθαρισμού των αποχετευτικών έργων του δρόμου στην περιοχή. 

Επίσης πληροφορούμε τον κ. Βουλευτή ότι το θέμα των τροχαίων ατυχημάτων είναι σύνθετο και δεν μπορεί να συνδεθεί αποκλειστικά με την οδική υποδομή ούτε να αντιμετωπισθεί απο το ΥΠΕΧΩΔΕ. 

Σύμφωνα με τα πορίσματα της διεθνούς βιβλιογραφίας και την εφαρμογή των σχετικών οδηγιών στις χώρες της Ευρωπαϊκής Ενωσης τα τροχαία ατυχήματα λαμβάνουν χώρα μέσα σε ένα περιβάλλον που επηρεάζουν τέσσερις παράγοντες. 

Ο χρήστης της οδού 

Το όχημα 

Η οδική υποδομή (οδός και οδικό περιβάλλον) 

Ο έλεγχος του συστήματος (επιτήρηση και αστυνόμευση) 

Βελτίωση ενός παράγοντα είτε επιφέρει εξαιρετικά πρόσκαιρες βελτιώσεις της οδικής ασφάλειας είτε επιδεινώνει την κατάσταση (π.χ. η βελτίωση της οδικής υποδομής χωρίς να υπάρξει παράλληλα και σταθερός έλεγχος του συστήματος - επιτήρηση και αστυνόμευση - επιφέρει αύξηση της ταχύτητας και επομένως περισσότερα και σοβαρότερα ατυχήματα)- 

Για τους λόγους αυτούς, μόνο συντονισμένη προσπάθεια βελτίωσης και των τεσσάρων αυτών παραγόντων μπορεί να αποδώσει στον τομέα της βελτίωσης του επιπέδου της οδικής ασφάλειας. 

Από δειγματοληπτική παρακολούθηση των στοιχείων ατυχημάτων κατά τους πρώτους δέκα (10) μήνες του 1998 διαπιστώθηκε ότι το μεγαλύτερο ποσοστό θανατηφόρων ατυχημάτων δεν συμβαίνει στο βασικό Εθνικό Οδικό δίκτυο αλλά εκτός αυτού. Ειδικά ως προς την αντιμετώπιση των συνεπειών των ατυχημάτων πρέπει να τονισθεί ότι το κάθε ατύχημα πρέπει να αντιμετωπίζεται ατομικά ως αντικείμενο πλήρους και εμπεριστατωμένης έρευνας των αρμοδίων αρχών, και όχι να συσχετίζεται εκ των προτέρων με τα προβλήματα που τυχόν υπάρχουν στο ευρύτερο οδικό περιβάλλον. 

Ο Υπουργός 

Κ.ΛΑΛΙΩΤΗΣ" 

50. Στην με αριθμό 6534/4.2.99 ερώτηση δόθηκε με το υπ'αριθμ. 292/1.3.99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της 6534/4.2.1999 ερώτησης του Βουλευτή κ. Πέτρου Τατούλη, σας γνωρίζουμε τα παρακάτω: 

Ο I. Ναός Αγίων Αποστόλων Λεονταρίου, κυρηγμένος ως αρχαίο μνημείο με το ΒΔ 26.10.23, ΦΕΚ 328/14.11.23 αποτελεί σημαντικό βυζαντινό κτίσμα με εμφανείς τις επιρροές της αρχιτεκτονικής του Μυστρά. 

Η αρμόδια 5η Εφορεία Βυζαντινών Αρχαιοτήτων Σπάρτης έχει προχωρήσει σε διερευνητικές τομές περιμετριά των θεμελίων του ναού, στο εσωτερικό αλλά και στον περιβάλλοντα χώρο, με στόχο την ολοκλήρωση της επιστημονικής γνώσης και την επεξεργασία πρότασης για τη συνολική αποκατάσταση του μνημείου με τον πλέον ενδεδειγμένο τρόπο. Μέχρι την ολοκλήρωση της πρότασης για τη συνολική αποκατάσταση της φυσιογνωμίας του μνημείου δεν μπορεί να εξεταστεί μεμονωμένα η κατεδάφιση ή μη του νεωτερικού κωδωνοστασίο στη νοτιοδυτική του γωνία. 

Η επαναλειτουργία του Ι.Ν. Αγ. Αποστόλων και πάλι ως ενοριακού ναού εξαρτάται από την ολοκλήρωση των εργασιών συντήρησης που πραγματοποιούνται υπό την εποπτεία της 5ης Εφορείας Βυζαντινών Αρχαιοτήτων. Πρέπει όμως αν σημειωθεί πως η αντιμετώπιση των πολλών και σύνθετων προβλημάτων αποκατάστασης και αναστήλωσης του μνημείου απαιτεί ικανό χρόνο και συστηματική εργασία. 

Στα υπόλοιπα σημαντικά βυζαντινά μνημεία της περιοχής Λεονταρίου, ναό Αγ. Αθανασίου, ναό Ταξιαρχών, ναό Αγίων Πάντων, βυζαντινό κάστρο, ναό Αγ. Νικολάου στο λόφο "Κούμαρο, (καθολικό διαλελυμένης μονής) έχει πραγματοποιηθεί στο παρελθόν και συνεχίζει να διεξάγεται σημαντικό έργο για τη συντήρηση τοιχογραφιών αλλά και αναστηλωτικές εργασίες. Στο κάστρο του Λεονταρίου έχουν εκτελεσθεί στο παρελθόν υπό την επίβλεψη της 5ης ΕΒΑ εργασίες καθαρισμού και συντήρησης. 

Συνολικός στόχος του ΥΠ.ΠΟ., στα πλαίσια πάντοτε των οικονομικών του δυνατοτήτων, είναι η διάσωση και ανάδειξη μέσα από τις εργασίες των κατά τόπους αρμοδίων Εφορειών, του μεγαλύτερου δυνατού αριθμού των σημαντικών βυζαντινών μνημείων. Σύμφωνα με την πολιτική του ΥΠ.Πο. κάθε βυζαντινό μνημείο-ναός εξετάζται κατά περίπτωση. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

51. Στην με αριθμό 3251/29.10.98 ερώτηση δόθηκε με το υπ'αριθμ. 926/27.11.98 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της 3251/29.10.98 ερώτησης που κατέθεσε στη Βουλή των Ελλήνων ο Βουλευτής κ. Λ. Παπανικολάου, σας γνωρίζουμε ότι ήδη έχει συγκροτηθεί ομάδα εργασίας στο Υπουργείο Δικαιοσύνης για τη μελέτη και συγκρότηση πρότασης σχετικά με την χωροταξική κατανομή των Εφετείων της χώρας. 

Μέσα στα πλαίσια αυτά, θα εξετασθεί και η ίδρυση Εφετείου στη Καλαμάτα. 

Ο Υπουργός 

Ε. ΓΙΑΝΝΟΠΟΥΛΟΣ" 

52. Στην με αριθμό 3315/30.10.98 ερώτηση δόθηκε με το υπ'αριθμ. 930/17.11.98 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της 3315/30.10.1998 ερώτησης που κατέθεσε στη Βουλή των Ελλήνων ο Βουλευτής κ. Β. Κεδίκογλου, σχετικά με άτομα που εκβιάζουν τον Πρόεδρο της Κοινότητας Λιχάδος Χαλκίδας και άλλους πολίτες, σας αποστέλλουμε το υπ' αριθμ. 4566/6.11.98 έγγραφο της Εισαγγελίας Πρωτοδικών Χαλκίδας, για ενημέρωσή σας. 

Ο Υπουργός 

Ε. ΓΙΑΝΝΟΠΟΥΛΟΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

53. Στις με αριθμούς 3607/9.11.98, 3612/9.11.98 και 3636/10.11.98 ερωτήσεις δόθηκε με το υπ'αριθμ. 1835/30.11.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στις ερωτήσεις με αριθμό 3607/9-11-1998, 3612/9-11-1998 και 3636/10-11-1998 που κατέθεσαν οι Βουλευτές κύριοι Π.Φουντουκίδου, Θεόδ. Γεωργιάδης και Χρ. Βυζοβίτης, σχετικά με τη λειτουργία του Δημοτικού Σχολείου Ζέρβης 'Εδεσσας, σας γνωρίζουμε τα ακόλουθα: 

Στο Νομό 'Εδεσσας, όλα τα οργανικά κενά των σχολείων της Α/θμιας Εκπαίδευσης καλύφθηκαν από τις φετινές μεταθέσεις εκπαιδευτικών, γι' αυτό και δεν έγιναν διορισμοί στο νομό, πλην 4 Μουσικών που διορίστηκαν προκειμένου να πληρωθούν τα οργανικά κενά που είχαν δημιουργηθεί. 

Επιπλέον για τις ανακύπτουσες ανάγκες εκπαιδευτικού προσωπικού έχουν χορηγηθεί μέχρι σήμερα συνολικά 37 πιστώσεις, ήτοι 25 για νηπιαγωγούς, 3 για Καθηγητές Αγγλικών, 2 για δασκάλους σε ολοήμερα Δημοτικά, 3 για νηπιαγωγούς σε ολοήμερα Νηπιαγωγεία, 3 για δασκάλους σε Τάξεις Υποδοχής, 1 δάσκαλο σε τμήμα με παιδιά τσιγγάνων. Σχετικά με το κενό που δημιουργήθηκε στο 2/θ Δημοτικό Σχολείο Ζέρβης, σας γνωρίζουμε ότι, από την αρχή της χρονιάς που υπήρχε η ευχέρεια σε διδακτικό προσωπικό, το σχολείο λειτουργούσε ως 2/θ, παρά το μειωμένο αριθμό μαθητών, λόγω ειδικών συνθηκών και ιδιαιτεροτήτων αυτών των περιοχών. Στα μέσα του Οκτώβρη όμως αποσπάστηκε η μια εκπαιδευτικός στο Υπουργείο Μακεδονίας - Θράκης (κινητή Βιβλιοθήκη) με αποτέλεσμα να λειτουργήσει για μικρό χρονικό διάστημα ως 1/θ. 'Ηδη το Υπουργείο Παιδείας διέθεσε, 3 πιστώσεις για την πρόσληψη δασκάλων και το συντομότερο δυνατόν θα αποσταλεί δεύτερος εκπαιδευτικός. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

54. Στην με αριθμό 3719/11.11.98 ερώτηση δόθηκε με το υπ'αριθμ. 111/1.12.98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην 3719/11.11.98 ερώτηση που κατέθεσαν οι Βουλευτές κύριοι Στ. Παναγιώτου, Μ. Μπόσκου και Β. Μπούτας σχετικά με προβλήματα των Ρυζοπαραγωγών, σας πληροφορούμε ότι: 

Το εν λόγω θέμα συζητήθηκε στις 18.11.98, με αφορμή την με αρ.173/16.11.98 επίκαιρη ερώτηση, και στα Πρακτικά Συνεδριάσης της ίδιας ημέρας περιέχεται και η σχετική απάντηση. 

Ο Υφυπουργός 

ΝΤ. ΒΡΕΤΤΟΣ" 

55. Στην με αριθμό 3738/12.11.98 ερώτηση δόθηκε με το υπ'αριθμ. 20362/3.12.98 έγγραφο από την Υπουργό Ανάπτυξης η ακόλουθη απάντηση: 
"Απαντώντας στην ερώτηση 3738/12.11.98 του Βουλευτή κ. Η. Βεζδρεβάνη, όσον αφορά θέματα αρμοδιότητας του Υπουργείου Ανάπτυξης, σας διαβιβάζουμε συνημμένα σχετικά στοιχεία. 

Η Υπουργός 

Β. ΠΑΠΑΝΔΡΕΟΥ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

56. Στην με αριθμό 6586/5-2-99 ερώτηση δόθηκε με το υπ' αριθμ. 298/16-2-99 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 6586/5-2-1999 ερώτηση του Βουλευτή κ. Λευτέρη Παπαγεωργόπουλου, σας γνωρίζουμε τα εξής: 

Με την 38/13.12.94 απόφαση του ΚΑΣ εγκρίθηκε η ίδρυση Νέου Μουσείου Χαλκίδας στο πρώην οινοποιείο "Αρεθούσα" ιδιοκτησίας Ε.Τ.Ε. Παρά τις δυσκολίες εξεύρεσης λύσης για ανταλλαγή του οικοπέδου με άλλο δημόσιο ακίνητο (το μόνο ακίνητο ιδιοκτησίας ΥΠ.ΠΟ στη Χαλκίδα είναι το Αρχαιολογικό Μουσείο, το οποίο όμως δεν είναι δυνατό να ανταλλαγεί επειδή αποτελεί δωρεά στο Δημόσιο), προχώρησαν οι διαδικασίες για την έγκριση καταλληλότητας του ακινήτου ενώ παράλληλα το έργο εντάχθηκε στα ΠΕΠ (προϋπ. δαπάνης 800.000.000 δρχ.). Με την 2945407/14.7.97 Απόφαση του Νομάρχη Ευβοίας εγκρίθηκε η Πολεοδομική αναθεώρηση σχεδίου πόλης Χαλκίδας στη Β Συνοικία, σύμφωνα με την οποία ο χώρος που καταλαμβάνει το πρώην οινοποιείο "Αρεθούσα" ορίζεται ως χώρος για την ανέγερση Μουσείο Εύβοιας. 

Σε σύσκεψη που πραγματοποιήθηκε (9.12.98) υπό τον κ. Γενικό Γραμματέα του ΥΠ.ΠΟ. με τους συναρμόδιους εκπροσώπους της ΔΙΠΚΑ, της Πολεοδομίας Χαλκίδας, της ΙΑ' ΕΠΚΑ και της Ε.Τ.Ε., εκτιμήθηκε ότι πράγματι το ακίνητο με τον περιβάλλοντα χώρο θεωρείται αναγκαίο για να λειτουργήσει ως πυρήνας του Νέου Αρχαιολογικού Μουσείου που θα ιδρυθεί εκεί και αποφασίστηκε να εντατικοποιηθούν οι ενέργειες για να γίνει η οριστική παραχώρηση της Αρεθούσας από την Κτηματική Τράπεζα (θυγατρική της Εθνικής). Θα γίνουν δε οι αναγκαίες ενέργειες για να παραχωρηθούν τα 25 περίπου στρέμματα του Δημοσίου που γειτνιάζουν με τον παραπάνω χώρο και θα διερευνηθεί εάν η Κτηματική Τράπεζα δέχεται να (ανταλλαγεί με αντίστοιχο χώρο από το Πεδίο Βολής. Τέθηκε επιπλέον ζήτημα πιθανής παραχώρησης τμήματος του πεδίου βολής Χαλκίδας στο ΥΠ.ΠΟ. από το Υ.ΠΕ.ΘΑ. Το θέμα χειρίζεται το Τμήμα Μουσείων. 

Το έργο της διαμόρφωσης του ακινήτου (μετά την παραχώρηση) και η ανέγερση του Νέου Αρχαιολογικού Μουσείου για την Χαλκίδα και όλο το Νομό Εύβοιας, προβλέπεται να ενταχθεί στο Γ' ΚΠΣ. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

57. Στην με αριθμό 6542/4-2-99 ερώτηση δόθηκε με το υπ' αριθμ. 493/1-3-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6542/4-5-99 που κατέθεσε στη Βουλή ο Βουλευτής κ. Αθ. Χειμάρας, σχετικά με την ζεύξη το Μαλιακού, παρακαλούμε να πληροφορήσετε τους κυρίους Βουλευτές τα εξής: 

- Το ΥΠΕΧΩΔΕ για το έργο της Ζεύξης του Μαλιακού προετοιμάζει συστηματικά τις απαιτούμενες μελέτες ώστε να μπορέσει να δημοπρατήσει με όρους και προϋποθέσεις που να μην δημιουργούν κινδύνους για το περιβάλλον, δίνοντας τη δυνατότητα στον ΠΑΘΕ να ολοκληρωθεί με τον καλύτερο δυνατόν τρόπο και μη θίγοντας περιοχές που προστατεύονται. 

Τέτοια περιοχή είναι οι εκβολές του Σπερχειού (Natura 2000) που θα θίγοταν, αν ο ΠΑΘΕ στην περιοχή του έργου έκανε την περιπορεία του Μαλιακού κόλπου και όχι την ζεύξη του. 

- Για τα έργα που δημοπρατούνται με το σύστημα παραχώρησης το Δημόσιο θέτει ελάχιστα κριτήρια και δεν επιβάλλει μεθόδους και διαδικασίες κατασκευής. Αυτά πρέπει να αποτελούν και αποτελούν αντικείμενα πάνω στα οποία θα αναπτύξουν πρωτοβουλίες οι Διαγωνιζόμενοι και επ' αυτών θα στηριχτεί όχι μόνο η τεχνική τους αλλά και η οικονομική τους προσφορά. Το Δημόσιο διατηρεί πάντα το δικαίωμα να αποδειχθεί ή να απορρίψει τις προτεινόμενες επιλογές των Διαγωνιζόμενων. Αυτή είναι η περίπτωση για τις μεθόδους εκσκαφής της υφαλαύλακας και για τις μεθόδους και τους χώρους εναπόθεσης των προϊόντων των υποθαλασσίων εκσκαφών. Αυτό δεν σημαίνει βέβαια ότι η Υπηρεσία δεν έχει διερευνήσει τις διατιθέμενες μεθόδους και τις επιπτώσεις τους, ώστε να είναι σε θέση, μαζί με τους Συμβούλους της να κρίνει τις προτάσεις των Διαγωνιζόμενων. 

'Οσον αφορά το όρια των αιωρούμενων σωματιδίων και ρύπων που δεν πρέπει να ξεπεραστούν κατά την περίοδο κατασκευής του έργου, αυτά έχουν ήδη οριοθετηθεί στη Μελέτη Περιβαλλοντικών Επιπτώσεων (ΜΠΕ). Αναφέρεται σαφώς στην Μελέτη Περιβαλλοντικών Επιπτώσεων ότι αυτά δεν πρέπει να ξεπερνούν τις προβλέψεις του μοντέλου της περιβαλλοντικής μελέτης και τις φυσιολογικές τιμές όπως αυτές ισχύουν σήμερα που δεν έχει ξεκινήσει ακόμα η κατασκευή του έργου. Μένει λοιπόν να προσδιοριστεί η διακύμανση των φυσιολογικών τιμών καθόλη τη διάρκεια του έτους και με διάφορες κλιματολογικές συνθήκες, εργασία που προγραμματίζεται να γίνει έγκαιρα. 

Η επιβολή του όρου στον Ανάδοχο να διαμορφώσει "υπηρεσία" για την περιβαλλοντική παρακολούθηση του έργου, κρίνεται και αυτή από τους διαφωνούντες του έργου αρνητικά. Και όμως αυτή είναι μια υποχρέωση του μελλοντικού Αναδόχου για να συνειδητοποιήσει, αν μη τι άλλο, τη σημασία στα περιβαλλοντικά θέματα του έργου που αποδίδει το Δημόσιο. Είναι προφανές ότι το τμήμα αυτό του Αναδόχου δεν έχει καμία σχέση με τις Ελεγκτικές Υπηρεσίες του Δημοσίου για τα περιβαλλοντικά θέματα. Απλώς εξασφαλίζει ότι οι Υπηρεσίες αυτές θα μπορούν να βρίσκουν αντίστοιχους επιστήμονες από την άλλη πλευρά για να θέτουν και να επιλύουν τα περιβαλλοντικά θέματα. 

Τέλος η επίπτωση στο κόστος του έργου όλων των περιβαλλοντικών περιορισμών θα κριθεί οριστικά με τις προσφορές των διαγωνιζόμενων, οι οποίοι θα διαμορφώσουν την οικονομική τους προσφορά με βάση τις τεχνολογικές επιλογές τους. Αν το έργο θα είναι τελικά βιώσιμο και χρηματοδοτήσιμο από τις Τράπεζες θα κριθεί οριστικά τότε. 

Ο Υπουργός 

ΚΩΣΤΑΣ ΛΑΛΙΩΤΗΣ" 

58. Στην με αριθμό 6639/9-2-99 ερώτηση δόθηκε με το υπ' αριθμ. 1310/25-2-99 έγγραφο από την Υφυπουργό Οικονομικών η ακόλουθη απάντηση: 

"Σε απάντηση της υπ' αριθμ. 6639/9.2.99 ερώτησης η οποία κατατέθηκε στη Βουλή από το Βουλευτή κ. Γ. Γιαννάκη, σας γνωρίζουμε τα εξής: 

'Οπως μας ενημέρωσε η Κτηματική Υπηρεσία Αν. Αττικής με σχετικό έγγραφό της, σύμφωνα με το άρθ.2 του ΑΝ 2344/40 έγινε ο διοικητικός καθορισμός των οριογραμμών αιγιαλού - παραλίας επί του από το 1960 συνταχθέντος προς τούτο τοπογραφικού διαγράμματος που επικυρώθηκε με την υπ' αριθ. Δ.1315/7553/18.12.65 (ΦΕΚ 221/21.12.65) απόφαση του Υφυπουργού Οικονομικών. 

Ο διοικητικός αυτός καθορισμός ουδέποτε προσεβλήθη και ισχύει. 

Η πρώτη εφαρμογή των ανωτέρω οριογραμμών και η διαπίστωση ύπαρξης κτισμάτων και άλλων κατασκευών, εντός της ανωτέρω καθορισθείσης ζώνης αιγιαλού, έγινε με το από 6.4.74 τοπογραφικό διάγραμμα της Μηχανικού του Υπουργείου Οικονομικών κ. Ζωής Σορβατζιώτη. 

'Εκτοτε εκδόθηκαν από τις αρμόδιες κατά περιόδους ΔΟΥ Αγίου Στεφάνου, Παλλήνης και της Κτηματικής Υπηρεσίας Ανατολικής Αττικής τα προβλεπόμενα μέτρα προστασίας σύμφωνα με τις διατάξεις του Δ/τος 11/12.11.29 και του ΑΝ 2344/40 σε βάρος των αυθαιρέτων κατόχων. 

Με δικαστικές αποφάσεις ή συμβιβασμούς επικυρώθηκαν τα κατά καιρούς εκδοθέντα Πρωτόκολλα Αποζημίωσης Αυθαίρετης Χρήσης και, επίσης, έχουν καταστεί οριστικά τα Πρωτόκολλα Διοικητικής Αποβολής και Πρωτόκολλα Κατεδάφισης Αυθαιρέτων Κτισμάτων που έχουν εκδοθεί (1977-1978). 

Με το πρόσφατο τοπογραφικό διάγραμμα εφαρμογής οριογραμμών αιγιαλού - παραλίας, που συντάχθηκε τον Οκτώβριο - Νοέμβριο 1998 απεκαλύφθησαν και νέες μεταγενέστερες κατασκευές στη ζώνη του αιγιαλού χωρίς άδειες των αρμοδίων αρχών και εκδόθηκαν τα προβλεπόμενα Πρωτόκολλα Κατεδάφισης, σύμφωνα και με τις κατά καιρούς εγκυκλίους του Υπουργείου Οικονομικών. 

Επισημαίνεται ότι οι κατασκευές για τις οποίες εκδόθηκαν τα Πρωτόκολλα Κατεδάφισης είναι στέγαστρα, σκιάδες, τσιμεντοστρώσεις και πλακοστρώσεις που βρίσκονται εξ ολοκλήρου εντός του αιγιαλού και όχι οικίες, καταστήματα, δημοτικοί χώροι κλπ. 

Η νεώτερη εφαρμογή βασίστηκε στην πρώτη εφαρμογή του Υπουργείου Οικονομικών (1974), η ορθότητα της οποίας δεν αμφισβητήθηκε. 

Κατά συνέπεια των ανωτέρω δεν τίθεται θέμα διόρθωσης των σχετικών διαγραμμάτων. 

Τέλος, μέχρι σήμερα δεν προσκομίστηκε καμιά άδεια αρμόδιας Αρχής που να αφορά στην κατασκευή έργων, για τα οποία η. Κτηματική Υπηρεσία εξέδωσε τα προαναφερόμενα Πρωτόκολλα Κατεδάφισης. 

Ο Υφυπουργός 

ΓΕΩΡΓΙΟΣ ΔΡΥΣ" 

59. Στην με αριθμό 6568/4-2-99 ερώτηση δόθηκε με το υπ' αριθμ. 295/1-3-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 6568/4-2-99 ερώτησης του Βουλευτή κ. Ηλία Βεζδρεβάνη σας γνωρίζουμε τα παρακάτω: 

Το ΥΠ.ΠΟ. έχει ήδη κηρύξει ως ιστορικά διατηρητέα μνημεία πολλά γεφύρια σε όλη την Ελλάδα και ιδίως στην περιοχή Ιωαννίνων, Θεσπρωτίας, 'Αρτας, Μαγνησίας αναγνωρίζοντας ότι αποτελούν αξιόλογα δείγματα της ελληνικής παραδοσιακής αρχιτεκτονικής και εντάσσονται με μοναδικό τρόπο στο φυσικό περιβάλλον. 

Η 6η Εφορεία Νεωτέρων Μνημείων, στην αρμοδιότητα της οποίας υπάγεται το Γεφύρι της Νεράϊδας (Μενίνας) Θεσπρωτίας, έχει ξεκινήσει τη διαδικασία καταγραφής των μνημείων του Ν. Θεσπρωτίας και του χαρακτηρισμού τους ως ιστορικών διατηρητέων μνημείων. Μετά την ολοκλήρωση αυτής της διαδικασίας θα εξεταστεί και η δυνατότητα αποκατάστασης του εν λόγω Γεφυριού. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

60. Στην με αριθμό 6569/4-2-99 ερώτηση δόθηκε με το υπ' αριθμ. 296/1-3-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 6569/4.2,99 ερώτησης του Βουλευτή κ. Ηλία Βεζδρεβάνη σας γνωρίζουμε τα παρακάτω: 

Με το νόμο 1558/1985, η μέριμνα για την ανάπτυξη των δημοτικών κοινοτικών και λοιπών βιβλιοθηκών που ανήκουν σε νομικά πρόσωπα δημοσίου ή ιδιωτικού δικαίου, καθώς επίσης η εποπτεία και η οικονομική επίσχυσή τους όπως και ο εφοδιασμός τους με βιβλία και άλλο έντυπο υλικό ανήκει στο Υπουργείο Εθνικής Παιδείας και Θρησκευμάτων και όχι στο Υπουργείο Πολιτισμού. 

Ειδικότερα λόγω αντικειμένου η ενίσχυση των σχολικών βιβλιοθηκών εμπίπτει στην αρμοδιότητα του Υπουργείου Εθνικής Παιδείας και Θρησκευμάτων. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

61. Στην με αριθμό 6577/4-2-99 ερώτηση δόθηκε με το υπ' αριθμ. 297/1-3-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 6577/4-2-99 ερώτησης του Βουλευτή κ. Γ. Καρατζαφέρη σας γνωρίζουμε τα παρακάτω: 

Στο σπήλαιο της Θεόπετρας διεξήχθησαν ανασκαφικές έρευνες από το 1987 έως και το 1996. Η Εφορεία Παλαιοανθρωπολογίας - Σπηλαιολογίας του ΥΠ.ΠΟ. αναγνωρίζοντας τη σπουδαιότητα των ερευνών συνεχίζει τις ανασκαφές, τις μελέτες και τις απαιτούμενες αναλύσεις αποτελώντας ουσιαστικά τον κύριο φορέα χρηματοδότησης των πάσης φύσεως εργασιών. Συγκεκριμένα έως και το 1998 διατέθηκαν συνολικά 30 εκ. δρχ. από το ΥΠ.ΠΟ. ενώ η συμμετοχή της Νομαρχίας Τρικάλων ανήλθε στο ποσό των 9.8 εκ. δρχ. συνολικά. 

Η Εφορεία Παλαιονθρωπολογίας - Σπηλαιολογίας οργάνωσε στο ισόγειο του κοινοτικού καταστήματος της Θεόπετρας Αρχαιολογική Αποθήκη για τη φύλαξη των ευρημάτων του σπηλαίου ενώ προετοιμάζεται και η οργάνωση του χώρου του σπηλαίου ώστε να αποδοθεί στο κοινό. Σε εξέλιξη βρίσκεται επίσης η προσπάθεια εξαγοράς πέτρινης παραδοσιακής παλαιάς οικίας στη Θεόπετρα και τη μετατροπή της σε μικρό τοπικό μουσείο. Μετά από αυτοψία που πραγματοποιήθηκε το 1986 στο σπήλαιο Ανταλλαξίμων Μεγάρχης έγινε αναγνωριστική αποτύπωση και λόγω του πλούσιου λιθωματικού του διακόσμου, προτάθηκε στη Νομαρχία Τρικάλων η τουριστική του αξιοποίηση υπό την εποπτεία της αρμόδιας κρατικής υπηρεσίας του ΥΠ.ΠΟ, Ως προϋπόθεση είχε τεθεί η διάνοιξη δρόμου που να οδηγεί στο σπήλαιο. 

Τον Νοέμβριο του 1998 η Κοινότητα Μεγάρχης ζήτησε από την Εφορεία Παλαιοανθρωπολογίας - Σπηλαιολογίας τη σύνταξη μελέτης για την αξιοποίηση του σπηλαίου, το δε σχετικό ενδιαφέρον συνεχίζει να υπάρχει. Επίσης στο Πολιτιστικό Κέντρο Τρικάλων διοργανώθηκε έκθεση υλικού (από 15-22 Μαρτίου με 35 posters, φωτογραφίες και επεξηγηματικό υλικό για το σύνολο του έργου της Εφορείας, καθώς και ομιλία της προϊσταμένης με θέμα: "Η διαχρονία στα σπήλαια από αρχαιολογική και λογοτεχνική άποψη". 

Το ΥΠ.ΠΟ. μέσω της αρμόδιας υπηρεσίας του διέθεσε το 1996 στη Νομ. Αυτ. Τρικάλων 3 εκ δρχ. για Πολιτιστικές Εκδηλώσεις και 1 εκ. δρχ στο Σύλλογο Ξυλοπαροικίου για Λαογραφικές εκδηλώσεις. Το 1997 διετέθησαν 2 εκ. δρχ στον Δήμο Τρικκαίων. Για τη 2η Πανελλήνια Συνάντηση Χορωδιών και 300.000 δρχ. στο Σύλλογο των Απανταχού Παναγιτσιωτών. Το 1998 διετέθησαν στον Δήμο Τρικκαίων 3 εκ. δρχ. για Χορευτικές και Μουσικές εκδηλώσεις. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

62. Στην με αριθμό 6593/4-2-99 ερώτηση δόθηκε με το υπ' αριθμ. 299/1-3-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 6593/4-2-99 ερώτησης των Βουλευτών κυρίων Μπάμπη Αγγουράκη και Στρατή Κόρακα σας γνωρίζουμε τα παρακάτω: 

Οι αρχαιότητες που εκλάπησαν κατά την διάρκεια της Κατοχής, καθώς και οι αυθαίρετες ανασκαφές, οι καταστροφές και οι υλικές ζημιές που προκάλεσαν τα στρατεύματα κατοχής (Γερμανών, Ιταλών, Βουλγάρων), έχουν καταγραφεί λεπτομερώς σε τόμο, που εξεδόθη το 1946, από διαπρεπείς αρχαιολόγους (Χ. Καρούζο, Μ, Καλλιγά, Ι. Μηλιάδη, Γ. Ανδρουτσόπουλο, Ν. Ζαφειρόπουλο). 

Από τη εν λόγω καταγραφή του οικείου φακέλου προκύπτει ότι δεν έγιναν κλοπές σημαντικών και επωνύμων έργων, γιατί τα μουσεία παρέμειναν κλειστά και πολλές αρχαιότητες είχαν καταχωθεί ή φυλάχθηκαν σε θυρίδες Τραπεζών. Μεταπολεμικά μετέβησαν Ελληνες αρχαιολόγοι στη Γερμανία προς αναζήτηση των αρχαίων και επαναπατρισμό όσων εντοπίστηκαν. 

'Ετσι όταν το ΥΠ.ΠΟ, ζήτησε σχετικές πληροφορίες με εγκυκλίους από τις Εφορείες Αχαιοτήτων, που οι περιοχές δικαιοδοσίας τους είχαν πληγεί περισσότερο από κλοπές και καταστροφές διεπιστώθη ότι ορισμένες από τις εν λόγω αρχαιότητες έχουν επιστραφεί, υπάρχουν όμως ακόμη εκκρεμότητες και εξακολουθούν να ελλείπουν στοιχεία καθώς και ευρήματα από τις παράνομες ανασκαφές που έγιναν από Γερμανούς αρχαιολόγους - αξιωματικούς του στρατού κατοχής. 

Το 1998 υπήρξε συνεργασία με το ΥΠΕΞ και ενημέρωση για την ελληνική συμμετοχή στη Διεθνή Διάσκεψη της Washington για τα "Kλεμμένα έργα τέχνης στη διάρκεια του B' Παγκοσμίου Πολέμου". 

Στο ΥΠ.ΠΟ. τηρείται φάκελος με λεπτομερή αναφορά των Αντικειμένων - αρχαιοτήτων που αναζητούνται, φάκελος ο οποίος και ενημερώνεται τακτικά ενώ γίνεται έλεγχος για το ποια αντικείμενα έχουν επιστραφεί. 

Σε περίπτωση εντοπισμού στο εξωτερικό αρχαιοτήτων, που αποτελούν προϊόν αρχαιοκαπηλείας ή λαθρανασκαφών, όχι μόνον της Κατοχικής περιόδου, το ΥΠ.ΠΟ. προβαίνει σε συνεργασία με το ΥΠ.ΕΞ. δια της διπλωματικής οδού στις νόμιμες ενέργειες για τον επαναπατρισμό τους. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

63. Στην με αριθμό 6532/4-2-99 ερώτηση δόθηκε με το υπ' αριθμ. 291/1-3-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 6532/4.2.1999 ερώτησης του Βουλευτή κ. Παναγιώτη Ψωμιάδη, σας γνωρίζουμε τα παρακάτω: 

Με στόχο την προετοιμασία οργάνωσης της Πολιτιστικής Ολυμπιάδας 2000-2004 και της καθιέρωσής της ως μονίμου θεσμού με την μορφή ιδρύματος που θα εδρεύει στην Ελλάδα το ΥΠ.ΠΟ. έχει προχωρήσει στις εξής ενέργειες: 

Το Σεπτέμβριο του 1998 υπεγράφη πράξη σύστασης του Διεθνούς Ιδρύματος Πολιτιστικής Ολυμπιάδας με ιδρυτές τον Φεντερίκο Μαγιόρ, τον Χουάν Αντόνιο Σάμαρανκ και τον τέως Υπουργό Πολιτισμού Ευάγγελο Βενιζέλο. Συγκροτήθηκε η γραμματεία του ιδρύματος και αναμένεται η ολοκλήρωση της Διεθνούς Επιτροπής και η υπογραφή σύμβασης μεταξύ του Ιδρύματος της Πολιτιστικής Ολυμπιάδας και του Σίδνευ 2000. 

Το ΥΠ.ΠΟ. υπό τη νέα του πολιτική ηγεσία θα συνεχίσει τις προσπάθειες για την επιτυχία και την καθιέρωση του θεσμού της Πολιτιστικής Ολυμπιάδας, αξιοποιώντας το έργο που έχει ήδη συντελεστεί από τις ομάδες εργασίας που έχουν συσταθεί με αυτόν τον σκοπό. 

Η Υπουργός 

ΕΛΙΣΑΒΕΤ ΠΑΠΑΖΩΗ") 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Καλαντζή. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 1106/24.5.99 επίκαιρη ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Εθνικής Οικονομίας, σχετικά με τα συγκριτικά στοιχεία που αφορούν τις κοινωνικές δαπάνες στη χώρα μας και τις χώρες της Ευρωπαϊκής 'Ενωσης. 

Η επίκαιρη ερώτηση του κ. Σούρλα εν περιλήψει έχει ως ακολούθως: 

"Το κοινωνικό πρόσωπο μιας κυβέρνησης δεν το συνθέτουν τα φραστικά σχήματα και τα συνθήματα, αλλά συγκεκριμένα στοιχεία που αφορούν τις κοινωνικές δαπάνες, την ανεργία, τη φτώχεια και τις ανισότητες. 

Η Κυβέρνηση επαίρεται για την κοινωνική της πολιτική και ευαισθησία, όταν συγκεκριμένα: 

Η Ελλάδα κατέχει την τελευταία θέση μεταξύ των χωρών της Ευρωπαϊκής 'Ενωσης ως προς τις κοινωνικές δαπάνες. Ενώ ο μέσος όρος των κοινωνικών δαπανών στις χώρες της Ευρωπαϊκής 'Ενωσης είναι 28,5% του Ακαθάριστου Εθνικού Προϊόντος -σε μερικές μάλιστα φθάνει το 36%- στην Ελλάδα είναι μόνο 23,3%. 

Η Ελλάδα είναι η τελευταία χώρα της Ευρωπαϊκής 'Ενωσης στις συντάξεις και στις κατά κεφαλήν δαπάνες για την υγεία. 

Τα επιδόματα ανεργίας είναι τα χαμηλότερα απ' όλες τις χώρες της Ευρωπαϊκής 'Ενωσης. Ανέρχονται σε 25% σε σχέση με τις αποδοχές των εργαζομένων, ενώ σε πολλές χώρες της Ευρωπαϊκής 'Ενωσης κυμαίνονται μεταξύ 70%-80%. 

Οι παροχές για την ανεργία είναι οι χαμηλότερες απ' όλες τις χώρες της Ευρωπαϊκής 'Ενωσης και ανέρχονται στο 0,4% του Ακαθάριστου Εθνικού Προϊόντος, ενώ ο μέσος όρος στις χώρες της Ευρωπαϊκής 'Ενωσης είναι 2,5% του Ακαθάριστου Εθνικού Προϊόντος. 

Το 25% των Ελλήνων ζει κάτω από τα όρια της φτώχειας. Το εισόδημα του 10% των πιο φτωχών Ελλήνων ανέρχεται στο 2,6% του συνολικού εθνικού εισοδήματος, ενώ το εισόδημα του 10% των πλουσιοτέρων στο 26,3%, δηλαδή δέκα φορές περισσότερο. 

Οι οικονομικά αδύνατοι είναι χωρίς κοινωνική προστασία και οι αναλφάβητοι μεταξύ 1981 και 1991 αυξήθηκαν. 

Αυτά είναι τα πραγματικά στοιχεία της κοινωνικής πολιτικής του ΠΑ.ΣΟ.Κ. και αν έχει άλλα η Κυβέρνηση, παρακαλείται ο κύριος Υπουργός να ενημερώσει τη Βουλή". 

Ο Υφυπουργός Εθνικής Οικονομίας κ. Αλέξανδρος Μπαλτάς έχει το λόγο για τρία λεπτά να πρωτολογήσει. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε. 

Κατ' αρχήν να ευχηθώ περαστικά στον κύριο συνάδελφο, γιατί τον βλέπω ακόμη με τις πατερίτσες. Εύχομαι, λοιπόν, περαστικά όσο το δυνατόν συντομότερα. 

Δεύτερον, θέλω να τον συγχαρώ για την ερώτησή του. Είναι πράγματι συγκεκριμένη και με στοιχεία. Αυτά τα συγχαρητήρια εκφράζουν την προσωπική μου εντύπωση για τον τρόπο που συζητάμε στο Κοινοβούλιο και που αντιμετωπίζουμε πολλά πράγματα ως πολιτικοί. Μάλιστα έγινε της μόδας να αποφεύγουμε τα στοιχεία, για να μπορούμε να καλυπτόμαστε λέγοντας οτιδήποτε άλλο. 

'Ερχομαι τώρα στη συγκεκριμένη ερώτηση: 

'Οσον αφορά τις κοινωνικές δαπάνες, η παρατήρηση του κυρίου συναδέλφου ότι η Ελλάδα κατέχει την τελευταία θέση μεταξύ των χωρών της Ευρωπαϊκής 'Ενωσης... Το ότι δεν έχουμε φθάσει στο επίπεδο ή στο μέσο όρο της Ευρωπαϊκής 'Ενωσης, δεν το έχουμε κρύψει ποτέ. 'Αλλωστε όλη μας η προσπάθεια είναι να φθάσουμε εκεί. 

Απλώς θα ήθελα στην πρώτη σας ερώτηση να κάνω μία μικρή διόρθωση. Δεν είναι 23,3%, είναι 24,3%. Αλλά δεν είναι εκεί το πρόβλημά μας. Επειδή είστε τόσο συγκεκριμένος, σας το λέω και αυτό. 

Επιπλέον να προσθέσω ότι σε σχέση με το μέσο όρο των χωρών του Νότου που θα μπορούσε να συγκριθεί η Ελλάδα, είμαστε κατά μία μονάδα πάνω από το μέσο όρο αυτών των χωρών. Βεβαίως εγώ θα συμφωνήσω και με ενδιαφέρουν τα στοιχεία που σας είπα, η Ελλάδα δεν έχει φτάσει στο σημείο των κοινωνικών δαπανών των άλλων ευρωπαϊκών χωρών. Και αυτή είναι η προσπάθεια όλων μας. 

'Αλλωστε όλη η φιλοσοφία της σύγκλισης δεν είναι μόνο προς μία κατεύθυνση αλλά προς πολλές. 

Σε ό,τι αφορά την υγεία και εδώ να σας πω ότι το 1998 για την υγεία δαπανήθηκαν δύο τρισεκατομμύρια (2.000.000.000.000) δραχμές που αντιστοιχούν στο 5,75% του Α.Ε.Π., ενώ το 1993 ήταν στο ένα τρισεκατομμύριο εκατόν ογδόντα δισεκατομμύρια (1.180.000.000.000) δραχμές, δηλαδή το 5,59% του Α.Ε.Π. 

Θα σας δώσω στα γρήγορα στοιχεία και θα επανέλθω μετά με την παρέμβασή σας. Σε ό,τι αφορά τις συντάξεις, το σύνολο των συντάξεων του δημοσίου και των Οργανισμών Κοινωνικής Ασφάλισης το 1998 ήταν τέσσερα τρισεκατομμύρια εκατόν τριάντα τρία δισεκατομμύρια τέσσερα εκατομμύρια (4.133.004.000.000) δραχμές ενώ είναι σήμερα το 11,59% του Α.Ε.Π., το 1995 το 11,14% και το 1992 11,09%. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 

'Οσον αφορά την ανεργία... 

ΠΡΟΕΔΡΕΥΩΝ (Παναγιώτης Σγουρίδης): Τελειώστε όλα τα στοιχεία που έχετε με την άνεσή σας. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε. 

Οι παροχές για την ανεργία ανέρχονται στα τετρακόσια δύο δισεκατομμύρια ένα εκατομμύριο (402.001.000.000) δραχμές. Είναι το 1,13% του Α.Ε.Π. έναντι 0,8% το 1993. Τα δίνω στα γρήγορα για να δείτε ότι υπάρχει μία πρόοδος, ενώ θα συμφωνήσω μαζί σας ότι υπάρχει απόσταση από την Ευρωπαϊκή 'Ενωση. Αναμφισβήτητα. Δηλαδή, όταν συγκρίνουμε τα στοιχεία με την Ευρωπαϊκή 'Ενωση, είμαστε πολύ πιο πίσω. 

Για την ανεργία υπάρχει ολόκληρο πρόγραμμα της Κυβέρνησης για την υλοποίηση μιας εθνικής στρατηγικής, για την αγορά εργασίας με ιεραρχημένες προτεραιότητες. Τα έχει αναφέρει πολλές φορές ο Υπουργός Εργασίας. Τα λέω εν συντομία. Δεν θα τελειώσουμε ποτέ βέβαια με το θέμα της ανεργίας, ούτε με τις παροχές ούτε με καμία άλλη προσπάθεια, αν δεν αναπτύξουμε την οικονομία μας, τις επενδύσεις, αν δεν δημιουργηθούν θέσεις εργασίας. 

Ως προς τις κοινωνικές ανισότητες που υπάρχουν στην Ελλάδα, αυτές υπάρχουν σε κάθε χώρα. Είναι αυτό που προσπαθούμε να ξεπεράσουμε. Θέλω να σας πω προς αυτήν την κατεύθυνση πέρα από τα συγκεκριμένα στοιχεία που αναφέρετε στην ερώτησή σας, ότι πρέπει να δούμε και λίγο γενικότερα την προσπάθεια αυτή, που ενισχύει τις πλέον αδικημένες οικονομικά κοινωνικές τάξεις με γενικά μέτρα. Ας πούμε τον πληθωρισμό. Ο πληθωρισμός όταν μειώνεται και έρχεται στο 2%, αυτό ωφελεί ή μειώνει την ανισότητα κατά κάποιον τρόπο. Οι υποδομές που φτιάχνουμε και χρησιμοποιούν όλες οι τάξεις και οι πλέον αδικημένες και αυτές βοηθούν προς αυτήν την κατεύθυνση. Δεν είναι τόσο τεράστια η διαφορά όπως εμφανίζεται στην ερώτησή σας. Συμφωνώ όμως και εγώ ότι σε σχέση με την Ευρωπαϊκή 'Ενωση, όπως το βάζετε, είμαστε πιο πίσω. 

Σε ό,τι αφορά την κοινωνική προστασία των οικονομικά αδυνάτων, θα σας αναφέρω ένα παράδειγμα προς αυτήν την κατεύθυνση, το ΕΚΑΣ. Είναι μία εφαρμογή της σημερινής Κυβέρνησης για να ενισχύσει τους συνταξιούχους που βρίσκονται στο χαμηλότερο επίπεδο όλων των άλλων συνταξιούχων. 

'Ολα αυτά τα θέματα δεν έχουν λυθεί ακόμη, διότι από την εποχή του Δημοσθένη το "δει δη χρημάτων" ισχύει και σήμερα. Αν δεν φτιάξουμε μία ισχυρή οικονομία για να έχουμε έσοδα και απ'αυτά να διαθέτουμε για να μπορέσουμε να εξαλείψουμε τέτοιες κοινωνικές ανισότητες, δεν θα τα καταφέρουμε ποτέ. 

Για τις κοινωνικές προκλήσεις να πω: Πρώτον, για τις τράπεζες δεν είναι η Κυβέρνηση που ορίζει τους μισθούς των ανώτερων υπαλλήλων ή των διευθυντών και των διοικητών τους. 

Αυτά ορίζονται πλέον από την αγορά. Στην περίπτωσή σας θα έλεγα -απ'ότι γνωρίζω- ότι δεν είναι μεγάλοι οι μισθοί. Μάλιστα θα έλεγα ότι σε τέτοια πόστα οι διοικητές τραπεζών χάρη κάνουν με έναν τέτοιο μισθό. Μία μικρή ιδιωτική τράπεζα δίνει πολύ μεγαλύτερες απολαβές στα ανώτερα στελέχη της. Εκεί έχουμε πρόβλημα, διότι συνήθως αυτό συμβαίνει. Κρατάμε σε υψηλά στελέχη χαμηλά τους μισθούς και έτσι τα παίρνει η ιδιωτική πρωτοβουλία, δηλαδή τους πλέον εκλεκτούς εξ'αυτών και έτσι μένουμε χωρίς εξειδικευμένα στελέχη. 

'Οσον αφορά τον αναλφαβητισμό, αναφέρατε ένα νούμερο μεταξύ 1981-1991. Δεν το ήλεγξα αν είναι έτσι. Φαντάζομαι οτι έτσι είναι, αλλά δεν ξέρω τι αφορά ακριβώς. Γιατί όπως ξέρετε στον αναλφαβητισμό έχουμε δύυ κατηγορίες. Είναι ο οργανικός αναλφαβητισμός και ο λειτουργικός. Ο πρώτος είναι για ανθρώπους που δεν έχουν πάει καθόλου στο σχολείο. 'Εχουμε καλύψει αρκετά τον οργανικό αναλφαβητισμό, αλλά το πρόβλημά μας είναι στον λειτουργικό. Εκεί θα δώσουμε την προσοχή μας και προς αυτήν την κατεύθυνση βρίσκεται η μεταρρύθμιση στην παιδεία. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σούρλας έχει το λόγο. 

ΓΕΩΡΓΙΟΣ ΣΟΥΡΛΑΣ: Κατ'αρχήν θα ήθελα να ευχαριστήσω τον κύριο Υπουργό για τις ευχές που μου απηύθυνε και να τον συγχαρώ για τον τρόπο με τον οποίον απάντησε στα ερωτήματα που έθεσα και στα συγκεκριμένα στοιχεία που παρέθεσα. Είναι σπάνιο φαινόμενο εδώ στη Βουλή να δέχεται η Κυβέρνηση στοιχεία, τα οποία καταθέτει Βουλευτής της Αντιπολίτευσης και υποστηρίζει. 

Εγώ έφερα αυτά τα στοιχεία, γιατί ακούω διαφορετικά στοιχεία μεταξύ Κυβέρνησης και Αντιπολίτευσης, σχετικά με την κοινωνική πολιτική. 

Το κόμμα σας έχει υποστηρίξει κατ'επανάληψη ότι έχει κοινωνική ευαισθησία. Δεύτερον, είστε στην Κυβέρνηση δεκαπέντε χρόνια. 'Αρα είχατε υποχρέωση και όλον το χρόνο να αναπτύξετε μία κοινωνική πολιτική που να ανταποκρίνεται στις προσδοκίες του ελληνικού λαού και να πλησιάζει τις κοινωνικές πολιτικές των χωρών της Ευρωπαϊκής 'Ενωσης, αφού και εσείς αποφασίσατε να έχουμε ευρωπαϊκό προσανατολισμό. 

Αυτή η συζήτηση έπρεπε να γίνει με συγκεκριμένα στοιχεία. Βεβαίως μπορεί να γίνει σύγκριση και με τις κυβερνήσεις της Νέας Δημοκρατίας. Είναι θεμιτό. Αλλά εγώ επέλεξα αυτόν τον τρόπο σύγκρισης με τις χώρες της Ευρωπαϊκής 'Ενωσης. 

Αναφερθήκατε στο θέμα της υγείας, την οποία έχω υπηρετήσει ως Υπουργός και το γνωρίζω καλά. Σας πληροφορώ ότι επί των κυβερνήσεων της Νέας Δημοκρατίας, απ'ό,τι προκύπτει από πρόσφατο πίνακα του Υπουργείου Υγείας και Πρόνοιας, το 1990 οι δαπάνες από τον τακτικό προϋπολογισμό ήταν 3,12% του ΑΕΠ. Το 1997 οι δαπάνες ήταν στο 2,79 του ΑΕΠ. Θα καταθέσω αυτόν τον πίνακα, για να τον αξιολογήσετε και εσείς. ΤΟ 1990 οι δαπάνες ως προς το πρόγραμμα δημοσίων επενδύσεων ήταν 0,009% ως προς το ΑΕΠ και το 1997 ήταν 0,003% ως προς το ΑΕΠ. Δηλαδή τρεις φορές λιγότερο με την Κυβέρνησή σας ήταν οι δαπάνες, όσον αφορά το πρόγραμμα δημοσίων επενδύσεων και πολύ μικρότερες όσον αφορά τον τακτικό προϋπολογισμό. 

Οι συντάξεις το 1992 επί Νέας Δημοκρατίας ήταν 11,17% ως προς το ΑΕΠ. Το 1995 ήταν 11,14%. Δίνω μόνο δύο στοιχεία από τα οποία προκύπτει ότι άδικα πολλές φορές εσείς σημειώνεται ότι επί Νέας Δημοκρατίας δεν υπήρχε κοινωνική ευαισθησία και δεν στηρίχθηκε το κράτος πρόνοιας. 

Και πιστεύω ότι ελάχιστοι γνωρίζουν από τους Βουλευτές και από τον ελληνικό λαό αυτά τα στοιχεία τα συγκεκριμένα, βάσει των οποίων πρέπει να γίνονται οι συζητήσεις και οι αντιπαραθέσεις. 

Για την ανεργία είναι πολύ μικρά τα ποσοστά που δίνονται ως επιδόματα ή παροχές και τα γράφω στην ερώτησή μου. Πρέπει όμως να σας θυμίσω ότι στο πρόγραμμα 1998 ενώ προγραμματίσατε εξήντα χιλιάδες θέσεις, κύριε Υπουργέ, μόνο είκοσι τέσσερις χιλιάδες δόθηκαν στην παραγωγή. Μόνο το 40% και δεν μιλάω για την αύξηση της ανεργίας που καλπάζει. 

Οι ανισότητες είναι προκλητικές και πάντοτε υπήρχαν. Επί των ημερών σας όμως έχει μεγαλώσει η ψαλίδα μεταξύ φτωχών και πλουσίων. Πράγματι, μόνο το 10% των πλουσίων απολαμβάνει το μερίδιο του εισοδήματος της τάξης του 26% του Ακαθάριστου Εθνικού Προϊόντος και το 10% των πιο φτωχών το 2,6%. Κάθε μέρα μεγαλώνει και δεν θα έπρεπε σε καμία περίπτωση από μια σοσιαλιστική κυβέρνηση να σημειώνονται τέτοιες διαφορές και τέτοιες ανισότητες. 

Για τους οικονομικά αδύνατους η χώρα μας υπέγραψε τον κοινωνικό ευρωπαϊκό χάρτη και συγκεκριμένα το άρθρο 16 για την παροχή κοινωνικής προστασίας στους οικονομικά αδυνάτους. Από τότε έχουν περάσει τόσα χρόνια και δεν έχει υλοποιηθεί. 'Εχουμε υποχρέωση και καθήκον να προστατεύσουμε τους οικονομικά αδύνατους που σήμερα λιμοκτονούν. 'Εχουμε συσσίτια στο Νομό Μαγνησίας. Περίπου επτακόσια με χίλια άτομα σιτίζονται και δεν μιλάω για αλλοδαπούς. 

'Οσο για τις τράπεζες, τους μισθούς των διευθυντικών στελεχών, όταν ζητάμε περιστολή των δαπανών και λιτότητα και ο μισθός του Διοικητή της Τράπεζας της Ελλάδος από δύο εκατομμύρια οκτακόσιες χιλιάδες (2.800.000) το μήνα γίνεται περίπου 5,5 εκατομμύρια, δεν είναι αυτό ένα πρόβλημα; 

(Στο σημείο αυτό ο Βουλευτής κ. Γεώργιος Σούρλας καταθέτει για τα Πρακτικά τον παραπάνω πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Εθνικής Οικονομίας έχει το λόγο. 

Θα παρακαλούσα πολύ για τα στοιχεία που έχει ο κ. Σούρλας και τα στοιχεία που δώσατε εσείς, κύριε Υπουργέ, θα μπορούσατε να κάνετε ένα μικρό υπόμνημα, για να είναι χρήσιμο σε όλους τους συναδέλφους Βουλευτές και να το βάλετε στις θυρίδες. 

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Κύριε Πρόεδρε, ο κ. Σούρλας αυτήν τη στιγμή ανέφερε κάποια στοιχεία που γνωρίζει από την εποχή που ήταν ο ίδιος Υπουργός Υγείας, σχετικά με το πώς διατίθεντο από το πρόγραμμα δημοσίων επενδύσεων και πώς από τον τακτικό προϋπολογισμό. Εγώ δεν τα έχω αυτά τα στοιχεία. Εγώ έχω αυτά που ανέφερα, δηλαδή ότι το 1998 δαπανήθηκαν 2.051.600.000.000 δραχμές ήτοι το 5,75% του ΑΕΠ. Το 1993 δαπανήθηκαν με στοιχεία που έχω 1.180.900.000.000 δραχμές ήτοι το 5,59% του ΑΕΠ. 

Γι αυτά που παρουσίασε ο κ. Σούρλας δεν μπορώ να απαντήσω, γιατί δεν ξέρω πόσα ήταν από το πρόγραμμα δημοσίων επενδύσεων και πόσα από τον τακτικό προϋπολογισμό. 

Στις συντάξεις τα δικά μου στοιχεία αναφέρουν ότι το 1998 ήταν 4.133.400.000.000 δραχμές ήτοι το 11,59% του ΑΕΠ έναντι 11,14% του 1995 και 11,09% του 1992. Είπα από την αρχή ότι έχουμε αυξητική τάση ως προς τις δαπάνες για τις συντάξεις. 

'Οσο για τις ανισότητες, πρέπει να τις καλύψουμε. Σας έδωσα ένα παράδειγμα παρέμβασης προς αυτήν την κατεύθυνση που είναι το ΕΚΑΣ και σας είπα πώς θα ξεπεράσουμε αυτά τα προβλήματα. Σημαντικός παράγων είναι να έχουμε χρήματα και να μην κάνουμε κοινωνική πολιτική χωρίς λεφτά. Για να γίνει αυτό πρέπει να έχουμε σταθερή οικονομία με επενδύσεις, γιατί θα φέρουν και κάλυψη της ανεργίας, θα δώσουν θέσεις εργασίας. Τότε θα φανεί ποιος είναι σοσιαλιστής και ποιος δεν είναι με το πρόγραμμά του, πώς ιεραρχεί τις προτεραιότητες και πού δίνει χρήματα, από αυτά που έχει. 

ΠΡΟΕΔΡΕΥΩΝ (Παναγιώτης Σγουρίδης): Πρώτη επίκαιρη ερώτηση δεύτερου κύκλου είναι η με αριθμό 1107/24.5.99 του Βουλευτή της Νέας Δημοκρατίας κ. Γεωργίου Καρατζαφέρη προς τον Υπουργό Δημόσιας Τάξης, σχετικά με την επίλυση οικονομικών προβλημάτων των αστυνομικών, την καταβολή εκλογικού επιδόματος για τις ευρωεκλογές κλπ. 

Η επίκαιρη ερωτηση του κ. Καρατζαφέρη είναι η ακόλουθη: 

"Στους δρόμους έχουν αποφασίσει να κατέβουν οι ένστολοι των Σωμάτων Ασφαλείας, αφού λίγες μόνο ημέρες μας χωρίζουν από τις ευρωεκλογές και το Υπουργείο δεν φαίνεται διατεθειμένο να κάνει δεκτό το αίτημά τους να λάβουν εκλογικό επίδομα ίσο με αυτό των λοιπών δημοσίων υπαλλήλων. 

Οι 'Ελληνες αστυνομικοί εύλογα αισθάνονται να εμπαίζονται από την πολιτεία, αφού κανένα από τα χρόνια αιτήματά τους δεν φαίνεται να βρίσκει λύση, επειδή οι αρμόδιοι φαίνονται να απαξιούν να ασχοληθούν. 

'Οπως επισημαίνουν, αμείβονται με μισθούς που όχι μόνο δεν είναι ικανοποιητικοί και ανάλογοι της υπηρεσίας τους, αλλά που πολλές φορές δεν τους επιτρέπουν να ζουν αξιοπρεπώς, όπως επιβάλλεται από τη θέση τους. Ιδιαίτερα όμως όσον αφορά το εκλογικό επίδομα, η απαράδεκτη κυβερνητική τακτική αποδεικνύει περίτρανα ότι οι αστυνομικοί θεωρούνται σαν πολίτες δεύτερης κατηγορίας. 

Κατόπιν των ανωτέρω, ερωτάται και καλείται ο κύριος Υπουργός να ενημερώσει τη Βουλή: 

Ποια μέτρα θα λάβει, ώστε να δώσει λύσει στα χρόνια οικονομικά προβλήματα των Ελλήνων αστυνομικών; 

Ποιο το εκλογικό επίδομα που θα καταβληθεί και πότε στους υπηρετούντες στην Ελληνική Αστυνομία;". 

Ο Υπουργός κ. Χρυσοχοϊδης έχει το λόγο για τρία λεπτά, για να πρωτολογήσει. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κύριε Πρόεδρε. 

Ο συνάδελφος κ. Καρατζαφέρης θίγει στην ερώτησή του ένα πολύ σημαντικό θέμα, που αποτελεί μέλημα και δικό μου προσωπικά σαν πολιτικού προϊσταμένου του Υπουργείου Δημόσιας Τάξης, αλλά και της Κυβέρνησης και αφορά τη βελτίωση της οικονομικής, κοινωνικής και επαγγελματικής θέσης του αστυνομικού και πυροσβεστικού προσωπικού της χώρας. 

Είναι γνωστό ότι πριν από δύο χρόνια περίπου υπήρξε μία ρύθμιση και εναρμόνιση του μισθολογίου των αστυνομικών και πυροσβεστικών υπαλλήλων στα πλαίσια των Ενόπλων Δυνάμεων. Νομίζω ότι με εκείνη τη ρύθμιση, εκείνη την εποχή υπήρξε ασφαλώς μία βελτίωση. 

Εγώ είμαι ο τελευταίος, κύριε Καρατζαφέρη, που θα υποστηρίξω ότι οι αποδοχές των αστυνομικών αυτήν τη στιγμή είναι οι βέλτιστες. 'Ομως από την άλλη πλευρά πρέπει να ομολογήσουμε ότι στα πλαίσια της εισοδηματικής πολιτικής και της εφαρμοζόμενης οικονομικής πολιτικής, τα τελευταία χρόνια έχουν γίνει σημαντικά βήματα. 

Πρέπει να σας ενημερώσω επίσης ότι πρόσφατα υπεγράφη μία απόφαση, όπου δίνεται ένα ειδικό επίδομα σε ορισμένους μάχιμους αστυνομικούς. Πρέπει να συμπληρώσω εδώ ότι θα πρέπει να αποφευχθεί η ισοπέδωση στα μισθολογικά της Ελληνικής Αστυνομίας. 

Θα πρέπει να επιδοτηθούν και να στηριχθούν εκείνοι οι αστυνομικοί οι οποίοι πραγματικά είναι μάχιμοι στο δρόμο, εκείνοι οι οποίοι πραγματικά καταπολεμούν το έγκλημα μέσα από τις υπηρεσίες τους, έτσι ώστε να υπάρχει και μία κινητροδότηση, θα έλεγα, για να προστρέξουν όσο γίνεται περισσότεροι αστυνομικοί σ' αυτές τις υπηρεσίες. 

Σε ό,τι αφορά το εκλογικό επίδομα, η Κυβέρνηση θα το καταβάλει, όπως και στις προηγούμενες εκλογές. Το εκλογικό επίδομα θα είναι κατά τι μεγαλύτερο από το εκλογικό επίδομα που δόθηκε την τελευταία φορά στις δημοτικές εκλογές και πιστεύω ότι θα είναι τουλάχιστον αυξημένο κατά το ύψος του πληθωρισμού. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατζαφέρης έχει το λόγο για δύο λεπτά, για να αναπτύξει την επίκαιρη ερώτησή του. 

ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Υπουργέ, χαίρομαι για τις προθέσεις σας, αλλά πολύ φοβούμαι ότι ο αστυνομικός δεν μπορεί να αντιμετωπίσει τα πάγια καθημερινά έξοδα με ευχολόγια και με προθέσεις. 

Η κατά τι, όπως είπατε, αύξηση του εκλογικού επιδόματος, αν δοθεί βεβαίως στην ώρα της, γιατί σας υπενθυμίζω ότι στις τελευταίες εκλογές δόθηκε με καθυστέρηση δύο ετών, είναι μόνο ένα σάντουιτς και μία πορτοκαλάδα κι αυτή μισή. Είναι μόλις πέντε χιλιάδες (5.000) δραχμές. 

Είναι αστείος εμπαιγμός, κύριε Υπουργέ, να υπάρχουν άνθρωποι, οι οποίοι εμπλέκονται στην εκλογική διαδικασία ελάχιστα και να εισπράττουν τετρακόσιες-τετρακόσιες πενήντα χιλιάδες (400.000-450.000) δραχμές και οι αστυνομικοί, οι οποίοι εμπλέκονται δύο μήνες πριν τις εκλογές, να μην πληρώνονται. 

Προχθές στη συγκέντρωση του κ. Σημίτη ήταν αστυνομικοί, στη συγκέντρωση του κ. Καραμανλή ήταν αστυνομικοί, σε όλες τις συγκεντρώσεις είναι αστυνομικοί. Κι εσάς σας συνοδεύουν αστυνομικοί στις προεκλογικές συγκεντρώσεις κι εμένα με συνοδεύουν αστυνομικοί στις προεκλογικές συγκεντρώσεις. Δύο μήνες τώρα έχει αρχίσει αυτή η διαδικασία. 

Κι αυτοί οι άνθρωποι, που εκείνην την ημέρα φυλάνε τα εκλογικά τμήματα, γιατί ξέρετε ότι έφυγε ο στρατός πλέον, να παίρνουν τα λιγότερα χρήματα από τους άλλους; 

Γιατί αυτή η μεταχείριση; Επειδή δεν έχουν τη δυνατότητα, αν θέλετε, παρέμβασης ή εκείνου του ισχυρού συνδικαλισμού, που τους τον δώσαμε και αυτόν λίγο ευνουχισμένο, να διεκδικήσουν τα πράγματα; 

Εάν θέλουμε να έχουμε πράγματι μια δημοκρατία η οποία να ευνομείται, πρέπει αυτοί οι άνθρωποι οι οποίοι καθίστανται ασπίδα αυτής της κοινωνίας, να έχουν τουλάχιστον τα προς το ζην. Είναι αδιανόητο ένας αστυνομικός, ο οποίος κινείται μέσα στα δισεκατομμύρια των ναρκωτικών, μέσα στα δισεκατομμύρια του οικονομικού εγκλήματος, να παραπαίει με ελάχιστα χρήματα, τα οποία -κύριε Υπουργέ, το γνωρίζετε πάρα πολύ καλά -είναι το 1/3 του μισθού μιας καθαρίστριας της Ολυμπιακής. 

Είναι αδιανόητο, λοιπόν, με αυτούς τους μισθούς ο αστυνομικός να κάνει το έργο του. 

Μην ξεχνάτε ότι για να γίνουν εκλογές είναι απαραίτητοι μόνο οι υποψήφιοι και οι αστυνομικοί. Οι μεν υποψήφιοι για να εκθέσουν τους εαυτούς τους, οι δε αστυνομικοί για να μην εκτίθεται η πολιτεία. Πρέπει λοιπόν να δώσετε τη μάχη σας προς τα εσωτερικά της Κυβερνήσεως, να δοθούν κάποια παραπάνω χρήματα. Είναι αδιανόητο να τους ζητάμε με το 1/4 των χρημάτων που παίρνουν οι δημόσιοι υπάλληλοι, να είναι δύο μήνες στο πόδι και με κίνδυνο τον οποίο βεβαίως δεν υφίστανται οι άλλες τάξεις. 

Κύριε Υπουργέ, αυτές τις προθέσεις σας τουλάχιστον να τις κάνετε πράξη και εν τέλει, αν θέλετε, κύριε Υπουργέ, δανείστε τους το πρώτο συνθετικό του επωνύμου σας. Νομίζω ότι κάτι θα είναι και αυτό. 

ΠΡΟΕΔΡΕΥΩΝ (Παναγιώτης Σγουρίδης): Κύριε "χρυσέ" Υπουργέ, λοιπόν, έχετε το λόγο, για να δευτερολογήσετε. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, θέλω να τονίσω ότι προσωπικά είμαι κατά των πάσης φύσεως επιδομάτων. Υπάρχει όμως σήμερα μια πραγματικότητα. Κατά τη γνώμη μου θα ήταν ορθότατο να ενισχύσουμε το αστυνομικό προσωπικό της χώρας, που είναι υπεύθυνο για την ασφάλεια, την τάξη και την προστασία του πολίτη, με όλα εκείνα τα απαραίτητα εφόδια, οικονομικά και επαγγελματικά, προκειμένου να ανταποκριθεί στο έργο του. Βεβαίως είναι μια πραγματικότητα, βεβαίως έχουμε δώσει τη μάχη με το Υπουργείο Οικονομικών, είμαι σε συνεννόηση με τον κ. Χριστοδουλάκη και πιστεύω ότι θα γίνει το καλύτερο. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 

Η τρίτη με αριθμό 1100/24-5-99 επίκαιρη ερώτηση πρώτου κύκλου της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τις απολύσεις νοσηλευτικού προσωπικού στο Νοσοκομείο Νέας Ιωνίας "Αγία 'Ολγα", διαγράφεται λόγω κωλύματος της Υπουργού. 

Ομοίως η τέταρτη με αριθμό 1097/24-5-99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με τις προαγωγικές και απολυτήριες εξετάσεις στα λύκεια κλπ., διαγράφεται λόγω κωλύματος του Υπουργού. 

Επίσης η τρίτη με αριθμό 1101/24-5-99 επίκαιρη ερώτηση δεύτερου κύκλου του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τη δυνατότητα να ψηφίσουν οι απόδημοι 'Ελληνες στους τόπους διαμονής τους στις εθνικές εκλογές, διαγράφεται λόγω κωλύματος του Υπουργού. 

Ομοίως η τέταρτη με αριθμό 1096/24-5-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Τύπου και Μέσων Μαζικής Ενημέρωσης, σχετικά με την ενίσχυση του περιφερειακού Τύπου, διαγράφεται και αυτή, λόγω κωλύματος του Υπουργού. 

Επανερχόμεθα στις επίκαιρες ερωτήσεις πρώτου κύκλου. 

Δεύτερη είναι η με αριθμό 1104/24-5-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Εθνικής 'Αμυνας, σχετικά με τα σχέδια προετοιμασίας του ΝΑΤΟ για χερσαία στρατιωτική επέμβαση στη Γιουγκοσλαβία. 

H επίκαιρη ερώτηση του κ. Αγγουράκη είναι η ακόλουθη: 

"Επανερχόμαστε στο ζήτημα της προετοιμασίας από το ΝΑΤΟ χερσαίας στρατιωτικής επέμβασης στη Γιουγκοσλαβία, δεδομένου ότι από την απάντηση του Υφυπουργού στην προηγούμενη σχετική ερώτησή μας δεν καλύφθηκε το θέμα, ενώ από πλήθος δημοσιεύματα στον Τύπο προκύπτει ότι το ΝΑΤΟ προετοιμάζεται πυρετωδώς για μια τέτοια εξέλιξη. 

Σύμφωνα με πληροφορίες του Τύπου η Στρατιωτική Επιτροπή του ΝΑΤΟ διένειμε ήδη στα δεκαεννέα Γενικά Επιτελεία των κρατών-μελών ανανεωμένο "σχέδιο εθνικών" Γενικών Επιτελείων το αργότερο μέχρι τέλη Μάη. Μάλιστα, το νέο σχέδιο αναβαθμίζει ακόμη περισσότερο το ρόλο της Θεσσαλονίκης ως κομβικού σημείου στο σχεδιασμό και στην εφαρμογή της όλης επιχείρησης. 

Ερωτάται ο κύριος Υπουργός: 

Ισχύουν οι παραπάνω πληροφορίες ότι έγινε στα στρατιωτικά επιτελεία του ΝΑΤΟ "επικαιροποίηση" των σχεδίων χερσαίας στρατιωτικής επέμβασης στη Γιουγκοσλαβία; 

Ποια η στάση της Ελλάδας και του Ελληνικού Γενικού Επιτελείου; 

Ισχύουν οι πληροφορίες για αναβάθμιση του ρόλου της Θεσσαλονίκης στο νέο σχέδιο του ΝΑΤΟ και αν, ναι, ποια η θέση της Κυβέρνησης σε μια τέτοια εξέλιξη;" 

Ο Υφυπουργός Εθνικής 'Αμυνας κ. Αποστολάκης έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, είναι γεγονός ότι από την αρχή της κρίσης στο Κοσσυφοπέδιο μέχρι σήμερα έχουμε δει πολλά δημοσιεύματα, υπερβολικά, πάρα πολλές φορές, υπερκαλύπτοντα το θέμα ή το ένα να αναιρεί το άλλο. Και σωστά τα Μέσα Μαζικής Ενημέρωσης κάνουν τη δουλειά τους, ίσως με μία υπερβολή, χωρίς αυτό βέβαια να αποτελεί ψόγο για τους δημοσιογράφους. Και εκεί πρέπει ο υπεύθυνος πολίτης να βρει την αλήθεια και να ανακαλύψει ποια απ'όλα αυτά ανταποκρίνονται στην πραγματικότητα. 

Το ίδιο πρέπει να ισχύει όμως και για μας τους πολιτικούς -και έρχομαι στην ερώτηση του κυρίου συναδέλφου- διότι τα δημοσιεύματα τα οποία αναφέρονται για κατευθείαν επέμβαση στο Κοσσυφοπέδιο είναι ανακριβή, όσον αφορά τα μέχρι τώρα γνωστά που έχουν αποφασισθεί. Δηλαδή, υπάρχουν μεν σχέδια για μεταστάθμευση και παραμονή στρατευμάτων ιδίως στην πρώην Γιουγκοσλαβική Δημοκρατία της Μακεδονίας και τα οποία έχουν περάσει από τη Θεσσαλονίκη, όμως όλα αυτά τα στρατεύματα σκοπό έχουν να παρακολουθήσουν την τήρηση της ειρήνης, όταν αυτή επιτευχθεί, να επιβλέψουν τη διανομή της ανθρωπιστικής βοήθειας, την επιστροφή και εγκατάσταση των προσφύγων στις εστίες τους και βεβαίως στην προστασία όλων των πληθυσμών και των Κοσοβάρων και των Σέρβων. 

Η στάση της ελληνικής Κυβέρνησης -έχουμε αναφερθεί πάρα πολλές φορές από αυτό εδώ το Βήμα- είναι προσεκτική, ισορροπημένη και παραδεκτή από όλες τις πλευρές. Δεν συμμετέχουμε στις επιχειρήσεις εναντίον της Σερβίας, ούτε θα συμμετάσχουμε στο μέλλον, εάν αυτές γίνουν. Δεν συμμετέχουμε σε αυτές που γίνονται τώρα, τις αεροπορικές, και δεν θα συμμετάσχουμε εάν, ο μη γένοιτο, γίνουν και χερσαίες επιχειρήσεις. Οι πρωτοβουλίες μας είναι καθαρά ειρηνευτικές και η συμβολή -πιστεύω- της ελληνικής Κυβέρνησης σε αυτήν την προσπάθεια είναι τεράστια. 

Ο Υπουργός Εξωτερικών της Ελλάδας τις τελευταίες ημέρες βρίσκεται συνεχώς εκτός συνόρων και συναντάται με όλους τους παράγοντες οι οποίοι θετικά προσπαθούν να βοηθήσουν στην επίλυση του προβλήματος. Είμαστε μέλος των λίγων παραγόντων που εργάζονται για την επεξεργασία της πρότασης ειρήνης και έχουμε δει πρωτοβουλίες κάθε μορφής. 

Χθες ακόμα ο Πρωθυπουργός της Ελλάδας έστειλε επιστολή αφύπνισης προς τους υπόλοιπους δεκατέσσερις Πρωθυπουργούς των κρατών-μελών της Ευρωπαϊκής 'Ενωσης, με την οποία ζήτησε την εντονότερη δραστηριοποίηση για την επίτευξη πολιτικής λύσης στο Κοσσυφοπέδιο. 

Θέλω να σας πω και από τις επαφές που και εγώ έχω -χθες γύρισα από τη Βουλγαρία, όπου συναντηθήκαμε οι Υφυπουργοί 'Αμυνας όλων των χωρών της περιοχής- ότι η στάση της ελληνικής Κυβέρνησης εκτιμάται ιδιαίτερα θετικά από όλους. Δεν ακούστηκε κανείς να ασκήσει οποιαδήποτε κριτική ούτε από τη μία ούτε από την άλλη πλευρά. Και θα το επαναλάβω πολλές φορές, είμαστε η μόνη χώρα -μέλος της Ευρωπαϊκής 'Ενωσης και του ΝΑΤΟ, η οποία γίνεται δεκτή και ως συνομιλητής ή γίνεται δεκτή στις προσπάθειές μας και από την ίδια τη Γιουγκοσλαβία. 

ΠΡΟΕΔΡΕΥΩΝ (Παναγιώτης Σγουρίδης): Διευκρινιστικά, δεν συμμετείχαν οι Υφυπουργοί 'Αμυνας της Γιουγκοσλαβίας. Γιατί είπατε της περιοχής; Και της Γιουγκοσλαβίας συμμετείχαν; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Δεν ήταν της Γιουγκοσλαβίας. 'Ηταν όλων των γύρω χωρών. Και το γεγονός, όμως, ότι γινόμαστε δεκτοί ως συζητητές σε όλα τα επίπεδα, από τους Υπουργούς μέχρι και τους παράγοντες από τη Γιουγκοσλαβία, είναι ένα μεγάλο θετικό σημείο. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Για άλλη μια φορά διαπιστώνω μια προσπάθεια εξωραϊσμού της πολιτικής της Κυβέρνησης. Φυσικά τώρα είμαστε και προ των ευρωεκλογών, το καταλαβαίνει ο καθένας από εμάς. 'Ομως το έγκλημα συνεχίζεται. Η ενοχή και θα έλεγα και η ενεργός στήριξη της χώρας μας συνεχίζεται και συνεχίζεται αυτή η παραπλάνηση του ελληνικού λαού, που έχει ως σκοπό όχι απλώς τον εξωραϊσμό της κατάστασης, αλλά τον εξωραϊσμό αυτού του τρομοκρατικού και βάρβαρου πολέμου που γίνεται ενάντια στη Γιουγκοσλαβία. 

Η ερώτησή μας ήταν πολύ συγκεκριμένη. Ο κύριος Υπουργός δεν ήθελε να μας απαντήσει, δεν απάντησε. Είναι πάλι τα δημοσιεύματα, κύριε Υπουργέ, που δίνουν την απάντηση που εσείς δεν θέλατε να μας δώσετε. Και επικαλούμαι εδώ δημοσιεύματα των εφημερίδων "ΡΙΖΟΣΠΑΣΤΗΣ", "ΤΑ ΝΕΑ" και "ΚΑΘΗΜΕΡΙΝΗ" των τελευταίων ημερών μέχρι τις 23 του μήνα. 

Για να συνεννοούμαστε, κύριε Πρόεδρε, η ελληνική Κυβέρνηση κατ' αρχήν σε στρατιωτικό επίπεδο και μετά στη συνέχεια σε πολιτικό επίπεδο, ανεξάρτητα απ' ό,τι μας είπε ο κύριος Υπουργός ή από την εικόνα που προσπαθεί να δημιουργήσει ο κύριος Πρωθυπουργός, έχει συμφωνήσει στις 25 Μαϊου στην αύξηση των ΝΑΤΟϊκών δυνάμεων από είκοσι οκτώ χιλιάδες σε πενήντα χιλιάδες. 'Εχει συμφωνήσει στην αναβάθμιση της Θεσσαλονίκης και στην ενδεχόμενη χρήση και άλλων λιμανιών της χώρας για τη μεταφορά αυτού του στρατιωτικού προσωπικού και υλικού. 'Εχει συμφωνήσει στο ενδεχόμενο να αναπτυχθούν αυτές οι δυνάμεις Ιούλιο με Αύγουστο. 'Εχει συμφωνήσει μέχρι 31 Μαϊου -και εδώ υπάρχει μία ανακρίβεια στην ερώτησή μας- να δηλώσει με πόσες ένοπλες δυνάμεις η χώρα μας θα συμμετέχει σ' αυτό το σώμα. Και ακούω, ήδη από προχθές γίνεται λόγος, για χίλιους πεντακόσιους ή για δύο χιλιάδες. 'Εχει συμφωνήσει -και αυτό είναι το πιο σημαντικό αν θέλετε- στο πολιτικό σκέλος της όλης υπόθεσης, το οποίο προβλέπει ανάπτυξη δυνάμεων στα σύνορα Γιουγκοσλαβίας-Μαυροβουνίου. Το σχέδιο προβλέπει επίσης την ύπαρξη μίας πολιτικής δύναμης, η οποία βεβαίως οδηγεί αυτομάτως το Κοσσυφοπέδιο σε ΝΑΤΟϊκό προτεκτοράτο και σ' αυτό που η Συνθήκη του Ραμπουγιέ έλεγε. 

Κατά συνέπεια κατανοούμε την προσπάθεια της Κυβέρνησης να καλύψει αυτήν την πραγματικότητα και είμαι υποχρεωμένος κλείνοντας να καταγγείλω και αυτό που έγινε χθες, το γεγονός δηλαδή ότι τα ΜΑΤ επιτέθηκαν σε μία ειρηνική πορεία, η οποία ήθελε να παρεμποδίσει αυτό το αίσχος που γίνεται στη Σερβία. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο για δύο λεπτά, για να δευτερολογήσετε. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε συνάδελφε, είπατε απόφαση της 25ης Μαϊου; 

ΧΑΡΑΛΑΜΠΟΣ ΑΓΓΟΥΡΑΚΗΣ: Είπα 24ης Μαϊου. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Μετά μιλήσατε για 31η Μαϊου, δεν παίζει ρόλο, δεν είναι σημαντικό. 

'Οχι μόνο, κύριε συνάδελφε και κύριε Πρόεδρε, δεν προσπαθεί η Κυβέρνηση να εξωραϊσει τα πράγματα, αντιστρόφως η Κυβέρνηση έχει καταδικάσει τον πόλεμο, έχει καταδικάσει τους βομβαρδισμούς. Υποστηρίζει ότι μόνο η πολιτική λύση θα δώσει διέξοδο σε αυτό το πρόβλημα. 'Οχι μόνο ενοχή δεν νιώθει η ελληνική Κυβέρνηση, αλλά υπερηφάνεια για τη στάση τουλάχιστον που σ' αυτήν την κρίση μπορεί και κρατεί. Διότι δεν είναι αστείο, το έχουμε πει πάρα πολλές φορές, δεν έχετε αντιληφθεί φαίνεται τι συμβαίνει στην Ευρώπη και στον κόσμο γύρω. Υπάρχει μία κοινότητα ευρωπαϊκή με δεκαέξι χώρες και τριακόσια πενήντα εκατομμύρια, υπάρχει μία κοινότητα του ΝΑΤΟ με άλλα τόσα εκατομμύρια, η οποία απαρτίζεται από δεκαεννέα χώρες, οι οποίοι όλοι, μα όλοι συμφωνούν σ' αυτήν την επιχείρηση. Κακώς κατά την άποψή μας. Είμαστε η μόνη χώρα των δέκα εκατομμυρίων, οι οποίοι μπορέσαμε και υψώσαμε τη φωνή αυτή της αντίρρησης. Και αυτό δεν το εκτιμάτε. Το εκτιμά όλος ο κόσμος, το εκτιμά το 90% του ελληνικού λαού, ο οποίος πιστεύει μεν ότι πρέπει να σταματήσει ο πόλεμος, έχει τα αισθήματά του έναντι του σερβικού λαού και εναντίον αυτών που βομβαρδίζουν. 'Ομως υποστηρίζει και την πολιτική της Κυβέρνησης ως τη μόνη καλή, κατάλληλη γι' αυτήν την περίοδο, που να μην καταστρατηγεί και τις αρχές του δικαίου και της ηθικής, αλλά και να μη διακινδυνεύει τα ελληνικά συμφέροντα. 'Εχουν γραφεί και από άλλες πολλές εφημερίδες. Κάποτε πρέπει να κοιτάζουμε και τι συμφέρει τον ελληνικό λαό. Κανένας δεν το σκέφθηκε. Και δεν είναι η πρώτη φορά που έχουμε πάρει το μέρος του κατατρεγμένου, του κυνηγημένου. 'Εχουμε συμπαρασταθεί στους Παλαιστίνιους, στους Κούρδους, στους Λίβυους, στους Ιρακινούς. Πρέπει να κοιτάξουμε και τι συμφέρει τον ελληνικό λαό. Και αυτό το κάνει η Κυβέρνηση κατά τον καλύτερο δυνατό τρόπο. Η δε αύξηση του αριθμού των στρατευμάτων -σας είπα εξαρχής- αφορά και μόνο τη δύναμη η οποία θα χρειασθεί για να επιβάλει την ειρήνη. Φαντάζεσθε μία ειρήνη η οποία θα επιβληθεί σε ένα τέτοιο μέρος με οπλισμένους Κοσοβάρους, Σέρβους ουδέτερους, η οποία δεν θα επιτηρηθεί απο κάποια δύναμη; Ε, αυτό κάνουμε και αυτό βοηθούμε. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 

Επίκαιρες ερωτήσεις δεύτερου κύκλου: 

Δεύτερη είναι η με αριθμό 1105/24.5.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τους Υπουργούς Εθνικής 'Αμυνας, Οικονομικών, σχετικά με τις προθέσεις της Κυβέρνησης για την εξομοίωση των αναπήρων του εμφυλίου με τους ανάπηρους των άλλων πολέμων, κλπ. 

Η επίκαιρη ερώτηση του κ. Κανταρτζή είναι η ακόλουθη: 

"Πάγιο αίτημα των αγωνιστών, τραυματιών, αναπήρων, θυμάτων 1944-1967 είναι η εξομοίωση των αναπήρων του ΔΣΕ - εμφυλίου με τους ανάπηρους των άλλων πολέμων και η χορήγηση και σ'αυτούς της νόμιμης ταυτότητας αναπήρου πολέμου από το Υπουργείο Εθνικής 'Αμυνας. Αν και το δίκαιο του αιτήματος έχει αναγνωριστεί από τους εκάστοτε Υπουργούς, μέχρι σήμερα δεν έχει γίνει τίποτα για να σταματήσει η αδικία σε βάρος των αγωνιστών αναπήρων του ΔΣΕ - εμφυλίου. 

Ερωτώνται οι κύριοι Υπουργοί, αν προτίθεται η Κυβέρνηση να προχωρήσει άμεσα στην προώθηση σχετικής νομοθετικής ρύθμισης, ώστε να αρθεί η αδικία σε βάρος των αναπήρων του ΔΣΕ - εμφυλίου". 

Ο Υφυπουργός 'Αμυνας κ. Αποστολάκης έχει το λόγο για τρία λεπτά για να πρωτολογήσει. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, είναι γνωστό ότι τα έθνη την ελευθερία τους την κατακτούν και τη διασφαλίζουν με αγώνες πολύ σκληρούς. Εμείς οι 'Ελληνες έχουμε να επιδείξουμε πλήθος τέτοιων αγώνων εναντίον κάθε κατακτητή, που στο πέρασμα των αιώνων θέλησαν να υποδουλώσουν τη γη, το φρόνημα και την ψυχή μας. Και το τίμημα βέβαια το έχουμε πληρώσει όλοι και ιδιαίτερα αυτοί που έλαβαν μέρος στους αγώνες αυτούς. Το τίμημα βαρύ, όσο ανεκτίμητη είναι και η ελευθερία την οποία εμείς απολαμβάνουμε σήμερα. 

Γι'αυτό και η κυβέρνηση του ΠΑΣΟΚ ήδη από το 1982, μόλις ανέλαβε ο αείμνηστος Ανδρέας Παπανδρέου, συναισθανόμενη το χρέος της απέναντι στους αγωνιστές που σε δύσκολες πράγματι περιόδους για τη χώρα μας πλήρωσαν με τη ζωή τους ή την απώλεια της σωματικής ακεραιότητας το πάθος και τον αγώνα για την ελευθερία, αναγνώρισε και απεκατέστησε τους αγωνιστές της Εθνικής Αντίστασης. Να σας θυμίσω ότι με την πράξη αυτή έκλεισε ύστερα από πάρα πολλά χρόνια μια ανοικτή πληγή. Και οι πληγές των ίδιων των αγωνιστών και των οικογενειών τους, που έστω και αργά δικαιώθηκαν από την πολιτεία για την προσφορά τους και τους δόθηκε η δυνατότητα να έχουν συντάξεις και άλλα ευεργετήματα, για να ζήσουν με αξιοπρέπεια τη ζωή τους. Το νομικό πλαίσιο της αναγνώρισης αυτών αποτελούσε κυρίως ο ν. 1285/82 και το π.δ. 379/83, με τα οποία επεκτάθηκαν τα ευεργετήματα που απολάμβαναν οι πολεμιστές του '40-'41 στους αγωνιστές της Εθνικής Αντίστασης. 

Για να έρθουμε τώρα στην ουσία του θέματος: αυτή η προσπάθεια δημιούργησε και κάποιες ανισότητες. Να θυμίσω ότι έχουμε πολλές περιόδους, έχουμε διαφορετικές περιπτώσεις, αναφερόμαστε στον πόλεμο '40-'41, έχουμε τον εμφύλιο του '46-'49, έχουμε τον αντιδικτατορικό αγώνα, τον πόλεμο στην Κορέα, τους αγωνιστές των οργανώσεων πληροφοριών και δολιοφθοράς. Η ποικιλία της προέλευσης του αγώνα δημιούργησε και μία ποικιλία ρυθμίσεων, που πράγματι δεν τους καλύπτει όλους. Θα έλεγα με κάθε ειλικρίνεια που το εξετάζουμε αυτήν τη στιγμή, ότι πιθανότατα θα έπρεπε να υπάρξει μια κωδικοποίηση όλων αυτών των διαταγμάτων, διότι μιλούμε για περισσότερα από είκοσι διατάγματα και να αντιμετωπιστούν με τον ίδιο τρόπο όλοι αυτοί οι αγωνιστές. 

Παρ' όλα αυτά, για να κλείσω σε αυτήν τη φάση, πρέπει να σας πω ότι η Κυβέρνηση έχει κάνει πράγματι πάρα πολλά βήματα προς αυτήν την κατεύθυνση. Επιπλέον να σας πω ότι το Υπουργείο Εθνικής 'Αμυνας έχει ήδη προετοιμάσει και έχει αποστείλει πρόταση προς τα συναρμόδια Υπουργεία για τη ρύθμιση και των θεμάτων αυτών των αγωνιστών. 

Να επαναλάβω και να κλείσω με αυτό ότι οι περιπτώσεις είναι πάρα πολλές, τα συναρμόδια Υπουργεία είναι σχεδόν όλα τα Υπουργεία της Κυβέρνησης, τα οποία θα πρέπει να συμφωνήσουν και να γνωματεύσουν γι' αυτήν τη ρύθμιση και απ' αυτήν την άποψη καθυστερεί. Πάντως πρόθεση της Κυβέρνησης είναι να το κλείσει το θέμα κατά τρόπο που να τους ικανοποιεί όλους. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Αποστολάκη. 

Ορίστε, κύριε Κανταρτζή, έχετε το λόγο για δύο λεπτά. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, δεν είναι η πρώτη φορά που έρχεται το θέμα της επίλυσης των προβλημάτων που αντιμετωπίζουν τα θύματα και οι ανάπηροι του δημοκρατικού στρατού Ελλάδος και της περιόδου του εμφυλίου πολέμου. Κατ' επανάληψη έχει έρθει το θέμα στη Βουλή και έχει δοθεί η υπόσχεση από την Κυβέρνηση ότι αντιμετωπίζει θετικά το πρόβλημα αυτό. 

Θα ήθελα να υπενθυμίσω μόνο την απάντηση πριν από έναν περίπου χρόνο, στις 2 Ιουλίου του 1998, του Υπουργού Εθνικής 'Αμυνας κ. Τσοχατζόπουλου, που λέει ότι το Υπουργείο θετικά αντιμετωπίζει αυτά τα αιτήματα. 

Είναι ένα αίτημα που χρόνια τώρα προβάλλεται και το δίκαιό του, όπως ανέφερα, έχει αναγνωριστεί και από την Κυβέρνηση, από τους εκάστοτε Υπουργούς. Δεν ζητούν τίποτε παραπάνω. Δεν κατάλαβα γιατί όλες αυτές οι αναφορές του κυρίου Υφυπουργού, όσον αφορά τις διαδικασίες αναγνώρισης των αγωνιστών Εθνικής Αντίστασης. Χρειάστηκε να περάσουν σαράντα χρόνια για να γίνει η άρση των συνεπειών του εμφυλίου πολέμου, να δοθούν οι συντάξεις στους ανάπηρους και στα θύματα. Γιατί χρειάστηκαν τόσα χρόνια για να επιλυθούν αυτά τα προβλήματα; Δεν ζητούν κανένα ειδικό καθεστώς μεταχείρισης, δεν ζητούν ιδιαίτερα προνόμια. Ζητάνε να προμηθευτούν την ταυτότητα αυτή που έχουν και οι άλλοι ανάπηροι πολέμου, όπως επίσης και να εξομοιωθεί το καθεστώς που ισχύει για τους άλλους και για τους ανάπηρους, τα θύματα της περιόδου του εμφυλίου πολέμου και τους αγωνιστές του δημοκρατικού στρατού Ελλάδας. 

Επομένως η Κυβέρνηση θα πρέπει να εγκαταλείψει αυτήν την τακτική, που παραπέμπει συνεχώς στο αόριστο μέλλον δίνοντας αόριστες υποσχέσεις και να λύσει το ζήτημα τώρα, δεδομένου ότι οι άνθρωποι αυτοί διανύουν μια ηλικία μεγάλη και σιγά-σιγά φεύγουν από τη ζωή, παίρνοντας ασφαλώς υπόψη και το γεγονός ότι έχουν περάσει περισσότερα από πενήντα χρόνια από τότε που έληξε ο εμφύλιος πόλεμος και οι συνέπειες παραμένουν στην έκταση την οποία αναφέραμε. 

Πρέπει, συνεπώς, η Κυβέρνηση άμεσα και χωρίς άλλες καθυστερήσεις, χωρίς άλλες χρονοτριβές, να προχωρήσει στην επίλυση του προβλήματος. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστολάκης έχει το λόγο για δύο λεπτά. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, και κύριοι συναδελφοι, δεν αφορά μόνο τους αγωνιστές του δημοκρατικού στρατού η ρύθμιση αυτή, αλλά είναι και άλλοι οι οποίοι δεν έχουν τα ίδια πλεονεκτήματα. Πράγματι, αυτό πρέπει να αποτελέσει μια αναγνώριση. 'Εχουν περάσει πολλά χρόνια. 

Περίμενα βέβαια και από εσάς να παραδεχθείτε ότι η Κυβέρνηση του ΠΑ.ΣΟ.Κ. έκανε τεράστια βήματα προς την εξομοίωση των αγωνιστών όλων, ανεξάρτητα σε ποια παράταξη ανήκαν. Δεν παραπέμπει το θέμα στις καλένδες, όπως υπαινίσεσθε, αντιστρόφως έχει ξεκινήσει η διαδικασία για να επιλυθεί. 

Πρέπει να σας θυμίσω επίσης ότι πρόκειται για οκτώ χιλιάδες άτομα. Είναι δύσκολο να καταμετρηθούν, δύσκολο να ανευρεθούν και γίνεται μια τεράστια προσπάθεια. 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

Κλείνω, κύριε Πρόεδρε, με την υπόμνηση ότι στις προθέσεις και στις προσπάθειες της Κυβέρνησης είναι να κλείσει οριστικά αυτό το θέμα. Πρέπει να παραδεχθείτε, όμως, κύριε συνάδελφε, ότι υπάρχουν κάποιες δυσκολίες οι οποίες καθυστερούν τη ρύθμιση. Δεν οφείλονται, όμως κατά κανένα τρόπο οι καθυστερήσεις αυτές στην μη πρόθεση της Κυβέρνησης να ρυθμίσεις το θέμα. 

Ευχαριστώ, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, κηρύσσεται περαιωμένη η συζήτηση των επικαίρων ερωτήσεων. 

'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα επτά μαθητές και δύο συνοδοί-δάσκαλοι του 7ου και 14ου Δημοτικού Σχολείου Βύρωνα. 

(Χειροκροτήματα απ' όλες τις πτέρυγες)

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξης 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού: "Σχεδιασμός, ολοκληρωμένη ανάπτυξη και εκτέλεση Ολυμπιακών 'Εργων και άλλες διατάξεις". 

Θα συζητηθεί η τελευταία ενότητα των άρθρων 15 έως και 23. 

Η κ. Ελισάβετ Παπαδημητρίου έχει το λόγο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Για το δεύτερο κεφάλαιο και τα τέσσερα άρθρα του έχουμε διατυπώσει και στην επιτροπή τις αντιρρήσεις και τις προτάσεις μας, αλλά θα ήθελα να τις επαναλάβω. 

Πιστεύω ότι σε σχέση με τις προσλήψεις των ατόμων που θα χρειασθεί η "ΑΘΗΝΑ 2004" ή οποιεσδήποτε θυγατρικές της εταιρείας ή, εν πάση περιπτώσει, όπως τροποποιείτε τα πράγματα, θα πρέπει σαφώς οι υπάλληλοι να αμείβονται από την εταιρεία. 

Κατ' αρχάς πιστεύω ότι προς αυτήν την κατεύθυνση συνηγορεί και ο νόμος ο οποίος έχει ήδη ψηφισθεί από τη Βουλή και παρ' όλο που θα ισχύσει από το 2001 και μετά, το πνεύμα του νομοθέτη και η κοινή λογική -επιτρέψτε μου να πω- συμφωνεί μαζί μου. Δηλαδή δεν είναι δυνατόν να πληρώνει ο φορέας άντλησης, το ΥΠΕΧΩΔΕ, το Υπουργείο Πολιτισμού, οι τράπεζες, οι οποίες, εν πάση περιπτώσει, δεν συνηγορούν ποτέ στο να πληρώνουν, στερώντας έτσι πολύ άξια στελέχη που θα μπορούσαν να αποσπασθούν και να είναι απαραίτητα στην "ΑΘΗΝΑ 2004". 

Επομένως συμφωνούμε ότι έτσι πρέπει να αμείβονται από την εταιρεία "ΑΘΗΝΑ 2004" και οι ασφαλιστικές τους εισφορές να ακολουθούν το ίδιο και να πληρώνονται, κατά το νόμο, από την εταιρεία. 

'Ερχομαι τώρα στην ελεγκτική επιτροπή. Επειδή πολλά κατετέθησαν στην επιτροπή, διαφωνώ τελείως με μερικές από τις απόψεις που ακούστηκαν, ότι οι δικαστές δεν πρέπει να έχουν επιπλέον αμοιβή σε μια πολιτεία που έχει δεχθεί με ομόφωνη ψήφο όλων μας την εκταμίευση πόρων από τα Υπουργεία για να αμείβονται έξτρα οι υπάλληλοι που προσφέρουν στις επιτροπές, ας πούμε, παρακολούθησης, σε όλους τους ενδιάμεσους φορείς και που μπορεί να αντλούνται τα χρήματα από την τεχνική βοήθεια των κοινοτικών προγραμμάτων, αλλά, εν πάση περιπτώσει, είναι ελληνικά χρήματα. 

Δεν μπορώ λοιπόν να καταλάβω γιατί πρέπει οι υπάλληλοι του ΥΠΕΧΩΔΕ, του Υπουργείου Πολιτισμού, του ΥΠΕΘΟ -υπάρχουν δεκάδες εκατοντάδων τέτοιων υπαλλήλων- να αμείβονται και να αναμένουμε μόνο από το Σώμα των δικαστών να είναι οι ήρωες της παρέας. 

Ερευνήσαμε και πειστήκαμε ότι το έργο που προσφέρουν στην εταιρεία είναι πέραν του ωραρίου και πέραν του τομέα της ευθύνης και υποχρέωσης που υπηρετούν και για το οποίο αμείβονται, άρα σαφώς πρέπει να αμείβονται. Επιπλέον κομμάτι των εσόδων τους θα πρέπει να είναι τα έξοδα παράστασης και τα έξοδα κίνησης. Δηλαδή οι δικαστές -για την ελεγκτική επιτροπή μιλάω- καλούνται να προσφέρουν έργο στην έδρα της εταιρείας και όχι μόνο -μπορεί παραδείγματος χάρη να πάνε να ελέγξουν κάτι που θα γίνεται σε άλλη πόλη στην Ελλάδα- και επομένως δεν είναι λογικό να συζητείται ότι δεν πρέπει να αμείβονται ή να αμείβονται μόνο σαν να δούλευαν υπερωρίες στην έδρα τους. 'Οπως όλοι οι άλλοι δημόσιοι υπάλληλοι θα αμείβονται και θα έχουν κάποια έξοδα παράστασης και κίνησης. Αυτά όσον αφορά το άρθρο 16. 

Θέλω να συμπληρώσω επίσης αυτό που είπα και στην επιτροπή, ότι αρκεί και γι' αυτούς και για όλους όσους αμείβονται από ενδιάμεσους φορείς να υπάρξει ενημέρωση στη Βουλή για το έργο που παράγεται και να υπάρχει και έλεγχος από τους πολιτικά προϊστάμενους Υπουργούς τι παρέχουν. Μιλάω κυρίως για τους αμειβόμενους ως υπεύθυνους υποπρογραμμάτων στα κοινοτικά προγράμματα. 

Η μεγάλη μας διαφωνία όμως είναι και με την πρώτη πρόταση, όπως ήρθε στο αρχικό νομοσχέδιο, κυρία Παπαζώη, για το άρθρο 18 και με την παρατήρηση και τροποποίηση που κάνατε μέσα στην επιτροπή. Δηλαδή βάζουμε και τους μηχανικούς μέσα, βάζουμε και άλλα επαγγέλματα μέσα και δηλώνουμε απλώς ότι προσλαμβάνονται και αμείβονται κατά παρέκκλιση όλων των υφισταμένων διατάξεων. 

Η πρώτη παρουσίαση ήταν απολύτως εξατομικευμένη και φωτογραφική, η δεύτερη είναι αόριστη και δεν νομίζω ότι θα τη δεχθεί το νομοθετικό τμήμα των επαϊόντων στη Βουλή. 

Η τροπολογία, λοιπόν, που σας κατέθεσα και εκφράζει τη Νέα Δημοκρατία είναι ότι βεβαίως μπορείτε να προσλαμβάνετε συμβούλους που μπορεί να μην έχουν δικαίωμα να δικηγορούν στην έδρα που τους χρειάζεσθε, δηλαδή να είναι από άλλη έδρα, να παρακάμψουμε το θέμα της ηλικίας -και αυτό το καταλαβαίνω, δεν πάει χαμένη η εμπειρία κανενός- αλλά δεν πιστεύω ότι θα πρέπει να ζητάτε πρόσληψη ορισμένου χρόνου, που πάει να πει 2004, όταν το ειδικό έργο του καθενός μπορεί να αφορά σε ενέργειες χρήσιμες για το έργο της επιτροπής ένα, δύο ή τρία χρόνια. Επειδή, δηλαδή, αντιλαμβάνομαι ότι οι δικηγόροι θα ασχοληθούν με τις απαλλοτριώσεις, τι θα κάνουμε μέχρι το 2004; Αόριστος χρόνος λοιπόν, αποζημίωση και πολύ καλός μισθός. 

Επιπλέον αυτό που πρέπει να εξαιρεθεί είναι η δυνατότητα από τη μια μεριά να εργάζονται με υψηλό μισθό -και πρέπει να είναι υψηλός ο μισθός, δεν ξέρω πόσα θα παίρνουν, αλλά πρέπει ασφαλώς να παίρνουν πολύ καλό μισθό- και από την άλλη μεριά να δικαιούνται και ποσοστά επί των ελαχίστων νομίμων ορίων της αμοιβής. 

Πιστεύω λοιπόν ότι η τροπολογία μου καλύπει και τις τρεις αυτές συνιστώσες. Δεν μπόρεσα να ενημερωθώ αρκετά από τους ανθρώπους του Τεχνικού Επιμελητηρίου και πιστεύω ότι σε κάποιο νομοσχέδιο μπορούμε να συνεννοηθούμε και για τους μηχανικούς που θα προσληφθούν. 

Εδώ θέλω να σημειώσω ότι θεωρώ πως είναι ντροπή -και το λέω ως μηχανικός, ως πολίτης και ως πολιτικός- να εργάζεται δύο χρόνια ο κ. Πυργιώτης δωρεάν. Είναι ντροπή και για την εταιρεία "ΑΘΗΝΑ 2004" και για την ελληνική πολιτεία. Είναι ένας άνθρωπος που έχει προσφέρει από το 1987. Δεν καταλαβαίνω, ψάχνουμε για κορόϊδα; Δεν ξέρω γιατί κάθεται. 'Ετσι συνδικαλιστικά, ως αρχιτέκτων, θα του έλεγα "σήκω, φύγε". Βρείτε λοιπόν έναν τρόπο να αμείβεται ο κ. Πυργιώτης, αλλά δεν είμαστε έτοιμοι ακόμα, ούτε το Τεχνικό Επιμελητήριο είναι έτοιμο, να "τσουβαλιάσει" και τους μηχανικούς μέσα σε αυτήν τη διάταξη. 

Η άποψή μου είναι να ρυθμίσουμε τους δικηγόρους σήμερα και για τους υπόλοιπους επιστήμονες, επειδή είναι πολύ δύσκολη η κατηγοριοποίηση των μηχανικών, περιβαντολόγων κλπ., που είναι καινούρια ρύθμιση, ας το αφήσουμε για παραπέρα. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ήθελα να σας ενημερώσω ότι η κυρία Υπουργός έχει κάνει κάποιες αναδιατυπώσεις για τα συζητούμενα άρθρα, οι οποίες έχουν τεθεί υπόψη σας. 

Παρακαλώ την κυρία Υπουργό να καταθέσει αυτές τις αναδιατυπώσεις για τα Πρακτικά. 

(Στο σημείο αυτό η Υπουργός Πολιτισμού κ. Ελισάβετ Παπαζώη καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής: 

"Το περιεχόμενο των άρθρων 20 και 23 ενσωματώνεται για λόγους συστηματικής πληρότητας και λειτουργικής συνάφειας στην παρ. 2 του άρθρου 1, οπότε και αριθμούνται σχετικά τα άρθρα 21 και επόμενα ως εξής: 

- Το άρθρο 21 αριθμείται ως άρθρο 20. 

- Το άρθρο 22 αριθμείται ως άρθρο 21. 

- Το άρθρο 23 αριθμείται ως άρθρο 22. 

. Η παράγραφος 1 του άρθρου 20 αναδιατυπώνεται ως εξής: "1. Εγκρίνεται η τροποποίηση του εγκεκριμένου ρυμοτομικού σχεδίου Αμαρουσίου στο Ο.Τ. Γ 1082, με τον καθορισμό χώρων για την ανέγερση κτιρίου του Ολυμπιακού Κέντρου Ραδιοτηλεόρασης (IBC -International Broadcasting Cen ter) και κτιρίου εκθέσεων της HELEXPO, στα οικόπεδα Πετζετάκη και Helexpo, με την κατάργηση της χρήσης πεζοδρόμου μεταξύ του χώρου του ΟΑΚΑ και του Ο.Τ. Γ 1082 κατά το τμήμα που αντιστοιχεί στο Ο.Τ. Γ 1082 καθώς και με την κατάργηση των εγκεκριμένων προκηπίων σε όλες τις πλευρές που έχει πρόσωπο το Ο.Τ. Γ 1082, με εξαίρεση την πλευρά επί της οδού Κηφισίας, όπως οι ρυθμίσεις αυτές απεικονίζονται στο τοπογραφικό διάγραμμα σε κλίμακα 1:1000, του οποίου αντίτυπο σε φωτοσμίκρυνση δημοσιεύεται με το νόμο αυτό στην Εφημερίδα της Κυβερνήσεως". Στην παράγραφο 2 του ιδίου άρθρου η λέξη "χώρου" αντικαθίσταται με τη λέξη "ολικοδομικού τετραγώνου". Στο τέλος της ιδίας παραγράφου προστίθεται εδάφιο ως εξής: "Οι οικοδομικές άδειες για τα κτίρια αυτά χορηγούνται σύμφωνα με τη διαδικασία που ορίζεται στο άρθρο 5 του νόμου αυτού". Στην παράγραφο 3 του ιδίου άρθρου, η φράση "κατά τη μεταολυμπιακή περίοδο" αντικαθίσταται με τη φράση "μετά την τέλεση των Ολυμπιακών Αγώνων". 

Στο άρθρο 15 του Σχεδίου Νόμου "Σχεδιασμός και ολοκληρωμένη ανάπτυξη περιοχών Ολυμπιακών 'Εργων" επέρχονταιοι εξής αλλαγές: 

α) Διαγράφεται η παράγραφος 3, και 

β) Αναδιατυπώνεται η παράγραφος 4 ως εξής: 

4. Μετά την παράγραφο 20 του άρθρου 2 του ν. 2598/1998 (ΦΕΚ 66 Α') προστίθεται νέα με αριθμό 21, που έχει ως εξής: 

"21. α. Συνιστάται στο Υπουργείο Πολιτισμού ειδική υπηρεσία με τον τίτλο "Ειδική Γραματεία Ολυμπιακών Αγώνων 2004", η οποία υπάγεται απ' ευθείας στον Υπουργό Πολιτισμού. 

Η συνιστώμενη ειδική υπηρεσία έχει ως σκοπό την υποστήριξη της Διυπουργικής Επιτροπής για τους Ολυμπιακούς Αγώνες και το συντονισμό των υπηρεσιών των Υπουργείων και των νομικών προσώπων του ευρύτερου δημόσιου τομέα, των οποίων οι αρμοδιότητες σχετίζονται με την προετοιμασία και την τέλεση των Ολυμπιακών Αγώνων του 2004. 

Για την πραγματοποίηση του παραπάνω σκοπού η συνιστώμενη ειδική υπηρεσία, στο πλαίσιο των αρμοδιοτήτων της, συνεργάζεται με τις αρμόδιες υπηρεσίες και μπορεί να ζητεί πληροφορίες, να χαράσσει κατευθύνσεις, να απευθύνει συστάσεις, να υποβάλλει προτάσεις για την προώθηση νομοθετικών ρυθμίσεων και την έκδοση κανονιστικών πράξεων και να παρακολουθεί την εφαρμογή των μέτρων που αποφασίζουν από τα αρμόδια όργανα. 

Συνιστάται θέση Ειδικού Γραμματέα με βαθμό α' ή β' των ειδικών θέσεων, ο οποίος προϊσταται της συνιστώμενης υπηρεσίας και διορίζεται με απόφαση του Υπουργού Πολιτισμού. Συνιστώνται επίσης τρεις θέσεις μετακλητών υπαλλήλων. 

Με απόφαση του Υπουργού Εσωτερικών, Δημόσιας Διοίκησης και Αποκέντρωσης και του Υπουργού Πολιτισμού μπορεί να συσταθούν έως πέντε συνολικά θέσεις ειδικού επιστημονικού προσωπικού με σχέση εργασίας ορισμένου χρόνου. Η πρόσληψη στις θέσεις αυτές γίνεται με απόφαση του Υπουργού Πολιτισμού σύμφωνα με το ν. 2190/1994. 

Στη συνιστώμενη ειδική υπηρεσία μπορεί να αποσπώνται έως δέκα υπάλληλοι κάθε κατηγορίας για χρονικό διάστημα δύο ετών, που μπορεί να παρατείνεται, υπάλληλοι του Υπουργείου Πολιτισμού και υπηρεσιών άλλων Υπουργείων, των οποίων οι αρμοδιότητες σχετίζονται με το σκοπό της ειδικής αυτής υπηρεσίας. 

Ο Ειδικός Γραμματέας που προϊσταται της ειδικής υπηρεσίας υποβάλλει στον Υπουργό Πολιτισμού καθε τετράμηνο έκθεση, στην οποία αναφέρονται οι δραστηριότητες της υπηρεσίας αυτής, διαπιστώσεις σε σχέση με την πρόοδο των έργων και διαδικασιών που σχετίζονται με τους Ολυμπιακούς Αγώνες του 2004 και σχετικές προτάσεις. 

Με απόφαση του Πρωθυπουργού, μπορεί να ρυθμίζονται, εφόσον είναι αναγκαίο, ειδικότερα θέματα που αφορούν τον τρόπο συνεργασίας μεταξύ της συνιστώμενης υπηρεσίας και των λοιπών υπηρεσιών των Υπουργείων και των φορέων του δημοσίου τομέα. 

Με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης, Οικονομικών και Πολιτισμού μπορεί να ρυθμίζεται κάθε θέμα σχετικό με την οργάνωση και τη λειτουργία της παραπάνω υπηρεσίας. 

Η συνιστώμενη με τον παρόντα νόμο υπηρεσία καταργείται με προεδρικό διάταγμα, το οποίο εκδίδεται με πρόταση του Υπουργού Πολιτισμού. Με το διάταγμα αυτό ρυθμίζονται τυχόν θέματα που προκύπτουν από την κατάργηση της υπηρεσίας αυτής. 

β. Η διάρκεια των μισθώσεων ακινήτων στις οποίες προβαίνει η Εταιρεία ορίζεται συμβατικά κατά παρέκκλιση της διάταξης της παρ. 1 του άρθρου 5 του Π.Δ. 34/1995 (ΦΕΚ 30Α'). 

γ. 'Οπως το άρθρο αυτό γίνεται αναφορά στους Ολυμπιακούς Αγώνες του 2004, νοούνται και οι "Παραολυμπιακοί". 

Ι. Στο 'Αρθρο 15 παρ. 1 του Σ/Ν αντικαθίστανται τα πέντε τελευταία εδάφια ως ακολούθως: 

"(...) Το σύνολο των πάσης φύσεως αποδοχών που λαμβάνουν οι αποσπώμενοι καθορίζεται από την Εταιρεία και καταβάλλεται εξ ολοκλήρου από αυτή. Ο χρόνος της απόσπασης θεωρείται ως χρόνος πραγματικής υπηρεσίας για κάθε συνέπεια στην υπηρεσία ή το φορέα προέλευσης του αποσπασθέντος. Οι αποσπώμενοι συνεχίζουν υποχρεωτικά την ασφάλισή τους στα ταμεία ασφάλισης των υπηρεσιών ή φορέων προέλευσής τους και οι εισφορές ασφαλισμένου και εργοδότη υπολογίζονται επί των αποδοχών του τελευταίου πριν από την απόσπαση μηνός, όπως αυτές θα διεμορφώνοντο κάθε φορά, εάν παρέμεναν στην οργανική τους θέση. Οι εισφορές του εργοδότη βαρύνουν από της αποσπάσεως την Εταιρεία". 

ΙΙ. Απαλείφεται η παρ. 3 του 'Αρθρου 15 του Σ/Ν και μετά ταύτα η παρ. 4 λαμβάνει τον αριθμό 3. 

ΙΙΙ. Στο 'Αρθρο 17 του Σ/Ν το εδ. α' συμπληρώνεται και αντικαθίσταται ως εξής: 

"α) Για την κατασκευή των ειδικών τεχνικών έργων της παρ. 5 περ. ε του άρθρου αυτού, μπορεί να συσταθεί ανώνυμη εταιρεία με μόνο ιδρυτή το Ελληνικό Δημόσιο. Οι διατάξεις της παρ. 6 περ. i και των παρ. 10 έως 17 του άρθρου αυτού ισχύουν και εν προκειμένω, εφαρμοζομένων κατά τα λοιπά των κοινών περί ανωνύμων εταιρειών διατάξεων και β) Στο εδάφιο γ' η λέξη "Εταιρεία" αντικαθίσταται από τη λέξη "Αθήνα 2004"."). 

ΠΡΟΕΔΡΟΣ (Απόστολος Κακλαμάνης): Επίσης η κ. Παπαδημητρίου, η οποία μόλις ολοκλήρωσε την αγόρευσή της, έχει προτείνει μια τροποποίηση του άρθρου 18, με ειδική τροπολογία, η οποία συζητείται τώρα. 

Κυρία Παπαδημητρίου, εγώ έχω εδώ την τροπολογία με γενικό αριθμό 2804. 'Εχετε καταθέσει και άλλες τροπολογίες; 

ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Εχω καταθέσει τρεις τροπολογίες, κύριε Πρόεδρε, τις οποίες και ανέπτυξα. 

ΠΡΟΕΔΡΟΣ (Απόστολος Κακλαμάνης): Παρακαλώ, λοιπόν, να έχετε υπόψη σας και αυτές τις τροπολογίες, κυρία Υπουργέ, γιατί θα ερωτηθείτε επ' αυτών. Πριν σας ρωτήσω για την ψήφιση κάθε άρθρου, θα σας ρωτήσω επι των τροπολογιών στα συγκεκριμένα άρθρα. 

Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε. 

Επειδή δεν πρόλαβα να δω ακριβώς τις διατυπώσεις των διορθώσεων που μόλις μας μοιράστηκαν, εάν υπάρχει κάποια ανακρίβεια, να με συγχωρέσει η κυρία Υπουργός, στη συνέχεια θα διορθώσουμε. 

Εν πάση περιπτώσει, προκαταβολικά θα ήθελα να πω ότι αυτό το τελευταίο κεφάλαιο είναι απόλυτα εναρμονισμένο με τα υπόλοιπα δύο και γι' αυτόν το λόγο θα καταψηφίσουμε όλα τα άρθρα. 

Επιτρέψτε μου τώρα να σας εξηγήσω, γιατί. Πρώτα απ' όλα, αναφορικά με το άρθρο 15, δεν συμφωνούμε όσον αφορά την αλλαγή στην παράγραφο 1, δηλαδή να υπάρχει δυνατότητα πρόσληψης-απόσπασης προσωπικού από το δημόσιο, ύστερα από εισήγηση του διευθύνοντος συμβούλου. Δεν συμφωνούμε με το αόριστο που προβλέπει το συγκεκριμένο άρθρο, όσον αφορά την ειδική πρόσθετη αμοιβή. Είναι ένα θέμα που θα ρυθμίζεται μεταξύ της Κυβέρνησης και του διευθύνοντος συμβούλου του Οργανισμού "Αθήνα 2004". 'Οπως επίσης δεν συμφωνούμε οι εισφορές των ασφαλισμένων να υπολογίζονται επί των αποδοχών του τελευταίου πριν από την απόσπασή τους μηνός. 

Επίσης νομίζουμε ότι ανοίγουν παράθυρα, αυτά που τόσες φορές έχουμε συζητήσει εδώ. 

'Οσον αφορά το δεύτερο εδάφιο του ίδιου άρθρου, όπου δίνεται η δυνατότητα με κοινή απόφαση Υπουργού Πολιτισμού και Οικονομικών για κατεπείγουσες ανάγκες, να γίνονται απευθείας προσλήψεις από τον διευθύνοντα σύμβουλο μέχρι και 5% του συνόλου των υπαλλήλων της εταιρείας, υπάρχουν οι γνωστές διαδικασίες, δεν θέλω να επανέλθω σ' αυτές. 

Επίσης, δεν θεωρούμε ότι εξυπηρετούνται οι ανάγκες -και δεν δεχόμεθα τα επιχειρήματα περί καθυστερήσεων και όλα αυτά που κατά καιρούς έχουν ακουστεί- αναφορικά με την πρόσληψη προσωπικού για την οποία γίνεται λόγος στο εδάφιο 4, που τουλάχιστον στο σχέδιο νόμου που έχω -δεν ξέρω αν στη διόρθωση υπάρχει κάτι διαφορετικό- γίνεται συγκεκριμένη αναφορά που λέγει ότι η πρόσληψη γίνεται κατά παρέκκλιση κάθε γενικής ή ειδικής διάταξης, που αφορά τις προσλήψεις και αποδοχές ή αμοιβές στο δημόσιο τομέα. 

Επίσης η συγκεκριμένη απόσπαση γίνεται κατά παρέκκλιση των περί αποσπάσεων κείμενων διατάξεων. Δεν μπορούμε να συμφωνήσουμε με τέτοιου είδους ρυθμίσεις. 

Φυσικά, είχαμε πει και από την αρχή, όταν συζητούσαμε το νόμο για την Επιτροπή Ολυμπιακών Αγώνων, για το πρόβλημα του συντονισμού των έργων. Βλέπω τώρα ότι η Κυβέρνηση επανέρχεται και συστήνει τη Γενική Γραμματεία για το συντονισμό των έργων. Εμάς δεν μας δημιουργεί κανένα ιδιαίτερο πρόβλημα το πού θα είναι, αλλά πάντως δεν μπορώ να μη σχολιάσω το γεγονός ότι ενώ αυτή η Γραμματεία είναι επιφορτισμένη με το συντονισμό των κατασκευαστικών έργων της Ολυμπιάδας, όμως υπάγεται στο Υπουργείο Πολιτισμού. Η λογική θα έλεγε ότι θα έπρεπε να είναι στο ΥΠΕΧΩΔΕ. Εν πάση περιπτώσει, απλώς το σημειώνω. 

'Οσον αφορά το άρθρο 17, έρχεσθε στα λόγια μας, ας το πω έτσι. 'Οταν είχε συζητηθεί ο νόμος για την Επιτροπή Ολυμπιακών Αγώνων, είχαμε πει ότι δεν καταλάβαμε ποτέ γιατί θα έπρεπε η Επιτροπή Ολυμπιακών Αγώνων, ο "Αθήνα 2004", να έχει θυγατρικές, οι οποίες να ασχολούνται και με κατασκευές. Βλέπω τώρα επανερχόμαστε και συστήνεται αυτή η ανώνυμη εταιρεία για κατασκευές ολυμπιακών έργων. Δεν ξέρω αν η συγκρότηση αυτής της εταιρείας έχει σχέση με τα δημοσιεύματα που μιλάνε για αντιπαραθέσεις μεταξύ του ΥΠΕΧΩΔΕ και του "Αθήνα 2004". Πάντως, κατά την άποψή μας, θα υπάρχει πρόβλημα. Εάν ο "Αθήνα 2004" θα έχει και εκείνος θυγατρικές κατασκευαστικές εταιρείες, θα υπάρχει ένα πρόβλημα τελικά ποιος, τι κάνει και για ποιο λόγο. 

Επίσης το άρθρο 18 είναι απαράδεκτο και συγκεκριμένα η επισήμανση που λέγει ότι ο "Αθήνα 2004" μπορεί να κάνει προσλήψεις προσωπικού με επιστημονικές γνώσεις κι εδώ πάλι κατά παρέκκλιση κάθε άλλης διάταξης για όρους εργασίας κλπ. Δεν συμφωνούμε. 

Στο άρθρο 20 γίνονται επιπλέον αλλαγές στο ν. 1515 και βέβαια δεν μπορούμε να ξέρουμε ακριβώς ποιες θα είναι οι λειτουργίες, όσον αφορά τον Πύργο Βασιλίσσης και τις Αλυκές Αναβύσσου. Γίνεται λόγος για ανάδειξή του σε χώρο αναψυχής και πολιτιστικής λειτουργίας, αλλά θα έπρεπε να είναι πιο συγκεκριμένο. 

Τελειώνοντας, σε καμία περίπτωση δεν μπορούμε να συμφωνήσουμε με το άρθρο 21, πολύ περισσότερο γιατί ο συντελεστής δόμησης είναι τετραπλάσιος από αυτόν που υπάρχει σήμερα και πολύ περισσότερο, διότι αυτός ο τεράστιος οικοδομικός χώρος μετά το τέλος των Ολυμπιακών Αγώνων δεν φαίνεται να έχει μία άμεση κοινωνική ή αθλητική λειτουργία, αλλά θα κληθεί να εξυπηρετήσει εγκαταστάσεις της Γενικής Γραμματείας Αθλητισμού, προφανώς για γραφεία ή κάτι παρόμοιο. 

Τελειώνοντας, κύριε Πρόεδρε -και ευχαριστώ για την ανοχή σας- θέλω να πω ότι στο συγκεκριμένο άρθρο το πιο σοβαρό είναι η κατάργηση του τμήματος πεζόδρομου στο Μαρούσι και του τεράστιου συντελεστή δόμησης. 

Ευχαριστώ πολύ. 

ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Κύριε Πρόεδρε, παίρνω το λόγο για να διαφωνήσω με το άρθρο 18 του σχεδίου νόμου, αλλά και με την τροπολογία της κ. Παπαδημητρίου. Δεν υπάρχει ανάγκη να αλλάξουμε τις διατάξεις του κώδικα περί δικηγόρων. Η κείμενη νομοθεσία επιτρέπει, κύριοι συνάδελφοι, στη διοίκηση να ζητά ορισμένα και ειδικά προσόντα από κάποιους δικηγόρους, προκειμένου να τους προσλάβει στη συγκεκριμένη θέση. Η επιτροπή, η οποία καλείται κάθε φορά να αξιολογήσει τους υποψηφίους, είναι προφανές ότι λαμβάνει υπόψη την εξειδίκευση που ο καθένας έχει ή δεν έχει για το συγκεκριμένο αντικείμενο, που καλείται να διεκπεραιώσει και να υπηρετήσει. 

Δεν μπορώ να αντιληφθώ και τη διάταξη του άρθρου 18 του σχεδίου νόμου αλλά και την τροπολογία της κ. Παπαδημητρίου. Επίσης δεν δεσμεύεται η διοίκηση να καθορίσει ελευθέρως το ύψος της αποζημίωσης του δικηγόρου ή των δικηγόρων που θα προσλάβει για το συγκεκριμένο αντικείμενο. 

Κυρία Υπουργέ, αφήστε τις διατάξεις του κώδικα περί δικηγόρων ως έχουν και αν χρειάζεστε εξειδικευμένους δικηγόρους, μπορείτε να τους αναζητήσετε μέσα από την κρίση της επιτροπής, που προβλέπεται από την κείμενη νομοθεσία. Διαφορετικά, ελέγχεσθε έντονα για μεροληψία. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Να ακούσετε και τους υπολοίπους; Αυτά έχουν ήδη διανεμηθεί. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Θέλω να πω κάτι σχετικά με όσα ανέφερε ο κ. Αγγουράκης. 

ΠΡΟΕΔΡΟΣ (Απόστολος Κακλαμάνης): Αν θέλετε, να μιλήσουν και οι άλλοι, ώστε να απαντήσετε σε όλους και να κλείσουμε. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Απλώς μία διευκρίνιση θέλω να κάνω. 

ΠΡΟΕΔΡΟΣ (Απόστολος Κακλαμάνης): Καλώς. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Επειδή έγινε αναφορά στο άρθρο 20, θυμίζω ότι το άρθρο αυτό έχει ήδη ενσωματωθεί στα προηγούμενα. Επομένως δεν συζητάμε σήμερα ούτε το 20 ούτε το 23. Συζητήθηκαν χθες επειδή ενσωματώθηκαν στην αρχή. 

ΠΡΟΕΔΡΟΣ (Απόστολος Κακλαμάνης): Ο κ. Σπυριούνης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, με την ιδιότητά σας ως δικηγόρου πρέπει να παρεμβείτε στην Κυβέρνηση. 

ΠΡΟΕΔΡΟΣ (Απόστολος Κακλαμάνης): 'Οταν προεδρεύω, οφείλω να μην διατυπώνω άποψη και μάλιστα για θέματα για τα οποία έχω νομοθετήσει ο ίδιος. Το νόμο στον οποίο αναφέρετε ο κ. Κουβέλης τον έχω εισηγηθεί εγώ στη Βουλή, αλλά από τη θέση αυτή δεν δικαιούμαι να το κάνω αυτό. Πρέπει να κατέβω από την 'Εδρα για να πω τις απόψεις μου. 

ΝΙΚΟΛΑΟΣ ΓΚΕΛΕΣΤΑΘΗΣ: 'Οχι από της 'Εδρας. Κατ' ιδίαν. 

ΠΡΟΕΔΡΟΣ (Απόστολος Κακλαμάνης): Εάν επρόκειτο σε όσους τομείς έχω εισηγηθεί νομοσχέδια από επτά ή οκτώ Υπουργεία που έχω περάσει να διατυπώνω άποψη για διάφορες αλλαγές που γίνονται κατά καιρούς, θα σας απασχολούσα πάρα πολύ όλους. 

ΓΙΑΝΝΗΣ ΖΑΦΕΙΡΟΠΟΥΛΟΣ: (Δεν ακούστηκε). 

ΠΡΟΕΔΡΟΣ (Απόστολος Κακλαμάνης): Είναι και θέματα αρχής. 

Ορίστε, κύριε Σπυριούνη. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, είμαστε περήφανοι για το ν. 2190 και το λέω δηλώνοντας ότι ο δεύτερος γιος μου είναι άνεργος. 

Κυρία Υπουργέ, υπερασπίζομαι το ν. 2190 που αποτελεί έκφραση της πίστης μας στις δημοκρατικές αρχές και στην έννοια της αξιοκρατίας. 

ΠΡΟΕΔΡΟΣ (Απόστολος Κακλαμάνης): Δεν αφορά πάντως το ν. 2190, τα περί δικηγόρων. 

ΚΥΡΙΑΚΟΣ ΣΠΥΡΙΟΥΝΗΣ: Κατ'αρχήν, στο άρθρο 15 καθορίζεται ότι εφαρμόζεται ο ν.2190 στην παράγραφο 4, αν θυμάμαι καλά. Η απόσπαση υπαλλήλων για να συμβάλουν με ειδικά προσόντα στην υπόθεση των έργων, για τους Ολυμπιακούς Αγώνες και στη γενική προετοιμασία, νομίζω ότι αποτελεί ένα δικαιότατο αίτημα και απαίτηση της Κυβέρνησης. Και επ'αυτού, δεν έχω καμία αντίρρηση. 

Επίσης ενώ αντιλαμβάνομαι την αξία, γιατί αυτοί θα δουλέψουν πέραν ωραρίου με ειδικές συνθήκες εργασίας, με προσφορά πέρα από το μέτρο της καθημερινής υπαλληλικής εργασίας, την ανάγκη να έχουν κάποιο κίνητρο, κυρία Υπουργέ, με ενοχλεί, και οφείλω να το δηλώσω, η αμοιβή κατά παρέκκλιση των υφισταμένων διατάξεων. Νομίζω ότι οι υφιστάμενες διατάξεις εξασφαλίζουν πλαίσιο κινήτρων για υπαλλήλους που θα προσφέρουν υπό ειδικές συνθήκες και έξω από ωράρια κλπ. τις υπηρεσίες τους για την υπόθεση αυτή. 

Στο άρθρο 15 έχω μία εκπρόθεσμη βέβαια τροπολογία που αναφέρεται στα αστυνομικά που με το προηγούμενο νομοσχέδιο της Γραμματείας Αθλητισμού, είχε προβλεφθεί ένα 10% για τα μετοχικά ταμεία των αστυνομικών οργάνων από τα εισιτήρια ποδοσφαίρου και μπάσκετ και ένα 10% από τα ραδιοτηλεοπτικά έσοδα. Το πρώτο έγινε 5% και το δεύτερο καταργήθηκε, κατά τη συζήτηση εδώ. Το επαναφέρω το θέμα. Και απευθύνομαι σε εσάς, κύριε Πρόεδρε, γιατί γνωρίζω -και το τονίζω- την ευαισθησία σας την πατριωτική όπως όλων μας, γιατί δεν διστάζετε, όπου η πατριωτική επιταγή επιβάλλεται, να παίρνετε καθαρές και ευθείες θέσεις. Ενδιαφερθείτε, λοιπόν, λίγο, όπως πρέπει να ενδιαφερθούμε όλοι μας για τις 'Ενοπλες Δυνάμεις. Υπάρχει μία δυσαρέσκεια. Λοχαγός με δεκαπέντε χρόνια που γκρεμίζεται από το αλεξίπτωτο είκοσι χιλιάδες πόδια ελεύθερη πτώση, παίρνει διακόσιες ενενήντα πέντε χιλιάδες δραχμές και κάθε δύο χρόνια έχει μετάθεση. 

Κυρία Υπουργέ, το ίδιο συμβαίνει και με τα αστυνομικά όργανα. Ας βοηθήσουμε, αν δεν θέλουμε να μην υποκύψουν στην υπαλληλική νοοτροπία και να λέει ο λοχαγός την Παρασκευή το μεσημέρι δεν έρχομαι, κύριε διοικητά, δεν με ενδιαφέρει. Τη Δευτέρα το πρωί θα έρθω. Πάει ο Στρατός. Αλλά για να κρατήσουμε αυτό το παλιό κλίμα που ζήσαμε εμείς, είκοσι τέσσερις ώρες το εικοσιτετράωρο αγογγύστως, θα πρέπει να τους προσέξετε. Γιατί η κοινωνία δυστυχώς μέσα στην καταναλωτική ψυχολογία μετράει με βάση τις αμοιβές. Εδώ φθάσαμε δυστυχώς. Περνάει αυτό το κλίμα και στις 'Ενοπλες Δυνάμεις και στα Σώματα Ασφαλείας. Γι'αυτό έχουμε και μειωμένη απόδοση. Και το βλέπουμε από τα φαινόμενα που υπάρχουν και προκαλούν το κοινό αίσθημα από αστυνομικά όργανα. Πρέπει να τους δώσουμε κίνητρα, να πονέσετε το έργο τους. Να τιμήσουμε την προσφορά τους. 

Επαναφέρω, λοιπόν, αυτό το λογικό αίτημα, μήπως πρέπει να το ξαναδούμε, να κάνουμε το 5% σε 10% από τα εισιτήρια και να καθιερώσουμε την αποζημίωση των αστυνομικών οργάνων του 10% που είχε προβλεφθεί από το προηγούμενο νομοσχέδιο περί ερασιτεχνικού αθλητισμού. 

Σαφώς αντιλαμβάνομαι την έννοια του άρθρου 18. Ειδικοί σύμβουλοι πιστεύω θα είναι πρόσωπα με αναγνωρισμένη εμπειρία και αναμφισβήτητη επιστημονική συγκρότηση που ίσως στο δεσμευτικό πλαίσιο των διαδικασιών που προβλέπει το ν.δ. 3226 να μην επιτρέπει ειδικά μέτρα. Συντάσσομαι με το πνεύμα της σχετικής τροπολογίας. 

Να μη στερήσουμε το δικαίωμα σε εκλεκτούς, ανεγνωρισμένης ικανότητας ανθρώπους, να μπορεί, μέσα στην ευελιξία που πρέπει να υπάρχει για την κάλυψη των αναγκών των Ολυμπιακών Αγώνων, να υπάρχει και μια ευχέρεια επιλογής ενός, δύο, τριών προσώπων με ειδικά προσόντα και ειδικό πνεύμα προσφοράς. 

Με τις παρατηρήσεις αυτές, ψηφίζω τα συγκεκριμένα άρθρα, αφού πω δύο κουβέντες για το άρθρο 21, που προβλέπει το Ολυμπιακό Κέντρο Ραδιοτηλεόρασης. Και να πω ότι, μετά από τη χρησιμοποίηση αυτών των κτιρίων, υποπτεύομαι ότι εκεί που υπάρχει και το οικόπεδο της Διεθνούς Εκθέσεως Θεσσαλονίκης, μήπως, κύριε Υπουργέ, χάσουμε τη δυνατότητα να χρησιμοποιούμε αυτό το χώρο της ΔΕΘ. Η προοπτική και ένα πλούσιο στοιχείο της Διεθνούς Εκθέσεως Θεσσαλονίκης να μετατεθούν εν κινδύνω. Γιατί η συνολική εξέλιξη της Διεθνούς Εκθέσεως Θεσσαλονίκης είναι, μέχρι τώρα τουλάχιστον αιωρούμενη, για να μην πω επικινδύνως αιωρούμενη, με απρόβλεπτο το μέλλον της. Και τώρα βλέπω ότι εκεί θα κτιστούν εγκαταστάσεις. Να κτιστούν εγκαταστάσεις, αλλά δεν λέγεται τίποτε για το τι θα γίνουν αυτές οι εγκαταστάσεις μετά σε σχέση με την ΔΕΘ. Υποπτεύομαι ότι χάνεται για την 'Εκθεση. Αυτό δεν είναι επιτρεπτόν. 

ΠΡΟΕΔΡΟΣ (Απόστολος Κακλαμάνης): Ο κ. Ιωάννης Ζαφειρόπουλος έχει το λόγο. 

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, το κεφάλαιο Γ' του νομοσχεδίου που συζητούμε έχει υποστεί μια ουσιαστική μεταλλαγή με την τροποποίηση του άρθρου 15, προς την οποία, όπως είναι συγκροτημένη, διαφωνώ ευθύτατα. Και αν δεν ρυθμιστούν εκ νέου τα θέματα που προβλέπονται στις διατάξεις του άρθρου 15, θα υποχρεωθώ να καταψηφίσω το άρθρο 15, για τους εξής πολύ απλούς λόγους: 

Η προηγούμενη διατύπωση της παραγράφου 4, του άρθρου 15, προέβλεπε τη δημιουργία μιας Ειδικής Γραμματείας για το συντονισμό των αρμοδιοτήτων των "Ολυμπιακών Συντονιστών" των Υπουργείων. Αυτή ήταν η αρχική διάταξη, προς την οποία δεν διαφωνούμε. Αλλά η νέα διατύπωση ή παραβλέπει την πραγματικότητα ή υποτιμά τη νοημοσύνη του Koινοβουλίου ή επίσης προσπαθεί να δημιουργήσει περαιτέρω προβλήματα στη λειτουργία όλων εκείνων των φορέων που εμπλέκονται στην υλοποίηση των Ολυμπιακών Αγώνων του 2004. Και θα γίνω σαφέστερος. Είναι δυνατόν, μια Ειδική Γραμματεία "να χαράσσει κατευθύνσεις, να απευθύνει συστάσεις, να υποβάλλει προτάσεις, για προώθηση νομοθετικών ρυθμίσεων", μια Ειδική Γραμματεία, η οποία δημιουργείται για να υποστηρίξει τη Διϋπουργική Επιτροπή και το συντονισμό των υπηρεσιών των Υπουργείων και των νομικών προσώπων του ευρύτερου δημόσιου τομέα; Δηλαδή, ενώ ο νόμος σιωπά σχετικά με το όργανο ή το φορέα ή την εξουσία, που θα έχει την αρμοδιότητα του ουσιαστικού ελέγχου και εποπτείας της εταιρείας κατασκευής Ολυμπιακών 'Εργων, εμμέσως δηλαδή αναθέτετε και τον έλεγχο και την εποπτεία αυτού του νομικού προσώπου στην Ειδική Γραμματεία; 

Και είναι δυνατόν, όταν άλλες χώρες συγκροτούν ειδικές υπουργικές υπηρεσίες και Υπουργεία για την οργάνωση των Ολυμπιακών Αγώνων, να αναθέτουμε αυτό το τεράστιο έργο σε μια Ειδική Γραμματεία, σε έναν ειδικό γραμματέα, ο οποίος θα πλαισιώνεται από τρεις μετακλητούς υπαλλήλους, από πέντε ειδικούς επιστήμονες και από δέκα υπαλλήλους, αποσπώμενους από τον ευρύτερο δημόσιο τομέα; 

Αν αυτό αποτυπώνει τη βούληση της Κυβέρνησης, σχετικά με το ενδιαφέρον που θα έπρεπε να επιδεικνύει για την επιτάχυνση των διαδικασιών και την ουσιαστικοποίηση των κυβερνητικών αρμοδιοτήτων που αντιστοιχούνται και αναφέρονται στην οργάνωση των Ολυμπιακών Αγώνων, τότε πρέπει να άρω και τους χαρακτηρισμούς που έκανα συνολικά για το νομοσχέδιο, για το οποίο ήμουν επαινετικός. 

Σας καλώ επειδή η διάταξη αυτή είναι ως προς το πνεύμα και την εκφραζόμενη πολιτική βούληση τελείως διαφορετική από τη διάταξη που είχε διαμορφωθεί κατά την επεξεργασία του σχεδίου νόμου στην Επιτροπή, να την ξαναδείτε. Αν επιμείνετε, σημαίνει ότι κάτι άλλο επιδιώκετε μέσα από αυτή τη διάταξη, όχι εσείς, αλλά συνολικά και συλλογικά η Κυβέρνηση. Γιατί θεωρώ πως είναι αδιανόητο να ανατίθεται η χάραξη των γενικών κατευθύνσεων για την υλοποίηση του μεγάλου εθνικού εγχειρήματος των Ολυμπιακών Αγώνων του 2004 σε ένα Ειδικό Γραμματέα του Υπουργείου Πολιτισμού, ακόμα και αν αυτός βαπτίζεται ως "ο συντονιστής" των ολυμπιακών συντονιστών των άλλων υπουργείων. 

Σας καλώ να επανεξετάσετε τη διάταξη. Σε αντίθετη περίπτωση δηλώνω ότι θα την καταψηφίσω. 

ΠΡΟΕΔΡΟΣ (Απόστολος Κακλαμάνης): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, για τα κεφάλαια Α' και Β' τοποθετηθήκαμε χθες και είπαμε ποια θα ψηφίσουμε. Για το κεφάλαιο Γ' που μιλάει για τις προσλήψεις των ειδικευμένων που θα εργαστούν στα έργα, πιστεύουμε ότι θα πρέπει να υπάρχει μία προσοχή. 'Εχουμε δύο παρατηρήσεις να κάνουμε στο κεφάλαιο Δ' στο άρθρο 19. 

'Εχουμε αναφερθεί στη μεγάλης έκτασης καταστρατήγηση της πολεοδομικής νομοθεσίας και των διαδικασιών σχεδιασμού. Το άρθρο 19 αφορά ακόμη μία ρύθμιση με την οποία σαρώνονται διατάξεις πολεοδομικής νομοθεσίας και μάλιστα του οικιστικού νόμου του 1997 που τόσο έκανε υπερήφανο τον Υπουργό ΠΕ.ΧΩ.Δ.Ε. για τη συνεισφορά που θα είχε στην πολεοδομική ανασυγκρότηση της χώρας. 

Ακόμη και οι διαδικασίες σχεδιασμού, γενικά πολεοδομικά σχέδια που πιθανά άρχισαν λίγο ή και μετά την ανάλυψη της Ολυμπιάδας και συνεχίζονται μέχρι σήμερα, με αυτήν τη διάταξη έχουν παγώσει. 

Το άρθρο 21 αναφέρεται για την ανέγερση του κέντρου ραδιοτηλεόρασης με πολύ υψηλή εκμετάλλευση του χώρου. Δεν είναι μόνο τι θα γίνει μετά, όπως είπε ο κ. Σπυριούνης. Είναι ότι ο συντελεστής 3 που δίνεται στην ήδη κορεσμένη Αθήνα θεωρείται πλέον απαράδεκτος απ'όλο τον επιστημονικό κόσμο. Το τόνισε και ο κ. Πολύζος στην επιτροπή. Ο καθηγητής του Εθνικού Μετσοβείου Πολυτεχνείου κ. Αραβαντινός έχει κατ' επανάληψη υποστηρίξει ότι πλέον στην Αθήνα ο μέγιστος συντελεστής δόμησης δεν πρέπει να υπερβαίνει το 2,4. Θα μου πείτε "μα, ήδη υπάρχει". Και τι σημαίνει; Πως επειδή υπάρχει πρέπει να κάνουμε και άλλα, που δεν ξέρουμε κιόλας μετά τι θα γίνουν; 

Πιστεύουμε ότι τα ολυμπιακά έργα έπρεπε να δίνουν το παράδειγμα για μία ελπιδοφόρα αλλαγή στο χώρο της Αθήνας και το παράδειγμα του ραδιοτηλεοπτικού κέντρου δίνει το αντίθετο μήνυμα. 

ΠΡΟΕΔΡΟΣ (Απόστολος Κακλαμάνης): Ο κ. Βούλγαρης έχει το λόγο. 

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, κύριοι συνάδελφοι, στο τρίτο κεφάλαιο του σχεδίου νόμου που συζητούμε σήμερα αντιμετωπίζονται ορισμένα προβλήματα τα οποία έχουν επισημανθεί από την εφαρμογή του πρόσθετου ν. 2598/98, που αφορούν την ίδρυση της ανώνυμης εταιρείας "Αθήνα 2004" η οποία ουσιαστικά έχει αναλάβει όλο το συντονισμό και την οργάνωση των θεμάτων που αφορούν τους Ολυμπιακούς Αγώνες του 2004. 

Και πραγματικά με τις ρυθμίσεις των άρθρων του κεφαλαίου αυτού επιχειρείται μία θεσμική κατοχύρωση όλων των ενεργειών και διαδικασιών που απαιτούνται για τη συνεργασία του δημόσιου και ιδιωτικού τομέα προκειμένου να έχουμε το καλύτερο και γρηγορότερο αποτέλεσμα στις ενέργειες της πολιτείας, αλλά και του ιδιωτικού τομέα, διότι θα υπάρξει μία συνεργασία μεταξύ τους για να επιτευχθεί ο σκοπός που είναι η έγκαιρη και η καλύτερη δυνατή αντιμετώπιση των εγκαταστάσεων και των έργων, στις οποίες θα διεξαχθούν οι Ολυμπιακοί Αγώνες του 2004. 

'Εχουμε, λοιπόν, ορισμένες διατάξεις, οι οποίες πραγματικά συμβάλλουν σε αυτήν την κατεύθυνση. 

Αναφέρομαι ειδικότερα στο άρθρο 15 στα θέματα προσωπικού. Με την παράγραφο 1 δίδεται η δυνατότητα απόσπασης από τον ευρύτερο δημόσιο τομέα -δεν μιλάμε μόνο για τα Υπουργεία, αλλά και για οργανισμούς και για νομικά πρόσωπα ιδιωτικού και δημοσίου δικαίου- σε ορισμένους υπαλλήλους, οι οποίοι έχουν εμπειρία και εξειδίκευση σ' αυτά τα θέματα, έτσι ώστε να απασχοληθούν στην εταιρεία "Αθήνα 2004" με ένα ειδικό μισθολόγιο. 

Γνωρίζουμε ότι υπάρχουν υπάλληλοι, οι οποίοι δουλεύουν πέρα από το χρόνο εργασίας τους, έχουν αυξημένες ευθύνες και μεγάλη εξειδίκευση και εμπειρία σε ορισμένα ζητήματα. Αυτό το ζήτημα πρέπει να το αντιμετωπίσουμε γιατί δεν μπορούμε να ισοπεδώνουμε ούτε τη δυνατότητα της παραπάνω εργασίας, αλλά ούτε και τη δυνατότητα της μεγαλύτερης ευθύνης στην ανάληψη ορισμένων υποχρεώσεων από υπαλλήλους με εξειδικευμένη εμπειρία και γνώση. Πιστεύω ότι σ' αυτό κανείς συνάδελφος δεν έχει αντίρρηση. 

Από τη στιγμή που έχουμε κοινή απόφαση Υπουργών Οικονομικών και Πολιτισμού για το διακανονισμό αυτών των αμοιβών η πολιτεία παρεμβαίνει ουσιαστικά για τον καθορισμό του ύψους αυτής της αμοιβής. 

Στην άλλη παράγραφο ορίζονται οι ολυμπιακοί υπεύθυνοι και δημιουργείται ένα πλέγμα υπαλλήλων ένας σε κάθε εμπλεκόμενο Υπουργείο που θα έχει συμμετοχή για τους Ολυμπιακούς Αγώνες. Νομίζω ότι το ίδιο κάναμε για να αντιμετωπίσουμε και τα διαρθρωτικά προγράμματα της Ευρωπαϊκής 'Ενωσης για να μπορέσουμε να διεκπεραιώσουμε τις δραστηριότητες και τα έργα που εντάσσονται στα Κοινοτικά Πλαίσια Στήριξης, που συγχρηματοδοτούνται από την Ευρωπαϊκή 'Ενωση. Κάτω από τις συνθήκες που λειτουργεί ο δημόσιος τομέας δεν θα ήταν δυνατόν να είμαστε αποτελεσματικοί και να διεκπεραιωθούν τα έργα μέσα στο συγκεκριμένο χρονικό διάστημα που ορίζει η Ευρωπαϊκή 'Ενωση. 

Αυτό μπορεί να ισχύσει και για τους Ολυμπιακούς Αγώνες του 2004. Υπάρχει ένας πεπερασμένος χρόνος μέσα στον οποίο πρέπει να ολοκληρωθούν τα έργα. 'Αρα πρέπει ένα κομμάτι του δημόσιου τομέα να δουλέψει κάτω από διαφορετικές συνθήκες και με διαφορετικές αμοιβές. Γι' αυτό το λόγο και στο Υπουργείο Δημοσίων 'Εργων αλλά και σε άλλα Υπουργεία δημιουργήθηκαν ειδικές υπηρεσίες, οι οποίες βέβαια ανήκουν στο δημόσιο, αλλά δίνουν τη δυνατότητα διαφορετικής αντιμετώπισης και στο ωράριο και στις αμοιβές των υπαλλήλων, οι οποίοι θα απασχοληθούν σ'αυτές. 

Σε σχέση με τη διάταξη που πρότεινε η Υπουργός για το Γενικό Γραμματέα τόνισα στη Διαρκή Επιτροπή ότι το κομμάτι της διοίκησης που θα αναλάβει την ευθύνη και το συντονισμό, αλλά και τη συνεργασία του δημοσίου με τον ιδιωτικό τομέα θα πρέπει να είναι μια γενική και όχι ειδική γραμματεία που πρέπει να έχει συγκεκριμένο χρονικό διάστημα ύπαρξης μέχρι το πέρας των Ολυμπιακών Αγώνων, δηλαδή θα πρέπει αυτή η διάταξη να αναφέρεται σε γενικό γραμματέα ο οποίος θα έχει συντονιστικές δραστηριότητες και πεπερασμένο χρόνο ύπαρξης, δηλαδή μετά το πέρας των αγώνων να προβλέπει ο νόμος ότι θα καταργηθεί αυτή η γενική γραμματεία αυτοδικαίως. Προτείνω γενικό γραμματέα και όχι ειδικό γραμματέα για να έχει μεγαλύτερο κύρος. 

Τέλος, στο άρθρο 17 θα ήθελα να διευκρινιστεί αν αυτή η εταιρεία θα υπάγεται ή όχι στη διυπουργική επιτροπή. Γιατί, έτσι όπως προτείνεται η διάταξη για τη σύσταση αυτής της εταιρείας, εγώ προσωπικά έχω τη γνώμη ότι δεν είναι σαφές, αν η εταιρεία αυτή που συστήνεται με το άρθρο 17 θα υπάγεται στη διυπουργική επιτροπή ή όχι. 

Αναφερόμενος στο άρθρο 21, κύριοι συνάδελφοι, που αφορά το Ολυμπιακό Κέντρο Ραδιοτηλεόρασης, εδώ έχουμε ένα συντελεστή δόμησης 3. Θα πρέπει να λάβετε υπόψη σας ότι ένα ραδιοτηλεοπτικό κέντρο έχει μία συγκεκριμένη μορφολογία στην αρχιτεκτονική διαμόρφωση του κτιρίου, έχουμε δηλαδή ένα μεγάλο αριθμό ορόφων και από το γεγονός αυτό προκύπτει ο συντελεστής 3. Δεν πρέπει όμως να το εξετάζουμε αποκλειστικά στο συγκεκριμένο οικόπεδο, αλλά γενικότερα σε όλη την πολεοδομική ενότητα που περιβάλλει αυτό το κτίριο και που οι συντελεστές είναι πολύ χαμηλοί, περίπου στο 0,6 και όλοι γνωρίζουμε ότι στην περιοχή του ΟΑΚΑ υπάρχουν πάρα πολλοί ακάλυπτοι χώροι. 'Ετσι εκτιμώ ότι συνολικά στην πολεοδομική ενότητα που γίνεται αυτό το ραδιοτηλεοπτικό κέντρο, επιβάλλεται να έχει αυτόν το συντελεστή και αυτήν τη μορφολογία, δηλαδή υψηλό κτίριο με πολλούς ορόφους και δεν θα δημιουργήσει προβλήματα στο άμεσο περιβάλλον. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, σε όλη τη διάρκεια της συζήτησης αυτού του νομοσχεδίου σε χίλιους τόνους και χίλιους τρόπους διατυπώσαμε ενστάσεις και επιφυλάξεις για το κατά πόσο θα βοηθήσει και θα στηρίξει την προσπάθεια για την τέλεση των Ολυμπιακών Αγώνων του 2004. Είναι ένα
νομοσχέδιο που έρχεται για να ικανοποιήσει κάποιες εταιρείες και την πρόθεση της Κυβέρνησης να βολέψει κομματικά της στελέχη σε όλο το φάσμα των θέσεων που αναφέρονται σ' αυτό το νομοσχέδιο. 

Χθες βράδυ μας ήλθαν κάποιες τροποποιήσεις και συμπληρώσεις στα άρθρα. Μόνο για να διαβάσετε το κείμενο και να καταλάβετε περί τίνος πρόκειται, θα έπρεπε να ασχοληθείτε μ' αυτά περισσότερο από ένα μήνα. 'Επρεπε, λοιπόν, εμείς να τοποθετηθούμε σ' αυτά που η κυρία Υπουργός δεν είχε φέρει προηγουμένως στην επιτροπή και σημειωτέον ότι ο εισηγητής του ΠΑ.ΣΟ.Κ. δεν τα είχε υπόψη του, στήριζε όμως τα άρθρα όπως είχαν έλθει στην επιτροπή. Και αναρωτιέμαι τι θα κάνει εδώ, αν τα ξέρει ή όχι. 

Πάντως εμείς δεν θα ψηφίσουμε κανένα απ' αυτά τα άρθρα που συζητούνται σήμερα. 

Θα μου επιτρέψετε όμως να κάνω κάποιες παρατηρήσεις, γιατί δεν θέλω να προσβάλλεται η νοημοσύνη μας. Δεν θα αναφερθώ στο άρθρο 15 και στην ειδική γραμματεία, με ξεπέρασε ο συνάδελφός μου Βουλευτής του ΠΑ.ΣΟ.Κ. κ. Ζαφειρόπουλος. 

ΓΙΑΝΝΗΣ ΖΑΦΕΙΡΟΠΟΥΛΟΣ: Είστε αξεπέραστος! 

ΙΩΑΝΝΗΣ ΔΗΜΑΡΑΣ: Με ξεπέρασε. 

Εκείνο όμως που μου κάνει μεγάλη εντύπωση είναι το άρθρο 18, στο οποίο αναφέρεται ότι η πρόσληψη προσώπων με ειδικές επιστημονικές γνώσεις ως συμβούλων της ανώνυμης εταιρείας "Αθήνα 2004" και της ανώνυμης εταιρείας του άρθρου 17 του παρόντος, γίνεται κατά παρέκκλιση κάθε άλλης διάταξης, με σύμβαση που εγκρίνεται από τα διοικητικά συμβούλια αυτών για τους όρους εργασίας και αμοιβής τους. 

Είναι δυνατόν να συνάπτεται μια τέτοια σύμβαση εργασίας χωρίς να ξέρουμε το περιεχόμενό της και ποιο το ύψος της αμοιβής; 'Εχουμε κατηγορηθεί και σεις είστε εξ εκείνων που έχουν υποστηρίξει ότι οι Βουλευτές πολλές φορές γίνονται αντικείμενο λοιδορίας για τα χρήματα που παίρνουν ως αποζημίωση για το έργο που επιτελούν και το καθήκον που έχουν στο ελληνικό Κοινοβούλιο. 'Ομως αυτοί οι σύμβουλοι ποιοι είναι και τι χρήματα θα πάρουν; Ποιες είναι οι ειδικές επιστημονικές γνώσεις τους; Ορίζονται στο άρθρο; Γνωρίζουμε εμείς τι θα γίνει; 

Επιπλέον με τροπολογία που καταθέτει η κ. Παπαζώη, υπογεγραμμένη από την κ. Βάσω Παπανδρέου και τον κ. Γιάννο Παπαντωνίου, αναφέρεται στην αιτιολογική έκθεση λέει ότι είναι γνωστό πως τα πληροφοριακά συστήματα ενδέχεται να παρουσιάσουν προβλήματα λειτουργίας κατά την 1.1.2000. 

ΠΡΟΕΔΡΟΣ (Απόστολος Κακλαμάνης): Κύριε Δημαρά, αν θέλετε, να μην αναφερθείτε στην τροπολογία! 

ΙΩΑΝΝΗΣ ΔΗΜΑΡΑΣ: Δεν θα το έκανα, κύριε Πρόεδρε, αλλά αναφέρω την τροπολογία επειδή δεν έχω πρόθεση να ξαναενοχλήσω και επειδή έχω δύο λεπτά. Θα τελειώσω, όμως, γρήγορα. 

ΠΡΟΕΔΡΟΣ (Απόστολος Κακλαμάνης): Καλώς, κύριε συνάδελφε. 

ΙΩΑΝΝΗΣ ΔΗΜΑΡΑΣ: Λέει, λοιπόν, στην προτεινόμενη ρύθμιση: "Συμβάσεις προμήθειας προϊόντων ή παροχής υπηρεσιών φορέων του δημόσιου τομέα αναγκαίες για την αντιμετώπιση κλπ, γίνεται..." και τελειώνει "οι διατάξεις του παρόντος άρθρου εφαρμόζονται εφόσον οι σχετικές συμβάσεις συνομολογηθούν μέχρι τις 31.12.1999 και ισχύουν από 1.5.1999", αναδρομική ισχύ δηλαδή. 

'Ερχεται, λοιπόν, η έκθεση του Γενικού Λογιστηρίου του Κράτους και στην τελευταία παράγραφο λέει: "Από τις προτεινόμενες διατάξεις δεν προκαλείται δαπάνη σε βάρος του Κρατικού Προϋπολογισμού". 

Πώς γίνεται αυτό; Δεν το έχω καταλάβει. 'Εχει αναδρομική ισχύ, γίνονται ρυθμίσεις εκατομμυρίων, αλλά αυτό δεν επιβαρύνει τον κρατικό προϋπολογισμό. Παρακαλώ, θα ήθελα να ακούσω την ερμηνεία. 

ΠΡΟΕΔΡΟΣ (Απόστολος Κακλαμάνης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, ζητήσαμε από την κυρία Υπουργό να τείνει ευήκοον ους στις προτάσεις μας, αλλά η κυρία Υπουργός μόνο τη Βουλή δεν άκουσε και άκουσε κάποιους παρατρεχάμενους, διότι έτσι εξηγείται η τροποποίηση του άρθρου 15, για το οποίο διατυπώθηκε ήδη δριμύτατη παρατήρηση του συναδέλφου κ. Ζαφειρόπουλου, στην οποία κυρία Υπουργέ, προσθέτω και εγώ τη δική μου. 

Μία δεύτερη παρατήρηση που ήθελα να κάνω, είναι ότι δεν μπορώ να καταλάβω πώς μπορεί να υπάρξει μία κατασκευαστική εταιρεία μέσα στη δικαιοδοσία του Υπουργείου Πολιτισμού. Κάπως με βρίσκει να μην αισθάνομαι όμορφα! 

Μία τρίτη παρατήρηση είναι ότι οι διατάξεις των κωδίκων δεν είναι απλή υπόθεση. 'Οταν ψηφίζεται ένας κώδικας, ψηφίζεται με μία πολύ μεγάλη διαδικασία, με χρονοβόρα διαδικασία, με παρεμβολή πολλών επαϊόντων και δεν μπορεί σε ένα απλό νομοσχέδιο σαν το παρόν να έρχονται να τροποποιούνται διατάξεις κωδίκων, όπως τώρα διατάξεις του κώδικος περί δικηγόρων. 

Μία τέταρτη παρατήρηση: Για μία ακόμα φορά θα διατυπώσουμε τη στέρεη άποψή μας ότι δεν δεχόμαστε κανέναν διορισμό κατά παρέκκλιση της υφισταμένης νομοθεσίας. 

ΠΡΟΕΔΡΟΣ (Απόστολος Κακλαμάνης): O κ. Κορκολόπουλος έχει το λόγο για προτασσόμενη δευτερολογία. 

ΒΑΣΙΛΕΙΟΣ ΚΟΡΚΟΛΟΠΟΥΛΟΣ: 'Ηθελα να κάνω τις εξής παρατηρήσεις. Και θα μου επιτρέψετε να αναφερθώ -διότι χθες ήμουν αναγκασμένος να λείψω από την Αθήνα- και σε κάτι που αφορά την περιφέρεια της Αρχαίας Ολυμπίας. 

Το νομοσχέδιο, όπως τελικά καταλήγει, πιστεύω ότι δημιουργεί πραγματικά βανδαλισμό εις βάρος της έννοιας της βιώσιμης αστικής ανάπτυξης. Ο συντελεστής 3 είναι προκλητικότατος και ό,τι και να πούμε, δεν διασκεδάζει αυτό ακριβώς που επισημαίνει η Διεύθυνση Επιστημονικών Μελετών της Βουλής. 

Θα μου επιτρέψετε να κάνω τρεις παρατηρήσεις, για να μην έχω επέκταση του χρόνου μου και στις τροπολογίες. 

Ο συνάδελφος κ. Ζαφειρόπουλος έχει καταθέσει δύο τροπολογίες, οι οποίες με βρίσκουν σύμφωνο, σε ό,τι αφορά την περιφέρεια της Ολυμπίας. Θα ήθελα όμως να επισημάνω ότι διαφωνώ πλήρως με την τροπολογία που έχει κατατεθεί για το θέμα που συνδέεται με το Μουσείο Αθλητισμού. 

'Οσον αφορά την έννοια του ειδικού γραμματέα, που ανέφερε ο κ. Ζαφειρόπουλος τόσο έντονα στην κυρία Υπουργό, πραγματικά χρειάζεται να σκύψει με ιδιαίτερο ενδιαφέρον η κυρία Υπουργός για να δει τα συν και τα πλην μίας τέτοιας τοποθέτησης ειδικού γραμματέα. Πολύ φοβούμαι, κυρία Υπουργέ, ότι αυτό που προφανώς επιδιώκετε, όπως ακριβώς το διατυπώνετε δεν καλύπτεται. 

Τελειώνω, κύριε Πρόεδρε, με ιδιαίτερη έμφαση στο άρθρο 17, που μιλάει για την ίδρυση της εταιρείας κατασκευής. Είναι ένα άρθρο το οποίο μπορεί να δημιουργήσει τεράστιες στρεβλώσεις και να μας δημιουργήσει πραγματικά προβλήματα διαφάνειας. Νομίζω, τη στιγμή που το ελληνικό κράτος έχει Γενική Γραμματεία Αθλητισμού ότι αυτή έχει και την εμπειρία και τα κατάλληλα στελέχη για να παρακολουθεί και να έχει και την εποπτεία της τήρησης των προδιαγραφών και των χρονοδιαγραμμάτων. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Ευχαριστώ και εγώ, κύριε Κορκολόπουλε, διότι σε δύο λεπτά συμπυκνώσατε απόψεις για τόσα πολλά θέματα. Αυτό σημαίνει να είναι κανείς θετικός επιστήμων και όχι δικηγόρος, κύριοι εν δικηγορία συνάδελφοι. 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Και εμείς στις θετικές επιστήμες υπαγόμαστε. 

ΠΡΟΕΔΡΟΣ (Απόστολος Κακλαμάνης): Θετικές. Κοιτάξτε, αυτό ισχύει πρώτα πρώτα για εμένα. Το παραδέχομαι και δυστυχώς δεν μπορώ να το αποβάλω. Από τις αίθουσες το έχουμε αυτό το μειονέκτημα. 

Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" πενήντα τέσσερις μαθητές και δύο συνοδοί δάσκαλοί τους των εκπαιδευτηρίων "Δούκα". 

Η Βουλή τους καλωσορίζει. 

(Χειροκροτήματα από όλες τις πτέρυγες)

Η κυρία Υπουργός έχει το λόγο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, θα ήθελα κατ'αρχήν να αναφερθώ σε κάποια θέματα που έθεσαν οι κυρίες και οι κύριοι συνάδελφοι και να παρουσιάσω τις τροποποιήσεις των άρθρων, οι οποίες έχουν κατατεθεί. 

Αρχίζω από το άρθρο 15. 

ΠΡΟΕΔΡΟΣ (Απόστολος Κακλαμάνης): Κυρία Υπουργέ, με συγχωρείτε. Επειδή ο χρόνος σας είναι πέντε λεπτά και επειδή από ό,τι είδα σε ουσιώδη σημεία ανεφέρθησαν οι συνάδελφοι αν θέλετε περιοριστείτε και μην επεκταθείτε γιατί πρέπει να συντομεύσουμε να μπούμε εν συνεχεία σε άλλο έργο που έχουμε σήμερα. Για σας το λέω, θέλω να επισπεύσουμε την ψήφιση του νομοσχεδίου σας. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Εάν χρειαστεί θα μου δώσετε κανένα λεπτό παραπάνω φαντάζομαι. 

ΠΡΟΕΔΡΟΣ (Απόστολος Κακλαμάνης): Μάλιστα. 

Παρακαλώ συνεχίστε. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Στο άρθρο 15 πρακτικά η αλλαγή, η οποία επέρχεται στο αντίστοιχο εδάφιο αφορά την υποχρέωση, το σύνολο των αποζημιώσεων, μισθών και ασφαλιστικών, να επιβαρύνουν την εταιρεία και όχι τους φορείς από τους οποίους αποσπώνται οι συγκεκριμένοι υπάλληλοι. 

Στο ίδιο άρθρο η παράγραφος 3 που αναφέρεται στο διοικητικό συμβούλιο και στους γενικούς διευθυντές, καταργείται. Παραμένουν δηλαδή οι διατάξεις, όπως υπήρχαν στον αρχικό νόμο. 

Στη συνέχεια σε ό,τι αφορά την παράγραφο 4, που αφορά την ειδική γραμματεία να διευκρινίσω ότι ίσως χρειάζονται κάποιες αλλαγές όπως έθεσε το θέμα και ο κ. Ζαφειρόπουλος και άλλοι συνάδελφοι, αλλά είναι προφανές ότι καμία σχέση με την κατασκευή των ολυμπιακών έργων δεν έχει η ειδική γραμματεία. 

Αυτή η ειδική γραμματεία έχει δύο στόχους: Πρώτον να υποστηρίζει τη διυπουργική επιτροπή που αυτήν τη στιγμή λειτουργεί με ένα γραμματέα και τίποτε άλλο και δεν είναι μόνο τα ολυμπιακά έργα έρχονται τα επόμενα θέματα όπως ξέρετε. Και δεύτερον, είναι να συντονίζει τους ολυμπιακούς υπευθύνους γι' αυτό και επαναφέρω την παράγραφο 4 του άρθρου 15 όπως υπήρχε πριν. Παραμένει το πρώτο κομμάτι που αφορά το "με υπουργικές αποφάσεις που εκδίδονται εντός μηνός" μέχρι "τη διοργάνωση θεμάτων". Παραμένει δηλαδή το θέμα των ολυμπιακών υπευθύνων. 

Να διαβάσω, κύριε Πρόεδρε, το πρώτο εδάφιο: "Με υπουργικές αποφάσεις που εκδίδονται εντός μηνός από τη δημοσίευση του παρόντος νόμου ορίζεται σε κάθε συναρμόδιο Υπουργείο ολυμπιακός υπεύθυνος ως υπεύθυνος χειρισμού διεκπεραιώσεως και εν γένει υποστήριξης των σχετικών με την ολυμπιακή διοργάνωση θεμάτων". Συνεχίζει στη συνέχεια το "συνιστάται" όπως σας έχω μοιράσει την αντίστοιχη τροποποίηση. 

Και νομίζω επειδή σωστά έθεσε το θέμα ο κ. Ζαφειρόπουλος, η παράγραφος να γίνει: "Για την πραγματοποίηση του παραπάνω σκοπού η συνιστώμενη ειδική υπηρεσία στο πλαίσιο των αρμοδιοτήτων της συνεργάζεται με τους ολυμπιακούς υπευθύνους και τις αρμόδιες υπηρεσίες και μπορεί να ζητά πληροφορίες, να μεριμνά για την έκδοση κανονιστικών πράξεων και να παρακολουθεί την εφαρμογή των μέτρων που αποφασίζονται από τα αρμόδια όργανα". Νομίζω ότι συμφωνούμε. 

Από εκεί και πέρα, θα ήθελα να κάνω σαφές ότι η παράγραφος 5 παραμένει, δεν αλλάζει. 

Σ' ό,τι αφορά τώρα το άρθρο 17, σας έχουν μοιραστεί οι σχετικές διατάξεις. Γίνεται αναφορά στο νόμο για την οργανωτική επιτροπή του "Αθήνα 2004". 'Ολες αυτές οι διατάξεις αφορούν θέματα διαφάνειας, πρόσθετων ελέγχων που προβλέπονται από το ν. 2598. 'Ενας συνάδελφος, νομίζω ο κ. Ζαφειρόπουλος, έθεσε το θέμα της σχέσης με τη διυπουργική επιτροπή. 'Ολες, λοιπόν, αυτές οι διατάξεις του προηγούμενου νόμου για το "Αθήνα 2004" είναι οι διατάξεις που προστίθενται, είναι οι διατάξεις για τη διαφάνεια, τους πρόσθετους ελέγχους και τις σχέσεις με τη διυπουργική επιτροπή. 

Στο θέμα των ειδικών συμβούλων, η πρόταση που έχει κάνει η κ. Παπαδημητρίου μας βρίσκει σύμφωνους με τις εξής αλλαγές. "Επιτρέπεται η πρόσληψη από την εταιρεία "Αθήνα 2004"" -πρέπει να το διευκρινίσουμε γιατί έχουμε και την καινούρια κατασκευαστική εταιρεία και την εταιρεία του άρθρου 17 του παρόντος νόμου, δηλαδή και για τις δυο εταιρείες, γιατί όπως ξέρουμε οι απαλλοτριώσεις μπορούν να ξεκινήσουν με την εταιρεία "Αθήνα 2004", αλλά να συνεχιστούν όμως με την κατασκευαστική εταιρεία, και σβήνεται το "σε θέματα χωροθετήσεων". Τα θέματα χωροθετήσεων τα έχουμε ήδη λύσει. Δεν είναι το πρόβλημά μας οι χωροθετήσεις. Το πρόβλημά μας, όπως ξέρετε, είναι ότι, επειδή το κόστος αγοράς της απαλλοτριούμενης γης είναι ιδιαίτερα υψηλό, θέλουμε να αποφύγουμε η αποζημίωση των νομικών να φθάσει ακόμη και τα τρία δισεκατομμύρια (3.000.000.000) δραχμές. 

Επομένως παραμένει η διάταξη αυτή όπως την έχει προτείνει η κ. Παπαδημητρίου με την προσθήκη για τη νέα εταιρεία κλπ. και φεύγει το θέμα των χωροθετήσεων, γιατί έχει ήδη ολοκληρωθεί. Το πρόβλημά μας στην πραγματικότητα είναι ένα και μοναδικό, το θέμα των αμοιβών, όπως είπαμε, για τις απαλλοτριώσεις, που θα είναι ιδιαίτερα υψηλές. 

Το άρθρο 20, όπως είπαμε, έχει διαγραφεί γιατί έχει προστεθεί στα αρχικά. 

Πάμε στο άρθρο 21 που αφορά το Ολυμπιακό Κέντρο Ραδιοτηλεόρασης. Δεν έχουμε ενναλλακτική λύση γι' αυτό. Είναι γνωστό, σε όσους ασχολούνται με τα θέμα των Ολυμπιακών Αγώνων ότι οι εγκαταστάσεις αυτές της ραδιοτηλεόρασης οφείλουν να είναι δίπλα στον κεντρικό αθλητικό χώρο που είναι ο ΟΑΚΑ. Δεν μπορούμε να το αλλάξουμε. 'Η θα πρέπει να επιλέξουμε ότι ξαναφτιάχνουμε κάπου αλλού ένα καινούριο ΟΑΚΑ και βάζουμε δίπλα και το IBC το σχετικό κτίριο της ραδιοτηλεόρασης ή η μόνη λύση την οποία έχουμε είναι αυτή. 

Θα ήθελα μόνο να διευκρινίσω ότι σύμφωνα με το διάγραμμα που έχει κατατεθεί από το ΥΠΕΧΩΔΕ υπάρχει το περίγραμμα του κτιρίου... 

(Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού) 

Κύριε Πρόεδρε, θέλω ένα λεπτό. 'Εχουμε αναλώσει πολλές ώρες. 'Ενα λεπτό. 

ΠΡΟΕΔΡΟΣ (Απόστολος Κακλαμάνης): Ναι, αλλά μας πιέζουν οι χρόνοι σήμερα. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Συμφωνούμε. Τελειώνω όμως. 

Λοιπόν, σύμφωνα με το διάγραμμα που έχει καταθέσει το ΥΠΕΧΩΔΕ -και το έχετε- η μεν πρασιά σ' ό,τι αφορά την οδό Κηφισίας παραμένει. Σε ό,τι αφορά δε τις άλλες τρεις πλευρές, αλλού μειώνεται και αλλού αυξάνεται. Είναι θέμα κατασκευής του συγκεκριμένου κτιρίου. Σε ό,τι αφορά δε τον πεζόδρομο, δεν καταργείται. Καταργείται η χρήση του ως πεζόδρομου. Δηλαδή δίνουμε τη δυνατότητα να περνάνε και αυτοκίνητα. Αυτό είναι και τίποτε άλλο σε ό,τι αφορά το άρθρο 20. 

ΠΡΟΕΔΡΟΣ (Απόστολος Κακλαμάνης): Ο κ. Φούρας έχει το λόγο για δύο λεπτά. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, για το τελευταίο θέμα. 

ΠΡΟΕΔΡΟΣ (Απόστολος Κακλαμάνης): Για ποιο δηλαδή; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Για τα IBC. 

ΠΡΟΕΔΡΟΣ (Απόστολος Κακλαμάνης): Μα, δεν τα είπε αρκετά η κυρία Υπουργός; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Οχι, όχι. 

ΠΡΟΕΔΡΟΣ (Απόστολος Κακλαμάνης): Εγώ τα κατάλαβα πλήρως. 

Ορίστε. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Θα ήθελα να σας πω ότι οι Ολυμπιακοί Αγώνες του 2004 φιλοδοξούν να έχουν πεντακόσιους χιλιάδες θεατές στις εξέδρες και τεσσερισήμισι με πέντε δισεκατομμύρια τηλεθεατές στις πολυθρόνες. 

Για να συμβεί αυτό, επειδή και το 50% των εσόδων των Ολυμπιακών Αγώνων προέρχεται από την τηλεόραση, χρειαζόμαστε το Διεθνές Κέντρο Ραδιοτηλεόρασης. Σύμφωνα με το φάκελο, εμείς αναπτύξαμε τη λογική στα ελάχιστα δυνατά όρια, που η Διεθνής Ολυμπιακή Επιτροπή δέχεται. Η Ατλάντα και το Σίδνεϊ έχουν εκατό χιλιάδες τετραγωνικά μέτρα για το Διεθνές Κέντρο Ραδιοτηλεόρασης. Εμείς θα έχουμε μόνο πενήντα χιλιάδες τετραγωνικά. 

Είναι το μόνο έργο για το οποίο μπορούμε να είμαστε υπερήφανοι, γιατί έχει εξελιχθεί. Θα είναι πολύ γρήγορα έτοιμο. 'Εχουμε όλες τις αρχιτεκτονικές μελέτες και το μόνο που έχω να πω εγώ, είναι ότι επειδή είναι υποβαθμισμένη η περιοχή σε σχέση με την Κηφισίας, η εικόνα του από την Κηφισίας θα είναι ενός κτιρίου δεκαπέντε μέτρων. Ας μην έχουμε, λοιπόν, την αίσθηση ότι πρόκειται να κάνουμε ένα γιγαντιαίο έργο σε εκείνη την περιοχή. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Θα είναι δεκαπέντε μέτρα; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Θα είναι στην μπροστινή πλευρά προς την Κηφισίας, στην εικόνα προς την Κηφισίας, επειδή είναι υποβαθμισμένη η περιοχή. 

Εν πάση περιπτώσει, θα είναι σαφώς πιο χαμηλό κτίριο από το ΙΑΣΩ που είναι στην περιοχή και όσον αφορά τη μεταολυμπιακή χρήση, επειδή ετέθησαν πολλά ερωτηματικά, η διάταξη προβλέπει ότι θα είναι στη χρήση της Γενικής Γραμματείας Αθλητισμού. Επιτέλους, ο αθλητισμός πρέπει να αποκτήσει το σπίτι του. Ο κ. Μεϊμαράκης και η κ. Πετραλιά έχουν κάνει προσπάθειες. Υπάρχει νομοθεσία από το παρελθόν. Εκεί, λοιπόν, θα εγκατασταθούν οι υπηρεσίες της Γενικής Γραμματείας Αθλητισμού και θα γίνει το σπίτι του αθλητισμού. Για την ιστορία αναφέρω ότι σήμερα ο αθλητισμός πληρώνει σε ενοίκια πεντακόσια εκατομμύρια (500.000.000) το χρόνο. 

Πριν τελειώσει η συνεδρίαση και γίνει η ψήφιση, εγώ θα έχω τη μακέτα των κτιρίων εδώ, για να έχουν και μια οπτική εικόνα οι συνάδελφοι, για να διευκολυνθούν στην εκτίμησή τους, πριν ξεκινήσουν αυτήν την αναγκαία εγκατάσταση. 

ΠΡΟΕΔΡΟΣ (Απόστολος Κακλαμάνης): Η κ. Παπαδημητρίου έχει το λόγο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Θα είμαστε η μοναδική χώρα στην ιστορία που πήραμε Ολυμπιακούς, κατασκευάζουμε Ολυμπιακούς και δεν έχω ακούσει για μία προκήρυξη αρχιτεκτονικού διαγωνισμού. Πάρθηκε μία άλλη απόφαση από τον κ. Βενιζέλο, να προχωρήσει στη διαδικασία της ενοποίησης των αρχαιολογικών χώρων με την Ολυμπιάδα. Τη χειροκροτήσαμε. Ούτε η συζήτηση όμως δεν έχει αρχίσει ακόμα και αποτελεί ντροπή, κύριε Υφυπουργέ... 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Με αδικείτε. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Αύριο πρέπει να ξεκινήσετε τους διαγωνισμούς. Και το λέω, κύριε Υφυπουργέ, κυρίως επειδή παροικούμε την Ιερουσαλήμ και επειδή προερχόμαστε από την πιάτσα. Υπάρχουν ήδη γραφεία, που υλοποιούν τις μελέτες των διαγωνισμών που θα προκηρυχθούν και θα κερδίσουν. 'Εχει εξαγριωθεί ο τεχνικός κόσμος και έχουν απογοητευθεί οι νέοι άνθρωποι, οι νέοι αρχιτέκτονες. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Μας αδικείτε. Το μισό κτίριο θα το κάνει ο ένας και το άλλο μισό ο άλλος εργολάβος; 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν μιλάω για εργολάβους, μιλάω για μελετητές αρχιτέκτονες. 

Κυρία Υπουργέ, για το άρθρο 17, ευχαριστώ για την αποδοχή των απόψεών μου, αλλά σας θυμίζω ένα πράγμα, ότι η πρώτη δράση της εταιρείας "Αθήνα 2004" ήταν να προσλάβει έναν Consultant on human resources, ένα σύμβουλο σε ανθρώπινους πόρους. Πήρατε λοιπόν την KONFERRY που έκανε εξαιρετικές επιλογές. 

Γιατί όμως; Φτιάξτε την εταιρεία, που φαίνεται πως θέλετε να την φτιάξετε. Επιλογή θα κάνει η εταιρεία, ο Υπουργός κάτω από τον οποίο θα πάει η εταιρεία; Είπαμε αυτό το όργανο να λειτουργήσει κάποτε για χάρη της Ελλάδας και για να το μιμηθούμε όλοι μεθαύριο. Να γίνουν επιλογές από ανθρώπους, που έχουν την ευθύνη των επιλογών. Τουλάχιστον, ας διαλέξει το διοικητικό συμβούλιο ο σύμβουλος της εταιρείας, για να είναι υπερκομματικό. 

'Οσον αφορά το συντελεστή 3 για το Μαρούσι, πρέπει σε αυτήν την Αίθουσα να καταλάβουμε κάτι. Δεν είναι μονοσήμαντο πράγμα ο συντελεστής σε ένα κτίριο και στην ευρύτερη περιοχή. Τι σημαίνει ευρύτερη περιοχή; Η περιοχή μεταξύ της περιουσίας Πετζετάκη και ΟΑΚΑ που έγινε παράνομα, χωρίς άδειες σε εκτός σχεδίου περιοχή και παραμένει εκτός σχεδίου. Δηλαδή, αυτό το νομοσχέδιο δεν πρέπει να δώσει κατευθύνσεις; 'Ο,τι ώρα θέλει ο Οργανισμός Αθήνας τραβάει μια γραμμή και συνεχίζει το συντελεστή 3. Εγώ δεν λέω όχι σε αυτό το κτίριο, αν και θα προτιμούσα ύψος αντί για εύρος, αλλά αυτό είναι αρχιτεκτονική άποψη. 

Δώστε συντελεστή 3, δώστε 4 για "κτίριο", αλλά δεσμεύστε πράσινο που έχει αντιστοιχία στο συντελεστή που προσθέτουμε. Αυτό το έχω πει από την επιτροπή. 

ΑΛΕΞΑΝΔΡΟΣ ΒΟΥΛΓΑΡΗΣ: Υπάρχει. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν υπάρχει, κύριε Βούλγαρη και υπάρχει τροπολογία και για ξενοδοχεία -χρειάζονται ξενοδοχεία- αλλά με δέσμευση πρασίνου. Να υπάρξει δέσμευση πρασίνου. 

ΠΡΟΕΔΡΟΣ (Απόστολος Κακλαμάνης): Ο κ. Μεϊμαράκης έχει το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, πράγματι σήμερα η κυρία Υπουργός δείχνει μια συναινετική διάθεση και νομίζω ότι η αποδοχή των προτάσεων που έχει κάνει, είναι προς τη βελτίωση του νομοσχεδίου. Είμαστε ιδιαίτερα ικανοποιημένοι γιατί αποδεχθήκατε αυτά τα οποία ελέχθησαν τόσο από την κ. Παπαδημητρίου στο κεφάλαιο 4, στην επιτροπή αλλά και εδώ, όσο και από τον κ. Ζαφειρόπουλο που και πολλοί άλλοι συνάδελφοι υποστήριξαν. 

Εγώ, κυρία Υπουργέ, δεν κατάλαβα καλά το εξής: Η παράγραφος 3 του άρθρου 15 αντικαθίσταται ή απλώς αφαιρείται; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Αφαιρείται. 

ΕΥΑΓΓΕΛΟΣ ΜΕΪΜΑΡΑΚΗΣ: Κατά συνέπεια, αυτά που αναφέρονται στην παράγραφο 3, τι θα γίνουν; Αναφέρομαι στις κατά τομείς θέσεις γενικών διευθυντών. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Υπάρχει ο αρχικός νόμος. 

ΕΥΑΓΓΕΛΟΣ ΜΕΪΜΑΡΑΚΗΣ: Μαλιστα. Βάσει αυτού θα γίνει. 'Αρα καταργείται και μένει η παράγραφος του ν.2598. Ωραία. 

Το δεύτερο που ήθελα να σας πω είναι ότι εγώ επιμένω στο Δ.Σ. της εταιρείας, την οποία φτιάχνετε ότι πρέπει να υπάρχουν εκπρόσωποι των φορέων μέσα έστω του ΤΕΕ. Και θα σας πω γιατί σας το λέω. Διότι θεωρώ, ξέρετε, πολύ κακή την εικόνα όταν κάτι θα κάνει αυτή η εταιρεία, το ΤΕΕ να αντιτίθεται. Δημιουργεί εικόνα κακή στον 'Ελληνα πολίτη και μετά δημιουργείται μια αντιπαράθεση, η οποία δεν νομίζω ότι ευνοεί και βοηθάει κανέναν ούτε τα κόμματα της Αντιπολίτευσης ούτε πολύ περισσότερο την Κυβέρνηση, ούτε την εταιρεία η οποία θέλει να κάνει το έργο της. 

Επομένως μπορούν αυτά να συζητούνται μέσα στο Δ.Σ. και να παρουσιάζονται και ενιαία. Δεν ξέρω τι έχετε πάθει τελευταία με το ΤΕΕ και το κόβετε από παντού. Εγώ δηλαδή θα περίμενα -και σας το είπα- ότι θα είχατε φέρει και μια τροπολογία να το έχετε και στην οργανωτική επιτροπή. 'Αλλωστε κάτι τέτοιο είχε υπαινιχθεί και ο προκάτοχός σας. 

Επίσης θέλω να σας πω για το κτίριο το οποίο λέτε. Πράγματι εμείς είχαμε τη φιλοδοξία πάντα το Υφυπουργείο Αθλητισμού να αποκτήσει ένα δικό του κτίριο και μάλιστα στο ΟΑΚΑ. 'Ομως δεν ήταν με τέτοιο συντελεστή δόμησης αυτό που είχε προτείνει ο κ. Στάμου αξιόλογος προϊστάμενος τότε στο αντίστοιχο τμήμα και είχαμε συμφωνήσει όλοι. 'Ηταν εντελώς διαφορετικό. 

Θέλω να ρωτήσω, έχετε κουβεντιάσει το θέμα με το δήμο και έχει άποψη ο δήμαρχος επί του συγκεκριμένου ζητήματος; Δεύτερον, έχουν εγκριθεί όπως σας είπε η κ. Παπαδημητρίου και οι χώροι του πρασίνου που θα πρέπει να υπάρχουν ή θα είναι ένα εξάμβλωμα εκεί; Δεν έχουμε καμία διάθεση δίπλα σε αθλητικούς χώρους τελικά να έχουμε τέτοιου είδους θέαμα που νομίζω ότι δεν βοηθάει ούτε αισθητικά, αλλά ούτε και πρακτικά. 

Από κει και πέρα, εγώ μια και τελειώνει, κύριε Πρόεδρε, το νομοσχέδιο και δεν θα ξαναπάρουμε το λόγο επί του νομοσχεδίου, αλλά μόνο επί των τροπολογιών, θα ήθελα πράγματι να επισημάνω την αλλαγή νοοτροπίας που βλέπω στο Υπουργείο Πολιτισμού σε σχέση με την προηγούμενη ηγεσία. Πράγματι παρ'όλο που ορισμένες φορές οι τόνοι ανέβηκαν και ζορίστηκε η συζήτηση και από πλευράς Κυβέρνησης και από πλευράς Αντιπολίτευσης, υπήρχε εν τούτοις μια καλή συνεννόηση. 

( Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ.ΠΑΝΑΓΙΩΤΗΣ Ν. ΚΡΗΤΙΚΟΣ) 

Η κυρία Υπουργός διαθέτει ένα πολύ καλό και αξιόλογο επιτελείο, το οποίο ήταν πολύ ευγενικό και πρόθυμο να μας εξυπηρετήσει, όπως και η γραμματέας της πολύ πρόθυμη και ευγενική. Νομίζω ότι θα αξιοποιήσετε και τις εμπειρίες τους και θα τους ακούσετε ακόμη περισσότερο και καλύτερα και θα προχωρήσετε σε διακομματική συνεννόηση για την τοποθέτηση του Δ.Σ. της εταιρείας, γιατί είναι ξέρετε λίγο περίεργο ν'αλλάζουν τα κόμματα στην εξουσία και ν'αναγκάζονται ν'αλλάζουν και τους ανθρώπους που κατέχουν τέτοιες θέσεις. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βούλγαρης έχει το λόγο για να δευτερολογήσει. 

ΑΛΕΞΑΝΔΡΟΣ ΒΟΥΛΓΑΡΗΣ: Κύριοι συνάδελφοι, επειδή πραγματικά έχει πάρει μια μεγάλη έκταση η συζήτηση γι'αυτό το κτίριο, θέλω να πω επειδή έχω ασχοληθεί πολύ με τα ζητήματα αυτά ότι η συγκεκριμένη οικιστική πυκνότητα με συντελεστή δόμησης 3 στη συγκεκριμένη ιδιοκτησία όπως αναφέρει το άρθρο 21, δεν εξετάζεται μόνο όσον αφορά τη συγκεκριμένη ιδιοκτησία της HELEXPO, αλλά στην ευρύτερη περιοχή. 

'Ολες οι κρίσεις, που υπάρχουν και από το Συμβούλιο Επικρατείας, σε σχέση με τα ζητήματα αυτά, αναφέρονται στην ευρύτερη πολεοδομική ενότητα. 

Εδώ, όπως γνωρίζετε, αυτό το κτίριο, που θα ανεγερθεί με συντελεστή 3, έχει πρόσωπο πάνω στην Κηφισίας, ένα βασικό οδικό άξονα, αλλά αν δούμε την ευρύτερη πολεοδομική ενότητα στην περιοχή αυτή, υπάρχει πράσινο, υπάρχουν πάρα πολλοί ελεύθεροι χώροι. Κατ' αρχάς, είναι οι ελεύθεροι χώροι του ΟΑKA, του Ολυμπιακού Σταδίου. Είναι χώροι πρασίνου, είναι χώροι στάθμευσης και στην περιοχή κατοικίας, η οποία βρίσκεται πέρα από το ΟΑΚΑ, ο μεγαλύτερος συντελεστής δόμησης είναι 0,6. 

Επομένως δεν δημιουργείται μείζον περιβαλλοντικό ζήτημα με την ανέγερση αυτού του κτιρίου στην ευρύτερη περιοχή, στην ευρύτερη δηλαδή πολεοδομική ενότητα, στην οποία ανεγείρεται. 

Κύριοι συνάδελφοι, όπως είπα και πριν, η τοποθέτηση του κτιρίου αυτού σε σχέση με τον περιβάλλοντα χώρο, πραγματικά δεν προσβάλλει το περιβάλλον. Και οι παρατηρήσεις είναι σωστές, ότι είναι ένας μεγάλος συντελεστής δόμησης. Οι συντελεστές αυτοί έχουν εγκαταλειφθεί πλέον στη χώρα μας και με το ν. 960, του κ. Μάνου, υπάρχει ένα πλαφόν με συντελεστή δόμησης 2,4 για όλη τη χώρα. 

Βεβαίως η Αθήνα έχει ακόμη στο κέντρο συντελεστή 3,6. Είναι, όμως, ένα ειδικό κτίριο, αναφέρεται σε μία ειδική λειτουργία, η οποία βέβαια, όπως αναφέρεται στην παράγραφο 3 του άρθρου 21, σαν χρήση έχει τη δυνατότητα να μεταβληθεί και να στεγάσει υπηρεσίες της Γενικής Γραμματείας Αθλητισμού. 

Επομένως θα πρέπει να το δούμε κάτω απ' αυτήν την οπτική γωνία και όχι σαν ένα κοινό κτίριο με συντελεστή δόμησης 3, όπως όλα τα άλλα κτίρια, που υπάρχουν στην περιοχή. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε. 

Θα ήθελα να σταθώ λίγο στο θέμα του κτιρίου -ούτως ή άλλως αυτό φαίνεται ότι επικεντρώνει την προσοχή μας- και να σημειώσω το εξής: Εγώ δεν είμαι πολεοδόμος και δεν νομίζω ότι το πρόβλημα είναι αν κάποιοι από εμάς είναι αρχιτέκτονες ή είναι πολεοδόμοι ή δεν είναι. Το θέμα είναι ότι όλοι αναγνωρίζουμε ότι αυτός ο συντελεστής είναι πάρα πολύ υψηλός. Εγώ δεν πείστηκα από το επιχείρημα του κυρίου Υπουργού ότι για τις μέρες της Ολυμπιάδας πρέπει οπωσδήποτε το Ραδιοτηλεοπτικό Κέντρο να είναι ένα πολύ υψηλό κτίριο με αυτόν το συντελεστή, για τον οποίο γίνεται ντόρος. Το βέβαιο είναι ότι μετά από λίγο καιρό θα ξεφυτρώσουν και άλλα τέτοια μανιτάρια τριγύρω, γιατί ακριβώς ένα υψηλό κτίριο νομίζω ότι σηματοδοτεί κάποια κατεύθυνση. 

Επίσης, κυρία Υπουργέ, εγώ δεν κατάλαβα τι διαφορά έχει, όταν καταργούμε ένα πεζοδρόμιο ή όταν λέμε ότι ο πεζόδρομος χρησιμοποιείται για την κυκλοφορία των αυτοκινήτων. Ειλικρινά σας λέω, επειδή δεν είμαι πολεοδόμος, δεν καταλαβαίνω τη διαφορά. Από τη στιγμή που περνούν αυτοκίνητα, παύει το συγκεκριμένο κομμάτι να είναι πεζόδρομος. Τουλάχιστον αυτό καταλαβαίνω εγώ. 

Από εκεί και πέρα, θέλω απλά να επαναλάβω ότι δεν μπορούμε να συμφωνήσουμε με τις διατάξεις και τις προσλήψεις, που προβλέπουν εξαιρέσεις από κείμενες διατάξεις. Επίσης θα ήθελα να μου εξηγήσετε λιγάκι -χωρίς να σημαίνει ότι είμαστε αντίθετοι- τη σχέση που θα έχει η κατασκευαστική εταιρεία -το άρθρο 17- με ενδεχόμενες θυγατρικές εταιρείες στον ίδιο τομέα της "ΑΘΗΝΑ 2004", γιατί φαντάζομαι ότι δεν μπορεί κανείς να τα απαγορεύσει αυτά. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, σε ό,τι αφορά την ειδική υπηρεσία για την αποφυγή παρεξηγήσεων και άρσης των περιπτώσεων συγκρούσεως καθηκόντων, κάποια υφισταμένη υπηρεσία να δίνει κατευθύνσεις σε κάποια προϊσταμένη κλπ., αρμονίζεται και εντάσσεται μέσα στο συνολικό δίκαιο το πλαίσιο αρμοδιοτήτων της Ειδικής Γραμματείας και υπηρεσίας. 

Το δεύτερο που ήθελα να πω είναι ότι, όπου ακούω, κυρία Υπουργέ, "κατά παρέκκλιση αμοιβές" και δεν αναφέρομαι στο συγκεκριμένο, που μπορεί να είναι, όπως το ετόνισα, δικαιολογημένες για τις ειδικές υπηρεσίες που θα προσφέρουν, το θίγω όμως γιατί αιωρείται μία κατάσταση και θα πω ένα παράδειγμα. Κάποια κυρία σε ένα μεγάλο κανάλι -δεν θέλω να αναφερθώ συγκεκριμένα γιατί δεν έχω συγκεντρώσει ακόμη τις πληροφορίες μου- παίρνει οκτώ εκατομμύρια (8.000.000) δραχμές το μήνα. Δεν θέλω να το εξειδικεύσω, γιατί αναφέρομαι σε συγκεκριμένο πρόσωπο και δεν έχω διαστραυρωμένες πληροφορίες. Το θίγω όμως με την έννοια ότι δεν είναι δυνατόν το "κατά παρέκκλιση" να γίνεται μία καταχρηστική αρμοδιότητα. 

ΠΡΟΕΔΡΕΥΩΝ (Παναγιώτης Ν. Κρητικός): Με τέτοια έσοδα θα πρέπει να μπει στο Χρηματιστήριο. 

ΚΥΡΙΑΚΟΣ ΣΠΥΡΙΟΥΝΗΣ: Επίσης θα ήθελα να πω ότι αυτοί οι κύριοι διαπλεκόμενοι μεγαλόσχημοι που ελέγχουν το Κοινοβούλιό μας, παίρνουν τόσα χρήματα -όσα ανέφερα προηγουμένως- και τα μισά είναι φοροδιαφυγή. Είναι φοροφυγάδες. 

Τρίτο θέμα που ήθελα να πω είναι ότι εκφράζεται με σεμνότητα στο ν.2190 το συνολικό περιεχόμενο του νομοσχεδίου. Δεν παραβιάζεται ο ν.2190. 

Και ένα τέταρτο σημείο στο οποίο δεν πήρα απάντηση και παρακαλώ να έχω μία απάντηση, τι γίνεται με το οικόπεδο της Διεθνούς 'Εκθεσης Θεσσαλονίκης. Περιέρχεται στην κυριότητά του ή θα παίρνει κάποιο μίσθωμα μετά πού θα το χρησιμοποιεί η Γραμματεία Αθλητισμού; 

Ψηφίζω τα άρθρα του νομοσχεδίου που πιστεύω, ότι κλείνουν τον κύκλο των διατάξεων πάνω στις οποίες θα στηριχθεί η ταχύτητα, το απρόσκοπτο και από νομικής πλευράς η ασφάλεια των διαδικασιών για την πραγματοποίηση των ολυμπιακών έργων. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, κατ'αρχήν κατά τη διάρκεια της συζήτησης τέθηκε ένα θέμα, που δεν συνδέεται με το νομοσχέδιο. Ουδέποτε τα Σώματα Ασφαλείας και οι αστυνομικοί είχαν δικαιώματα από τους χώρους του ΟΠΑΠ. Επομένως, δεν καταργήθηκε τίποτε. 

'Εχω τη μακέτα και θα ήθελα την προσοχή της κ. 'Ελσας Παπαδημητρίου. Εμείς όταν πήραμε τους Ολυμπιακούς Αγώνες έπρεπε να τροποποιήσουμε τη μελέτη που αναφέρεται στο κτίριο της HELEXPO. Η HELEXPO είχε αρχίσει να το κατασκευάζει. Ο φάκελος προέβλεπε ότι σε περίπτωση που θα πάρουμε τους αγώνες, τα είκοσι χιλιάδες τετραγωνικά, θα γίνουν πενήντα χιλιάδες τετραγωνικά. Οι υπηρεσίες της Γενικής Γραμματείας Αθλητισμού, σε συνεργασία με τον τεχνικό σύμβουλο, γιατί είναι εξειδικευμένο έργο σχετικά με το τι περιλαμβάνει ένα διεθνές κέντρο ραδιοτηλεόρασης, δεν είχαν εμπειρία. 'Ομως κάναμε τις προκαταρτικές μελέτες. Δεν έχει προχωρήσει, λοιπόν, τίποτε περαιτέρω ακριβώς για να έχουμε μια σαφή εικόνα. 

Ταυτόχρονα, στείλαμε δικούς μας ανθρώπους στο Σίδνεϋ για να δουν πώς λειτουργεί εκεί, ποιο είναι το περιεχόμενο, το αντικείμενο, τι καλύπτει, τι δεν καλύπτει το διεθνές κέντρο ραδιοτηλεόρασης του Σίδνεϋ. 

Εκείνα που έχω να πω είναι τα εξής: Με τη λύση που επιλέξαμε προστατεύουμε και αφήνουμε ελεύθερα πενήντα στρέμματα, τα οποία διά νόμου με τον ν. 2433 μας είχε δοθεί το δικαίωμα να κάνουμε εκεί το κτίριο της Γενικής Γραμματείας Αθλητισμού, αυτό μένει ελεύθερο πλέον, γιατί μεταφέρονται οι δραστηριότητες εδώ και δεν έχει ανάγκη η Γενική Γραμματεία να κτίσει άλλο κτίριο, για να προστατευτεί και νομίζω ότι οφείλουμε να το κατοχυρώσουμε θεσμικά, σε συνεργασία με τους ιδιοκτήτες χώρου, που είναι η Ολυμπιακή Επιτροπή. 

Δεν υπάρχει περίπτωση να γίνει άλλη αθλητική εγκατάσταση εκεί. Και δεύτερον απαλλοτριώνουμε και άλλα οκτώ στρέμματα στην περιοχή, για να έχουμε μία άνεση και ελεύθερους ζωτικούς χώρους στο Ολυμπιακό Στάδιο, γιατί εκτός απο τις αθλητικές εγκαταστάσεις, τα αθλητικά κέντρα χρειάζονται και ελεύθερους μη δομημένους χώρους. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: .... Δεσμεύεσθε ότι παραχωρείται πενήντα οκτώ στρέμματα; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Με βάση αυτά τα δεδομένα, εγώ μπορώ να σας διαβεβαιώσω ότι τα πενήντα στρέμματα είναι της Επιτροπής Ολυμπιακών Αγώνων και τα υπόλοιπα οκτώ τα απαλλοτριώνουμε εμείς. 

Σχετικά με τα θέματα του δήμου, θέλω να σας πω ότι όταν πήραμε τους αγώνες, έκανα μια αυθαιρεσία. 'Εχω κάνει αρκετές στη ζωή μου, αλλά έκανα και αυτήν. 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

'Εστειλα ένα έγγραφο με το οποίο ζήτησα να απαγορευθεί η έκδοση κάθε οικοδομικής άδειας στην περιοχή του Ολυμπιακού Σταδίου. Εγγυήθηκα ότι αναρμοδίως το κάνω, αλλά εγώ το έκανα. Παρ' όλα αυτά δεν ξέρω ακριβώς σε ποια έκταση δεν ανακλήθηκαν οι άδειες που είχαν παραχωρηθεί. 

Θέλω να γνωρίζετε ότι η οδός Σπύρου Λούη είναι ιδιωτικός δρόμος του Ολυμπιακού Σταδίου. Το ελληνικό δημόσιο δυστυχώς τον μετέτρεψε σε δρόμο ταχύτατης κυκλοφορίας και γι' αυτό ασφυκτιά το Ολυμπιακό μας Αθλητικό Κέντρο. Εμείς προχωρούμε τώρα το σύνολο των απαλλοτριώσεων, γιατί έχουμε διασφαλίσει και πόρους δεκαοκτώ δισεκατομμυρίων (18.000.000.000) δραχμών από το τμήμα δημοσίων επενδύσεων. 

Η εικόνα αυτού του κτιρίου από την Κηφισίας, θέλω να σας διαβεβαιώσω ότι θα είναι μια εικόνα που θα υπερβαίνει κατά 15 μέτρα, δεν υπάρχει καμιά παραβίαση του ισχύοντος ΓΟΚ όσον αφορά την εικόνα στον μπροστινό χώρο. 

(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υφυπουργού) 

'Οσον αφορά την εικόνα στον πίσω χώρο, πρέπει να γνωρίζετε επειδή είναι υποβαθμισμένο το έδαφος ότι υπάρχει μία ισορροπία στη σχέση. Και εν πάση περιπτώσει ξαναλέω ότι το συνολικό ύψος του κτιρίου είναι μικρότερο από την εικόνα του ΙΑΣΩ. 

ΠΡΟΕΔΡΟΣ (Απόστολος Κακλαμάνης): Παρακαλώ, κύριε Υπουργέ, τελειώσατε.'Εχει εξαντληθεί το θέμα. 'Εχουν εκατέρωθεν ειπωθεί οι απόψεις στις οποίες εμμένετε προφανώς. 

Ολοκληρώθηκε η συζήτηση επί της ενότητας αυτής των άρθρων. 

Ερωτάται το Σώμα: Γίνεται δεκτό το άρθρο 15 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 15 έγινε δεκτό κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 16 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 16 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 17 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 17 έγινε δεκτό κατά πλειοψηφία, όπως τροποποιήθηκε. 

Στο άρθρο 18 η κ. Παπαδημητρίου έκανε μία τροπολογία αναδιατύπωσης του άρθρου αυτού. 

Η τροπολογία λοιπόν της κ. Παπαδημητρίου έχει ενσωματωθεί στο άρθρο 18; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Ναι και εξήγησα τι αλλάζει με αυτήν την τροπολογία. Είπα ότι προστίθεται το "Αθήνα 2004" και η εταιρεία του άρθρου 17 του παρόντος και φεύγει το θέμα των χωροθετήσεων. 

ΠΡΟΕΔΡΟΣ (Απόστολος Κακλαμάνης): Επομένως το άρθρο 18 γίνεται δεκτό όπως τροποποιήθηκε απο την κυρία Υπουργό με βάση και την τροπολογία της κ. Παπαδημητρίου, την οποία εν μέρει απεδέχθη. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Ακριβώς. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Απλώς επιτρέπει στο διοικητικό συμβούλιο της συσταθεισομένης εταιρείας να επιλέγει το Δ.Σ. της, που αντίκειται στο νόμο 2598 και που ακυρώνει ... 

ΠΡΟΕΔΡΟΣ (Απόστολος Κακλαμάνης): Παρακαλώ, κυρία Παπαδημητρίου, μην αναπτύσσετε την τροπολογία, γιατί θα κάνουμε κάποιο λάθος, το οποίο θα δούμε στο σύνολο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Επί της τροπολογίας της κυρίας Υπουργού, στην τροπολογία μου παρακαλώ η επιλογή να ανήκει στη Konferry και στην 2004. Αυτή είναι η νέα μου θέση. 

ΠΡΟΕΔΡΟΣ (Απόστολος Κακλαμάνης): Εγώ θα ρωτήσω το Σώμα επί συγκεκριμένου κειμένου. Το έχετε διατυπώσει, κυρία Υπουργέ; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Βεβαίως. 

ΠΡΟΕΔΡΟΣ (Απόστολος Κακλαμάνης): Παρακαλώ να διαβάσετε το άρθρο 18, όπως τίθεται σε ψηφοφορία, αφού λάβετε υπόψη ό,τι αποφασίσατε να δεχθείτε και να προτείνετε στο Σώμα από την τροπολογία της κ. Παπαδημητρίου. 

Κυρία Υπουργέ, εάν δεν το έχετε διατυπώσει αυτή τη στιγμή με απόλυτη σαφήνεια, μπορούμε να περιμένουμε, να μπούμε στις τροπολογίες και να επανέλθουμε. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Το έχω διατυπωμένο, κύριε Πρόεδρε, αυτή τη στιγμή. 

ΠΡΟΕΔΡΟΣ (Απόστολος Κακλαμάνης): Καλώς. Να ακούσουμε, λοιπόν, την τελική διατύπωση. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): "Επιτρέπεται η πρόσληψη από την εταιρεία "Αθήνα 2004" και την εταιρεία του άρθρου 17 του παρόντος, νομικού συμβούλου και δικηγόρων με εξειδίκευση σε θέματα απαλλοτριώσεων κατά παρέκκλιση των περιοριστικών διατάξεων των παραγράφων 1 και 4 του άρθρου 63Α του ν.δ.3026/54 όπως τροποποιηθέν ισχύει. Οι όροι παροχής των υπηρεσιών του νομικού συμβούλου και των δικηγόρων του προηγούμενου εδαφίου, καθώς και το ύψος της παγίας περιοδικής αμοιβής τους καθορίζονται ελεύθερα με τη σύμβαση πρόσληψης, που εγκρίνεται με απόφαση του διοικητικού συμβουλίου των εταιρειών", πρέπει να πάει εδώ. Των δύο εταιρειών. 

ΠΡΟΕΔΡΟΣ (Απόστολος Κακλαμάνης): Των εταιρειών ή των δύο εταιρειών; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Των δύο εταιρειών. 

"Εξαιρετικά για την εκπροσώπηση των εταιρειών από τα ανωτέρω πρόσωπα ενώπιον δικαστηρίου, η διάταξη του άρθρου 44 του ν.δ.3026/54 όπως τροποποιηθέν ισχύει δεν εφαρμόζεται". 

ΠΡΟΕΔΡΟΣ (Απόστολος Κακλαμάνης): Επ' αυτού ερωτάται το Σώμα: Γίνεται δεκτό το άρθρο 18, όπως τροποποιήθηκε από την κυρία Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς, το άρθρο 18 γίνεται δεκτό κατά πλειοψηφία, όπως τροποποιήθηκε από την κυρία Υπουργό. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, απλώς να βγει εκείνο "των δύο" για λόγους νομοτεχνικούς. Αντί για το "δύο εταιρειών" να μείνει το "των εταιρειών". 

ΠΡΟΕΔΡΟΣ (Απόστολος Κακλαμάνης): Καλώς. Αυτό είναι θέμα φραστικής διατυπώσεως. 

Ερωτάται το Σώμα: Γίνεται δεκτό το άρθρο 19, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 19 έγινε δεκτό κατά πλειοψηφία ως έχει. 

Ερωτάται το Σώμα: Γίνεται δεκτό το άρθρο 21 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 21 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 22 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το άρθρο 22 έγινε δεκτό κατά πλειοψηφία, ως έχει. 

Κύριοι συνάδελφοι, υπάρχει η τροπολογία με γενικό αριθμό 2823 και ειδικό αριθμό 174 των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Πολιτισμού. 

Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, συζητούμε αυτήν την τροπολογία λόγω της παρέμβασής σας, αλλά θα ήθελα να κάνω δύο παρατηρήσεις επί του κειμένου, διότι διαφορετικά δεν είναι δυνατόν να γίνει αποδεκτό από την Αίθουσα. 

Η πρώτη παρατήρηση: Λέγει "Υπηρεσιών φορέων δημόσιου τομέα". Ποιου 

δημόσιου τομέα; Αυτόν που προσδιορίζει ο ν. 1256 ή με τις διατάξεις που ισχύουν σήμερα; 

Η δεύτερη παρατήρηση -και που νομίζω ότι είναι πάρα πολύ σημαντική-αφορά την περίπτωση κατά την οποία η ισχύς των διατάξεων αυτών καλύπτει και περιπτώσεις από την 1-5-1999. Δηλαδή, η κυρία Υπουργός Εσωτερικών, Δημόσιας Διοίκησης και Αποκέντρωσης έκανε αυτά τα οποία έπρεπε να κάνει όταν ξεκίνησε, αγνοώντας την Εθνική Αντιπροσωπεία. 

Επί του πρώτου θέματος, ποιoν δημόσιο τομέα εννοεί; Με τις διατάξεις που ισχύουν αυτήν την ώρα ή το δημόσιο τομέα όπως προσδιορίστηκε με το ν. 1256; 

Αυτές την παρατηρήσεις έχω να κάνω για την πρώτη τροπολογία, την οποία καταψηφίσαμε και στη Διαρκή Επιτροπή όταν συνεζητείτο και περιελήφθη ως διάταξη άλλου νομοσχεδίου, το οποίο θα έλθει προς συζήτηση. 

Αναφορικά με τη δεύτερη τροπολογία που ρυθμίζονται θέματα μεταβατικά για τους εκτελωνιστές, υπήρξε πράγματι δέσμευση του Υπουργού Κοινωνικών Ασφαλίσεων, ότι θα φέρει αυτήν τη ρύθμιση ύστερα από πρόταση όλων των κομμάτων. Για το μεταβατικό στάδιο, νομίζω ότι δεν καλύπτει πλήρως το θέμα, αλλά τουλάχιστον για ένα χρονικό διάστημα μέχρι να το ξαναδεί πιο ώριμα το Υπουργείο Κοινωνικών Ασφαλίσεων, είναι στη σωστή κατεύθυνση και θα την ψηφίσουμε τη δεύτερη τροπολογία. 

ΠΡΟΕΔΡΟΣ (Απόστολος Κακλαμάνης): Ο κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Είμαστε ριζικά αντίθετοι, κύριε Πρόεδρε, με αυτήν την τροπολογία. 

Κυρία Υπουργέ, διασπάτε τις συγκεκριμένες συμβάσεις. Τις ορίζετε, το μεν είκοσι πέντε εκατομμύρια, το δε σαράντα εκατομμύρια και μάλιστα συνομολογείτε -και δεν ξέρω πώς το κάνετε αυτό- ότι με συνοπτική διαδικασία θα διενεργείται ο σχετικός διαγωνισμός από τριμελή επιτροπή. 

Εγώ οφείλω να σας προειδοποιήσω, αν με παρακολουθείτε, κυρία Υπουργέ, ότι εδώ ανιχνεύεται προφανής μεροληψία. Διότι με τις διασπάσεις των συμβάσεων αυτών, θα έχουν τη δυνατότητα, κύριοι συνάδελφοι, οι τριμελείς επιτροπές με συνοπτικές διαδικασίες, όπως λέει και η αιτιολογική έκθεση, να δίνουν τις προμήθειες και να αναθέτουν την εκτέλεση των συμβάσεων σε υμετέρους. Γιατί αυτή η διάσπαση σε είκοσι πέντε εκατομμύρια και σαράντα εκατομμύρια και γιατί με συνοπτικές διαδικασίες, πολλώ δε μάλλον όταν έρχεσθε με αναδρομική ρύθμιση, να καλύψετε και τις συμβάσεις μέχρι 31-12-99 που έχουν συνομολογηθεί και θα ισχύουν από 1-5-99, όταν ο μήνας τελειώνει σήμερα, κύριοι συνάδελφοι; 

Καταψηφίζουμε, κύριε Πρόεδρε, τη συγκεκριμένη τροπολογία. Θεωρούμε εξαιρετικά αδιαφανή τη ρύθμιση. Και προειδοποιούμε το Σώμα, ότι μέσα από αυτήν τη ρύθμιση, κύριοι συνάδελφοι, θα αρχίσει να αναπτύσσεται ο γνωστός στρατός των υμετέρων, που θα πέσει σαν τα κοράκια πάνω στις συγκεκριμένες συμβάσεις. 

ΠΡΟΕΔΡΟΣ (Απόστολος Κακλαμάνης): Παρακαλώ επί της τροπολογίας, θέλει κανείς άλλος το λόγο; 

ΧΑΡΑΛΑΜΠΟΣ ΑΓΓΟΥΡΑΚΗΣ: Ναι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε. 

Κατ' αρχήν, την τροπολογία που αφορά το πρόβλημα του 2000 θα την καταψηφίσουμε και θα πω γιατί. 

Πρώτα απ' όλα, δεν ξέρω αν η συγκεκριμένη τροπολογία αφορά και το Υπουργείο Εθνικής 'Αμυνας, όπου υπάρχει και εκεί ένα τέτοιο πρόβλημα. 

Το δεύτερο, που θα ήθελα να σημειώσω είναι ότι πολύ αργά σκέφθηκε η Κυβέρνηση να αντιμετωπίσει το όποιο πρόβλημα. Απλά θέλω να σας πω, ότι σε μία σύνοδο του ΟΗΕ πριν έξι επτά μήνες υπήρχαν επιτροπές από πάρα πολλές χώρες για την αντιμετώπιση αυτού του προβλήματος, του ιού του 2000. Και με λύπη μου διαπίστωσα ότι από τις λίγες χώρες που δεν είχε να στείλει κανέναν, ήταν η χώρα μας. 

Εν πάση περιπτώσει, φαίνεται ότι κάποια πράγματα προωθούνται. Εμείς δεν μπορούμε να συμφωνήσουμε με τη συγκεκριμένη τροπολογία, γιατί ακριβώς προωθείται μία διάσπαση των προμηθειών. Είμαι σε θέση να γνωρίζω ότι πράγματι στην αγορά έχουν εμφανιστεί διάφορες εταιρείες, διάφορα γραφεία, οι οποίες υπόσχονται σχεδόν "λαγούς με πετραχήλια", ότι δηλαδή είναι σε θέση αυτές να αντιμετωπίσουν το συγκεκριμένο πρόβλημα. Και πολύ φοβόμαστε, ότι εάν περάσει έστω γι' αυτό το πρόβλημα - που δεν παραγνωρίζουμε ότι είναι σοβαρό, πιστεύουμε ότι υπάρχει άλλο τρόπος να αντιμετωπισθεί- ανοίγουν παραθυράκια, τα οποία θα είναι πάρα πολύ επικίνδυνα για το μέλλον. 

Και για τη δεύτερη τροπολογία, κύριε Πρόεδρε, εμείς συμφωνούμε, θα την υπερψηφίσουμε. 

ΠΡΟΕΔΡΟΣ (Απόστολος Κακλαμάνης): Μιλάτε για την τροπολογία με γενικό αριθμό 2824 και ειδικό 175. 

ΧΑΡΑΛΑΜΠΟΣ ΑΓΓΟΥΡΑΚΗΣ: Ακριβώς, ναι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ο κ.Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, εκτιμώ πως το αντιλαμβάνεσθε και εσείς, ότι κουβεντιάζουμε αυτήν την τροπολογία και η εκ μέρους της Κυβέρνησης και συζητούσα την τροπολογία κυρία Υπουργός είναι άφωνος και δικαιολογημένα γιατί δεν την ξέρει. 

Θέλω να σημειώσω με την ίδια ευκαιρία, ότι και άλλες φορές στην Εθνική Αντιπροσωπεία ασχοληθήκαμε με το θέμα του "ιού του 2000", που είναι γνωστό ότι απασχολεί κυβερνήσεις σε ολόκληρο τον κόσμο, εταιρείες πληροφορικής σε ολόκληρο τον κόσμο, για να αντιμετωπίσουν ένα πρόβλημα το οποίο στη διαδρομή του απεδείχθη ότι είναι και δυσεπίλυτο και δύσκολο. 'Οπως λένε, όμως, στην πατρίδα μου "των φρονίμων τα παιδιά πριν πεινάσουν μαγειρεύουν". Ενώ, λοιπόν, είναι γνωστό αυτό το πρόβλημα βλέπουμε την τελευταία στιγμή, δηλαδή, επτά μήνες πριν λήξει ο χρόνος προετοιμασίας των συστημάτων πληροφορικής του δημόσιου τομέα, ασθμαίνουσα να έρχεται η Κυβέρνηση και να ζητάει έκτακτες διαδικασίες κατά παρέκκλιση ισχυουσών διατάξεων για να ρυθμίσει αυτό το θέμα. 

Τα είπαμε αυτά στη Διαρκή Επιτροπή. Βεβαίως, εσείς από την πλευρά του Προεδρείου δεν μπορείτε να πείτε τίποτα. Αυτός, όμως, είναι ο εκσυγχρονισμός. 'Ολα, κυρία Υπουργέ, τα κάνετε στο γόνατο. 'Εχετε αναγάγει σε εθνικό σπόρ τη γονατογραφία και απόδειξη τα κενά τα οποία έχει αυτή η ρύθμιση. Σας επεσήμανα ήδη δύο και τώρα που ξαναδιαβάζω την τροπολογία ανακαλύπτω και τρίτο. 

Και αυτό είναι, κύριοι συνάδελφοι, όσοι πήραν το λόγο από την πλευρά και του Συνασπισμού και του Κομμουνιστικού Κόμματος Ελλάδος, ότι το ποσό και των είκοσι πέντε εκατομμυρίων (25.000.000) δραχμών και των σαράντα εκατομμυρίων (40.000.000) δραχμών θα είναι ενιαίο. Δεν θα πρέπει να υπάρχει περαιτέρω διάσπαση αυτού του κονδυλίου διότι εκεί θα συμβεί αυτό το οποίο είπε πριν από λίγο ο κ. Κουβέλης. 

Συνεπώς, συναινούμε τη συζήτηση της τροπολογίας με αυτές τις παραμέτρους για να δώσουμε και με αυτήν την ευκαιρία αφορμή στην Κυβέρνηση της καλής πίστης της Εθνικής Αντιπροσωπείας, όπως το κάναμε κυρία Υπουργέ και με το νομοσχέδιό σας, γιατί επρόκειτο άλλο νομοσχέδιο να συζητηθεί. 'Ηρθε να συζητηθεί -συμφωνήθηκε στη Διάσκεψη των Προέδρων- για να μην πει η Κυβερνηση ότι παρεμβάλλει προσχώματα η Αντιπολίτευση, ενώ ήδη έχετε χάσει δύο χρόνια από αυτά που είχατε στη διάθεσή σας για να προετοιμάσετε σωστά τους Ολυμπιακούς Αγώνες. 

Εάν με παρακολουθείτε, κύριε Πρόεδρε, βγαίνει και κάτι άλλο από την ανάγνωση της τροπολογίας. 

ΠΡΟΕΔΡΟΣ (Απόστολος Κακλαμάνης): Σας παρακολουθώ. 

ΔΗΜΗΤΡΙΟΣ ΣΙΟΥΦΑΣ: Τα ποσά των είκοσι πέντε εκατομμυρίων (25.000.000) δραχμών και των σαράντα εκατομμυρίων (40.000.000) δραχμών πρέπει να είναι ενιαία ποσά. 'Εστω και αν δεν διορθωθεί εδώ στο κείμενο, να γραφεί στα Πρακτικά και στην εισηγητική έκθεση, ότι το ποσό αυτό δεν μπορεί να διασπασθεί περαιτέρω, διότι αντιλαμβάνεσθε αυτά τα οποία είπε ο κ. Κουβέλης. Μπορεί να μην συμβεί τίποτα. Η διάταξη μας δίνει την αφορμή να τα κουβεντιάσουμε. Πρέπει να διατυπωθούν κατά τέτοιο τρόπο ώστε να καλύπτεται και η Εθνική Αντιπροσωπεία, κύριε Πρόεδρε, και εσείς που προεδρεύετε αυτήν την ώρα στη συζήτηση αυτής της τροπολογίας. 

Επαναλαμβάνω αυτά τα οποία σας έθεσα. Πρώτον, ποιο δημόσιο τομέα αφορά η τροπολογία; Και δεύτερον, το ποσό των είκοσι πέντε εκατομμυρίων (25.000.000) δραχμών και των σαράντα εκατομμυρίων (40.000.000) δραχμών θα είναι ενιαίο, δεν θα μπορεί να σπασθεί σε μικρότερα τμήματα. 

ΠΡΟΕΔΡΟΣ (Απόστολος Κακλαμάνης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Σχετικά με την τροπολογία θα ήθελα να πω ότι όπου βρίσκει ευκαιρία η Κυβέρνηση για λειτουργία πελατειακών σχέσεων, επί του ασήμαντου του ασημάντου, διότι εκεί εφαρμόζει την πολιτική της, το περνάει. 'Οπου βρίσκει! Δεν μπορεί; Κάνει πίσω. 

Ποιο νόμο 2190; Εδώ δεν έχει γίνει πιστευτό τίποτα. Εδώ μπορούμε να λειτουργήσουμε με πελατειακή σχέση, να καταργήσουμε τα πάντα; Αυτή είναι η πολιτική μας. Βέβαια, η βεβαίωση της ανυπαρξίας ιδεολογίας στο σοσιαλιστικό στρατόπεδο δημιουργεί την αναγκαιότητα αυτή. Εφαρμόστε το. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, άκουσα με προσοχή τις παρατηρήσεις σας και πράγματι, αυτά είναι ζητήματα που πρέπει να μας ενδιαφέρουν όλους. 

Η τροπολογία αυτή, όπως γνωρίζετε, εισήχθη, συζητήθηκε και ψηφίστηκε κατά πλειοψηφία -το τονίζω- στη Διαρκή Επιτροπή, η οποία συζητούσε το νομοσχέδιο των Υπουργείων Εξωτερικών και Εθνικής Οικονομίας για τις μη κυβερνητικές οργανώσεις. 

Κατά τη συζήτηση της τροπολογίας αυτής, προφανώς και λόγω των αντιρρήσεων που διατυπώθηκαν, υπήρξαν δύο αλλαγές στο κείμενο, τις οποίες εγώ οφείλω να θέσω υπόψη σας, για να δούμε τι θα κάνουμε. Η μια αφορά τις τελευταίες τρεις σειρές του πρώτου εδαφίου, δηλαδή, εκεί που λέει "μέχρι του ύψους δε των σαράντα εκατομμυρίων (40.000.000) δραχμών". Η φράση "σύμφωνα με τις διατάξεις της παραγράφου 2 του ίδιου άρθρου", διαγράφεται. Προστίθεται η φράση "με διαπραγμάτευση, ύστερα από δημοσίευση σχετικής προκήρυξης". Αυτή είναι η μια αλλαγή. 

Η άλλη αλλαγή είναι στο τελευταίο εδάφιο. Λέει "οι διατάξεις του παρόντος άρθρου εφαρμόζονται εφόσον οι σχετικές συμβάσεις συνομολογηθούν μέχρι 31.12.1999". Τα "και ισχύουν από 1.5.1999", διαγράφονται. Μπαίνει τελεία στο "31.12.1999". Η τροπολογία αυτή έτσι έχει ψηφιστεί, βελτιωθείσα στην αρμόδια Διαρκή Επιτροπή, εισάγεται στην Ολομέλεια στο νομοσχέδιο αυτό και νομίζω ότι καλώς κάναμε, διότι όντως υπάρχει πιεστική ανάγκη. Προφανώς, όταν λέμε ότι μέχρι 31.12.1999 πρέπει να έχουν γίνει τα πάντα, ώστε ο ιός να μην μας προσβάλει από 1.1.2000, καλώς εισάγεται, διότι είχαμε πει ότι δεν θα εισαχθούν τροπολογίες σ' αυτό το νομοσχέδιο. 

Επομένως, αν έχετε να προσθέσετε ή να αφαιρέσετε κάτι στα όσα έχουν λεχθεί μέχρι τώρα, έχει καλώς. 'Αλλως να ρωτήσω το Σώμα, αν συμφωνεί. 

ΔΗΜΗΤΡΙΟΣ ΣΙΟΥΦΑΣ: Για το δημόσιο τομέα να είναι με τις διατάξεις που ισχύουν σήμερα. 

ΠΡΟΕΔΡΟΣ (Απόστολος Κακλαμάνης): Νομίζω, ότι αυτό είναι αυτονόητο. Λέει "οι συμβάσεις προμήθειας προϊόντων ή παροχής υπηρεσιών φορέων του δημόσιου τομέα". 

ΔΗΜΗΤΡΙΟΣ ΣΙΟΥΦΑΣ: Με τις διατάξεις που ισχύουν σήμερα. 

ΠΡΟΕΔΡΟΣ (Απόστολος Κακλαμάνης): 'Ο,τι η ισχύουσα νομοθεσία, προφανώς. Εάν υποθέσουμε όμως ότι στο διάστημα μέχρι τέλους του έτους επέρχεται οποιαδήποτε αλλαγή στην έννοια αυτή, αντιλαμβάνεσθε ότι αν βάλετε "όπως ισχύει σήμερα", μπορεί αύριο ένας φορέας που εξέρχεται από το δημόσιο τομέα, να κάνει άλλου είδους ρυθμίσεις ή ένας που εισέρχεται. Δεν μπορούμε εμείς αυτήν τη στιγμή να... 

ΔΗΜΗΤΡΙΟΣ ΣΙΟΥΦΑΣ: Οφείλω να το επισημάνω, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Καλώς το επισημαίνετε. Είναι μια έννοια ο δημόσιος τομέας. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η παρατήρησή σας είναι σωστή. 

Το άλλο θέμα το οποίο έθεσα ήταν ποσά των είκοσι πέντε και των σαράντα εκατομμυρίων να είναι αυτοτελή, να μην μπορούν να τα "σπάσουν". Δηλαδή, ο Χ δημόσιος τομέας να πει "από τα είκοσι πέντε εκατομμύρια δίνω πέντε στον έναν, τέσσερα στον άλλο, οκτώ στον άλλο" κλπ. 

ΠΡΟΕΔΡΟΣ (Απόστολος Κακλαμάνης): Αντιλαμβάνομαι αυτό που λέτε. 'Οπως πολύ καλά γνωρίζετε, αυτό είναι περιγραφή του νόμου, αν συμβεί και θα κριθεί αρμοδίως. Εν πάση περιπτώσει, εγώ μεταφέρω απλώς στο Σώμα -κάνω ενημέρωση δηλαδή στο Σώμα- πώς ψηφίστηκε αυτή η τροπολογία στη Διαρκή Επιτροπή, ώστε εισαγόμενη εδώ να έχει υπόψη του το Σώμα πως έχει, για να την ψηφίσει. 

ΔΗΜΗΤΡΙΟΣ ΣΙΟΥΦΑΣ: Εμείς κύριε Πρόεδρε, επιμένουμε σ'αυτά που υποστηρίξαμε και την καταψηφίζουμε. 

ΠΡΟΕΔΡΟΣ (Απόστολος Κακλαμάνης): Μάλιστα. 

Ο κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Κύριε Πρόεδρε, είναι προφανές ότι αυτά που θα πω δεν αφορούν την κυρία Υπουργό, διότι δεν είναι δικιά της η τροπολογία κατά βάση. Αλλά η απορία η οποία δημιουργείται είναι γιατί θέλουν αυτήν τη ρύθμιση όταν υπάρχει η κείμενη νομοθεσία περί προμηθειών και γενικότερα των συμβάσεων. Θέλουν να αντιμετωπίσουν τον ιό των ηλεκτρονικών υπολογιστών; Ας αξιοποιήσουν την υπάρχουσα νομοθεσία περί των προμηθειών και συμβάσεων. 

'Αρα δικαιολογημένα, κύριοι συνάδελφοι, εγείρεται η υποψία ότι εδώ εμφιλοχωρεί έντονη η ιδιοτέλεια. 

ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτή η τροπολογία με γενικό αριθμό 2823 και ειδικό 174 όπως τροποποιήθηκε στη Διαρκή Επιτροπή και όπως ανεγνώσθησαν αυτές οι τροποποιήσεις εδώ; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 2823 και ειδικό 174 έγινε δεκτή κατά πλειοψηφία, όπως τροποποιήθηκε στη Διαρκή Επιτροπή και όπως ανεγνώσθησαν αυτές οι τροποποιήσεις εδώ. 

Ερωτάται το Σώμα: Γίνεται δεκτή η τροπολογία με γενικό αριθμό 2824 και ειδικό 175; 

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 2824 και ειδικό 175 έγινε δεκτή ομοφώνως. 

'Οσον αφορά το ακροτελεύτιο άρθρο... 

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, οι τροπολογίες των Βουλευτών; 

ΠΡΟΕΔΡΟΣ (Απόστολος Κακλαμάνης): Εάν είναι τροπολογίες οι οποίες συνεπάγονται οποιαδήποτε δαπάνη, πρέπει να απαντήσει η Υπουργός εάν τις αποδέχεται. Εάν είναι τροπολογίες που δεν συνεπάγονται δαπάνη, αυτές μπορούν να τεθούν υπόψη του Σώματος. Η κατασκευή παραδείγματος χάρη του Αθλητικού Μουσείου στο Ολυμπιακό Συγκρότημα Αμαρουσίου προϋποθέτει προφανώς έξοδα. Είναι να κατασκευαστεί ολόκληρο Μουσείο. 

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, έχω καταθέσει την τροπολογία με γενικό αριθμό 2802 και ειδικό 165. 

ΠΡΟΕΔΡΟΣ (Απόστολος Κακλαμάνης): Με την τροπολογία σας επιβάλλεται τέλος ανάπτυξης βιομηχανικών περιοχών παραγωγής ρεύματος από τους θερμικούς λιγνιτικούς σταθμούς του Νομού Αρκαδίας, ποσοστού 0,6% επί του κύκλου εργασιών της Δημόσιας Επιχείρησης Ηλεκτρισμού. 

ΓΙΑΝΝΗΣ ΖΑΦΕΙΡΟΠΟΥΛΟΣ: Μπορώ να την αναπτύξω για ένα λεπτό; 

ΠΡΟΕΔΡΟΣ (Απόστολος Κακλαμάνης): Η επιβολή φόρου απαιτεί ειδικό νόμο. 

ΓΙΑΝΝΗΣ ΖΑΦΕΙΡΟΠΟΥΛΟΣ: Αφορά τη ΔΕΗ και το σχετικό πρόβλημα έχει λυθεί με προηγούμενο νόμο. Αφορά έσοδα από τον κύκλο εργασιών του εργοστασίου της ΔΕΗ στη Μεγαλόπολη και έχει λυθεί με προηγούμενο νόμο. 

ΠΡΟΕΔΡΟΣ (Απόστολος Κακλαμάνης): Ορίστε έχετε το λόγο. 

ΓΙΑΝΝΗΣ ΖΑΦΕΙΡΟΠΟΥΛΟΣ: Ευχαριστώ, κύριε Πρόεδρε. 

'Οπως γνωρίζετε ο ν. 2446/96 με τον οποίο τροποποιήθηκε ο ν. 711/77 "περί ειδικών τουριστικών λεωφορείων", είναι ο νόμος με τον οποίο και η Βουλή έχει ρυθμίσει το πρόβλημα σχετικά με την ανάγκη απόκτησης νέων ακινήτων για τις υπηρεσίες της. Επιβλήθηκε, με αυτό το νόμο, ως τέλος ανάπτυξης ένας πόρος κοινωνικής ανταπόδοσης και υποχρεώνεται η ΔΕΗ να καταβάλει ποσοστό 0,4% επί του κύκλου εργασιών της, στους Νομούς Φλώρινας, Κοζάνης και Αρκαδίας, λόγω των δυσμενών συνεπειών, για τις περιοχές αυτές, από τη λειτουργία των λιγνιτικών σταθμών. Στην ίδια θέση με αυτούς τους νομούς και σε πιο τραγική θέση, -θα έλεγα-, κύριε Πρόεδρε, βρίσκεται η παραποτάμια λεκάνη του ποταμού Αλφειού, ιδιαίτερα προς την πλευρά της επαρχίας Ολυμπίας, ο οποίος έχει υποστεί μία καταστροφική ρύπανση. Η όξινη βροχή έχει απονεκρώσει το σύνολο των γεωργικών καλλιεργειών στην παραποτάμια λεκάνη. Ο ποταμός Αλφειός ρέει εγγύτατα της Αρχαίας Ολυμπίας και αποτελεί θα έλεγα σήμερα σημείο απαξιωτικής αναφοράς για το χώρο. Πρέπει να απορρυπανθεί. 

Γι' αυτό προτείνουμε αυτήν την τροπολογία η οποία δεν επιφέρει δαπάνες στον προϋπολογισμό του Δημοσίου, απλά απομειώνει κατ' ελάχιστον τα κέρδη της ΔΕΗ. 'Ομοια ρύθμιση έχει γίνει με το νόμο 2446/96 και αφορά τις προαναφερόμενες περιοχές. 

Παρακαλώ, κύριε Πρόεδρε, η Κυβέρνηση να αποδεχθεί αυτήν την τροπολογία -την οποία συνυπογράφουν και οι συνάδελφοι Γιώργος Λιάνης και Αλέκος Βούλγαρης- και προς την οποία, απ' ότι γνωρίζω, συμφωνούν όλα τα κόμματα της Αίθουσας, όπως το δήλωσαν με τους εισηγητές του συζητούμενου σχεδίου νόμου. 

Ευχαριστώ πολύ. 

ΠΡΟΕΔΡΟΣ (Απόστολος Κακλαμάνης): Και η κ. Παπαδημητρίου συμφωνεί μαζί σας. 

Ο κ. Κοντομάρης έχει το λόγο για να αναπτύξει τη δική του τροπολογία. 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Είναι πολλές; Για να μην χάνουμε και το χρόνο μας. 

ΠΡΟΕΔΡΟΣ (Απόστολος Κακλαμάνης): 'Οσες δεν έχουν δαπάνη θα απαντηθούν από την κυρία Υπουργό, αν συμφωνεί σε κάποιες από αυτές. 

Κύριε Κοντομάρη, η δική σας τροπολογία προϋποθέτει δαπάνη. Αναφέρεται στον αεροψεκασμό γενικότερα κ.λπ. Συμπαθές το θέμα. 

ΕΥΤΥΧΙΟΣ ΚΟΝΤΟΜΑΡΗΣ: Με την τροπολογία προτείνεται αεροψεκασμός που είναι πολύ φθηνότερος από τον ψεκασμό εδάφους. 

ΠΡΟΕΔΡΟΣ (Απόστολος Κακλαμάνης): Σύμφωνοι, αλλά η Υπουργός Πολιτισμού σαφώς δεν έχει αρμοδιότητα αυτήν τη στιγμή. Εκπροσωπεί βεβαίως την Κυβέρνηση. Αλλά αν δεν είναι σε θέση να απαντήσει εκ μέρους της Υπουργού Ανάπτυξης για τη ΔΕΗ, εκ μέρους του Υπουργού Γεωργίας για τους αεροψεκασμούς, απλώς σπαταλούμε χρόνο. 

ΕΥΤΥΧΙΟΣ ΚΟΝΤΟΜΑΡΗΣ: Υπάρχει η συζήτηση στην Επιτροπή Παραγωγής και Εμπορίου και όλα τα κόμματα, όλες οι πτέρυγες συμφωνούν. Υπάρχει χρονικός ορίζοντας που δεν αφήνει τη καλή διάθεση του Υπουργού Γεωργίας για να το δει σε νομοσχέδιο μετά από ένα, δύο μήνες. Και είναι επείγον γιατί τώρα γίνονται οι ψεκασμοί. Συμφωνούν όλες οι πτέρυγες. Δεν έχουμε δαπάνη. 

ΠΡΟΕΔΡΟΣ (Απόστολος Κακλαμάνης): Δαπάνη έχετε και πρέπει να συμφωνήσει η Κυβέρνηση σ' αυτό. 

ΕΥΤΥΧΙΟΣ ΚΟΝΤΟΜΑΡΗΣ: Είναι λιγότερη δαπάνη από αυτή που γίνεται τώρα. 

ΠΡΟΕΔΡΟΣ (Απόστολος Κακλαμάνης): Ναι, αλλά εμείς δεν είμεθα εδώ να αξιολογούμε τις δαπάνες. Γι' αυτό λέει το Σύνταγμα για εκθέσεις Γενικού Λογιστηρίου, με την ευθύνη της Κυβερνήσεως, να εισάγεται. Λυπάμαι πάρα πολύ. 

ΕΥΤΥΧΙΟΣ ΚΟΝΤΟΜΑΡΗΣ: Στη θέση των ψεκασμών από εδάφους που επιτρέπεται για όλη την Κέρκυρα.... 

ΠΡΟΕΔΡΟΣ (Απόστολος Κακλαμάνης): Εγώ δεν είμαι αντίθετος στην πρότασή σας. Απλώς σας λέω επειδή έχω την ευθύνη της διευθύνσεως των εργασιών ότι αν ήταν εδώ ο Υπουργός Γεωργίας ή αν η κυρία Υπουργός έχει συνεννοηθεί και μπορεί να το αποδεχθεί, δεν έχω καμία αντίρρηση. 

ΕΥΤΥΧΙΟΣ ΚΟΝΤΟΜΑΡΗΣ: Ευχαριστώ πολύ. 

ΠΡΟΕΔΡΟΣ (Απόστολος Κακλαμάνης): Υποστηρίζεται αυτή η τροπολογία. Δεν υπάρχει κανείς που να λέει να μην ψεκάζονται οι δύσβατες περιοχές. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Υπάρχει πρόγραμμα ψεκασμού με ρυθμισμένη και κλειδωμένη δαπάνη. Αυτό που προτείνει ο κ. Κοντομάρης που το αποδεχόμαστε... 

ΠΡΟΕΔΡΟΣ (Απόστολος Κακλαμάνης): Σημαίνει να σπάσει. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Υπάρχει ετήσιο πρόγραμμα ψεκασμού. 'Αρα, η δαπάνη είναι δεδομένη. Απλούστατα να χωροθετείται και αυτή η περιοχή που το έχει ανάγκη.

ΠΡΟΕΔΡΟΣ (Απόστολος Κακλαμάνης): Ερχόμαστε σε άλλη τροπολογία. Ο κ. Κασσίμης έχει το λόγο. 

ΘΕΟΔΩΡΟΣ ΚΑΣΣΙΜΗΣ: Είναι η γενικό αριθμό 2803 και ειδικό 166. 

ΠΡΟΕΔΡΟΣ (Απόστολος Κακλαμάνης): Λέει "Στην ευρύτερη περιοχή του Ολυμπιακού Αθλητικού Κέντρου Αθήνας...αθλητικών εγκαταστάσεων". Επίσης προστίθενται "Στις περιοχές άμεσης επιρροής... ως χώρος πρασίνου". 

Η Υπουργός Πολιτισμού έχει από το Υπουργείο ΠΕΧΩΔΕ κάτι να πει; 

Είσαστε σε θέση να δεχθείτε κάτι; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κατ' αρχήν όσον αφορά το πρώτο θέμα για τον Αλφειό. Είναι γνωστό στον κ. Ζαφειρόπουλο ότι υπάρχουν και άλλα προβλήματα εκτός από τη ρύπανση στον Αλφειό. Και επίσης, είναι γνωστό ότι έχουμε προβλέψει σε αυτό το νομοσχέδιο την υλοποίηση ενός ειδικού προγράμματος, για την περιοχή της Ολυμπίας. Μέσα στο πρόγραμμα αυτό, θα αντιμετωπίσουμε θέματα ρύπανσης και άλλων πιθανών καταστροφών, που οφείλονται στην κακοποίηση του Αλφειού. 

Σε ό,τι αφορά τον αεροψεκασμό. 'Οπως καταλαβαίνεται, δεν είμαι σε θέση να απαντήσω. 

Σε ό,τι αφορά το θέμα των ξενοδοχείων, θα ήθελα να σας πω ότι στην περιοχή υπάρχει η δυνατότητα ήδη από τις υπάρχουσες ρυθμίσεις να χωροθετηθούν ξενοδοχεία κλπ. Είναι φανερό ότι μία τέτοια ρύθμιση δεν μπορεί να περάσει με αυτόν τον τρόπο. 'Εχουμε ήδη την καταγγελία της 'Ενωσης Ξενοδόχων κλπ. Δεν μπορεί να περάσει με αυτόν τον τρόπο. 

ΠΡΟΕΔΡΟΣ (Απόστολος Κακλαμάνης): Ο κ. Κασσίμης έχει το λόγο. 

ΘΕΟΔΩΡΟΣ ΚΑΣΣΙΜΗΣ: Το θέμα του κορεσμού ή όχι, δεν έχει καμία σχέση με την χωροθέτηση. Αν πιστεύει το αρμόδιο Υπουργείο ότι δεν πρέπει να γίνει κάπου, αν επανέλθουμε στην παλιά λογική του κορεσμού, που πλέον το κράτος αποφασίζει βάσει των πιέσεων, αυτό είναι άσχετο με το να χωροθετηθεί η δυνατότητα σε μία περιοχή, η οποία σήμερα έχει Ολυμπιακούς Αγώνες, έχει τρία μεγάλα νοσοκομεία, έχει όλες τις μεγάλες εταιρείες στην περιοχή αυτή. 

Φτιάχνεται η λεωφόρος Ελευσίνος - Σπάτων η οποία δεν είχε ξενοδοχειακή υποστήριξη. Εάν το κάνουμε απλά και μόνο για να ικανοποιήσουμε τις υφιστάμενες μονάδες τότε πιστεύω ότι είναι λάθος. 

ΠΡΟΕΔΡΟΣ (Απόστολος Κακλαμάνης): Καλώς, κύριε Κασσίμη. 

Υποθέτω ότι ο κ. Σπύρου θέλει να υποστηρίξει την πρόταση για τους αεροψεκασμούς στην Κέρκυρα. 

Ορίστε κύριε Σπύρου, έχετε το λόγο. 

ΣΠΥΡΙΔΩΝ ΣΠΥΡΟΥ: Θέλω να το υποστηρίξω αυτό και να επισημάνω στην Εθνική Αντιπροσωπεία, ότι το εισόδημα των αγροτών έχει καταστραφεί γιατί υπάρχουν δύσβατες περιοχές γιατί τα δέντρα είναι πολύ ψηλά και επιμολύνονται έτσι οι άλλες περιοχές, όπου οι ψεκασμοί γίνονται από το έδαφος. Εκτιμώντας ότι πρέπει να προστατεύσουμε και το περιβάλλον οι περιοχές αυτές πρέπει να είναι συγκεκριμένες. 'Ολες οι πτέρυγες συμφώνησαν. 

ΠΡΟΕΔΡΟΣ (Απόστολος Κακλαμάνης): Μας ετόνισε ο κ. Κοντομάρης ότι συμφωνήσατε όλοι αλλά δυστυχώς η κυρία Υπουργός δεν είχε αρμοδιότητα και δεν είναι σε θέση αυτήν τη στιγμή να πει ένα ναι ή ένα όχι. Επιπλέον όπως είπε και η κ. Παπαδημητρίου υπάρχει ολόκληρο πρόγραμμα με κλειδωμένο το κόστος. Προφανώς εκεί ο Υπουργός Γεωργίας έχει αρμοδιότητα. Να τον δείτε εσείς και ο κ. Κοντομάρης για να σας πει τι μπορεί να κάνει. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Κυρία Παπαδημητρίου, αυτήν τη στιγμή δεν είναι πρακτικώς δυνατόν να κάνουμε τίποτε άλλο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, συζητάμε κάτι πολύ σοβαρό. 

ΠΡΟΕΔΡΟΣ (Απόστολος Κακλαμάνης): 'Ολα τα θέματα που συζητάμε είναι σοβαρά. Αλλά συζητάμε για κάποιο σκοπό. Αυτός ο σκοπός σήμερα είναι ανέφικτος γιατί δεν έχουμε τον Υπουργό που κατά το Σύνταγμα θα είναι σε θέση να μας πει ένα ναι ή ένα όχι για να προχωρήσουμε. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Η κ. Παπαζώη είναι εδώ ως Υπουργός Πολιτισμού και ως Πρόεδρος της διϋπουργικής, που λόγω των Ολυμπιακών Αγώνων κάνει την πρώτη παρέμβαση στο ν. 1515 από πολλών ετών. Αυτό που ζητά η τροπολογία του κ. Κασσίμη συμφωνούντος και του εισηγητή της Πλειοψηφίας -δεν έχουμε ακούσει ακόμη τα άλλα κόμματα- είναι να μπορεί για τον Οργανισμό της Αθήνας η κ. Παπαζώη υπό αυτήν την αρμοδιότητά της -την άλλη- να δει μια τροποποίηση του συντελεστή υπό όρους. Θέλω λοιπόν να της προτείνω γιατί δεν θα έχουμε άλλη δυνατότητα... 

ΠΡΟΕΔΡΟΣ (Απόστολος Κακλαμάνης): Κυρία Παπαδημητρίου... 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Αφήστε με να τελειώσω, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Πρέπει και σεις να έχετε κατανόηση απέναντι στο Προεδρείο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Μα, το ζητούμενο δεν είναι να κλείσουμε το νομοσχέδιο. 

ΠΡΟΕΔΡΟΣ (Απόστολος Κακλαμάνης): Το ζητούμενο είναι ότι το Προεδρείο δεν μπορεί να ασκεί πίεση σε μία άποψη, που ήδη διατυπώθηκε... 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Μα εσείς δεν ασκείτε πίεση. Απλώς εσείς προεδρεύετε και μου δίνετε το λόγο. 

ΠΡΟΕΔΡΟΣ (Απόστολος Κακλαμάνης): Μα, έχω ήδη την απάντηση της Υπουργού και δεν είχε νόημα η συζήτηση. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Η κυρία Υπουργός έχει δει μια τροπολογία του κ. Κασσίμη. Αν ακούσει την προσθήκη που κάνω εγώ μπορεί να την αποδεχθεί. 

Εάν κ. Παπαζώη στην προτεινόμενη τροπολογία πείτε ότι ο πρόσθετος συντελεστής, ο εισηγούμενος για πρόσθεση συντελεστής δόμησης, θα χρησιμοποιηθεί αποκλειστικά για κατασκευή ξενοδοχειακών και συνεδριακών εγκαταστάσεων -συμπληρώνω εγώ- "σε δυναμικότητα κλινών που θα αποφασιστεί με κοινή απόφαση των Υπουργών Ανάπτυξης, ΥΠΕΧΩΔΕ και Πολιτισμού", τότε θα έχετε το πολεοδομικό υπόβαθρο από αυτόν το νόμο. Μετά μπορείτε να κοιτάξετε όλα όσα είπατε ότι θα βάλετε. Θα έχετε, όμως, τη δυνατότητα. Παρακαλώ πολύ αυτό να περάσει σήμερα. 

ΠΡΟΕΔΡΟΣ (Απόστολος Κακλαμάνης): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, στο θέμα των αεροψεκασμών εμείς λέμε ότι κάποτε πρέπει να λυθεί. Επανέρχεται συνεχώς αλλά λύση δεν δίνεται. Κάτι πρέπει να γίνει για να λυθεί. 

ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Συνηγόρησε και ο κ. Σπύρου, κύριε Κοντομάρη. Πρέπει να κατανοήσουμε ότι η Υπουργός είναι Υπουργός Πολιτισμού. Δεν είναι αρμόδια για τους αεροψεκασμούς. Είναι λογική η απάντηση που δίνει. Λέει ότι δεν γνωρίζει το θέμα. 

ΕΥΤΥΧΙΟΣ ΚΟΝΤΟΜΑΡΗΣ: Δεν έχουμε κανένα κόστος, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ωραία αλλά τι σημαίνει αυτό; Εσείς υπήρξατε νομάρχης. Μπορούσατε να πάρετε απόφαση για κάτι που αφορούσε τη διπλανή νομαρχία γιατί ερχόταν όλος ο λαός της διπλανής νομαρχίας και σας έλεγε, ότι δεν έχει κόστος η απόφαση που θα πάρετε; 

Δεν είναι κανείς άλλος συνάδελφος που να έχει ζητήσει το λόγο. 

Κυρία Υπουργέ, είσθε σε θέση να δεχθείτε κάποια από τις τροπολογίες; 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): 'Οχι. Απλώς να εξηγήσω το γιατί. 

ΠΡΟΕΔΡΟΣ (Απόστολος Κακλαμάνης): Το "απλώς" μπορούμε να το λέμε όλοι. Και εγώ αν κατέβω από την 'Εδρα, έχω να πω πάρα πολύ θετικά για όσα υποστηρίζονται εδώ, αλλά δεν μπορούμε να το κάνουμε! 

Ερωτάται το Σώμα: Γίνεται δεκτή η τροπολογία με γενικό αριθμό 2802 και ειδικό 165; 

ΠΟΛΛΟΙ ΒΟΥΛΕΥΤΕΣ: 'Οχι, όχι. 

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 2802 και ειδικό 165 δεν έγινε δεκτή. 

Ερωτάται το Σώμα: Γίνεται δεκτή η τροπολογία με γενικό αριθμό 2795 και ειδικό 162; 

ΠΟΛΛΟΙ ΒΟΥΛΕΥΤΕΣ: 'Οχι, όχι. 

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 2795 και ειδικό 162 δεν έγινε δεκτή. 

Ερωτάται το Σώμα: Γίνεται δεκτή η τροπολογία με γενικό αριθμό 2803 και ειδικό 166; 

ΠΟΛΛΟΙ ΒΟΥΛΕΥΤΕΣ: 'Οχι, όχι. 

ΠΡΟΕΔΡΟΣ (Απόστολος Κακλαμάνης): Συνεπώς η τροπολογία με γενικό αριθμό 2803 και ειδικό 166 δεν έγινε δεκτή. 

Εισερχόμαστε στην ψήφιση του ακροτελεύτιου άρθρου, του άρθρου 24. 

Ερωτάται το Σώμα: Γίνεται δεκτό το άρθρο 24; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Συνεπώς το ακροτελεύτιο άρθρο 24 έγινε δεκτό κατά πλειοψηφία. 

Συνεπώς το νομοσχέδιο του Υπουργείου Πολιτισμού: "Σχεδιασμός ολοκληρωμένη ανάπτυξη και εκτέλεση Ολυμπιακών 'Εργων και άλλες διατάξεις" έγινε δεκτό κατά πλειοψηφία, επί της αρχής και επί των άρθρων. Η ψήφισή του στο σύνολο θα γίνει στην αυριανή συνεδρίαση. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη 

ΣΥΜΠΛΗΡΩΜΑΤΙΚΗ ΗΜΕΡΗΣΙΑ ΔΙΑΤΑΞΗ

Συζήτηση και ψήφιση σύμφωνα με τις διατάξεις του άρθρου 118, παράγραφος 6 του Κανονισμού της Βουλής, της πρότασης σχεδίου του Προέδρου της Βουλής για τροποποίηση διατάξεων του Κανονισμού της Βουλής. 

Ο κ. Κατσικόπουλος έχει το λόγο. 

ΔΗΜΗΤΡΙΟΣ ΚΑΤΣΙΚΟΠΟΥΛΟΣ: Κύριε Πρόεδρε, μετά την ψήφιση του νέου Δημοσιοϋπαλληλικού Κώδικα, όπου εισήχθη νέο καθεστώς στην υπηρεσιακή κατάσταση του προσωπικού, απαιτείται να γίνει και προσαρμογή των διατάξεων σε ό,τι αφορά τον Κανονισμό της Βουλής και κύρια το δεύτερο μέρος. 

Μέχρι να γίνουν αυτές οι τροποποιήσεις, η κατάσταση διέπεται από το προ του νόμου αυτού καθεστώς και για την ομαλή λειτουργία της Βουλής προτείνεται να συνεχισθούν προσωρινά οι ισχύουσες προ της εισαγωγής του νέου Δημοσιοϋπαλληλικού Κώδικα διατάξεις. 

Προς τούτο υπάρχει πρόταση στο άρθρου 76 του Κανονισμού της Βουλής, στην παράγραφο 1, οι λέξεις "το ισχύον κάθε φορά" να αντικατασταθούν με τις λέξεις "ίσχυαν μέχρι της έναρξης ισχύος του ν. 2683, ΦΕΚ 19Α' 9.2.1999". 

Στην παράγραφο 6, στο δεύτερο εδάφιο, αντί της ημερομηνίας 31.12.1998, να τεθεί η ημερομηνία 31.12.1999. Αυτό το δεύτερο αφορά τη διεξαγωγή των προβλεπομένων από τον Κανονισμό της Βουλής σεμιναρίων του προσωπικού και την αντιστοίχιση τίτλων και θέσεων του Δημοσιοϋπαλληλικού Κώδικα και του Κανονισμού της Βουλής. 

Επίσης, στο άρθρο 1, η παράγραφος 2 προβλέπει, ότι στο άρθρο 95 του Κανονισμού της Βουλής προστίθεται η παράγραφος 3, που ορίζει το εξής: "'Οπου στις κείμενες διατάξεις αναφέρεται γενικός διευθυντής ή διευθυντής κεντρικής υπηρεσίας Υπουργείου νοείται ο προϊστάμενος γενικής διευθύνσεως ή διευθύνσεως της Βουλής, με την επιφύλαξη των ειδικών ρυθμίσεων που προβλέπονται στον παρόντα Κανονισμό". 

Η παράγραφος 3 αφορά την προμήθεια κάθε μορφής τροχοφόρου από τη Βουλή των Ελλήνων και για την εξυπηρέτηση των αναγκών της να γίνεται κατόπιν αποφάσεων του Προέδρου της Βουλής, με την οποία διαπιστώνεται και η σχετική ανάγκη και θα καθορίζεται ο τρόπος της προμήθειας και κάθε σχετική λεπτομέρεια. 

Η χορήγηση των πινακίδων κυκλοφορίας θα γίνεται από το αρμόδιο Υπουργείο, με την αποστολή σε αυτό από τη Βουλή της ανωτέρας αποφάσεως του Προέδρου της Βουλής. 

ΠΡΟΕΔΡΟΣ (Απόστολος Κακλαμάνης): Ο κ. Ανδρεουλάκος έχει το λόγο. 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, συμφωνούμε με τις προτεινόμενες τροποποιήσεις. Τις θεωρούμε είτε αυτονόητες είτε επιβεβλημένες. 

Η ανάγκη της τροποποίησης της παραγράφου 1, του άρθρου 76, προήλθε από τη νομοθετική μεταβολή που έγινε στο χώρο της Δημόσιας Διοίκησης με τον πρόσφατο ν. 2683/99, που τους προϊσταμένους γενικών διευθύνσεων ή διευθύνσεων του δημόσιου τομέα από τριετούς θητείας τους έκανε μόνιμης θητείας. 

Εμμένουμε σ'αυτό που είχαμε θεσπίσει προ διετίας όταν ψηφίσαμε και καθιερώσαμε το νέο Κανονισμό της Βουλής, Τμήμα Β', δηλαδή, στην τριετή θητεία. Είμαστε αξιέπαινοι γιατί δεν μεταβάλλουμε αυτό το θεσμικό καθεστώς, αλλά εμμένουμε σε αυτό που υπάρχει. Επίσης, η αδυναμία να ανταποκριθεί το Εθνικό Κέντρο Δημόσιας Διοίκησης και Υπηρεσία Επιμορφώσεως στις ανάγκες μετεκπαίδευσης γενικότερα του δημοσίου υπαλλήλου και ειδικότερα των υπαλλήλων της Βουλής, επιβάλλει να επιμηκύνουμε το χρόνο μη εφαρμογής της διατάξεως της παρ. 6 του άρθρου 76 μέχρι 31-12-1999. 

'Οσον αφορά την τροποποίηση-προσθήκη στο άρθρο 143, τη θεωρώ πολύ επιβεβλημένη, ενισχύει την αυτονομία της Βουλής σε θέματα προμηθείας τροχοφόρου υλικού, για να μην εξαρτώμεθα από το Υπουργείο Προεδρίας, ούτε από το Υπουργείο Μεταφορών. 

ΠΡΟΕΔΡΟΣ (Απόστολος Κακλαμάνης): Ο κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Συμφωνούμε και εμείς, κύριε Πρόεδρε, με τις προτεινόμενες τροποποιήσεις του Κανονισμού. Δεν θα επαναλάβω ορθά πράγματα που ακούστηκαν. Το μόνο που θέλω να επισημάνω είναι ότι κάποια στιγμή, όπως είχα τη δυνατότητα συνομιλώντας μαζί σας να υποστηρίξω, πρέπει να δούμε τη συνολικότερη εναρμόνιση του Κανονισμού με το νέο νομοθετικό καθεστώς που αφορά τους δημοσίους υπαλλήλους και έχει θεσπιστεί με το Δημοσιοϋπαλληλικό Κώδικα. 

ΠΡΟΕΔΡΟΣ (Απόστολος Κακλαμάνης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, συμφωνούμε με τις προτεινόμενες ρυθμίσεις του Κανονισμού της Βουλής. 

ΠΡΟΕΔΡΟΣ (Απόστολος Κακλαμάνης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Θα ήθελα να πληροφορήσω τον κ. Ανδρεουλάκο, ότι δεν είναι μόνιμο αυτό που κάνουμε για την τριετή θητεία, γιατί το κάνουμε σαν προπαρασκευαστική διαδικασία να προσαρμοστεί για μόνιμος μετά. 'Ετσι είναι. Εν πάση περιπτώσει, συμφωνούμε σε όλα αυτά -το είπαμε και χθες στην επιτροπή- και είναι αναγκαίο να γίνουν αποδεκτές οι συμπληρωματικές τροποποιήσεις και για την προμήθεια των τροχοφόρων και για το θέμα των σεμιναρίων και για όλα αυτά. Και μακάρι να είχε δικαιώματα η Βουλή να κάνει τη δουλειά της σε πολλά θέματα σαν κυβερνώσα Βουλή. 

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν θα προσθέσω επί των συζητουμένων τροποποιήσεων που γίνονται στον Κανονισμό της Βουλής. 'Αλλωστε όλο το Σώμα συμφωνεί στη λογική που την ανέφερε και ο εισηγητής μας. Μόνο θέλω να σας επισημάνω δύο πράγματα, κύριε Πρόεδρε. Είναι ευκαιρία αυτή η συζήτηση να θέσω υπόψη σας ότι θα πρέπει να προετοιμάσουμε και άλλες αλλαγές που χρειάζεται να γίνουν στον Κανονισμό της Βουλής μεταξύ των οποίων μία έχει δημιουργήσει και τη μεγάλη εμπλοκή και τριβή αυτές τις μέρες, το 25νθήμερο στο άρθρο 143, που με την ασάφειά του έχει δημιουργήσει τα γνωστά ζητήματα. 

ΠΡΟΕΔΡΟΣ (Απόστολος Κακλαμάνης): Στο πρώτο μέρος αναφέρεσθε, στο μη υπηρεσιακό. 

ΔΗΜΗΤΡΙΟΣ ΣΙΟΥΦΑΣ: Μάλιστα. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, δεν υπάρχει κανείς άλλος να μιλήσει. 

'Οπως αναφέρεται και στην εισηγητική έκθεση, προσωρινώς τίθεται αυτή η ρύθμιση, διότι η προσαρμογή του Κανονισμού στα προβλεπόμενα από το Δημοσιοϋπαλληλικό Κώδικα απαιτεί μία προεργασία και μία μελέτη, η οποία πρέπει να γίνει, έτσι ώστε να είναι επιτυχής και να συγκεντρώσει τη μεγαλύτερη δυνατή συναίνεση, όπως κάνουμε πάντοτε με τον Κανονισμό. 

Το άλλο θέμα αναφέρεται στο πρώτο μέρος, στο χρόνο που πρέπει να υπάρχει μεταξύ μιας και άλλης προ ημερησίας διατάξεως συζητήσεως, διότι όντως δεν είναι δυνατόν να γίνονται αμέσως η μία μετά την άλλη. 

Κηρύσσεται περαιωμένη η συζήτηση επί της πρότασης απόφασης. 

Κύριοι συνάδελφοι, ερωτάται το Σώμα: Γίνεται δεκτή η πρόταση απόφασης για την τροποποίηση διατάξεων του Κανονισμού της Βουλής, Μέρος Β', φύλλο Εφημερίδας Κυβερνήσεως 51Α/10-4-97; 

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΟΣ (Απόστολος Κακλαμάνης): Συνεπώς η πρόταση απόφασης έγινε δεκτή ομοφώνως και έχει ως εξής: 

"ΑΠΟΦΑΣΗ ΤΗΣ ΟΛΟΜΕΛΕΙΑΣ

ΤΗΣ ΒΟΥΛΗΣ ΤΩΝ ΕΛΛΗΝΩΝ

Για την τροποποίηση διατάξεων του Κανονισμού της Βουλής (Μέρος Β' - ΦΕΚ 51 Α'/10.4.1997) 

'Aρθρο 1

1. Στο άρθρο 76 του Κανονισμού της Βουλής (Μέρος Β' - ΦΕΚ 51 Α'/10.4.1997): 

α. Στην παρ. 1 οι λέξεις του τρίτου στίχου "ισχύουν κάθε φορά" αντικαθίστανται με τις λέξεις "ίσχυαν μέχρι την έναρξη ισχύος του ν. 2683/1999 (ΦΕΚ 19 Α'/ 9.2.1999)". 

β. Στην παρ. 6 στο δεύτερο εδάφιο αντί της ημερομηνίας "31.12.1998" τίθεται η ημερομηνία "31.12.1999". 

2. Στο άρθρο 95 του Κανονισμού της Βουλής (Μέρος Β' - ΦΕΚ 51 Α'/10.4.1997) προστίθεται παράγραφος 3 που έχει ως εξής: 

"3.'Οπου στις κείμενες διατάξεις αναφέρεται Γενικός Διευθυντής ή Διευθυντής Κεντρικής Υπηρεσίας Υπουργείου νοείται ο προϊστάμενος Γενικής Διευθύνσεως ή Διευθύνσεως της Βουλής, με την επιφύλαξη των ειδικών ρυθμίσεων που προβλέπονται στον παρόντα Κανονισμό". 

3. Στο άρθρο 143 του Κανονισμού της Βουλής (Μέρος Β' - ΦΕΚ 51 Α'/10.4.1997) προστίθεται παράγραφος 8 που έχει ως εξής: 

"8. Η προμήθεια κάθε μορφής τροχοφόρου από τη Βουλή των Ελλήνων και για την εξυπηρέτηση των αναγκών της γίνεται κατόπιν αποφάσεως του Προέδρου της Βουλής, με την οποία θα διαπιστώνεται και η σχετική ανάγκη και θα καθορίζεται ο τρόπος της προμήθειας και κάθε άλλη λεπτομέρεια. Η χορήγηση των σχετικών πινακίδων κυκλοφορίας θα γίνεται από το αρμόδιο Υπουργείο με την αποστολή σε αυτό, από τη Βουλή, της ανωτέρω αποφάσεως του Προέδρου της Βουλής, των παραστατικών αγοράς και των αναγκαίων τεχνικών χαρακτηριστικών του τροχοφόρου". 

'Aρθρο 2

Η ισχύς της παρούσας αρχίζει από τη δημοσίευσή της στην Εφημερίδα της Κυβερνήσεως. 

Aθήνα, 1999 

Ο ΠΡΟΕΔΡΟΣ ΤΗΣ ΒΟΥΛΗΣ

ΑΠΟΣΤΟΛΟΣ ΧΡ. ΚΑΚΛΑΜΑΝΗΣ"

ΠΡΟΕΔΡΟΣ ( Απόστολος Κακλαμάνης) Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση της παραπάνω απόφασης. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ ( Απόστολος Κακλαμάνης): Παρεσχέθη η ζητηθείσα εξουσιοδότηση. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, προχωρούμε στην 

ΕΙΔΙΚΗ ΗΜΕΡΗΣΙΑ ΔΙΑΤΑΞΗ 

ΑΠΟΦΑΣΕΙΣ ΒΟΥΛΗΣ

Συζήτηση και λήψη απόφασης επί της προτάσεως του Προέδρου της Βουλής για τη σύσταση του κατά το άρθρο 167Α' του Κανονισμού της Βουλής (Μέρος Κοινοβουλευτικό) Iδρύματος και ψήφιση του Οργανισμού του. 

Ο κ. Ιωάννης Ζαφειρόπουλος έχει το λόγο. 

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριοι συνάδελφοι, πιστεύω πως πρέπει να εξαρθεί η επαινετή προσπάθεια του Προέδρου της Βουλής, με την οποία έγινε δεκτή η πρότασή του, με απόφαση της Ολομέλειας, για τη δημιουργία του Ιδρύματος της Βουλής των Ελλήνων για τη Δημοκρατία και τον Κοινοβουλευτισμό, ενός Ιδρύματος, με σκοπό "τη διάδοση των αρχών του κοινοβουλευτισμού και της δημοκρατίας και την υποστήριξη της συμμετοχής της Βουλής στα πολιτιστικά, κοινωνικά και μορφωτικά ζητήματα της χώρας, καθώς και την υποστήριξη των προσπαθειών βελτίωσης γενικώς της διεθνούς θέσης της χώρας", όπως προσφιέστατα αναφέρεται στην απόφαση της 20ης Ιουνίου 1996 που έλαβε η Ολομέλεια της Βουλής! 

Με τη δημιουργία του Ιδρύματος της Βουλής των Ελλήνων για τη Δημοκρατία και τον Κοινοβουλευτισμό, καθίσταται δυνατό να αποκτήσει η Βουλή των Ελλήνων έναν ισχυρό βραχίονα, ένα φορέα στήριξης και διευκόλυνσης της υλοποίησης των μεγάλων πρωτοβουλιών της για την επιτέλεση του πολιτικού, κοινωνικού και μορφωτικού-παιδαγωγικού ρόλου της, δηλαδή, για την επιτέλεση του εθνικού ρόλου της. 

Η δημιουργία του Ιδρύματος της Βουλής των Ελλήνων για τη Δημοκρατία και τον Κοινοβουλευτισμό αποτελεί, κατά τη γνώμη μου, μια από τις μεγαλύτερες και ευτυχέστερες ιστορικές στιγμές του Κοινοβουλίου και είμαι βέβαιος πως τούτο θα καταδειχθεί και θα επιβεβαιωθεί με την ίδια τη δράση του Ιδρύματος και στο μέλλον. Γιατί στο μέλλον, στο πολύ σύντομο μέλλον -κατά την άποψή μου- θα έλεγα, με βεβαιότητα εκτιμώ ότι θα υπάρξει ανάγκη επαναπροσδιορισμού, αλλά και ενίσχυσης του ρόλου των Εθνικών Κοινοβουλίων και, για το Ελληνικό Κοινοβούλιο αυτή η διαδικασία θα αποτελέσει προϋπόθεση "εκ των ων ουκ άνευ" για τη δημιουργική και αποτελεσματική διεύρυνση της επιρροής του στις διαδικασίες για την ποιοτική αναβάθμιση των κοινοβουλευτικών θεσμών και τη διεύρυνση της δημοκρατίας. Γιατί στον επόμενο αιώνα, οι πολιτικές αρχές μιας βιώσιμης και ελκυστικής δημοκρατίας για τους πολίτες, θα συνδέονται ευθύτατα με την ισχυρή διεθνή θέση της χώρας και θα επηρεάζονται και από την ποιότητα αλλά και την ποσότητα και τις διαδικασίες διανομής των πολιτιστικών και μορφωτικών αγαθών στους πολίτες και βεβαίως από την κοινωνικοοικονομική ανάπτυξη της χώρας, στην οποία είναι και θα εξακολουθήσει να είναι καθοριστική η συμβολή του Κοινοβουλίου. 

Πρέπει να σημειώσω ότι σ' αυτήν την προσπάθεια ενίσχυσης του ρόλου του Κοινοβουλίου, οι υποστηρικτικοί θεσμοί της λειτουργίας του όπως είναι το συνιστώμενο 'Ιδρυμα, θα αποτελέσουν σημαντικό παράγοντα. Και βεβαίως, πρέπει να σημειωθεί ότι αυτός ο καθαρά υποστηρικτικός, επικουρικός χαρακτήρας του ιδρύματος, κατοχυρώνεται κατά τον καλύτερο τρόπο στο άρθρο 2 του Καταστατικού του και ευθύτατα αυτό συνάγεται και από το γράμμα της Εισηγητικής Εκθεσης, γιατί εκεί σημειώνεται ότι το 'Ιδρυμα έχει καθαρά υποστηρικτικό χαρακτήρα και με κανέναν τρόπο δεν μπορεί και δεν επιτρέπεται να υποκαταστήσει τις υπηρεσίες και το έργο της Βουλής, εννοώ το Κοινοβουλευτικό: Νομοθετικό και Ελεγκτικό. 'Ομως, η δημιουργία αυτού του Ιδρύματος, αλλά και το Καταστατικό του όπως είναι συγκροτημένο, δημιουργεί προϋποθέσεις μιας λαμπρής και ιστορικής παρουσίας αυτού του Ιδρύματος στη χώρα μας, στην Ελλάδα και την Ευρώπη, υπηρετώντας ταυτόχρονα τις μεγάλες αξίες του Ελληνισμού. 

Κύριε Πρόεδρε, θέλω πραγματικά να σας συγχαρώ για την προσπάθεια που καταβάλατε και συνολικά το Προεδρείο της Βουλής για την αναβάθμισή της. Πιστεύω ότι ειδικά για σας η δημιουργία αυτού του Ιδρύματος κατά την άποψή μου σας απαλλάσσει από την ευθύνη να γράψετε τα απομνημονεύματά σας όταν θα αποχωρήσετε από το δημόσιο βίο. Γιατί πρέπει να ενθυμείσθε ότι όταν ο Γεώργιος Κλεμανσώ, ο "τίγρης της Γαλλίας" ρωτήθηκε γιατί δεν απεφάσιζε να γράψει τα απομνημονεύματά του, είπε το περίφημο: "Αν οι άνθρωποι θυμούνται τα έργα μου, περιττεύει η υπόμνησή τους. Αν δεν τα θυμούνται, η υπόμνηση είναι ανωφελής". Πρέπει να γνωρίζετε ότι η δημιουργία αυτού του Ιδρύματος καταγράφεται στη θετική πολιτική δράση σας! 

( Χειροκροτήματα από την πτέρυγα του ΠΑΣΟΚ ) 

ΠΡΟΕΔΡΟΣ (Απόστολος Κακλαμάνης): Η κ. Μπενάκη έχει το λόγο. 

ΑΝΝΑ ΜΠΕΝΑΚΗ - ΨΑΡΟΥΔΑ: Κύριε Πρόεδρε και κύριοι συνάδελφοι, η συζητούμενη απόφαση για την ίδρυση του Ιδρύματος της Βουλής αποτελεί μια πραγματικά αξιέπαινη πρωτοβουλία του Προέδρου της Βουλής, αλλά ταυτόχρονα αποτελεί και ένα πολύ σημαντικό εγχείρημα και πρόκληση για όλους μας. 

Ακριβώς γι' αυτούς τους δύο λόγους συνεργαστήκαμε ασμένως για την δημιουργία αυτού του στοιχειώδους οργανισμού λειτουργίας του Ιδρύματος. Το όλο εγχείρημα διαπνέεται από την αντίληψη, ότι η Βουλή πέρα και παράλληλα με το κύριο έργο της που είναι να ενσαρκώνει και να πραγματώνει την κοινοβουλευτική δημοκρατία, οφείλει παράλληλα να εξυπηρετεί και ένα εξίσου σημαντικό επικουρικό στόχο. Να ακτινοβολεί ευρύτερα τις αρχές του κοινοβουλευτισμού, να εμβαθύνει στην πολιτική ιστορία του τόπου και επίσης, τώρα περισσότερο από ποτέ, να επικοινωνεί σε διεθνές επίπεδο και με τον απανταχού Ελληνισμό, αλλά και με τα ξένα κοινοβούλια. 

Με μια λέξη δηλαδή, η Βουλή πέρα από το καθαρό κοινοβουλευτικό της έργο οφείλει να επιτελεί ένα πολύ σημαντικό παιδευτικό έργο. Σ' αυτόν τον στόχο αποβλέπει το συνιστώμενο με την απόφαση αυτή 'Ιδρυμα. Είναι βέβαια ένα εγχείρημα, όπως είπα προηγουμένως, προκλητικό και η πράξη θα δείξει πώς θα λειτουργήσει και πόσο θα επιτύχει στο στόχο του. 

Συμφωνήσαμε και συμφωνούμε ότι χρειάζεται η δημιουργία αυτού του Ιδρύματος γιατί για ένα τέτοιο πολυσχεδές έργο και ως προς το στόχο και ως προς τα ειδικότερα μέσα εξυπηρέτησης του στόχου (αν διαβάσουμε το άρθρο 2 βλέπουμε ότι τα μέσα επίτευξης αυτού του στόχου είναι μελέτες, εκδηλώσεις, συνέδρια, εκδόσεις, επαφή με τα ξένα κοινοβούλια, συμβάσεις για την επιτέλεση ειδικών έργων μεσα σ' αυτό το πλαίσιο και πολύ περισσότερο σε απώτερο στόχο επιδιώκεται η αξιοποίηση της Βιβλιοθήκης της Βουλής και γιατί όχι και η ίδρυση ενός κοινοβουλευτικού μουσείου) -για ένα τέτοιο, λοιπόν, πολυσχεδές έργο που πρέπει να το αναλάβει η Βουλή, διαθέτει μεν το κατάλληλο δυναμικό, αλλά δεν διαθέτει τις κατάλληλες διαδικασίες. Πρέπει να παραδεχθούμε, ότι η παρούσα δομή της Βουλής είναι σχεδόν αποκλειστικά προσανατολισμένη προς το κυρίως κοινοβουλευτικό έργο. Και όσα έχει επιτύχει μέχρι σήμερα η Βουλή σε παράλληλες δραστηριότητες, αξιέπαινες και πολύ σημαντικές, όπως εκθέσεις, συνέδρια, τη Βουλή των Εφήβων, πρωτοβουλίες πραγματικά παιδευτικές όπως είπα που διεκδικούν τον έπαινο και την επιδοκιμασία μας, πρέπει να παραδεχθούμε ότι έγιναν παράλληλα και με κάποια πίεση των υπαρχουσών δυνατοτήτων και διαδικασιών. Θα πρέπει, λοιπόν, να δημιουργήσουμε το όργανο εκείνο και τις διαδικασίες που θα διευκολύνουν τη Βουλή να επιτελέσει αυτό το έργο. 

Για το λόγο αυτό υιοθετείται στην περίπτωση αυτή η συνήθως τα τελευταία χρόνια χρησιμοποιούμενη μέθοδος της δημιουργίας ενός νομικού προσώπου ιδιωτικού δικαίου που λειτουργεί παράλληλα και εντός του πλαισίου της Βουλής, ακολουθώντας κατά ανάλογο εφαρμογή τους βασικούς κανόνες που διέπουν τις λειτουργίες και τις υπηρεσίες της Βουλής. 

Θα προσέξετε, κύριοι συνάδελφοι, ότι με τις διατάξεις αυτές καταβάλλεται μια σημαντική προσπάθεια ώστε να τηρηθούν οι απαραίτητες ισορροπίες μεταξύ των πολιτικών δυνάμεων που απαρτίζουν τη Βουλή, αλλά ταυτοχρόνως να διαφυλαχθούν και οι κανόνες της διαφάνειας και της χρηστής διοίκησης. 

Αναγνωρίζουμε ότι το πλαίσιο είναι ευρύ, γενικό αυτήν τη στιγμή, είναι όμως αρκούντως περιοριστικό κατά το ότι υιοθετεί τους κανόνες λειτουργίας της Βουλής -αυτό είναι μία εγγύηση- και από εκεί και πέρα είναι ένα πείραμα και εναπόκειται σε όλους μας -σε όλες τις πλευρές, σε όλες τις παρατάξεις, στους Βουλευτές και στην υπηρεσία της Βουλής και πρωτίστως στον Πρόεδρο της Βουλής, τον κάθε Πρόεδρο της Βουλής που θα έχει τη μεγάλη ευθύνη, αλλά θα παίρνει και τις σημαντικές αποφάσεις της λειτουργίας αυτού του ιδρύματος- να επιτύχει. 

Θα τελεί οπωσδήποτε υπό τον έλεγχο της Βουλής και χρέος όλων είναι να συμβάλλουμε στην επιτυχία του. Πιστεύω, κύριε Πρόεδρε, ότι ανά πάσα στιγμή παρ'όλο ότι μεταφέρουμε διάφορες δυνατότητες λήψης αποφάσεων σε άλλα όργανα πιο περιορισμένα, όπως είναι η Διάσκεψη των Προέδρων και όπως είναι η Επιτροπή Κανονισμού της Βουλής, με πλειοψηφία 3/5, παρ'όλο που μεταφέρουμε σημαντικές αποφάσεις και την τροποποίηση του Κανονισμού σε τέτοια περιορισμένα όργανα, πάντως διαφυλάσσεται το δικαίωμα της Βουλής ως Σώματος να επιλαμβάνεται όποτε το κρίνει αναγκαίο για μεγαλύτερες, βαθύτερες ή ευρύτερες τροποποιήσεις του τρόπου λειτουργίας, που δεν θα αποτελούν απλά περιορισμένα σημεία βελτιώσεων του ισχύοντος Κανονισμού. 

Με τις σκέψεις αυτές συμφωνούμε με την απόφαση. 

ΠΡΟΕΔΡΟΣ (Απόστολος Κακλαμάνης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, κύριοι συνάδελφοι, άκουσα προηγουμένως τον εισηγητή της Πλειοψηφίας να κάνει αναφορές στην ανάγκη αναβάθμισης της Βουλής. Η πραγματικότητα βεβαίως είναι διαφορετική. Η πραγματικότητα είναι ότι με τη συνεχή εκχώρηση κυριαρχικών δικαιωμάτων της χώρας μας σε ξένα κέντρα, οι αρμοδιότητες της Βουλής διαρκώς συρρικνώνονται. 

Υπενθυμίζω ακόμη ότι κατά τη συζήτηση της Αναθεώρησης του Συντάγματος το κόμμα μας είχε καταθέσει και συγκεκριμένες προτάσεις που οδηγούσαν στην αναβάθμιση της Βουλής οι οποίες όμως δεν έγιναν αποδεκτές. 

Και έρχομαι τώρα στο θέμα που αφορά τον Οργανισμό του Ιδρύματος. Είναι γνωστό ότι κατά τη συζήτηση του άρθρου 167 Α' του Κανονισμού της Βουλής, συζήτηση η οποία είχε γίνει το καλοκαίρι του 1996, είχαμε αντιταχθεί στην ίδρυση του νομικού προσώπου με τη μορφή του Ιδρύματος ή με οποιαδήποτε άλλη μορφή. 

Γιατί είμαστε αντίθετοι; Γιατί κατά τη γνώμη μας το 'Ιδρυμα αυτό ανεξάρτητα από τις προθέσεις μπορεί να ασκεί παρεμβάσεις σε κοινωνικές, σε πολιτικές δραστηριότητες, σε θέματα της εξωτερικής πολιτικής. Και επαναλαμβάνω μπορεί να ασκεί τέτοιες δραστηριότητες ανεξάρτητα από τις προθέσεις των εισηγητών. Είναι χαρακτηριστικό το άρθρο 2 του Οργανισμού. Εκεί αναφέρεται ότι σκοπός του Ιδρύματος είναι η ενίσχυση της προσπάθειας για τη βελτίωση της διεθνούς θέσης της χώρας, η υποστήριξη των συμφερόντων του Ελληνισμού, η καλλιέργεια ιστορικής μνήμης και η προώθηση συνεργασίας μεταξύ των λαών. Είναι θέματα για τα οποία υπάρχουν διαφορετικές αντιλήψεις από το κάθε κόμμα. Το κάθε κόμμα έχει τις δικές του απόψεις. Πάρτε για παράδειγμα τη βελτίωση της διεθνούς θέσης της χώρας. Αλλιώς την εννοεί το ένα κόμμα, αλλιώς την εννοεί το άλλο κόμμα. 'Η όπως ακόμα το θέμα της συνεργασίας μεταξύ των λαών. Και δεν εξετάζω εδώ πέρα βέβαια την ουσία των τοποθετήσεων. 

Συνεχίζεται βέβαια στο άρθρο 2 ότι για την προώθηση των σκοπών αυτών του Ιδρύματος θα μπορεί να διοργανώνονται διάφορες εκδηλώσεις, ακόμη να εκπονούνται μελέτες και να ανατίθενται δραστηριότητες σε φυσικά ή νομικά πρόσωπα στην Ελλάδα και στο εξωτερικό. 

Θα μπορούσε με άλλα λόγια το 'Ιδρυμα με κατά πλειοψηφία αποφάσεις ή ακόμη και με μια ευρύτερη συναίνεση αλλά χωρίς όμως και την απαραίτητη ομοφωνία να κινείται σε κατευθύνσεις για τις οποίες συχνά δεν είναι σύμφωνα τα πολιτικά κόμματα. Και έχουμε ζήσει στο παρελθόν τέτοιου είδους προσπάθειες, επιδιώξεις από ορισμένες πλευρές. 

Η Βουλή είναι χώρος νομοθετικών αποφάσεων και κοινοβουλευτικού ελέγχου, όπου το κάθε κόμμα καταθέτει τις απόψεις του, προβάλλει τις απόψεις του και δεν μας βρίσκει σύμφωνους η διεύρυνση του ρόλου της που μπορεί να δημιουργήσει τα προβλήματα τα οποία αναφέραμε. Αν υπάρχει ανάγκη να ενισχυθούν κάποιες δραστηριότητες της Βουλής, αυτό μπορεί και πρέπει να γίνει μέσα από την ενίσχυση των συγκεκριμένων υπηρεσιών, όχι όμως με τη δημιουργία ενός ξεχωριστού νομικού προσώπου. 

Εάν, παρά την αντίθεσή μας αυτή, προχωρήσει η διαδικασία με την ψήφιση και έγκριση του οργανισμού, θεωρούμαι απαραίτητο να επισημάνουμε ορισμένα ζητήματα. 

Πρώτον, η σύνθεση του διοικητικού συμβουλίου και ο ορισμός των μελών της εκτελεστικής επιτροπής δημιουργούν προϋποθέσεις ώστε οι αποφάσεις να καθορίζονται από την εκάστοτε κυβερνητική πλειοψηφία. 

Δεύτερον, θεωρούμε σκόπιμο η αποζημίωση του προέδρου της εκτελεστικής επιτροπής και των μελών της να καθορίζεται πιο συγκεκριμένα. Για παράδειγμα, θα μπορούσε να μπει ένας τρόπος υπολογισμού ανάλογος με τις αμοιβές κάποιων ανώτερων υπαλλήλων της Βουλής. 

Τρίτον, όπως φαίνεται από τον οργανισμό και συγκεκριμένα από το άρθρο 5, παράγραφος 3, η εκτελεστική επιτροπή θα μπορεί να προχωρά σε προσλήψεις και απολύσεις προσωπικού με συμβάσεις που θα καθορίζει η ίδια, παρακάπτοντας τη διαδικασία του ΑΣΕΠ. 

Αυτές οι παρατηρήσεις, τις οποίες ανέφερα, είναι τουλάχιστον παρατηρήσεις τις οποίες θα πρέπει να πάρετε υπόψη σας αν αποφασίσετε να προχωρήσετε στην έγκριση του οργανισμού. 

Το Κ.Κ.Ε. δεν συμφωνεί και δεν θα ψηφίσει τον Οργανισμό, για τους λόγους που αναφέραμε. 

ΠΡΟΕΔΡΟΣ (Απόστολος Κακλαμάνης): Ο κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Κύριε Πρόεδρε, είναι ευτυχής η στιγμή που η Βουλή θα έχει τη δυνατότητα να ψηφίσει την ίδρυση του συγκεκριμένου Ιδρύματος για τον κοινοβουλευτισμό και τη δημοκρατία. 

Αισθάνομαι την ανάγκη και την υποχρέωση να διατυπώσω τον επαινετικό μου λόγο για την πρωτοβουλία που είχατε και σήμερα και στο παρελθόν, για να υπάρξει αυτό το 'Ιδρυμα. 

Δεν θα αναφερθώ στα όσα σημαντικά είπε ο εκλεκτός συνάδελφος κ. Ζαφειρόπουλος και η κ. Ψαρούδα-Μπενάκη. Εκείνο το οποίο θέλω να επισημάνω είναι το εξής: 

Η Βουλή των Ελλήνων, κύριοι συνάδελφοι, έχει τη δυνατότητα να διαδραματίσει σημαντικό πολιτικό, με την ευρύτητα του όρου, ρόλο. 

Η Βουλή των Ελλήνων δικαιούται και υποχρεούται να καταγράφει την παρουσία της στο πολιτισμικό γίγνεσθαι αυτού του τόπου. Η Βουλή δικαιούται και υποχρεούται να έχει τις δικές της δραστηριότητες και συνεργασίες και με άλλα Κοινοβούλια, Κοινοβούλια ολόκληρου του κόσμου. 

Προς την κατεύθυνση αυτή τον τελευταίο καιρό επιτυχώς έχει κινηθεί το ελληνικό Κοινοβούλιο. 'Εχουν γίνει σημαντικά βήματα. Τα οφειλόμενα είναι πολύ περισσότερα και πιστεύω ότι αυτό το 'Ιδρυμα, που σήμερα θεσπίζεται με απόφαση της Βουλής, θα αποτελέσει έναν αποφασιστικό παράγοντα στο να μπορέσει η Βουλή να βρεθεί στο ύψος των περιστάσεων που όλοι, νομίζω, ότι συνομολογούμε. 

Κύριε Πρόεδρε, ψηφίζουμε την ίδρυση του συγκεκριμένου Ιδρύματος και επισημαίνω, κύριοι συνάδελφοι, ότι στο πλαίσιο της Διάσκεψης των Προέδρων υιοθετήθηκαν παρατηρήσεις και προτάσεις που είχε την τιμή ο ομιλών να διατυπώσει. 

ΠΡΟΕΔΡΟΣ (Απόστολος Κακλαμάνης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, πιστεύω ότι ο θεσμός του Κοινοβουλίου είναι το υπέρτατο όργανο άσκησης της δημοκρατίας. 

Θεωρώ απαραίτητο να δηλώσω ενώπιον του Κοινοβουλίου ότι σήμερα, ως έχει διαμορφωθεί, η λειτουργία της αξίας της έννοιας του Κοινοβουλίου δεν είναι η ενδεδειγμένη, δεν είναι εκείνη η οποία έπρεπε να είναι. 

Υπάρχει υποβάθμιση του κοινοβουλευτικού έργου, υπάρχει υποβάθμιση του κοινοβουλευτισμού, υπάρχει απαξία για τη λειτουργία του θεσμού και για το έργο που εκτελούμε εμείς οι Βουλευτές. 

Αυτήν τη στιγμή οι σχέσεις των Βουλευτών προς την κοινωνία δεν είναι οι ενδεδειγμένες. Είναι σχέσεις με μεγάλη ψαλίδα. Η κοινωνία δεν αντιλαμβάνεται την αξία της έννοιας του έργου που επιτελούμε. Και δεν αντιλαμβάνεται την αξία της έννοιας του έργου που επιτελούμε και της αποστολής του Κοινοβουλίου, λόγω του έντονου κομματισμού και των εξωθεσμικών παρεμβάσεων στη λειτουργία του Κοινοβουλίου, στη λειτουργία του πολιτικού κόσμου και των Βουλευτών. 

Επομένως ένα ίδρυμα που σκοπός του είναι η ανύψωση της λειτουργίας του Κοινοβουλίου, ένα ίδρυμα το οποίο αυτήν τη στιγμή καλούμεθα σαν Οργανισμό να το ψηφίσουμε, είναι απαραίτητο να έχει εξυγιάνει όλη εκείνη τη λειτουργία του Κοινοβουλίου και των μελών του, ώστε πράγματι να πούμε ότι αυτό το κομμάτι, αυτό το εργαλείο, το ανώτατο όργανο του κράτους έχει εξυγιανθεί και είναι σύμφωνο με την αποστολή του και ως εκ τούτου του φτιάχνουμε αυτό το 'Ιδρυμα. 

Σήμερα έχουμε έλλειμα, τεράστιο έλλειμα στο Κοινοβούλιο. Ο έντονος κομματισμός και οι εξωθεσμικές παρεμβάσεις έχουν δημιουργήσει υποτέλεια. Δεν ακούστηκε ένα ψήφισμα από τη Βουλή, όπου να καταφαίνεται ομοφώνως αυτήν τη στιγμή για το θέμα της Γιουγκοσλαβίας. 

Ο έντονος κομματισμός δημιούργησε απομάκρυνση από την υποχρέωση ημών των Βουλευτών, των Βουλευτών όλων των κομμάτων, να πάρουμε μία κοινή απόφαση για το θέμα της Γιουγκοσλαβίας. Και δεν ήταν μόνο αυτό το θέμα. Είναι και άλλα θέματα. 

'Οπως έχω πει και σε άλλες συνεδριάσεις, έπρεπε ήδη να υπάρχουν διακομματικές επιτροπές της Βουλής με Βουλευτές από όλα τα κόμματα σε κοινό επίπεδο λειτουργίας, αντιμετώπισης γενικών προβλημάτων, που δεν θα πέφτουν στον κομματισμό. Θα έπρεπε οπωσδήποτε να ξεχωρίσουμε ορισμένα θέματα. 

Ο Πρόεδρος της Βουλής με τα Κόμματα και με τον Πρόεδρο της Κυβέρνησης έπρεπε να ξεχωρίσουν θέματα, τα οποία αφορούν το έθνος και εκεί οι Βουλευτές να αφήνονται ελεύθεροι και να λειτουργούν ελεύθεροι κατά συνείδηση, για να λαμβάνονται αποφάσεις από το ελληνικό Κοινοβούλιο, οι οποίες θα είναι ισχυρότερες και μεγαλύτερης αξίας από τον κομματισμό, ο οποίος μας διέπει αυτήν τη στιγμή. 

Τι έγινε επομένως με την ανύψωση του πνευματικού επιπέδου της Βουλής; Αυτό είναι το πνευματικό ίδρυμα της χώρας, το πρώτο και το υγιέστερο πνευματικό ίδρυμα πρέπει να είναι το 'Ιδρυμα της Βουλής. Και αυτό έχει καταστεί ίδρυμα εμπορευματικής πολιτικής αξίας. 'Εχουν καταντήσει καθηγητές πανεπιστημίου να βάλουν εναντίον μας, κίτρινος Τύπος εναντίον μας, Μαζικά Μέσα και Τηλεόραση εναντίον μας. 

Ζήτησα το ελεύθερο βήμα για όλους τους Βουλευτές από τον κ. Ρέππα, που έχει καταστήσει τα δύο κανάλια, όργιο κομματικού μηχανισμού. 'Εχει αφήσει την κ. Παναγιωταρέα ως δικτάτορα να καταργήσει την αξία της έννοιας του κοινοβουλευτικού λόγου, να καταργήσει την παρουσία των Βουλευτών και το ελεύθερο βήμα από τη Βουλή. 

Δεν είναι υπόθεση του κ. Ρέππα, δεν είναι υπόθεση της κ. Παναγιωταρέα, είναι υπόθεση δική μας. Και θα έπρεπε ο κύριος Πρόεδρος της Βουλής να κάνει σοβαρότατη παρέμβαση στον κ. Ρέππα και στην Κυβέρνηση και με συμφωνία των άλλων κομμάτων θα έπρεπε να δοθεί ελεύθερο βήμα έξω από τα καθήκοντά μας από τα δύο κρατικά κανάλια για όλα τα θέματα και τα προβλήματα. 

Θα έπρεπε να παρουσιάζονται από όλα τα κόμματα εκπρόσωποι και Βουλευτές, οι οποίοι θέλουν να συνομιλήσουν ελεύθερα δύο και τέσσερις ώρες την εβδομάδα και πέντε ώρες την εβδομάδα ανά πέντε και δέκα λεπτά, για να επικοινωνήσουμε με τον ελληνικό λαό, για να καταλάβει ο ελληνικός λαός ποιοι είμαστε, τι έργο προσφέρουμε, τι γνωρίζουμε, ποια πνευματική αντοχή έχουμε και τι αγώνα δίνουμε για το ελληνικό έθνος. 

Εν ονόματι αυτής της αληθείας, έχει καταστραφεί η αξία της έννοιας του κοινοβουλευτικού έργου που κάνουμε και του έργου μας ως Βουλευτών. Ο κόσμος δεν ξέρει τίποτα και σε μια εμπορευματική πολιτική διαφήμιση σκορπίζονται και εκμηδενίζονται τα πάντα. Και εκεί ανεβαίνουν και κατεβαίνουν ονόματα χωρίς αξία, χωρίς τίποτα. 

'Ετσι ήταν το ελληνικό Κοινοβούλιο στους χρόνους τους απώτερους; 'Ετσι ήταν, όταν δίδαξε εδώ ένας Γεώργιος Παπανδρέου, ένας Ελευθέριος Βενιζέλος, ένας Παναγιώτης Κανελλόπουλος, ένας Θεμιστοκλής Τσάτσος, ένας Ηλιού; Και αν είμαστε εμείς διάδοχοι αυτών, θα πρέπει οπωσδήποτε να απελευθερώσουμε τους Βουλευτές από τον κυβερνητισμό και τον κομματισμό και να αρθούμε στα περισσότερα εθνικά θέματα σε ύψος περιστάσεων τέτοιο, ώστε ελεύθεροι οι Βουλευτές σαν Σώμα να υπερτερήσουν από την αξία της έννοιας της λειτουργίας του κυβερνητισμού και κομματισμού. 

'Ετσι θα κατορθώσουμε να δώσουμε την εντύπωση ότι η Βουλή μπορεί να είναι και κυβερνώσα Βουλή. Δεν με ικανοποιεί η τηλεοπτική σύνδεση την οποία κάνετε, κύριε Πρόεδρε της Βουλής, ότι μέσα από εδώ θα μεταδίδεται το έργο μας. Τα κρατικά κανάλια πρέπει να το κάνουν. 

Πρέπει να διδάξουμε την αληθινή διάσταση του προβλήματος της ελληνικής Βουλής και του έργου των Βουλευτών. 'Οπως ο Κοσμάς ο Αιτωλός, να ανεβούμε στο σκαμνί όλοι μαζί και να διδάξουμε την πραγματική, αληθινή διάσταση του προβλήματος σε ολόκληρο τον ελληνικό λαό και όχι να πηγαίνουμε με ανήθικα μέσα ή με ο,τιδήποτε άλλο πρόχειρο, με ο,τιδήποτε άλλο ασαφές, με σοφιστείες, με απάτες ενώπιον του ελληνικού λαού. 

Να καθορίσουμε συγκεκριμένα θέματα, ώστε ο λαός να γνωρίζει ότι αυτά γίνονται και εκείνα δεν γίνονται και να μην πλειοδοτούμε σε θέματα αξίας αντικειμενικής, ότι εμείς είμαστε καλύτεροι από τους δε. Να αντιληφθεί ο ελληνικός λαός ότι ορισμένα θέματα έτσι είναι και είναι έτσι για όλους τους Βουλευτάς, για όλα τα κόμματα, ώστε να ανεβάσουμε το επίπεδο του Κοινοβουλίου και το επίπεδο της αποστολής μας. Να καταργήσουμε τη δημαγωγία, η οποία υφίσταται αυτήν τη στιγμή από όλα τα κόμματα και από τον κυβερνητισμό περισσότερο στις τάξεις του λαού σε επίπεδα της καθημερινής επιβίωσης, που δεν έχει το χρόνο να απασχοληθεί με τα προβλήματα, τα οποία έχουμε εμείς, που δεν μπορεί να ακούσει. Να πάμε από όλα τα κόμματα στην Πέλλα, στη Θεσσαλονίκη, στην Αλεξανδρούπολη και να έχουμε κοινές θέσεις για να τους διαφωτίσουμε ότι η δημαγωγία καταργείται και η αληθινή διάσταση του προβλήματος αυτή είναι και με την ευγενή, την πνευματική άμιλλα, με τους αγώνες τους ειλικρινείς και όχι τους πολιτικούς, ποδοσφαιρικούς αγώνες να εκλεγούμε Βουλευτές έξω από την εμπορευματοποίηση, από τη συκοφαντία, από το ψεύδος, από την καταισχύνη που μας έχει κάνει να ντρεπόμαστε ορισμένοι που είμαστε Βουλευτές. 

Δημοτικούς συμβούλους και διοικητάς του Πυροσβεστικού Σώματος φωνάζουν σε συγκεντρώσεις και τους Βουλευτάς τους φωνάζουν τελευταίους. Είμαστε εκπρόσωποι του έθνους, έπρεπε να υπάρχει πρωτόκολλο, να υπάρχει βαθμός. Πάμε εκεί και φωνάζουν τους δημάρχους, τους δημοτικούς συμβούλους και στο τέλος φωνάζουν τους Βουλευτάς. 'Εχουμε υποβαθμιστεί και επομένως δεν είναι δυνατόν με ένα τέτοιο πλέγμα λειτουργίας να μπορέσουμε να ανυψώσουμε την υπόθεση του ελληνικού Κοινοβουλίου και των μελών του Κοινοβουλίου. Επομένως, πρέπει να ασκήσετε την επιρροή σας στον κυβερνητισμό και σε όλα τα κόμματα, ότι εδώ η Βουλή πρέπει να δράσει σαν κυβερνώσα Βουλή, για τα γενικά εθνικά θέματα, για σοβαρά εξωτερικά θέματα και όχι να γίνεται αντικείμενο κομματικής και κυβερνητικής εκμετάλλευσης.

Εν ονόματι αυτών των αληθειών, πιστεύω ότι στο άρθρο 2 θα πρέπει να συμπληρωθεί ότι ο σκοπός του ιδρύματος είναι η μελέτη-προβολή των κοινοβουλευτικών θεσμών, η ανύψωση του ρόλου του Κοινοβουλίου και των μελών του και του έργου τούτων. Να υπάρξει τέτοια προσθήκη μέσα, ώστε μέσα από τη λειτουργία αυτού του οργανισμού να μπορέσουμε να φέρουμε όλες εκείνες τις διαστάσεις του προβλήματος και κάποια μέρα που μπορεί να μην είστε εσείς Πρόεδρος της Βουλής, έστω και αν είναι κάποιος άλλος, να μπορέσει να αποφανθεί επί των προβλημάτων που μας απασχολούν. 

Υπάρχουν και ορισμένα άλλα άρθρα, τα οποία πρέπει να τα δούμε. 'Ετσι είναι, διότι έπρεπε να κάνει με διακομματική επιτροπή διαλέξεις για εθνικά, για ιστορικά, για πολιτιστικά, για εξωτερικά θέματα που συμφωνούμε και να μην αποτελεί αντικείμενο εκμετάλλευσης. 'Ετσι θα καταλάβει ο λαός ότι εμείς είμαστε σύμφωνοι για τα μεγάλα θέματα του έθνους, ότι εμείς δεν δημαγωγούμε και αμιλλόμεθα με τα βιβλία μας, με τα δημοσιεύματά μας, με τη λειτουργία της πνευματικής μας αντοχής να κατακτήσουμε τη βουλευτική θέση και να μην περάσει μέσα από κανάλια δημαγωγίες, εμπορευματοποιήσεις, χρήματα, χρηματοδότες κλπ. 'Ετσι θα μπορέσει η Βουλή να ανυψωθεί και να γίνει περιεχόμενο αυτού του λόγου που είπα, ο σκοπός του ιδρύματος αυτού. 

Εγώ δεν έχω ικανοποιηθεί. Παρ' όλο ότι είμαστε φίλοι, κύριε Πρόεδρε -ξεκινήσαμε μαζί, σπουδάσαμε μαζί, τα πάντα- έστω και αν κάνατε προσπάθειες, δεν έχω ικανοποιηθεί από τη μέχρι τούδε παρέμβασή σας για την αντιμετώπιση του περιεχομένου των δηλώσεων, τις οποίες έκανα στο Κοινοβούλιο. Ελπίζω όμως οι λόγοι μου να βρουν απήχηση. 

ΠΡΟΕΔΡΟΣ (Απόστολος Κακλαμάνης): Οι λόγοι σας οπωσδήποτε έχουν συνέπεια ούτως ή άλλως. 

Ο κ. Αποστολίδης έχει το λόγο. 

ΛΟΥΚΑΣ ΑΠΟΣΤΟΛΙΔΗΣ (Γ' Αντιπρόεδρος της Βουλής): Κύριε Πρόεδρε, αισθάνομαι ειλικρινά την ανάγκη να σας συγχαρώ προσωπικά, διότι πιστεύω ότι η δημιουργία αυτού του Ιδρύματος για μένα σημαίνει επιστροφή της δημοκρατίας στην εστία της. 

Aν αναλογισθεί κανείς ότι η μεγαλύτερη διάρκεια λειτουργίας των δημοκρατικών θεσμών σε αυτόν τον τόπο, η μεγαλύτερη περίοδος, ξεκινά μόλις από το 1974, θα πρέπει να εκτιμήσει το βάρος του έργου που θα πρέπει να σηκώσει αυτό το 'Ιδρυμα. 

Κατά την άποψή μου, έχει μεγάλη σημασία η παιδεία για την αξία των κοινοβουλευτικών θεσμών, για την αξία της δημοκρατίας που ασφαλώς είναι το καλύτερο πολίτευμα που έχει γνωρίσει μέχρι σήμερα η ανθρωπότητα, αλλά ίσως και το δυσκολότερο από τα πολιτεύματα, διότι υπάρχει ο λόγος και ο αντίλογος, διότι υπάρχει η αξία της ελευθερίας, υπάρχει η αξία της ανθρώπινης αξιοπρέπειας, υπάρχει η αξία της προσωπικότητας και του διαφορετικού λόγου, αυτό ακριβώς που άφησε μέσα στην ιστορία των χιλιετηρίδων η δημοκρατία της αρχαίας Ελλάδας, του αρχαίου πνεύματος. 

Οφείλουμε ως Κοινοβούλιο πραγματικά αυτές τις αξίες να τις διαφυλάξουμε. Μέχρι σήμερα, γνωρίζουμε ότι είτε κάποιοι διανοούμενοι είτε κάποιοι που ασχολούνταν επί τα συνταγματικά πράγματα είτε κάποιοι κοινωνιολόγοι είτε κάποια ιδρύματα που ήθελαν να αφήσουν μέσα στο χρόνο την μνήμη και την ιστορία πολιτικών προσωπικοτήτων, ήσαν οι μόνοι που ασχολούνταν με τους κοινοβουλευτικούς θεσμούς και τη δημοκρατία. 

Επιτέλους νομίζω ότι είναι μία ιστορική στιγμή για το Κοινοβούλιο, το ξεκίνημα και τη δημιουργία αυτού του Ιδρύματος, για τρεις, κατά την άποψή μου, σημαντικούς λόγους. 

Ο πρώτος είναι ότι για πρώτη φορά το Κοινοβούλιο θα ασχοληθεί με τη συστηματική μελέτη, την έρευνα, τη συλλογή των στοιχείων και στη βιβλιοθήκη, αλλά και στην επεξεργασία αυτών των ιστορικών ντοκουμέντων και θα δώσει πραγματικά πνευματική τροφή στα νιάτα μας, ξεκινώντας από το δημοτικό μέχρι το πανεπιστήμιο, αλλά και αργότερα, ως επαγγελματίες, ως πολίτες που θα συμμετάσχουν στο κοινωνικό γίγνεσθαι, ξεκινώντας από το μαθητή που πάει να εκπροσωπήσει τους συμμαθητές τους στις μαθητικές κοινότητες, από τον έφηβο που μυείται στους κοινοβουλευτικούς θεσμούς και σήμερα πλέον ουδείς έχει αρνητική άποψη για τη λειτουργία αυτού του μεγάλου θεσμού, που έφερε τον ιερό αυτό χώρο της δημοκρατίας πιο κοντά στην κοινωνία, πιο κοντά στα νιάτα και στην ελπίδα αυτού του τόπου. Νομίζω ότι αυτός είναι ο πρώτος σημαντικός στόχος, όπως καταγράφεται. 

Το δεύτερο στοιχείο, κατά την άποψή μου, είναι το πέσιμο του τείχους του Βερολίνου. Θυμάται κανείς στα Βαλκάνια, ξεκινώντας από το Σεράγεβο, το Α' Παγκόσμιο Πόλεμο, το Β' Παγκόσμιο Πόλεμο, το φασισμό, τη δοκιμασία όλων αυτών των καθεστώτων του υπαρκτού σοσιαλισμού για μία ανώτερη δημοκρατία. Νομίζω ότι μετά τις τελευταίες εξελίξεις θα πρέπει να το καταγράψουμε ιστορικά ότι η κοινοβουλευτική δημοκρατία αναδεικνύεται σαν το καλύτερο πολιτικό σύστημα διακυβέρνησης. Πιστεύω ότι αυτό έχει μια ιστορική σημασία, όχι μονάχα προς τα πίσω, αλλά έχει μια ιστορική συμβολή προς τα εμπρός. Αυτό ίσως είναι το πιο σημαντικό στοιχείο. 

Κλείνω με μία τελευταία κουβέντα. Πιστεύω, κύριε Πρόεδρε, ότι οι πρωτοβουλίες σας και σε αυτόν τον τομέα, αλλά και οι πρωτοβουλίες σας σε αυτό το πρωτόγνωρο κατά την άποψή μου έργο, της κοινοβουλευτικής διπλωματίας, είτε με τη συνεργασία των Κοινοβουλίων στη Μεσόγειο είτε στον Εύξεινο Πόντο είτε στα Βαλκάνια είτε σε ευρωπαϊκό επίπεδο, είναι ο μόνος τρόπος να θωρακισθεί το δημοκρατικό πολίτευμα απέναντι στις υπερεξουσίες των Μέσων Μαζικής Ενημέρωσης, απέναντι στις υπερεξουσίες των μεγάλων οικονομικών μεγαθηρίων, των πολυεθνικών επιχειρήσεων που σήμερα πραγματικά αποτελούν κάτι πάνω από τα κράτη και από τα έθνη. 

Νομίζω ότι τέτοια ιδρύματα έχουν χρέος και να εκλαϊκεύουν και να δίδουν ντοκουμέντα και να οπλίζουν εμάς τους Βουλευτές, για να συμμετάσχουμε στα σύγχρονα ρεύματα, που σήμερα πραγματικά προσπαθούν να βελτιώσουν το πολίτευμά μας. 

Ειλικρινά, κύριε Πρόεδρε, μπορεί να χτυπάω στ' αυτιά σας, αλλά θα σας συγχαρώ και πάλι. Νομίζω ότι αυτή είναι μία ιστορική πινελιά στο δικό σας έργο το πολιτικό. Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, θέλω να πω και εγώ δύο κουβέντες. Με ιδιαίτερη ικανοποίηση -γιατί τώρα έλαβα γνώση- αντικρύζω αυτήν την υπόθεση και τη θεωρώ σαν το άνοιγμα της φτερούγας της δημοκρατίας, γιατί ακριβώς αυτήν τη διάσταση παίρνει, η ανάπτυξη δραστηριοτήτων του Κοινοβουλίου, του υπέρτατου οργάνου της πολιτείας. 

Να πω ότι η μέχρι τώρα εξαχθείσα εμπειρία από τις δραστηριότητες του Κοινοβουλίου δικαιώνει πλήρως αυτήν την προοπτική και η ιδέα αυτή αναμφισβητήτως εντάσσεται μέσα στο γενικότερο πλαίσιο δράσης, επαφής και επικοινωνίας του Κοινοβουλίου, όχι μόνο με την ελληνική κοινωνία που είναι σημαντικότατο στοιχείο, αλλά και με την ευρύτερη διεθνή κοινωνία, μέσω της οποίας επικοινωνίας, θα μπορεί να διοχετεύσει το ελληνικό Κοινοβούλιο, την ακτινοβολία του, τη σοφία του, την εμπειρία του, τις ιστορικές του παρακαταθήκες. Να εμπνεύσει τις ευαισθησίες του για τον άνθρωπο, για την αξιοπρέπεια της ανθρώπινης υποστάσεως. Να εμπνεύσει τον αρχαίο ελληνικό πολιτισμό, τη σημερινή εικόνα της πατρίδας μας που είναι πάλι πρωτοπόρος στη σμίλευση των ανθρωπιστικών ιδεών και των ανθρωπίνων αξιών και σε τελευταία ανάλυση να προβάλει το ιστορικό πλούσιο πάνθεον της πατρίδας μας, που αποτελεί στοιχείο της αυτογνωσίας μας και που η τελευταία αποτελεί αναμφισβήτητη και μέγιστη εθνική δύναμη. 

Επιπλέον να προσθέσω ότι θα καλλιεργείται μέσα από αυτήν την καθημερινή σμίλευση της συνεργασίας για τη δικαίωση του προορισμού του Ιδρύματος, η συνεργασία των κομμάτων, οι συναινετικές διαδικασίες, η σμίλευση όσων μας ενώνουν -και είναι πολλά- και θα αναδύεται ένα στην κυριολεξία κοινοβουλευτικό πνεύμα που θα δικαιώνει το Σύνταγμα της πατρίδας, τα κόμματα, τον κοινοβουλευτισμό, την προεδρευομένη κοινοβουλευτική δημοκρατία. 

Καταλήγω με τη δήλωση πως ό,τι βελτιώνει το Κοινοβούλιο, τη διαπαιδαγωγική του λειτουργία, ό,τι επιλύεται με τις γόνιμες επισημάνσεις που γίνονται, ό,τι απομακρύνει από τα συμπτώματα -γιατί σε κάθε σύνολο δεν είναι όλα άριστα, υπάρχουν και προβλήματα- ο εντοπισμός αυτών των προβλημάτων και η θαρραλέα αντιμετώπισή τους, δικαιώνουν την ευθύνη όλων μας, απέναντι στο λαό μας, απέναντι στην πατρίδα μας. 

Να μου επιτρέψετε να πω, κύριε Πρόεδρε, ότι αναμφισβήτητα ένα από τα προβλήματα του Κοινοβουλίου είναι η μεγαλύτερη και γονιμότερη ανταπόκριση ημών των ιδίων στις υποχρεώσεις μας και σε εκείνα που αποτελούν επιταγές και του Συνταγματικού μας Δικαίου και του Κανονισμού της Βουλής και της δικαιολογημένης απαίτησής σας, ως προέδρου, αλλά και των προσδοκιών του λαού μας. 

Να προσθέσω, λοιπόν, την ταπεινή μου γνώμη γι' αυτήν την ωραία σας πρωτοβουλία και να δηλώσω ότι θα πράξω ό,τι εξαρτάται από εμένα για την πλήρη επιτυχία αυτής της προοπτικής. Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, είναι μία από τις καλές στιγμές της Εθνικής Αντιπροσωπείας η συζήτηση που γίνεται αυτήν την ώρα και δεν μπορώ να μη σταθώ σε τρία θέματα. 

Πρώτον, το ξεκίνημα του 1996 με την πρότασή σας να συσταθεί από τη Βουλή των Ελλήνων 'Ιδρυμα που να υπηρετεί αυτούς τους σκοπούς που αναλυτικά περιγράφονται σήμερα στο σχέδιο τροποποίησης του Κανονισμού της Βουλής και κατ' επέκταση στο καταστατικό του Ιδρύματος, το οποίο συνιστάται με τη σημερινή συζήτηση και απόφαση. 

Δεύτερον, την όλη πρωτοβουλία για τη διατύπωση των διατάξεων του καταστατικού του Ιδρύματος. Εκείνο όμως που είναι το δεύτερο και που αναδεικνύεται από όλη αυτήν τη διαδικασία, κύριε Πρόεδρε, είναι ότι επιδιώξατε να υπάρξει συνεργασία και συνεννόηση στην αποτύπωση αυτού του κειμένου πριν έλθει για συζήτηση στην Εθνική Αντιπροσωπεία. Και ελπίζω να είναι και για άλλους εκτός της Αιθούσης σημαντικό παράδειγμα του πόσα πολλά πράγματα μπορούμε να καταφέρουμε όταν συνεννοούμαστε και υπάρχουν σημεία στα οποία μπορούμε να συμφωνούμε, από την στείρα αντιπαράθεση που πολλές φορές δεν οδηγεί πουθενά. Και αυτό επίσης πιστώνεται στην πρωτοβουλία σας. 

Το τρίτο που θα ήθελα να πω είναι να ευχηθώ να προχωρήσει τώρα η λειτουργία του Ιδρύματος μετά το καταστατικό του πιο γρήγορα απ'ότι ο χρόνος που διέλευσε μέχρι τη σύστασή του, γιατί πραγματικά ο τόπος, ο κοινοβουλευτισμός και η δημοκρατία το έχουν ανάγκη και μπορεί το 'Ιδρυμα αυτό να υπηρετήσει αυτούς τους σκοπούς. 

Από την πλευρά της Νέας Δημοκρατίας, τόσο ο ομιλών, όσο και η συνάδελφος η κ. Μπενάκη και ο κ. Ανδρεουλάκος, που πήραν μέρος στις συνεννοήσεις και καταθέσαμε τις ιδέες και προτάσεις μας για να γίνει καλύτερο το καταστατικό του Ιδρύματος, θέλουμε να σας διαβεβαιώσουμε, το έπραξε άλλωστε με την τοποθέτησή της η κ. Μπενάκη, ότι θα συμβάλουμε και στη συνέχεια και όχι μόνο τώρα να πετύχει το 'Ιδρυμα. 

Ο ομιλών δε, και μην το θεωρήσετε εγωϊστικό αυτό, κύριε Πρόεδρε, αισθάνεται ιδιαίτερη ικανοποίηση, γιατί δεχθήκατε την πρότασή του για επωνυμία του Ιδρύματος, που πραγματικά είναι και πρωτότυπη, αλλά και απεικονίζει πράγματι και την ιδέα σας, αλλά και αυτό που η Εθνική Αντιπροσωπεία επιθυμεί να καλύπτει το 'Ιδρυμα το οποίο σήμερα δημιουργούμε. Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Ποττάκης έχει το λόγο. 

ΓΙΑΝΝΗΣ ΠΟΤΤΑΚΗΣ: Κύριε Πρόεδρε, θέλω να σας συγχαρώ για την πρωτοβουλία σας. Πρωτοβουλίες σαν και αυτή δεν είναι ούτε συνήθεις ούτε χωρίς ιδιαίτερη αξία και προοπτική. Το 'Ιδρυμα αυτό για τη δημοκρατία θα μελετήσει ασφαλώς τις ρίζες της δημοκρατίας και θα τις βρει στον τόπο μας. Και θα τις βρει εκεί στα νησιά του Αιγαίου, στην Ιωνία, όταν γεννιέται ταυτόχρονα η πολιτική φιλοσοφία και η δημοκρατία. Είναι ένα τεράστιο άνοιγμα, άνοιγμα στη σκέψη και άνοιγμα στην πράξη. Με τη φιλοσοφία σπάει το κλειστό κύκλωμα της σκέψης. Αρχίζει η διερεύνηση, το αίτημα, ο έλεγχος. Και όσοι μιλάνε για το τέλος της φιλοσοφίας, στην ουσία μιλάνε για το τέλος της ελευθερίας. Και την ίδια ώρα γεννιέται, σπάει το κλειστό κύκλωμα της πράξης. Η δημοκρατία απλώνεται παντού. Οι πολίτες συμμετέχουν και χαίρονται τη συμμετοχή τους στα κοινά πράγματα της χώρας. Η ταυτόχρονη γένεση δεν είναι τυχαία. Θέλει τη συμπόρευση και των δύο, θέλει τον έλεγχο και το ερώτημα, αλλά θέλει και την εξουσία στα χέρια του λαού. 

Κύριε Πρόεδρε, δεν είναι επίσης τυχαίο το γεγονός ότι ο όρος δημοκρατία εισάγεται στη γλώσσα μας πολύ αργότερα από την εμφάνιση του πολιτεύματος της δημοκρατίας. Προηγείται η έννοια της ισηγορίας, της ισομοιρίας, της ισονομίας και πάνω σε αυτές τις τρεις ισότητες θεμελιώνεται το πολίτευμα της δημοκρατίας και τότε ξεπηδάει μέσα από τη γλώσσα μας η έννοια της δημοκρατίας και ο όρος δημοκρατία, ο οποίος, όπως είπα, έρχεται πολύ αργότερα. 

Αυτό το ίδρυμα θα έλθει πολύ κοντά στο λαό. Θα κληθεί να μιλήσει στην ψυχή του λαού, να του εξηγήσει με απλά λόγια ότι στη δημοκρατία έχουν όλοι ίσο δικαίωμα, αλλά και δικαίωμα συμμετοχής στα κοινά και υποχρέωση συμμετοχής στα κοινά. 

Πολιτική ισότητα και για το φτωχό και για τον πλούσιο και για τον υγιή και για τον ασθενή και για τον άνδρα και για τη γυναίκα και για τον ώριμο και για το παιδί, όπως τη φαντάστηκε ο Πλάτωνας, με τον όρο "συνύφανση όλων" για να υπάρξει η συνεκτική κοινωνία, που είναι η βάση της δημοκρατίας. 

Και ο κοινοβουλευτισμός θα παίξει σημαντικό ρόλο σ' αυτό το 'Ιδρυμα. Θα τονίσει το κοινοβουλευτικό ήθος και τις απρέπειες που γίνονται εναντίον του και τους κινδύνους που διατρέχουν οι κοινοβουλευτικοί άνδρες. Θα τονίσει το ίσο δικαίωμα πρόσβασης στα κοινά και θα κάνει τη Βουλή όπως πράγματι είναι και πρέπει να είναι κέντρο πολιτικής αλλά και κέντρο εξουσίας. Γιατί υπάρχει μια τάση στην εποχή μας και ας μην το κρύβουμε, οι αόρατοι να αντικαθιστούν τους ορατούς, οι διορισμένοι τους εκλεγμένους, οι ανεξέλεγκτοι τους ελεγχόμενους και τους ανακριτούς. Και είναι κίνδυνος αυτό και για τη δημοκρατία και για τον κοινοβουλευτισμό. 

Κύριε Πρόεδρε, θα βοηθήσει και τη Βουλή στο έργο της αυτό το 'Ιδρυμα. Πέρα από την εμπέδωση στον ίδιο το λαό του έργου της Βουλής, θα βοηθήσει και τη Βουλή να κάνει καλύτερα το έργο της. 

Θα ήθελα να τελειώσω με μια παρατήρηση δευτερευούσης σημασίας. Είδα ότι υπάρχει ένας τομέας μελετών που θα λειτουργεί σε συνεργασία με την Επιστημονική Υπηρεσία της Βουλής. Δράττομαι της ευκαιρίας να κάνω δύο προτάσεις για το τελευταίο θέμα. 

Πρώτον, οι εκθέσεις που αφορούν τη συνταγματικότητα ή αντισυνταγματικότητα των νομοσχεδίων να μην αιφνιδιάζουν ούτε την Κυβέρνηση ούτε τη Βουλή. Να υποβάλλονται πολύ νωρίτερα ή πριν ή με την κατάθεση του νομοσχεδίου, ούτως ώστε να έχει δικαίωμα και χρόνο να αναδιπλωθεί και η Κυβέρνηση και ο εισηγούμενος το νομοσχέδιο Βουλευτής ή Υπουργός ή ο προτείνων το σχέδιο νόμου Βουλευτής. 

Επίσης σ' αυτήν την υπηρεσία ας υπάρχει ένα όριο, ένας χρόνος ζωής, ένα όριο ηλικίας. 

Προσέθεσα δύο δευτερεύουσας σημασίας παρατηρήσεις. Θέλω να τονίσω τη μεγάλη σημασία αυτού του θεσμού και θέλω να σας συγχαρώ και πάλι, κύριε Πρόεδρε, για την πρωτοβουλία σας. 

ΠΡΟΕΔΡΟΣ (Απόστολος Κακλαμάνης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, τα τελευταία χρόνια μας έχετε αιφνιδιάσει με αρκετές σας πρωτοβουλίες. Είναι αλήθεια πως και σήμερα δεν δεχόμαστε αιφνιδιασμό, γιατί μας το είχατε προαναγγείλει από καιρό, αλλά είναι πράγματι ένα γεγονός που αιφνιδιάζει την ελληνική κοινωνία. 

Σε μια εποχή που ο κοινοβουλευτισμός βάλλεται από κάθε κατεύθυνση και μάλιστα κάποιοι ομιλούν εν ονόματι του λαού εναντίον των εκπροσώπων του ελληνικού λαού, κατά ένα τρόπο που ο πολιτικός κόσμος είναι ανίσχυρος να αμυνθεί, ένα τέτοιο ίδρυμα το θεωρώ ως μια προσπάθεια θωρακίσεως του κοινοβουλευτισμού και αμύνης των κοινοβουλευτικών ανδρών που εκλέγονται από τον ελληνικό λαό. 

Κύριοι συνάδελφοι, παριστάμεθα καθημερινά μάρτυρες αυτού του φαινομένου, ενός φαινομένου συνεχούς προσπαθείας φθοράς του πολιτικού κόσμου. Και δεν είμαι από εκείνους που θα ισχυριστώ ότι εμείς εδώ μέσα είμαστε οι άμεμπτοι, ότι είμαστε οι άνθρωποι που δεν έχουν ευθύνες για κάποια γεγονότα, για κάποιες καταστάσεις. Αλλά εν πάση περιπτώσει το να κρινόμαστε εν ονόματι του ελληνικού λαού από ανθρώπους οι οποίοι δεν κατάφεραν να εκλεγούν ποτέ μέλη των πολιτιστικών συλλόγων της γειτονιάς τους, αυτό πάει πολύ. 

Γι'αυτό, επειδή βλέπω ότι το 'Ιδρυμα αυτό θα προσφέρει αυτήν την υπηρεσία και θα θωρακίσει το Κοινοβούλιο και τους κοινοβουλευτικούς θεσμούς της χώρας, επιτρέψτε μου, κύριε Πρόεδρε, με το σεβασμό και την αγάπη που σας έχω να σας συγχαρώ θερμότατα. 

Και να ευχηθώ, αυτό που γεννιέται σήμερα, να ανδρωθεί και να επιτελέσει τους σκοπούς τους οποίους καταστατικά ορίζουμε σήμερα με αυτό το νόμο που ψηφίζουμε. 

Ευχαριστώ πολύ. 

(Στο σημείο αυτό, την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος της Βουλής των Ελλήνων και άξιος πατέρας της συζητούμενης πρότασης, κ. Απόστολος Κακλαμάνης, έχει το λόγο. 

ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Αγαπητοί συνάδελφοι, ήλθα στο Βήμα πρώτα-πρώτα γιατί πρέπει να ευχαριστήσω όλους, την κ. Μπενάκη και τους υπολοίπους συναδέλφους που έλαβαν το λόγο, όχι μόνο για τον έπαινο που απένειμαν σε εμένα με τους συναδελφικούς φιλικούς τους λόγους, αλλά και γιατί οι σκέψεις, οι οποίες διατυπώθηκαν, σίγουρα θα είναι χρήσιμες στην πορεία την οποία τα τελευταία χρόνια ακολουθούμε μέσα σε ένα πνεύμα συναίνεσης και δημιουργικής επεξεργασίας όλων αυτών των ζητημάτων που, πέρα από το καθαρά κοινοβουλευτικό έργο, μας έχει απασχολήσει. 

Θέλω να θυμίσω ότι ξεκινώντας από τις εκδηλώσεις που κράτησαν ολόκληρο το 1994 για τη συμπλήρωση εκατόν πενήντα χρόνων κοινοβουλευτικού βίου και αρχίζοντας από το Διεθνές Συνέδριο, το οποίο πραγματοποιήθηκε στην Αθήνα, με τη συμμετοχή πολλών Ελλήνων οπωσδήποτε και ξένων συνταγματολόγων, πολιτειολόγων και κοινοβουλευτικών και τις εκδηλώσεις που έγιναν στη διάρκεια εκείνου του έτους, νομίζω ότι βάλαμε ένα μικρό λιθαράκι, αν θέλετε, σε αυτήν την προσπάθεια που εδώ στον Οργανισμό του Ιδρύματος την αναφέρουμε ως στόχο του Ιδρύματος, την ενίσχυση του Κοινοβουλευτισμού και μέσα από την καλλιέργεια της συλλογικής ιστορικής μνήμης του λαού. Και αρχίσαμε από τον ίδιο χρόνο να πραγματοποιούμε τις εκθέσεις αυτές στην αίθουσα "ΕΛΕΥΘΕΡΙΟΣ ΒΕΝΙΖΕΛΟΣ", με αποτέλεσμα μέχρι σήμερα να έχουν επισκεφθεί εκατοντάδες χιλιάδων πολιτών και ιδιαιτέρως νέων, αυτές τις εκθέσεις και στη συνέχεια τους διαφόρους χώρους του Κοινοβουλίου και την Αίθουσα αυτή. 'Ηδη στα θεωρεία είναι οι μαθητές κάποιου σχολείου, θα το ανακοινώσει στη συνέχεια ο Προεδρεύων. Και πλησιάζουμε τις εξακόσιες χιλιάδες ψυχών. 

Και αντιλαμβάνεται κανείς πόση σημασία έχει το να έρχονται εδώ στο Κοινοβούλιο από τις ακριτικές περιοχές, από τα πιο μικρά νησιά της χώρας, τις ορεινές, ημιορεινές περιοχές, βεβαίως και από τα μεγάλα αστικά κέντρα, να φτάνουν αυτές οι εκατοντάδες χιλιάδων ιδιαίτερα νέων ανθρώπων, που έχουν άλλες προσλαμβάνουσες παραστάσεις από το συνεχή καταιγισμό εναντίον του Κοινοβουλίου, εναντίον του πολιτικού κόσμου, εναντίον της έννοιας της συμμετοχής στα κοινά. Και μέσα από αυτήν την επικοινωνία τους, ασφαλώς, θα ενισχύεται μέσα τους το θετικό στοιχείο εκείνο, ώστε να μην ακολουθήσουν αυτόν το δρόμο που ο σύγχρονος άνθρωπος, μανιωδώς πια ακολουθεί, του ατομισμού, του αυτοεγκλεισμού του και αυτοπεριορισμού του, που για μένα είναι ο μεγαλύτερος κίνδυνος για τη δημοκρατία, για τη σύγχρονηκοινωνία. 

Αρχίσαμε τον επόμενο χρόνο το θεσμό της Βουλής των Εφήβων που είναι ένας σημαντικός θεσμός ο οποίος πρέπει βέβαια να βελτιωθεί και συνεχώς να γίνεται καλύτερος, γιατί και αυτός προσφέρει ήδη πολλά στη νέα γενιά και επομένως προσφέρει στον τόπο και στο μέλλον του. 

Ξεκίνησα με το συνέδριο το συνταγματολογικό. Σε αυτά τα χρόνια έγινε ένα άλλο συνέδριο στο οποίο αποφασίστηκε η ίδρυση της Διευρωπαϊκής, Διακοινοβουλευτικής 'Ενωσης Ορθοδοξίας. Σε όλα τα Κοινοβούλια -δεκαεπτά Κοινοβούλια μέχρι τώρα- που υπάρχουν ορθόδοξοι πληθυσμοί στις χώρες τους, ορθόδοξοι κοινοβουλευτικοί, υπάρχει αυτός ο σύνδεσμος. Είναι ένας καθαρά πολιτικός οργανισμός αυτή η 'Ενωση που ήδη, πρέπει να σας βεβαιώσω, έχει προσφέρει πάρα πολλά και στην προώθηση εθνικών μας συμφερόντων. 

Τρεις διασκέψεις έδωσαν τη δυνατότητα στο Κοινοβούλιό μας να εμφανιστεί στον ευρύτερο χώρο, το μεσογειακό με την Ευρωμεσογειακή Διάσκεψη των Κοινοβουλίων, το Βαλκανικό με τη Διάσκεψη των Κοινοβουλίων της Νοτιοανατολικής Ευρώπης, των χωρών του Ευξείνου Πόντου με τη Διάσκεψη των χωρών της συνεργασίας του Ευξείνου Πόντου στην οποία μετέχει και η χώρα μας, το περσινό συνέδριο για τη σχέση των Μέσων Μαζικής Ενημέρωσης με τον κοινοβουλευτισμό, με τα Κοινοβούλια. Ελληνικό αυτό, αλλά εμφανίστηκαν και ξένες κοινοβουλευτικές προσωπικότητες, όπως ο Πρόεδρος της Γερουσίας του Βελγίου, ο Πρόεδρος της Ιταλικής Βουλής και μίλησαν σε αυτό το συνέδριο. 

Οι επόμενες αφιερώσεις ετών, από το Χαρίλαο Τρικούπη μέχρι, πέρσι, το Ρήγα Φεραίο και το Διονύσιο Σολωμό, έδωσαν τη δυνατότητα -πέραν της αναδείξεως του έργου, της μορφής αυτών των μεγάλων μορφών του σύγχρονου Ελληνισμού- και σε ολόκληρες περιοχές της χώρας, όπως είναι η Θεσσαλία και τα Επτάνησα, να έρθουν σε μία επαφή με το Κοινοβούλιο, να συμμετάσχουν στις δραστηριότητες αυτές, να έρθουν σε επαφή με το παρελθόν το πολιτικό, το ιστορικό και το εθνικό αυτών των ίδιων των περιοχών. Το ίδιο έχει συμβεί και με τη Δωδεκάνησο στο έτος που αφιερώσαμε ειδικώς στο γεγονός της ενώσεως, της ενσωματώσεως της Δωδεκανήσου στον κορμό τον εθνικό. 

Οι δε εκθέσεις των μαθητών της Δωδεκανήσου, της Θεσσαλίας, της Επτανήσου, στην προεργασία των οποίων πήραν μέρος δεκάδες χιλιάδες μαθητών, οι οποίες εμφανίστηκαν όχι μόνο εδώ στο Κοινοβούλιο, αλλά και στις κατά τόπου περιοχές, αντιλαμβάνεσθε πόση σημασία έχουν και για τη νεολαία και για την προβολή του Κοινοβουλίου και την προώθηση της ιδέας του κοινοβουλευτισμού και της δημοκρατίας. 

Αγαπητοί συνάδελφοι, δεν θέλω να σας απασχολήσω. Θέλω μόνο να σας πω ότι χθες παρουσιάσαμε μία πάρα πολύ ωραία έκδοση -θα τη λάβετε όσοι δεν την έχετε υπόψη σας ήδη- γι' αυτήν τη λεηλασία, την καταστροφή του πολιτισμικού θησαυρού της Βόρειας Κύπρου από τα στρατεύματα του Αττίλα, τον κατοχικό στρατό. Βοηθήσαμε έτσι το έργο μιας επιτροπής από εξέχουσες προσωπικότητες που δραστηριοποιείται σε ολόκληρο τον κόσμο, στην Ευρώπη, στην Αμερική, παντού. Σε μουσεία, σε ιδιωτικές συλλογές, σε δημοπρασίες, παντού αναζητά, με βάση τον κατάλογο που έχει εκδοθεί των έργων που έχουν διαρπαγεί και κατορθώνει να επαναπατρίζει έργα, εικόνες, άλλα κειμήλια και μνημεία του χριστιανικού και ελληνικού πολιτισμού της Κύπρου. 

Πριν από μικρό χρονικό διάστημα πραγματοποιήθηκε η έκδοση του "Επιταφίου" του Θουκιδίδη -του Περικλή, όπως μας τον παραδίδει ο Θουκιδίδης- σε τέσσερις ξένες γλώσσες. Είναι κάτι για το οποίο ήδη η Βουλή δέχεται εγκωμιαστικά σχόλια από ξένες προσωπικότητες που έχει δοθεί στη γλώσσα τους. Ιδιαίτερα όπως γνωρίζετε οι κλασσικές σπουδές σε πολλές ευρωπαϊκές χώρες αποτελούν "εξοπλισμό" πολλών δημοσίων ανδρών. 

'Ολες αυτές οι δραστηριότητες ασφαλώς δεν είναι έργο ενός ανθρώπου. Δεν θα ήταν δυνατόν να γίνουν όλα αυτά, αγαπητέ κύριε Κανταρτζή, αν δεν είχαμε όλοι συμβάλει σ'αυτό. 'Ολα τα Κόμματα ακόμα και με την άρνησή τους συμβάλλουν σ'αυτό, διότι η άρνηση οδηγεί αυτόν που έχει μία πρωτοβουλία να σκεφτεί περισσότερο και να μην κάνει λάθος. 

'Οταν αρνηθήκατε, κύριοι συνάδελφοι του Κομμουνιστικού Κόμματος, να γίνει αυτό το 'Ιδρυμα, εγώ δεν σταμάτησα να σκέφτομαι όλα αυτά τα οποία κάναμε και τα οποία σίγουρα δεν θα ήθελα να είναι το κόμμα σας αντίθετο. 'Ομως ήμουν πιο προσεκτικός, διότι υπήρχε ένα Κόμμα το οποίο είχε μία αρνητική στάση. Οφείλω ως Πρόεδρος του Σώματος να φροντίζω να έχω όσο το δυνατόν ευρύτερη συναίνεση και δεν θα πάψω να ελπίζω, όσο είμαι Πρόεδρος του Σώματος, ότι θα έρθει μια ημέρα που θα πει και το Κομμουνιστικό Κόμμα ότι κάτι καλό επιτέλους γίνεται σ' αυτήν τη Βουλή. Δεν το λέω αυτό με ενόχληση. Σας λέω ειλικρινά και το πιστεύω ότι έτσι είναι. Αυτό σημαίνει άλλωστε δημοκρατία. 

Αγαπητοί συνάδελφοι, εγώ θέλω να σας διαβεβαιώσω ότι θα συνεχίσουμε έτσι και είμαι βέβαιος πως και όσοι θα έρθουν στη θέση του Προέδρου της Βουλής στο μέλλον, έτσι θα ενεργούν. Η θέση αυτή πρέπει να σας διαβεβαιώσω, έχει μία περίεργη επιρροή σ'αυτόν που την καταλαμβάνει. Θυμάμαι, όλοι όσοι πέρασαν από τη θέση του Προέδρου της Βουλής πόσο διαφορετικοί ήταν, σε σχέση με τη θέση των εδράνων τα οποία κατείχαν ως Βουλευτές ενός Κόμματος. 

Ο κ. Ποττάκης, που είναι και πιο βαθυστόχαστος από εμένα και διατρίβει και φιλοσοφεί επί όλων αυτών, ίσως θα πρέπει να εξετάσει στον Πλάτωνα που μελετά μήπως υπάρχει κάποια υπερβατική σχέση του θεσμού αυτού, κάποιο μυστήριο. Τι να πω; 

Πάντως, έτσι αισθάνομαι και έτσι νομίζω ότι πρέπει να προχωρήσουμε, αγαπητοί συνάδελφοι, και έχουμε πράγματι πολλά να προσφέρουμε στο Κοινοβούλιο και στον τόπο μας σε στιγμές που και το Κοινοβούλιο και ο τόπος αντιμετωπίζουν δυσκολίες, αντιμετωπίζουν, δεν θα έλεγα εχθρούς, αλλά υπάρχουν αντιπαλότητες, υπάρχουν ζητήματα. 

Αν εμείς που υπηρετούμε αυτόν το θεσμό και ισχυριζόμαστε -και έτσι πράγματι είναι- ότι εκπροσωπούμε τον ελληνικό λαό πιο άμεσα και πιο αυθεντικά από οποιονδήποτε άλλο, δεν κάνουμε το χρέος μας, τότε δεν έχουμε δικαίωμα καν να αμυνόμεθα εναντίον των αδίκων επιθέσεων που δέχεται ο κοινοβουλευτισμός. 

Σε κάθε περίπτωση πρέπει εμείς να προσπαθούμε να αποδεικνύουμε ότι είμεθα πάνω από το επίπεδο εκείνο στο οποίο κινούνται όσοι κακοπίστως αντιμετωπίζουν το Κοινοβούλιο, τον κοινοβουλευτισμό, τον πολιτικό κόσμο ως σύνολο και όχι ως επιμέρους μονάδες, διότι εκεί η κριτική και ο έλεγχος πιστεύω ότι πρέπει να είναι καταλυτικός. 

Ευχαριστώ πάρα πολύ. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω τη χαρά να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία πενήντα τέσσερις μαθητές και τρεις συνοδοί - καθηγητές του Γυμνασίου Αγίου Κωνσταντίνου Τριχωνίδας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". 

Τους καλωσορίζουμε στο Κοινοβούλιο. 

(Χειροκροτήματα από όλες τις πτέρυγες ) 

Κηρύσσεται περαιωμένη η συζήτηση για τη λήψη απόφασης επί της προτάσεως του Προέδρου της Βουλής για τη σύσταση του κατά το άρθρο 167 Α' του Κανονισμού της Βουλής (Μέρος Κοινοβουλευτικό) Ιδρύματος και ψήφιση του Οργανισμού του. 

Ερωτάται το Σώμα: Γίνεται δεκτή η πρόταση; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς έγινε δεκτή κατά πλειοψηφία η πρόταση του Προέδρου της Βουλής για τη σύσταση τού κατά το άρθρο 167 Α' του Κανονισμού της Βουλής Ιδρύματος για τη Δημοκρατία και τον Κοινοβουλευτισμό και ψηφίζεται ο Οργανισμός του που έχει ως εξής: 

" ΑΠΟΦΑΣΗ ΤΗΣ ΟΛΟΜΕΛΕΙΑΣ 

ΤΗΣ ΒΟΥΛΗΣ ΤΩΝ ΕΛΛΗΝΩΝ 

ΙΔΡΥΜΑ ΤΗΣ ΒΟΥΛΗΣ ΤΩΝ ΕΛΛΗΝΩΝ ΓΙΑ ΤΟΝ ΚΟΙΝΟΒΟΥΛΕΥΤΙΣΜΟ ΚΑΙ ΤΗ ΔΗΜΟΚΡΑΤΙΑ 
'Αρθρο 1

Σύσταση - Επωνυμία

1. Ιδρύεται νομικό πρόσωπο ιδιωτικού δικαίου με έδρα την Αθήνα και την επωνυμία "ΙΔΡΥΜΑ ΤΗΣ ΒΟΥΛΗΣ ΤΩΝ ΕΛΛΗΝΩΝ ΓΙΑ ΤΟΝ ΚΟΙΝΟΒΟΥΛΕΥΤΙΣΜΟ ΚΑΙ ΤΗ ΔΗΜΟΚΡΑΤΙΑ", το οποίο στη συνέχεια αναφέρεται ως "'Ιδρυμα". 

2. Η οργάνωση και η λειτουργία του Ιδρύματος διέπεται από τις διατάξεις του παρόντος οργανισμού, του άρθρου 167Α του Κανονισμού της Βουλής των Ελλήνων (Μέρος Α'), όπως τροποποιείται με τον παρόντα οργανισμό και των εσωτερικών κανονισμών, που εγκρίνει το Διοικητικό Συμβούλιο. 

'Αρθρο 2

Σκοπός

1. Σκοπός του Ιδρύματος είναι η μελέτη και προβολή των κοινοβουλευτικών θεσμών και της δημοκρατίας, η ενίσχυση των προσπαθειών για τη βελτίωση της διεθνούς θέσεως της Ελλάδας και την υποστήριξη γενικώς των συμφερόντων του Ελληνισμού, η συμβολή στην καλλιέργεια της ιστορικής μνήμης του λαού και ιδίως των νέων και η προώθηση της συνεργασίας μεταξύ των λαών. 

2. Το σκοπό αυτό εξυπηρετούν ιδίως: 

α) η συγκέντρωση, συστηματική κατάταξη και αξιοποίηση των αναγκαίων στοιχείων και η εκπόνηση ή ανάθεση σχετικών μελετών, 

β) η οργάνωση και πραγματοποίηση διαφόρων εκδηλώσεων όπως εκθέσεων, συνεδρίων, εκδόσεων, 

γ) η υποστήριξη της ανάπτυξης των σχέσεων της Βουλής των Ελλήνων με τα ξένα Κοινοβούλια και διεθνείς οργανισμούς, 

δ) η υποστήριξη, χρηματοδότηση και διεξαγωγή κάθε μελέτης, έργου ή δραστηριότητας από φυσικά ή νομικά πρόσωπα οιασδήποτε μορφής στην Ελλάδα ή το εξωτερικό, που συμβάλλει, άμεσα ή έμμεσα, στην εξυπηρέτηση των σκοπών του Ιδρύματος. 

3. Για την εκπλήρωση του σκοπού του το 'Ιδρυμα μπορεί να αναλαμβάνει και την εκτέλεση ή ανάθεση προγραμμάτων από τρίτους, ιδίως την Ευρωπαϊκή 'Ενωση. 

4. Για την εκπλήρωση του σκοπού του το 'Ιδρυμα μπορεί να συνεργάζεται με οποιοδήποτε φυσικό ή νομικό πρόσωπο οιασδήποτε μορφής στην Ελλάδα και το εξωτερικό. 

5. Με απόφαση του Προέδρου της Βουλής, μπορεί να ανατεθεί στο 'Ιδρυμα κάθε άλλο έργο που είναι πρόσφορο στη φύση και το χαρακτήρα του όπως: 

α) η αναδιοργάνωση, ανάπτυξη, λειτουργία και αξιοποίηση της Βιβλιοθήκης της Βουλής των Ελλήνων και του αρχείου της, 

β) η συγκέντρωση, φύλαξη και συντήρηση, έρευνα και αξιοποίηση προσωπικών αρχείων και βιβλιοθηκών πολιτικών ή άλλων προσωπικοτήτων του δημοσίου βίου της χώρας και 

γ) η ίδρυση και λειτουργία Κοινοβουλευτικού Μουσείου. 

'Αρθρο 3

'Oργανα του Ιδρύματος

'Oργανα του Ιδρύματος είναι ο Πρόεδρος, το Διοικητικό Συμβούλιο, η Εκτελεστική Επιτροπή και ο Πρόεδρός της. 

'Αρθρο 4

Διοικητικό Συμβούλιο

1. Το 'Iδρυμα διοικείται από 11μελές Διοικητικό Συμβούλιο. Το Διοικητικό Συμβούλιο αποτελείται από: α) τον εκάστοτε Πρόεδρο και τους πρώην προέδρους της Βουλής, β) τους αρχηγούς-προέδρους των κοινοβουλευτικών ομάδων, γ) τους πρώην αρχηγούς-προέδρους των κοινοβουλευτικών ομάδων, εφόσον διετέλεσαν πρωθυπουργοί, δ) το Γενικό Γραμματέα της Βουλής και ε) τρία μέλη με κατάλληλα, για τους σκοπούς του Ιδρύματος, προσόντα. Τα μέλη αυτά ορίζονται από τον Πρόεδρο της Βουλής με θητεία 3 ετών με τη σύμφωνη γνώμη της Διάσκεψης των Προέδρων που λαμβάνεται με πλειοψηφία των 3/5 τουλάχιστον των παρόντων μελών της. Με την ίδια διαδικασία μπορεί να αντικατασταθούν. 

2. Σε περίπτωση που τα πρόσωπα που αναφέρονται στην προηγούμενη παράγραφο υπερβαίνουν τον αριθμό των ένδεκα, τότε ο αριθμός των μελών του Διοικητικού Συμβουλίου αυξάνεται αντιστοίχως. Πρόεδρος κοινοβουλευτικής ομάδας που απουσιάζει ή κωλύεται αναπληρώνεται από τον κατά το άρθρο 17 του Κανονισμού της Βουλής πρώτο κατά σειρά κοινοβουλευτικό του εκπρόσωπο. 

3. Πρόεδρος του Διοικητικού Συμβουλίου είναι ο Πρόεδρος της Βουλής, ο οποίος εκπροσωπεί το 'Ιδρυμα σε όλες του τις σχέσεις. Αντιπρόεδρος, ορίζεται από το Δ.Σ ένας από τους πρώην Προέδρους της Βουλής άλλως ένα από τα άλλα μέλη του Δ.Σ., ο οποίος αναπληρώνει με εντολή του τον Πρόεδρο ή όταν αυτός κωλύεται ή απουσιάζει και Γενικός Γραμματέας ορίζεται από τον Πρόεδρο ένα από τα υπό στοιχ. ε' μέλη του Διοικητικού Συμβουλίου. 

4. Η συμμετοχή στο Διοικητικό Συμβούλιο είναι τιμητική και άμισθη. 

5. Το Διοικητικό Συμβούλιο είναι αρμόδιο για τον καθορισμό των γενικών κατευθύνσεων της λειτουργίας του Ιδρύματος μέσα στο πλαίσιο του σκοπού του, παρακολουθεί τη λειτουργία και εγκρίνει τον ετήσιο προϋπολογισμό και απολογισμό του, που συντάσσονται από την Εκτελεστική Επιτροπή. Επίσης, εγκρίνει τους εσωτερικούς κανονισμούς του Ιδρύματος, που εισηγείται η Εκτελεστική Επιτροπή. 

6. Το Διοικητικό Συμβούλιο συνεδριάζει τακτικά τρεις (3) φορές κατ' έτος, καθώς και όταν συγκαλείται εκτάκτως από τον Πρόεδρό του. 'Εχει απαρτία όταν παρευρίσκεται το 1/2 του αριθμού των μελών και αποφασίζει με την απλή πλειοψηφία των παρόντων. Σε περίπτωση ισοψηφίας υπερισχύει η γνώμη του Προέδρου. 

7. Το Διοικητικό Συμβούλιο συνεδριάζει με ημερήσια διάταξη, που καταρτίζει ο Πρόεδρός του. 

8. Στις συνεδριάσεις του Διοικητικού Συμβουλίου τηρούνται πρακτικά. 

9. Το Διοικητικό Συμβούλιο λειτουργεί σύμφωνα με τον εσωτερικό κανονισμό του. 

'Αρθρο 5

Εκτελεστική Επιτροπή

1. Στο 'Iδρυμα λειτουργεί τριμελής Εκτελεστική Επιτροπή. Πρόεδρος της Εκτελεστικής Επιτροπής είναι ο Γενικός Γραμματέας του Ιδρύματος, ενώ τα δύο μέλη της ορίζονται με πρόταση του Προέδρου της Βουλής από το Διοικητικό Συμβούλιο με 3ετή θητεία. 'Ενα από τα μέλη της Εκτελεστικής Επιτροπής είναι υπάλληλος της Βουλής εν ενεργεία ή συνταξιούχος. 

2. Η Εκτελεστική Επιτροπή συνεδριάζει τακτικά τουλάχιστον μία φορά την εβδομάδα και εκτάκτως όποτε συγκαλείται από τον πρόεδρό της ή ζητηθεί από τα υπόλοιπα μέλη της. 

3. Η Εκτελεστική Επιτροπή είναι αρμόδια για την εκτέλεση των αποφάσεων του Διοικητικού Συμβουλίου, τον καθορισμό των ειδικότερων στόχων και προτεραιοτήτων του Ιδρύματος μέσα στο πλαίσιο των κατευθύνσεων που αποφασίζονται από το Διοικητικό Συμβούλιο, τη λήψη των σχετικών αποφάσεων και τη σύνταξη του ετήσιου προϋπολογισμού και απολογισμού του Ιδρύματος. Διορίζει και απολύει το προσωπικό και καθορίζει το είδος της σύμβασης με την οποία παρέχονται οι υπηρεσίες τρίτων προς το 'Ιδρυμα. Συντάσσει τους όρους των διαγωνισμών και εγκρίνει τα αποτελέσματα αυτών. 

4. Στις συνεδριάσεις της Εκτελεστικής Επιτροπής τηρούνται πρακτικά. 

5. Η Εκτελεστική Επιτροπή λειτουργεί, επίσης, σύμφωνα με τον εσωτερικό της κανονισμό. 

'Αρθρο 6

Πρόεδρος Εκτελεστικής Επιτροπής

1. Ο Πρόεδρος της Εκτελεστικής Επιτροπής συγκαλεί την Επιτροπή σε συνεδρίαση, καταρτίζει την ημερήσια διάταξη των συνεδριάσεών της, προΐσταται των υπηρεσιών του Ιδρύματος και είναι πειθαρχικός προϊστάμενος του προσωπικού. Επίσης, είναι ο νόμιμος εκπρόσωπος του Ιδρύματος ενώπιον των δικαστικών και άλλων αρχών. 

2. Ο Πρόεδρος της Εκτελεστικής Επιτροπής είναι πλήρους απασχόλησης. 

3. Ο Πρόεδρος μπορεί να μεταβιβάζει μέρος των αρμοδιοτήτων του στα υπόλοιπα μέλη της Εκτελεστικής Επιτροπής ή σε υπαλλήλους του Ιδρύματος στους οποίους αναθέτει την ειδική φροντίδα για ορισμένη ενέργεια, έργο ή τομέα. 

'Aρθρο 7

Αμοιβή του Προέδρου και αποζημίωση των

μελών της Εκτελεστικής Επιτροπής

1. Στον Πρόεδρο της Εκτελεστικής Επιτροπής καταβάλλεται μηνιαία αμοιβή και έξοδα παραστάσεως, το ύψος των οποίων καθορίζεται ετησίως με απόφαση του Προέδρου της Βουλής. 

2. Στα μέλη της Εκτελεστικής Επιτροπής καταβάλλεται αποζημίωση, το ύψος της οποίας καθορίζεται με όμοια απόφαση. 

'Aρθρο 8

Πόροι - Περιουσία

1. Πόροι του Ιδρύματος είναι η ετήσια ή και έκτακτες επιχορηγήσεις από τον προϋπολογισμό της Βουλής, κρατικές επιχορηγήσεις, πρόσοδοι από δωρεές, κληρονομιές, κληροδοσίες κοινοβουλευτικών και μη προσώπων, καθώς και κάθε άλλο νόμιμο έσοδο. 

2. Η διαχείριση του Ιδρύματος υπόκειται σε ετήσιο έλεγχο από ορκωτούς ελεγκτές. Το πόρισμά τους κατατίθεται στη Βουλή των Ελλήνων, μαζί με τον απολογισμό του Ιδρύματος, κατά το άρθρο 13 του παρόντος. 

3. Με απόφαση της Βουλής των Ελλήνων μπορεί να παραχωρηθεί στο 'Ιδρυμα, για την εξυπηρέτηση των αναγκών και των σκοπών του, η χρήση που ανήκει στη Βουλή ενός ή περισσοτέρων ακινήτων για ορισμένο χρόνο ή διαρκώς. Η παραχώρηση κινητών περιουσιακών στοιχείων γίνεται με απόφαση του Προέδρου της Βουλής. 

4. Για την αγορά ή πώληση ακινήτων περιουσιακών στοιχείων απαιτείται απόφαση του Διοικητικού Συμβουλίου του Ιδρύματος και για κινητά απόφαση της Εκτελεστικής Επιτροπής. 

'Aρθρο 9

Προσωπικό

1. Για την εξυπηρέτηση των αναγκών του Ιδρύματος σε προσωπικό μπορεί να αποσπάται σε αυτό προσωπικό της Βουλής για χρόνο μέχρι δύο ετών και για πλήρη ή παράλληλη απασχόληση με αποφάσεις του Προέδρου της Βουλής, ύστερα από εισήγηση της Εκτελεστικής Επιτροπής και αίτηση ή συγκατάθεση του υπαλλήλου που αποσπάται. Ο χρόνος της απόσπασης στο 'Ιδρυμα θεωρείται για κάθε συνέπεια ως χρόνος πραγματικής και συντάξιμης υπηρεσίας στην Βουλή. 

2. Τα εργασιακά δικαιώματα και υποχρεώσεις του προσωπικού καθορίζονται από τον εσωτερικό κανονισμό λειτουργίας, ο οποίος εγκρίνεται και τροποποιείται εκάστοτε με απόφαση του Διοικητικού Συμβουλίου του Ιδρύματος, που λαμβάνεται ύστερα από εισήγηση της Εκτελεστικής Επιτροπής. Ο εσωτερικός κανονισμός καταρτίζεται με βάση το σεβασμό των δικαιωμάτων των εργαζομένων που απορρέουν από την εργατική νομοθεσία και την εξυπηρέτηση των αναγκών ανάπτυξης και λειτουργικότητας του Ιδρύματος. 

'Aρθρο 10

Οργάνωση

1. Το 'Ιδρυμα οργανώνεται σε τομείς λειτουργίας. Κατά την έναρξη της λειτουργίας του, οι τομείς αυτοί είναι οι εξής: α) Τομέας Προγραμματισμού, 'Ερευνας και Μελετών, β) Τομέας Εκδηλώσεων, γ) Τομέας Επικοινωνίας και δ) Τομέας Υποστήριξης. 

2. Ο Τομέας Προγραμματισμού, 'Ερευνας και Μελετών έχει ως αντικείμενο το σχεδιασμό και την κατάρτιση του προγράμματος δράσης του Ιδρύματος στο πλαίσιο της αποστολής του, την τεκμηρίωση του πληροφοριακού υλικού που ενδιαφέρει το 'Ιδρυμα και τη διεξαγωγή μελετών ή ερευνών ή άλλου επιστημονικού και καλλιτεχνικού έργου με ίδια μέσα ή μέσω εξωτερικών συνεργατών και φορέων, στο πλαίσιο της αποστολής και του προγράμματος δράσης του Ιδρύματος. Στον τομέα λειτουργεί τμήμα με αντικείμενο την Ιστορία των Κοινοβουλευτικών θεσμών και τις Ευρωπαϊκές πολιτειακές μελέτες σε συνεργασία με την Επιστημονική Υπηρεσία της Βουλής. 

3. Ο Τομέας Εκδηλώσεων έχει ως αντικείμενο την οργάνωση και την εκτέλεση κάθε μορφής εκδηλώσεων στο πλαίσιο της αποστολής και του προγράμματος δράσης του Ιδρύματος. Ο Τομέας δεν έχει πάγια εσωτερική οργάνωση σε τμήματα. Για την υλοποίηση των εκδηλώσεων ο Τομέας συνεργάζεται με τον Τομέα Επικοινωνίας σε ό,τι αφορά την επικοινωνιακή διάσταση των εκδηλώσεων του Ιδρύματος και το κατάλληλο έντυπο ή οπτικο-ακουστικό υλικό. 

4. Ο Τομέας Επικοινωνίας έχει δύο συνδεδεμένα αλλά διακριτά αντικείμενα και αντίστοιχη εσωτερική διάρθρωση σε δύο τμήματα. Το πρώτο τμήμα έχει ως αντικείμενο το σύνολο της επικοινωνιακής δραστηριότητας του Ιδρύματος και ιδιαίτερα την προβολή του έργου της Βουλής των Ελλήνων μέσω των δραστηριοτήτων του Ιδρύματος. Το δεύτερο τμήμα έχει ως αντικείμενο την παραγωγή του έντυπου και οπτικο-ακουστικού υλικού του Ιδρύματος είτε με αυτοτελή ευθύνη είτε σε συνεργασία με τον Τομέα Προγραμματισμού, 'Ερευνας και Μελετών και τον Τομέα Εκδηλώσεων οι δραστηριότητες των οποίων υποστηρίζονται από έντυπο ή οπτικο-ακουστικό υλικό. 

5. Ο Τομέας Υποστήριξης έχει ως αντικείμενα την οικονομική και διοικητική διαχείριση του Ιδρύματος, την διοικητική και γραμματειακή υποστήριξη των άλλων υπηρεσιών και των οργάνων διοίκησης του Ιδρύματος και τη διαχείριση των συστημάτων πληροφορικής του Ιδρύματος. Η εσωτερική οργάνωση του Τομέα ανταποκρίνεται στα αντικείμενα του τομέα για καθένα από τα οποία ορίζεται υπεύθυνος. 

6. Οι ειδικότερες αρμοδιότητες και η εσωτερική οργάνωση κάθε τομέα, η κατανομή του προσωπικού του Ιδρύματος στους τομείς και κάθε άλλη λεπτομέρεια καθορίζονται με αποφάσεις της Εκτελεστικής Επιτροπής. Με αποφάσεις του Διοικητικού Συμβουλίου, ύστερα από εισήγηση της Εκτελεστικής Επιτροπής, μπορεί να προστίθενται νέοι ή να καταργούνται τομείς και να ανακατανέμονται αρμοδιότητες μεταξύ τομέων ανάλογα με τις ανάγκες του Ιδρύματος. 

'Aρθρο 11

Εκτέλεση 'Εργων και Προμηθειών

1. Στην εκτέλεση έργων ή υπηρεσιών και τις προμήθειες του Ιδρύματος εφαρμόζονται οι ακόλουθες αρχές: 

α) η αρχή της διαφάνειας, 

β) η αρχή του υγιούς ανταγωνισμού μεταξύ των διαγωνιζομένων, 

γ) η αρχή κόστους-οφέλους και 

δ) η αρχή της οικονομικώς πιο συμφέρουσας προσφοράς. 

2. Στην απόφαση για την εκτέλεση έργων και προμηθειών που έχουν ιδιαίτερη σημασία για τους σκοπούς του Ιδρύματος ή έχουν υψηλό κόστος, η Εκτελεστική Επιτροπή συμπεριλαμβάνει τους κανόνες της διαδικασίας του σχετικού διαγωνισμού, τα κριτήρια επιλογής, καθώς και κάθε άλλη αναγκαία λεπτομέρεια που επιβάλλεται από τις αρχές της παραγράφου 1 του άρθρου αυτού. 

3. Ο Πρόεδρος ή το Διοικητικό Συμβούλιο του Ιδρύματος σε κάθε περίπτωση έχουν το δικαίωμα να εκδίδουν οδηγίες ή να εξειδικεύουν τις πιο πάνω αρχές, είτε με πάγιες αποφάσεις τους είτε κατά περίπτωση. 

'Aρθρο 12

Ειδικοί όροι προμηθειών

1. Οι προμήθειες και εκτελέσεις έργων ή υπηρεσιών διακρίνονται: α) σ' αυτές που ενεργούνται χωρίς διαγωνισμό με απόφαση της Εκτελεστικής Επιτροπής, 

β) σ' αυτές που ενεργούνται με πρόχειρο μειοδοτικό διαγωνισμό, την κατακύρωση των οποίων αποφασίζει η Εκτελεστική Επιτροπή κατά το άρθρο 5 παρ. 3 και 

γ) σ' αυτές που ενεργούνται με μειοδοτικό διαγωνισμό, για την κατακύρωση των οποίων αποφασίζει, επίσης, η Εκτελεστική Επιτροπή κατά το άρθρο 5 παρ. 3 του παρόντος. 

2. Τα όρια των ποσών για τα οποία ακολουθείται η καθεμία από τις διαδικασίες που προβλέπονται στην παρ. 1 του παρόντος άρθρου είναι τα ίδια που ισχύουν εκάστοτε όπως προβλέπεται από το άρθρο 143 παρ. 2 του Κανονισμού της για τη Βουλή. 

3. Για τους όρους, τις προδιαγραφές και τη συλλογή των προσφορών κατά τους διαγωνισμούς μεριμνούν οι Οικονομικές Υπηρεσίες του Ιδρύματος, ενεργώντας στο πλαίσιο των σχετικών κατευθύνσεων ή αποφάσεων του Διοικητικού Συμβουλίου ή της Εκτελεστικής Επιτροπής. Η κατακυρωτική απόφαση της Εκτελεστικής Επιτροπής συνιστά και έγκριση του τρόπου ενεργείας του διαγωνισμού. 

4. Με απόφαση του Διοικητικού Συμβουλίου, ύστερα από εισήγηση της Εκτελεστικής Επιτροπής, καθορίζονται λεπτομερώς οι περιπτώσεις έργων, υπηρεσιών και προμηθειών (π.χ. έργα τέχνης) ή οι λόγοι (π.χ. επείγουσα ανάγκη) που επιτρέπουν εξαίρεση από τις παραπάνω διατάξεις. 

5. Η πώληση ή αγορά ακινήτων γίνεται πάντοτε με απόφαση του Διοικητικού Συμβουλίου. 

6. Η Εκτελεστική Επιτροπή ορίζει τη διαδικασία ελέγχου των παραστατικών, εγκρίσεως και πληρωμής των δαπανών και εξοφλήσεως των οφειλών του Ιδρύματος, αναθέτοντας σχετικά καθήκοντα σε υπαλλήλους ή όργανα του Ιδρύματος που θα ενεργούν από κοινού ή χωριστά. 

'Aρθρο 13

Ετήσιος προϋπολογισμός και απολογισμός

Η Εκτελεστική Επιτροπή συντάσσει τον ετήσιο προϋπολογισμό καθώς και τον ετήσιο απολογισμό των πεπραγμένων του Ιδρύματος. Ο απολογισμός με το πόρισμα των ορκωτών ελεγκτών της παραγράφου 2 του άρθρου 9 του παρόντος Οργανισμού, κατατίθεται στη Βουλή δια του Προέδρου της Βουλής, αφού εγκριθεί από το Διοικητικό Συμβούλιο του Ιδρύματος και την Επιτροπή Οικονομικών της Βουλής. Ο απολογισμός αυτός αποτελεί παράρτημα του απολογισμού - ισολογισμού της Βουλής. Η διαχειριστική περίοδος αρχίζει την 1η Ιανουαρίου και λήγει στις 31 Δεκεμβρίου κάθε έτους. 

'Aρθρο 14

Τύχη της περιουσίας του Ιδρύματος

Σε περίπτωση διάλυσης του Ιδρύματος, όλη η περιουσία του μεταφέρεται αυτοδικαίως και χωρίς άλλη διατύπωση στη Βουλή των Ελλήνων. 

'Aρθρο 15

Ο οργανισμός αυτός, μετά την ψήφισή του από τη Βουλή των Ελλήνων, αποτελεί παράρτημα του Κανονισμού της Βουλής (Μέρος Κοινοβουλευτικό), δημοσιεύεται στην Εφημερίδα της Κυβερνήσεως, τίθεται σε εφαρμογή τμηματικά ή στο σύνολό του με αποφάσεις του Προέδρου της Βουλής και μπορεί να τροποποιηθεί με αποφάσεις της Επιτροπής Κανονισμού της Βουλής, που λαμβάνονται με πλειοψηφία των 3/5 των παρόντων μελών της. 

Aθήνα, 1999 

Ο ΠΡΟΕΔΡΟΣ ΤΗΣ ΒΟΥΛΗΣ

ΑΠΟΣΤΟΛΟΣ ΧΡ. ΚΑΚΛΑΜΑΝΗΣ"

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση της παραπάνω πρότασης. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Παρεσχέθη η ζητηθείσα εξουσιοδότηση. Εισερχόμαστε στη 

ΣΥΜΠΛΗΡΩΜΑΤΙΚΗ ΗΜΕΡΗΣΙΑ ΔΙΑΤΑΞΗ 

ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 

Υπουργείου Δημόσιας Τάξης. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Ελληνικής Δημοκρατίας και του Βασιλείου των Κάτω Χωρών που συνήφθη δι'ανταλλαγής των από 26 Ιανουαρίου 1999 και 5 Μαρτίου 1999 ρηματικών διακοινώσεων και αφορά τη ρύθμιση των προνομίων και ασυλιών των αξιωματικών συνδέσμων που τοποθετούνται στην Ευρωπαϊκή Αστυνομική Υπηρεσία (EUROPOL)". 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, το λόγο παρακαλώ. 

ΠΡΟΕΔΡΕΥΩΝ (Παναγιώτης Ν. Κρητικός): Κρατείται και θα αναπτύξετε τις απόψεις σας αμέσως μετά, κύριε Κανταρτζή. Γίνεται προεκφώνηση τώρα. 

Υπουργείου Εξωτερικών. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας, που έχει συναφθεί με ανταλλαγή ρηματικών διακοινώσεων, μεταξύ της Ελληνικής Δημοκρατίας και της Δημοκρατίας της Αρμενίας για την απαλλαγή από κάθε είδους φόρο και τέλος μεταβιβάσεως ακινήτου, σε περίπτωση αγοράς από τη Δημοκρατία της Αρμενίας ακινήτου στην Αθήνα για την εγκατάσταση της διπλωματικής της αποστολής". 

Ομόφωνα έχει γίνει δεκτό από τη Διαρκή Επιτροπή. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, το λόγο παρακαλώ. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, έχετε το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Είναι ένα θέμα που αφορά και τα δύο, αλλά αποδίδουμε ιδιαίτερη σημασία στη ΕUROPOL, για την οποία πραγματικά έχουμε αντιρρήσεις ενώ στην άλλη, όπως αναφέρατε και εσείς, για τη σύμβαση με την Αρμενία... 

ΠΡΟΕΔΡΕΥΩΝ (Παναγιώτης Ν. Κρητικός): Τότε, να ψηφίσουμε την τελευταία και να μιλήσετε επί της πρώτης. 

ΑΧΙΛΛΕΥΣ ΚΑΝΤΑΡΤΖΗΣ: Θέλω να επισημάνω διαδικαστικό θέμα. Τις συγκεκριμένες συμβάσεις τις συζητήσαμε χθες στην επιτροπή. Για να συζητηθεί στην Ολομέλεια πρέπει να περάσουν τρεις τουλάχιστον ημέρες. Εκτός και αν χαρακτηρισθούν κατεπείγουσες. Στην προκειμένη περίπτωση, δεν έχουν χαρακτηρισθεί σαν κατεπείγουσες. 

ΠΡΟΕΔΡΕΥΩΝ (Παναγιώτης Ν. Κρητικός): Υπάρχει και άλλη διάταξη που προβλέπει τη συμπληρωματική ημερήσια διάταξη και είναι αυτή η περίπτωση, κύριε Κανταρτζή. Με συμπληρωματική ημερήσια διάταξη έχουν εισαχθεί και εκεί προβλέπονται συντετμημένες διαδικασίες. Συνεπώς το διαδικαστικό θέμα καλύπτεται από τον Κανονισμό. Γι' αυτό ήθελα να θέσω προς ψήφιση τη δεύτερη σύμβαση, που νομίζω ότι ομόφωνα γίνεται δεκτή, πέρα από τη διαδικαστική σας παρατήρηση. 

Ερωτάται το Σώμα: Γίνεται δεκτό το σχέδιο νόμου του Υπουργείου Εξωτερικών; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το σχέδιο νόμου του Υπουργείου Εξωτερικών: "Κύρωση της Συμφωνίας, που έχει συναφθεί με ανταλλαγή ρηματικών διακοινώσεων, μεταξύ της Ελληνικής Δημοκρατίας και της Δημοκρατίας της Αρμενίας για την απαλλαγή από κάθε είδους φόρο και τέλος μεταβιβάσεως ακινήτου, σε περίπτωση αγοράς από τη Δημοκρατία της Αρμενίας ακινήτου στην Αθήνα για την εγκατάσταση της διπλωματικής της αποστολής" έγινε δεκτό ομοφώνως σε μόνη συζήτηση κατ' αρχήν, κατ' άρθρον και στο σύνολο και έχει ως εξής: 

" Κύρωση της Συμφωνίας, που έχει συναφθεί με ανταλλαγή ρηματικών διακοινώσεων, μεταξύ της Ελληνικής Δημοκρατίας και της Δημοκρατίας της Αρμενίας για την απαλλαγή από κάθε είδους φόρο και τέλος μεταβιβάσεως ακινήτου, σε περίπτωση αγοράς από τη Δημοκρατία της Αρμενίας ακινήτου στην Αθήνα για την εγκατάσταση της διπλωματικής της αποστολής 

'Αρθρο πρώτο

Κυρώνεται και έχει την ισχύ, που ορίζει το άρθρο 28 παρ. 1 του Συντάγματος, η Συμφωνία που έχει συναφθεί, με ανταλλαγή ρηματικών διακοινώσεων, στο Ερεβάν στις 21 Δεκεμβρίου 1995, μεταξύ της Ελληνικής Δημοκρατίας και της Δημοκρατίας της Αρμενίας για την απαλλαγή από κάθε είδους φόρο και τέλος μεταβιβάσεως ακινήτου, σε περίπτωση αγοράς από τη Δημοκρατία της Αρμενίας ακινήτου στην Αθήνα για την εγκατάσταση της διπλωματικής της αποστολής, της οποίας το κείμενο σε πρωτότυπο στην αγγλική γλώσσα και σε μετάφραση στην ελληνική έχει ως εξής: 

Σελίδα 7628 
Η σελίδα σε PDF 

Σελίδα 7629 
Η σελίδα σε PDF

Σελίδα 7630 
Η σελίδα σε PDF

Σελίδα 7631 
Η σελίδα σε PDF

ΥΠΟΥΡΓΕΙΟ ΕΞΩΤΕΡΙΚΩΝ 

ΤΗΣ ΔΗΜΟΚΡΑΤΙΑΣ ΤΗΣ ΑΡΜΕΝΙΑΣ 

7/7919 

Το Υπουργείο Εξωτερικών της Δημοκρατίας της Αρμενίας παρουσιάζει τις προσρήσεις του στην Πρεσβεία της Ελληνικής Δημοκρατίας στο Ερεβάν και έχει την τιμή να την πληροφορήσει σχετικά με τα ακόλουθα: 

Το Υπουργείο γνωρίζει λήψη της ρηματικής διακοίνωσης της Πρεσβείας με αριθμό 211.2/26/ΑΣ 4197 και ημερομηνία 21 Δεκεμβρίου 1995, η οποία έχει ως εξής: 

"ΠΡΕΣΒΕΙΑ ΤΗΣ ΕΛΛΑΔΟΣ 

ΕΡΕΒΑΝ 

Αρ. Φακ. 211.2/26/ΑΣ 4197 

ΡΗΜΑΤΙΚΗ ΔΙΑΚΟΙΝΩΣΗ

Η Πρεσβεία της Ελληνικής Δημοκρατίας παρουσιάζει τις προσρήσεις της στο Υπουργείο Εξωτερικών της Δημοκρατίας της Αρμενίας και έχει την τιμή να προτείνει όπως η Ελληνική Δημοκρατία και η Δημοκρατία της Αρμενίας συμφωνήσουν σχετικά με τα ακόλουθα: 

Οποιαδήποτε αγορά ακινήτου περιουσίας από τη Δημοκρατία της Αρμενίας στο έδαφος της Ελλάδος, προς το σκοπό της εγκατάστασης της διπλωματικής της αποστολής στην Αθήνα, θα απαλλάσσεται με βάση την αμοιβαιότητα και κατόπιν συνάψεως της Σύμβασης με ημερομηνία 21 Δεκεμβρίου 1995 μεταξύ της Δημοκρατίας της Αρμενίας και του Ελληνικού Κράτους για την απόκτηση από το τελευταίο ακινήτου περιουσίας προκειμένου αυτή να χρησιμοποιηθεί προς το σκοπό της εγκατάστασης της Ελληνικής Διπλωματικής Αποστολής στο Ερεβάν, από οποιοδήποτε είδος φόρων και τελών μεταβιβάσεως ακινήτου περιουσίας, για τα οποία υφίσταται απαλλαγή υπέρ του Ελληνικού Κράτους από τους όρους της παραπάνω Σύμβασης μεταξύ της Δημοκρατίας της Αρμενίας και της Ελλάδος. 

Επιπρόσθετα, η Ελληνική Δημοκρατία θα παράσχει στην Κυβέρνηση της Δημοκρατίας της Αρμενίας οποιαδήποτε ευνοϊκή μεταχείριση η τελευταία παρέσχε στην Ελλάδα, αναφορικά με τη μεταβίβαση της παραπάνω ακινήτου περιουσίας στο Ερεβάν, καθώς και αναφορικά με τις επισκευές, τη μετατροπή και την παροχή διευκολύνσεων και φορητού εξοπλισμού αυτής της περιουσίας. 

Εάν τα παραπάνω είναι αποδεκτά από την Κυβέρνηση της Αρμενίας, προτείνουμε όπως η παρούσα ρηματική διακοίνωση και η καταφατική σας απάντηση αποτελέσουν Συμφωνία μεταξύ των δύο Κυβερνήσεών μας που θα ισχύσει από την ημερομηνία της απαντήσεώς σας. 

Η Πρεσβεία της Ελληνικής Δημοκρατίας επωφελείται της παρούσας ευκαιρίας προκειμένου να ανανεώσει στο Υπουργείο Εξωτερικών της Δημοκρατίας της Αρμενίας τις διαβεβαιώσεις της εξαιρέτου υπολήψεώς της. 

Ερεβάν, 21 Δεκεμβρίου 1995 

ΥΠΟΥΡΓΕΙΟ ΕΞΩΤΕΡΙΚΩΝ 

ΤΗΣ ΔΗΜΟΚΡΑΤΙΑΣ ΤΗΣ ΑΡΜΕΝΙΑΣ 

ΕΡΕΒΑΝ" 

Το Υπουργείο Εξωτερικών της Δημοκρατίας της Αρμενίας αποδέχεται το κείμενο της προαναφερόμενης ρηματικής διακοίνωσης το οποίο, ως εκ τούτου, αποτελεί Συμφωνία η οποία θα ισχύσει από τη σημερινή ημερομηνία. 

Το Υπουργείο Εξωτερικών της Δημοκρατίας της Αρμενίας επωφελείται της παρούσας ευκαιρίας προκειμένου να ανανεώσει προς την Πρεσβεία της Ελληνικής Δημοκρατίας στο Ερεβάν τις διαβεβαιώσεις της εξαιρέτου υπολήψεώς του. 

Ερεβάν, 21 Δεκεμβρίου 1995 

(υπογραφή)

'Αρθρο δεύτερο

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Συμφωνίας που κυρώνεται από την 21η Δεκεμβρίου 1995. 

Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.] 

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμαστε στο σχέδιο νόμου του Υπουργείου Δημόσιας Τάξης. 

Ορίστε, κύριε Κανταρτζή, έχετε το λόγο για να αναπτύξετε τις αντιρρήσεις σας σύμφωνα με το άρθρο 108 του Κανονισμού της Βουλής. 

ΑΧΙΛΛΕΥΣ ΚΑΝΤΑΡΤΖΗΣ: Είναι γνωστό ότι έχουμε ενταχθεί στη δημιουργία της EUROPOL. Είναι ένας μηχανισμός ο οποίος κατά τη γνώμη μας κατ'όνομα μόνο έρχεται να ασχοληθεί με τη δίωξη του κοινού εγκλήματος ενώ ο κύριος στόχος του είναι και παραμένει η αντιμετώπιση των αντιστάσεων των λαών που αναπόφευκτα θα αναπτυχθούν τα επόμενα χρόνια κόντρα στην πολιτική η οποία ακολουθείται στις χώρες της Ευρωπαϊκής 'Ενωσης και στη χώρα μας, φυσικά. 

Η σύμβαση αυτή έρχεται να εξειδικεύσει ας το πω έτσι, τα προνόμια και τις ασυλίες, τα οποία είχαμε χαρακτηρίσει, όταν συζητιόταν κυρίως η σύμβαση, ότι είναι απαράδεκτα κατά τη γνώμη μας. Είναι απαράδεκτος ο παραπέρα εξοπλισμός με προνόμια και ασυλίες των αξιωματούχων της EUROPOL. Για το λόγο αυτό καταψηφίζουμε τη σύμβαση. 

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί του νομοσχεδίου του Υπουργείου Δημοσίας Τάξης. 

Ερωτάται το Σώμα: Γίνεται δεκτό το σχέδιο νόμου: "Κύρωση της Συμφωνίας μεταξύ της Ελληνικής Δημοκρατίας και του Βασιλείου των Κάτω Χωρών που συνήφθη δι'ανταλλαγής των από 26 Ιανουαρίου 1999 και 5 Μαρτίου 1999 ρηματικών διακοινώσεων και αφορά τη ρύθμιση των προνομίων και ασυλιών των αξιωματικών συνδέσμων που τοποθετούνται στην Ευρωπαϊκή Αστυνομική Υπηρεσία (EUROPOL)"; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το νομοσχέδιο του Υπουργείου Δημοσίας Τάξης: "Κύρωση της Συμφωνίας μεταξύ της Ελληνικής Δημοκρατίας και του Βασιλείου των Κάτω Χωρών που συνήφθη δι' ανταλλαγής των από 26 Ιανουαρίου 1999 και 5 Μαρτίου 1999 ρηματικών διακοινώσεων και αφορά τη ρύθμιση των προνομίων και ασυλιών των αξιωματικών συνδέσμων που τοποθετούνται στην Ευρωπαϊκή Αστυνομική Υπηρεσία (EUROPOL)", έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 

"Κύρωση της Συμφωνίας μεταξύ της Ελληνικής Δημοκρατίας και του Βασιλείου των Κάτω Χωρών που συνήφθη δι' ανταλλαγής των από 26 Ιανουαρίου 1999 και 5 Μαρτίου 1999 ρηματικών διακοινώσεων και αφορά τη ρύθμιση των προνομίων και ασυλιών των αξιωματικών συνδέσμων που τοποθετούνται στην Ευρωπαϊκή Αστυνομική Υπηρεσία (EURΟPΟL) 


'Αρθρο πρώτο

Κυρώνεται και έχει την ισχύ, που ορίζει η διάταξη του άρθρου 28 παρ. 1 του Συντάγματος, η Συμφωνία μεταξύ της Ελληνικής Δημοκρατίας και του Βασιλείου των Κάτω Χωρών που συνήφθη δι' ανταλλαγής των από 26 Ιανουαρίου 1999 και 5 Μαρτίου 1999 ρηματικών διακοινώσεων και αφορά τη ρύθμιση των προνομίων και ασυλιών των αξιωματικών συνδέσμων που τοποθετούνται στην Ευρωπαϊκή Αστυνομική Υπηρεσία (ΕURΟΡΟL), της οποίας το κείμενο σε πρωτότυπο στην αγγλική γλώσσα και σε μετάφραση στην ελληνική έχει ως εξής: 

Σελίδα 7633 
Η σελίδα σε PDF 

Σελίδα 7634 
Η σελίδα σε PDF 

Σελίδα 7635-Σελίδα 7636 (κενές) 

Σελίδα 7637 
Η σελίδα σε PDF 

Σελίδα 7638 
Η σελίδα σε PDF 

Σελίδα 7639 
Η σελίδα σε PDF 

Σελίδα 7640 
Η σελίδα σε PDF 

Σελίδα 7641
Η σελίδα σε PDF 

ΠΡΕΣΒΕΙΑ ΤΟΥ ΒΑΣΙΛΕΙΟΥ ΤΩΝ ΚΑΤΩ ΧΩΡΩΝ

ΡΗΜΑΤΙΚΗ ΔΙΑΚΟΙΝΩΣΗ

Η Πρεσβεία του Βασιλείου των Κάτω Χωρών παρουσιάζει τις προσρήσεις της στο Υπουργείο Εξωτερικών της Ελληνικής Δημοκρατίας και έχει την τιμή να προτείνει, αναφερόμενοι στο άρθρο 41, παράγραφος 2 της Σύμβασης που βασίζεται στο 'Αρθρο Κ.3 της Συνθήκης της Ευρωπαϊκής 'Ενωσης, περί της ίδρυσης Ευρωπαϊκής Αστυνομικής Υπηρεσίας (Συνθήκη ΕURΟΡΟL, 26 Ιουλίου 1995), όπως τα προνόμια και οι ασυλίες τα αναγκαία για την κατάλληλη εκτέλεση των καθηκόντων των αξιωματικών συνδέσμων στην Ευρωπαϊκή Αστυνομική Υπηρεσία συμφωνηθούν όπως εκτίθεται στο προσάρτημα. 

Εάν αυτή η πρόταση είναι αποδεκτή από το Υπουργείο Εξωτερικών της Ελληνικής Δημοκρατίας, η Πρεσβεία προτείνει όπως αυτή η διακοίνωση και η καταφατική διακοίνωση του Υπουργείου Εξωτερικών αποτελέσουν Συμφωνία μεταξύ του Βασιλείου των Κάτω Χωρών και της Ελληνικής Δημοκρατίας, η οποία θα αρχίσει να ισχύει την πρώτη ημέρα του μήνα που έπεται της ημέρας κατά την οποία και τα δύο Μέρη έχουν γνωρίσει το ένα στο άλλο γραπτώς ότι οι νομικές απαιτήσεις για έναρξη ισχύος έχουν εκπληρωθεί. 

Η Πρεσβεία του Βασιλείου των Κάτω Χωρών δράττεται της ευκαιρίας αυτής για να ανανεώσει προς το Υπουργείο Εξωτερικών της Ελληνικής Δημοκρατίας τις διαβεβαιώσεις της υψίστης εκτίμησής της. 

Αθήνα, 26 Ιανουαρίου 1999 

Υπουργείο Εξωτερικών 

της Ελληνικής Δημοκρατίας 

ΑΘΗΝΑ 

ΠΡΟΣΑΡΤΗΜΑ

1. Ορισμοί

Σε αυτήν τη Σύμβαση: 

α. "Αξιωματικός Σύνδεσμος" σημαίνει: οποιοσδήποτε υπάλληλος αποσπασμένος στη ΕURΟPΟL σύμφωνα με το 'Αρθρο 5 της Σύμβασης ΕURΟPΟL. 

β. "Κυβέρνηση" σημαίνει η Κυβέρνηση του Βασιλείου των Κάτω Χωρών. 

γ. "Αρχές του Φιλοξενούντος Κράτους" σημαίνει οι κρατικές, δημοτικές και άλλες αρχές του Βασιλείου των Κάτω Χωρών που μπορεί να είναι κατάλληλες στο πλαίσιο και σύμφωνα με τους νόμους και τα έθιμα που εφαρμόζονται στο Βασίλειο των Κάτω Χωρών. 

δ. "Κράτος - Μέλος" σημαίνει η Ελληνική Δημοκρατία. 

ε. "Αρχεία του αξιωματικού συνδέσμου" σημαίνει όλα τα αρχεία, αλληλογραφία, έγγραφα, χειρόγραφα ηλεκτρονικά δεδομένα και δεδομένα τύπου, φωτογραφία, καινίκ, εγγραφές βίντεο και ήχου, που ανήκουν ή ευρίσκονται στην κατοχή του αξιωματικού συνδέσμου και όποιο άλλο παρόμοιο υλικό το οποίο με την ομόφωνη γνώμη του Κράτους-Μέλους και της Κυβέρνησης αποτελεί μέρος των αρχείων του αξιωματικού-συνδέσμου. 

2. Προνόμια και ασυλίες

1. Υπό την επιφύλαξη των διατάξεων αυτής της Συνθήκης ο αξιωματικός-σύνδεσμος και μέλη της οικογένειάς του που συνοικούν μαζί του και δεν κατέχουν την ολλανδική υπηκοότητα θα απολαμβάνει εντός και έναντι του Βασιλείου των Κάτω Χωρών τα ίδια προνόμια και ασυλίες που απονέμονται σε μέλη του διπλωματικού προσωπικού από τη Σύμβαση της Βιέννης επί των διπλωματικών σχέσεων της 18ης Απριλίου 1961. 

2. Η ασυλία που παρέχεται σε πρόσωπα που αναφέρονται στην παράγραφο 1 του 'Αρθρου δεν θα επεκτείνεται σε: 

1) αστική αγωγή από τρίτο μέρος για ζημιές, συμπεριλαμβανομένου προσωπικού τραυματισμού ή θανάτου, προερχόμενου από τροχαίο ατύχημα, που προκλήθηκε από οποιοδήποτε τέτοιο πρόσωπο, και υπό την επιφύλαξη του 'Αρθρου 32 της Σύμβασης ΕURΟΡΟL ή 

2) ποινική και αστική δικαιοδοσία για πράξεις που διαπράχθηκαν εκτός των υπηρεσιακών καθηκόντων τους. 

3. Οι υποχρεώσεις των Αποστελλόντων Κρατών και του προσωπικού τους που εφαρμόζονται, σύμφωνα με τη Σύμβαση της Βιέννης, σε μέλη του διπλωματικού προσωπικού, θα εφαρμόζονται σε πρόσωπα που αναφέρονται στην παράγραφο 1 αυτού του 'Αρθρου. 

3. Είσοδος, παραμονή και αναχώρηση

1. Η Κυβέρνηση θα διευκολύνει, εάν είναι αναγκαίο, την είσοδο, παραμονή και αναχώρηση του αξιωματικού συνδέσμου και μελών της οικογένειάς του που συνοικούν μαζί του. 

2. Αυτό το 'Αρθρο δεν θα εμποδίσει την απαίτηση εύλογων αποδείξεων προκειμένου να αποδειχθεί ότι πρόσωπα που διεκδικούν τη μεταχείριση που παρέχεται σύμφωνα με αυτό το 'Αρθρο, εμπίπτουν στις κατηγορίες που περιγράφονται στην παράγραφο 1 αυτού του 'Αρθρου. 

3. Θεωρήσεις εισόδου που μπορεί να χρειασθούν πρόσωπα που αναφέρονται σε αυτό το 'Αρθρο θα χορηγούνται χωρίς επιβάρυνση και το ταχύτερο δυνατόν. 

4. Εργασία

Μέλη της οικογένειας που συνοικούν μαζί με τον αξιωματικό σύνδεσμο τα οποία δεν έχουν την υπηκοότητα ενός Κράτους-Μέλους της Ευρωπαϊκής 'Ενωσης θα εξαιρούνται από την υποχρέωση να αποκτήσουν άδειες εργασίας για τη διάρκεια της αποσπάσεως του αξιωματικού συνδέσμου. 

5 . Απαραβίαστο των Αρχείων

Τα αρχεία του αξιωματικού συνδέσμου οπουδήποτε κι αν ευρίσκονται και από οποιονδήποτε κι αν κρατούνται θα είναι απαραβίαστα. 

6. Προσωπική προστασία

Οι αρχές του Φιλοξενούντος Κράτους, εάν τούτο ζητηθεί από το Κράτος-Μέλος, θα λάβουν όλα τα αναγκαία μέτρα σύμφωνα με την εθνική τους νομοθεσία προκειμένου να εξασφαλίσουν την αναγκαία ασφάλεια και προστασία του αξιωματικού συνδέσμου, καθώς επίσης και μελών της οικογένειάς του που συνοικούν μαζί του, των οποίων η ασφάλεια κινδυνεύει εξαιτίας της εξασκήσεως των καθηκόντων του αξιωματικού συνδέσμου στη ΕUROΡΟL. 

7.Διευκολύνσεις και ασυλίες που αφορούν την

επικοινωνία

1. Η Κυβέρνηση θα επιτρέψει στον αξιωματικό σύνδεσμο να επικοινωνεί ελεύθερα και χωρίς ανάγκη ειδικής άδειας, για όλους τους υπηρεσιακούς σκοπούς και θα προστατεύει το δικαίωμα του αξιωματικού συνδέσμου να πράττει ούτως. Ο αξιωματικός σύνδεσμος θα έχει το δικαίωμα να χρησιμοποιεί κώδικες και να αποστέλλει και λαμβάνει επίσημη αλληλογραφία και άλλες επίσημες πληροφορίες μέσω ταχυδρόμου ή σε σφραγισμένους σάκκους που θα υπόκεινται στα ίδια προνόμια και ασυλίες όπως οι διπλωματικοί ταχυδρόμοι και σάκκοι. 

2. Ο αξιωματικός σύνδεσμος, στο βαθμό που τούτο είναι συμβατό με τη Σύμβαση Διεθνών Τηλεπικοινωνιών της 6ης Νοεμβρίου 1982, για τις επίσημες επικοινωνίες του θα απολαμβάνει μεταχειρίσεως όχι λιγότερο ευνοϊκής από αυτήν που παρέχεται από το Βασίλειο των Κάτω Χωρών σε οποιονδήποτε διεθνή οργανισμό ή κυβέρνηση, στο θέμα των προτεραιοτήτων για επικοινωνία με ταχυδρομείο, ασύρματο, τηλέγραφο, τέλεξ, ραδιόφωνο, τηλεόραση, τηλέφωνο, φαξ, δορυφόρο ή άλλα μέσα. 

8. Ειδοποίηση

1. Το Κράτος - Μέλος θα ειδοποιήσει εγκαίρως την Κυβέρνηση σχετικά με το όνομα του αξιωματικού συνδέσμου, την άφιξή του και την τελική του αναχώρηση ή την παύση της αποσπάσεώς του, καθώς επίσης την άφιξη και τελική αναχώρηση των μελών της οικογένειας που συνοικούν μαζί του, και, όπου αρμόζει το γεγονός ότι ένα πρόσωπο έχει παύσει να αποτελεί μέρος του σπιτικού. 

2. Η Κυβέρνηση θα προμηθεύει τον αξιωματικό σύνδεσμο και τα μέλη της οικογένειάς του που συνοικούν μαζί του μια ταυτότητα που θα φέρει τη φωτογραφία του κατόχου. Η ταυτότητα αυτή θα χρησιμεύει ώστε να πιστοποιείται η ταυτότητα του κατόχου σε σχέση με όλες τις αρχές του Φιλοξενούντος Κράτους. 

9. Επίλυση διαφορών

1. Οποιαδήποτε διαφωνία μεταξύ του Κράτους - Μέλους και της Κυβέρνησης που αφορά την ερμηνεία ή εφαρμογή αυτής της Σύμβασης ή οποιοδήποτε θέμα που επηρεάζει τον αξιωματικό σύνδεσμο ή τη σχέση μεταξύ του Κράτους - Μέλους και της Κυβέρνησης, η οποία δεν διευθετείται φιλικά, θα παραπέμπτεται για τελική απόφαση σε δικαστήριο τριών διαιτητών, τη αιτήσει του Κράτους - Μέλους ή της Κυβερνήσεως. Κάθε Μέρος θα διορίσει ένα διαιτητή. Ο τρίτος, ο οποίος θα είναι ο Πρόεδρος του δικαστηρίου θα επιλέγεται από τους δύο πρώτους διαιτητές. 

2. Εάν ένα από τα Μέρη δεν διορίσει διαιτητή εντός δύο (2) μηνών μετά την αίτηση του άλλου Μέρους να προβεί σε έναν τέτοιο διορισμό, το άλλο Μέρος μπορεί να ζητήσει από τον Πρόεδρο του Δικαστηρίου των Ευρωπαϊκών Κοινοτήτων ή, εν τη απουσία του, από τον Αντιπρόεδρο, να προβεί σε έναν τέτοιο διορισμό. 

3. Εάν οι δύο πρώτοι διαιτητές δεν συμφωνήσουν επί του τρίτου εντός δύο (2) μηνών μετά το διορισμό τους, έκαστο Μέρος μπορεί να ζητήσει από τον Πρόεδρο του Δικαστηρίου των Ευρωπαϊκών Κοινοτήτων, ή, εν τη απουσία του, από τον Αντιπρόεδρο, να προβεί σε έναν τέτοιο διορισμό. 

4. Εκτός εάν τα δύο Μέρη αποφασίσουν διαφορετικά, το δικαστήριο θα καθορίσει τη δική του διαδικασία. 

5. Το δικαστήριο θα αποφασίσει με πλειοψηφία. Ο Πρόεδρος θα έχει υπερισχύουσα ψήφο. Η απόφαση θα είναι τελική και δεσμευτική για τα Μέρη στη διαφορά. 

6. Κάθε Μέρος θα επωμισθεί το κόστος του δικού του διαιτητή και τα δύο Μέρη θα καλύψουν σε ίσα μέρη το κόστος του τρίτου διαιτητή, καθώς και οποιαδήποτε άλλα έξοδα που σχετίζονται με τη διαδικασία της διαιτησίας. 

10. Εδαφικό πεδίο

'Οσον αφορά το Βασίλειο των Κάτω Χωρών, αυτή η Σύμβαση θα εφαρμοσθεί μόνο στο Ευρωπαϊκό Τμήμα του Βασιλείου. 

Γ4 Διεύθυνση Δικαιοσύνης και Εσωτερικών Υποθέσεων 

Φ. Νο 3498.4/45/ΑΣ 2901 

ΡΗΜΑΤΙΚΗ ΔΙΑΚΟΙΝΩΣΗ

Το Υπουργείο Εξωτερικών της Ελληνικής Δημοκρατίας παρουσιάζει τις προσρήσεις του στην Πρεσβεία του Βασιλείου των Κάτω Χωρών και έχει την τιμή να βεβαιώσει λήψη της ρηματικής διακοινώσεως από 26 Ιανουαρίου 1999 που αφορά τα προνόμια και τις ασυλίες των αξιωματικών στη ΕURΟΡΟL. 

Το περιεχόμενο της ρηματικής διακοίνωσης της Πρεσβείας του Βασιλείου των Κάτω Χωρών όπως και του προσαρτήματος έχουν ως εξής: 

Η Πρεσβεία του Βασιλείου των Κάτω Χωρών παρουσιάζει τις προσρήσεις της στο Υπουργείο Εξωτερικών της Ελληνικής Δημοκρατίας και έχει την τιμή να προτείνει, αναφερόμενοι στο άρθρο 41, παρ. 2 της Σύμβασης που βασίζεται στο 'Αρθρο Κ.3 της Συνθήκης της Ευρωπαϊκής 'Ενωσης, περί της ίδρυσης Ευρωπαϊκής Αστυνομικής Υπηρεσίας (Συνθήκη ΕURΟΡΟL, 26 Ιουλίου 1995), όπως τα προνόμια και οι ασυλίες τα αναγκαία για την κατάλληλη εκτέλεση των καθηκόντων των αξιωματικών συνδέσμων στην Ευρωπαϊκή Αστυνομική Υπηρεσία συμφωνηθούν όπως εκτίθεται στο προσάρτημα. 

Εάν αυτή η πρόταση είναι αποδεκτή από το Υπουργείο Εξωτερικών της Ελληνικής Δημοκρατίας, η Πρεσβεία προτείνει όπως αυτή η διακοίνωση και η καταφατική διακοίνωση του Υπουργείου Εξωτερικών αποτελέσουν Συμφωνία μεταξύ του Βασιλείου των Κάτω Χωρών και της Ελληνικής Δημοκρατίας, η οποία θα αρχίσει να ισχύει την πρώτη ημέρα του μήνα που έπεται της ημέρας κατά την οποία και τα δύο Μέρη έχουν γνωρίσει το ένα στο άλλο γραπτώς ότι οι νομικές απαιτήσεις για έναρξη ισχύος έχουν εκπληρωθεί. 

Η Πρεσβεία του Βασιλείου των Κάτω Χωρών δράττεται της ευκαιρίας αυτής για να ανανεώσει προς το Υπουργείο Εξωτερικών της Ελληνικής Δημοκρατίας τις διαβεβαιώσεις της υψίστης εκτίμησής της. 

Αθήνα, 26 Ιανουαρίου 1999 

Υπουργείο Εξωτερικών 

της Ελληνικής Δημοκρατίας 

ΑΘΗΝΑ 

ΠΡΟΣΑΡΤΗΜΑ

1. Ορισμοί

Σε αυτήν τη Σύμβαση: 

α. "Αξιωματικός Σύνδεσμος" σημαίνει: οποιοσδήποτε υπάλληλος αποσπασμένος στη ΕURΟΡΟL σύμφωνα με το 'Αρθρο 5 της Σύμβασης ΕURΟΡΟL. 

β. "Κυβέρνηση" σημαίνει η Κυβέρνηση του Βασιλείου των Κάτω Χωρών. 

γ. "Αρχές του Φιλοξενούντος Κράτους" σημαίνει οι κρατικές, δημοτικές και άλλες αρχές του Βασιλείου των Κάτω Χωρών που μπορεί να είναι κατάλληλες στο πλαίσιο και σύμφωνα με τους νόμους και τα έθιμα που εφαρμόζονται στο Βασίλειο των Κάτω Χωρών. 

δ. "Κράτος - Μέλος" σημαίνει η Ελληνική Δημοκρατία. 

ε. "Αρχεία του αξιωματικού συνδέσμου" σημαίνει όλα τα αρχεία, αλληλογραφία, έγγραφα, χειρόγραφα, ηλεκτρονικά δεδομένα και δεδομένα τύπου, φωτογραφία, καινίκ, εγγραφές βίντεο και ήχου, που ανήκουν ή ευρίσκονται στην κατοχή του αξιωματικού συνδέσμου και όποιο άλλο παρόμοιο υλικό, το οποίο με την ομόφωνη γνώμη του Κράτους-Μέλους και της Κυβέρνησης αποτελεί μέρος των αρχείων του αξιωματικού - συνδέσμου. 

2. Προνόμια και ασυλίες

1. Υπό την επιφύλαξη των διατάξεων αυτής της Συνθήκης, ο αξιωματικός - σύνδεσμος και μέλη της οικογένειάς του που συνοικούν μαζί του και δεν κατέχουν την ολλανδική υπηκοότητα, θα απολαμβάνει εντός και έναντι του Βασιλείου των Κάτω Χωρών τα ίδια προνόμια και ασυλίες που απονέμονται σε μέλη του διπλωματικού προσωπικού από τη Σύμβαση της Βιέννης επί των διπλωματικών σχέσεων της 18ης Απριλίου 1961. 

2. Η ασυλία που παρέχεται σε πρόσωπα που αναφέρονται στην παράγραφο 1 του 'Αρθρου δεν θα επεκτείνεται σε: 

1) αστική αγωγή από τρίτο μέρος για ζημιές, συμπεριλαμβανομένου προσωπικού τραυματισμού ή θανάτου, προερχόμενου από τροχαίο ατύχημα, που προκλήθηκε από οποιοδήποτε τέτοιο πρόσωπο, και υπό την επιφύλαξη του 'Αρθρου 32 της Σύμβασης ΕURΟPOL, ή 

2) ποινική και αστική δικαιοδοσία για πράξεις που διαπράχθηκαν εκτός των υπηρεσιακών καθηκόντων τους. 

3. Οι υποχρεώσεις των Αποστελλόντων Κρατών και του προσωπικού τους που εφαρμόζονται, σύμφωνα με τη Σύμβαση της Βιέννης, σε μέλη του διπλωματικού προσωπικού, θα εφαρμόζονται σε πρόσωπα που αναφέρονται στην παράγραφο 1 αυτού του 'Αρθρου. 

3. Είσοδος, παραμονή και αναχώρηση

1. Η Κυβέρνηση θα διευκολύνει, εάν είναι αναγκαίο, την είσοδο, παραμονή και αναχώρηση του αξιωματικού συνδέσμου και μελών της οικογένειάς του που συνοικούν μαζί του. 

2. Αυτό το 'Αρθρο δεν θα εμποδίσει την απαίτηση ευλόγων αποδείξεων προκειμένου να αποδειχθεί ότι πρόσωπα που διεκδικούν τη μεταχείριση που παρέχεται σύμφωνα με αυτό το 'Αρθρο, εμπίπτουν στις κατηγορίες που περιγράφονται στην παράγραφο 1 αυτού του 'Αρθρου. 

3. Θεωρήσεις εισόδου που μπορεί να χρειασθούν πρόσωπα που αναφέρονται σε αυτό το 'Αρθρο θα χορηγούνται χωρίς επιβάρυνση και το ταχύτερο δυνατόν. 

4. Εργασία

Μέλη της οικογένειας που συνοικούν μαζί με τον αξιωματικό σύνδεσμο τα οποία δεν έχουν την υπηκοότητα ενός Κράτους-Μέλους της Ευρωπαϊκής 'Ενωσης θα εξαιρούνται από την υποχρέωση να αποκτήσουν άδειες εργασίας για τη διάρκεια της αποσπάσεως του αξιωματικού συνδέσμου. 

5. Απαραβίαστο των Αρχείων

Τα αρχεία του αξιωματικού συνδέσμου οπουδήποτε κι αν ευρίσκονται και από οποιονδήποτε κι αν κρατούνται θα είναι απαραβίαστα. 

6. Προσωπική προστασία

Οι αρχές του Φιλοξενούντος Κράτους, εάν τούτο ζητηθεί από το Κράτος-Μέλος, θα λάβουν όλα τα αναγκαία μέτρα σύμφωνα με την εθνική τους νομοθεσία προκειμένου να εξασφαλίσουν την αναγκαία ασφάλεια και προστασία του αξιωματικού συνδέσμου, καθώς επίσης και μελών της οικογένειάς του που συνοικούν μαζί του, των οποίων η ασφάλεια κινδυνεύει εξαιτίας της εξασκήσεως των καθηκόντων του αξιωματικού συνδέσμου στη ΕURΟPΟL. 

7. Διευκολύνσεις και ασυλίες που αφορούν την

επικοινωνία

1. Η Κυβέρνηση θα επιτρέψει στον αξιωματικό σύνδεσμο να επικοινωνεί ελεύθερα και χωρίς ανάγκη ειδικής άδειας, για όλους τους υπηρεσιακούς σκοπούς, και θα προστατεύει το δικαίωμα του αξιωματικού συνδέσμου να πράττει ούτως. Ο αξιωματικός σύνδεσμος θα έχει το δικαίωμα να χρησιμοποιεί κώδικες και να αποστέλλει και λαμβάνει επίσημη αλληλογραφία και άλλες επίσημες πληροφορίες μέσω ταχυδρόμου ή σε σφραγισμένους σάκκους που θα υπόκεινται στα ίδια προνόμια και ασυλίες όπως οι διπλωματικοί ταχυδρόμοι και σάκκοι. 

2. Ο αξιωματικός σύνδεσμος, στο βαθμό που τούτο είναι συμβατό με τη Σύμβαση Διεθνών Τηλεπικοινωνιών της 6ης Νοεμβρίου 1982, για τις επίσημες επικοινωνίες του θα απολαμβάνει μεταχειρίσεως όχι λιγότερο ευνοϊκής από αυτήν που παρέχεται από το Βασίλειο των Κάτω Χωρών σε οποιοδήποτε διεθνή οργανισμό ή κυβέρνηση, στο θέμα των προτεραιοτήτων για επικοινωνία με ταχυδρομείο, ασύρματο, τηλέγραφο, τέλεξ, ραδιόφωνο, τηλεόραση, τηλέφωνο, φαξ, δορυφόρο ή άλλα μέσα. 

8. Ειδοποίηση

1. Το Κράτος - Μέλος θα ειδοποιήσει εγκαίρως την Κυβέρνηση σχετικά με το όνομα του αξιωματικού συνδέσμου, την άφιξή του και την τελική του αναχώρηση ή την παύση της αποσπάσεώς του, καθώς επίσης την άφιξη και τελική αναχώρηση των μελών της οικογένειας που συνοικούν μαζί του, και, όπου αρμόζει το γεγονός ότι ένα πρόσωπο έχει παύσει να αποτελεί μέρος του σπιτικού. 

2. Η Κυβέρνηση θα προμηθεύει τον αξιωματικό σύνδεσμο και τα μέλη της οικογένειάς του που συνοικούν μαζί του μια ταυτότητα που θα φέρει τη φωτογραφία του κατόχου. Η ταυτότητα αυτή θα χρησιμεύει ώστε να πιστοποιείται η ταυτότητα του κατόχου σε σχέση με όλες τις αρχές του Φιλοξενούντος Κράτους. 

9. Επίλυση διαφορών

1. Οποιαδήποτε διαφωνία μεταξύ του Κράτους - Μέλους και της Κυβέρνησης που αφορά την ερμηνεία ή εφαρμογή αυτής της Σύμβασης ή οποιοδήποτε θέμα που επηρεάζει τον αξιωματικό σύνδεσμο ή τη σχέση μεταξύ του Κράτους - Μέλους και της Κυβέρνησης, η οποία δεν διευθετείται φιλικά, θα παραπέμπεται για τελική απόφαση σε δικαστήριο τριών διαιτητών, τη αιτήσει του Κράτους - Μέλους ή της Κυβερνήσεως. Κάθε Μέρος θα διορίσει ένα διαιτητή. Ο τρίτος, ο οποίος θα είναι ο Πρόεδρος του δικαστηρίου, θα επιλέγεται από τους δύο πρώτους διαιτητές. 

2. Εάν ένα από τα Μέρη δεν διορίσει διαιτητή εντός δύο (2) μηνών μετά την αίτηση του άλλου Μέρους να προβεί σε έναν τέτοιο διορισμό, το άλλο Μέρος μπορεί να ζητήσει από τον Πρόεδρο του Δικαστηρίου των Ευρωπαϊκών Κοινοτήτων ή, εν τη απουσία του, από τον Αντιπρόεδρο, να προβεί σε έναν τέτοιο διορισμό. 

3. Εάν οι δύο πρώτοι διαιτητές δεν συμφωνήσουν επί του τρίτου εντός δύο (2) μηνών μετά το διορισμό τους, έκαστο Μέρος μπορεί να ζητήσει από τον Πρόεδρο του Δικαστηρίου των Ευρωπαϊκών Κοινοτήτων, ή, εν τη απουσία του, από τον Αντιπρόεδρο να προβεί σε έναν τέτοιο διορισμό. 

4. Εκτός εάν τα δύο Μέρη αποφασίσουν διαφορετικά, το δικαστήριο θα καθορίσει τη δική του διαδικασία. 

5. Το δικαστήριο θα αποφασίσει με πλειοψηφία. Ο Πρόεδρος θα έχει υπερισχύουσα ψήφο. Η απόφαση θα είναι τελική και δεσμευτική για τα Μέρη στη διαφορά. 

6. Κάθε Μέρος θα επωμισθεί το κόστος του δικού του διαιτητή και τα δύο Μέρη θα καλύψουν σε ίσα μέρη το κόστος του τρίτου διαιτητή, καθώς και οποιαδήποτε άλλα έξοδα που σχετίζονται με τη διαδικασία της διαιτησίας. 

10. Εδαφικό πεδίο

'Οσον αφορά το Βασίλειο των Κάτω Χωρών, αυτή η Σύμβαση θα εφαρμοσθεί μόνο στο Ευρωπαϊκό Τμήμα του Βασιλείου. 

Το Υπουργείο Εξωτερικών έχει την τιμή να πληροφορήσει την Πρεσβεία ότι η Κυβέρνηση της Ελληνικής Δημοκρατίας συμφωνεί με το περιεχόμενο της ανωτέρω αναφερόμενης διακοινώσεως, και ότι η διακοίνωση της Πρεσβείας και αυτή η διακοίνωση που εκφράζει τη Συμφωνία της Κυβέρνησης της Ελληνικής Δημοκρατίας θα αποτέλεσουν Συμφωνία μεταξύ του Βασιλείου των Κάτω Χωρών και της Ελληνικής Δημοκρατίας, η οποία θα αρχίσει να ισχύει την πρώτη ημέρα του μήνα που έπεται της ημέρας κατά την οποία και τα δύο Μέρη έχουν γνωρίσει το ένα στο άλλο γραπτώς ότι οι νόμιμες απαιτήσεις για έναρξη ισχύος έχουν εκπληρωθεί. 

Αθήνα, 5 Μαρτίου 1999 

ΠΡΟΣ 

ΟΛΛΑΝΔΙΚΗ ΠΡΕΣΒΕΙΑ 

ΑΘΗΝΑ 

'Αρθρο δεύτερο

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Συμφωνίας που κυρώνεται από την πλήρωση των προϋποθέσεων, που προβλέπονται στη δεύτερη παράγραφο των ρηματικών διακοινώσεων. 

Παραγγέλλομε τη δημοσίευση του παρόντος στην Εφημερίδα της Κυβερνήσεως και την εκτέλεσή του ως νόμου του Κράτους.] 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση των ως άνω νομοσχεδίων. 

ΠΟΛΛΟΙ ΒΟΥΛΕΥΤΕΣ: Μαλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Παρεσχέθη η ζητηθείσα εξουσιοδότηση. 

Kυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Γεωργίας: "Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας. 

Επίσης, ο Υπουργός Δικαιοσύνης διεβίβασε στη Βουλή αίτηση της Εισαγγελικής Αρχής για την άρση ασυλίας του Βουλευτή κ. Χρήστου Θεοδώρου. 

Παραπέμπεται στην αρμόδια Διαρκή Επιτροπή. 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μαλιστα, μάλιστα. 

Με τη συναίνεση του Σώματος και ώρα 14.25' λύεται η συνεδρίαση για αύριο Παρασκευή 28 Μαϊου 1999 και ώρα 10.30' με αντικείμενο εργασιών του Σώματος: α) συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου του Δημοκρατικού Κοινωνικού Κινήματος κ. Δημητρίου Τσοβόλα σε επίπεδο Αρχηγών Κομμάτων, με θέμα: "Πολιτική της Κυβέρνησης στην Ευρωπαϊκή 'Ενωση - Βαλκανική κρίση", σύμφωνα με την ειδική ημερησία διάταξη και β) νομοθετική εργασία, Ψήφιση στο σύνολο του σχεδίου νόμου του Υπουργείου Πολιτισμού: "Σχεδιασμός, ολοκληρωμένη ανάπτυξη και εκτέλεση Ολυμπιακών 'Εργων και άλλες διατάξεις", σύμφωνα με την συμπληρωματική ημερήσια διάταξη. 

Ο ΠΡΟΕΔΡΟΣ                                                                                        ΟΙ ΓΡΑΜΜΑΤΕΙΣ













  






















 














