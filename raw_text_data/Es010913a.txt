

ΣΥΝΕΔΡΙΑΣΗ ΛΓ'
Πέμπτη 13 Σεπτεμβρίου 2001 (απόγευμα)
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
Β. ΝΟΜΟΘΕΤΙΚΗ ΕΡΓΑΣΙΑ
Συζήτηση επί των άρθρων και των τροπολογιών του σχεδίου νόμου Υπουργείου Εσωτερικών, Δημόσιας Διοίκησης και Αποκέντρωσης "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις", σελ. 
Ονομαστική ψηφοφορία επί του άρθρου 12 του σχεδίου νόμου Υπουργείου Εσωτερικών, Δημόσιας Διοίκησης και Αποκέντρωσης, σελ.
ΟΜΙΛΗΤΕΣ
Επί του νόμου του Υπουργείου Εσωτερικών, Δημόσιας Διοίκησης και Αποκέντρωσης: 
ΒΑΡΒΙΤΣΙΩΤΗΣ Μ., σελ.
ΚΑΪΣΕΡΛΗΣ Κ., σελ.
ΚΟΥΒΕΛΗΣ Φ., σελ.
ΠΑΠΑΝΔΡΕΟΥ Β., σελ.
ΠΟΛΥΔΩΡΑΣ Β., σελ.
ΤΑΣΟΥΛΑΣ Κ., σελ.
ΤΖΕΚΗΣ Α., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ ΛΓ΄
Πέμπτη 13 Σεπτεμβρίου 2001 (απόγευμα)

Αθήνα, σήμερα στις 13 Σεπτεμβρίου 2001, ημέρα Πέμπτη και ώρα 18.50΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στη συμπληρωματική ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις".
Θα γίνει ονομαστική ψηφοφορία επί του άρθρου 12 του νομοσχεδίου.
Οι αποδεχόμενοι το άρθρο 12 λέγουν "ΝΑΙ".
Οι μη αποδεχόμενοι το άρθρο λέγουν "ΟΧΙ".
Οι αρνούμενοι ψήφο λέγουν "ΠΑΡΩΝ".
Καλούνται επί του καταλόγου: Ο κ. ΄Εκτορας Νασιώκας από το ΠΑΣΟΚ και ο κ. Γεώργιος Γαρουφαλιάς από τη Νέα Δημοκρατία.
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος ο οποίος δεν άκουσε το όνομά του; Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ)
(ΜΕΤΑ ΤΗΝ ΚΑΤΑΜΕΤΡΗΣΗ)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας.
Ψήφισαν συνολικά 96 Βουλευτές.
Υπέρ του άρθρου, δηλαδή "ΝΑΙ", ψήφισαν 51 Βουλευτές.
Κατά του άρθρου, δηλαδή "ΟΧΙ", ψήφισαν 45 Βουλευτές.
Απόντες ήταν 4 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
"Ονομαστική ψηφοφορία στο άρθρο 12
(Το σχετικό πρωτόκολλο υπάρχει στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 12 έγινε δεκτό κατά πλειοψηφία.
Εισερχόμαστε στη συζήτηση των υπολοίπων άρθρων του νομοσχεδίου και στις τροπολογίες.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, όσον αφορά το άρθρο 3, είναι κάτι το οποίο είναι εναρμονισμένο και με τις ευρωπαϊκές μας υποχρεώσεις....
ΠΡΟΕΔΡΟΣ (Απόστολος Κακλαμάνης): Το άρθρο 3 έχει ψηφισθεί. Αν δεν υπάρχει καμία αντίρρηση να το βάλουμε στην ψήφιση στο σύνολο του νομοσχεδίου.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν υπάρχει καμία αντίρρηση, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε να κάνετε νομοτεχνικές παρατηρήσεις στα άρθρα που συζητούμε;
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε, να περιμένουν την κυρία Υπουργό.
ΠΡΟΕΔΡΟΣ (Απόστολος Κακλαμάνης): Ο κ. Αντωνακόπουλος έχει το λόγο.
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριοι συνάδελφοι, συνεχίζουμε με το άρθρο 13 που ανήκει στο κεφάλαιο Β΄ του συζητούμενου νομοσχεδίου με τον τίτλο "Διαδημοτικές συνεργασίες ή Συμπολιτεία"
Το άρθρο 13 συμπληρώνει τις διατάξεις για τη Δημοτική Αστυνομία, ορίζει τις αρμοδιότητες της Διαδημοτικής πλέον Αστυνομίας και περιγράφει σαφώς τον τρόπο πρόσληψης του προσωπικού και επιπλέον τον τρόπο λειτουργίας. Όσοι δήμοι συγκροτούν τη συμπολιτεία, σ' αυτούς καταργούνται οι θέσεις της Δημοτικής Αστυνομίας και αυτόματα μεταφέρονται στη συμπολιτεία. Μέσω της Δημοτικής Αστυνομίας εκδίδονται οι άδειες των καταστημάτων υγειονομικού ενδιαφέροντος καθώς και επιβλέπονται οι όροι τήρησης των εκδιδομένων αδειών. Η Δημοτική Αστυνομία της συμπολιτείας πλέον επιβλέπει τη λειτουργία των καταστημάτων υγειονομικού ενδιαφέροντος. Επίσης επιβλέπει εάν τηρούνται οι όροι των υπαίθριων διαφημίσεων που στο προηγούμενο κεφάλαιο συζητήσαμε. Τέλος επιβλέπει τις διαδικασίες τήρησης, όσον αφορά το Αστικό Δίκαιο και την προστασία της περιουσίας του δήμου. 
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Καταλαβαίνουμε, λοιπόν, ότι ο ρόλος της Διαδημοτικής Αστυνομίας είναι χρησιμότατος στις μέρες μας. Έτσι απαλλάσσει την Αστυνομία του κεντρικού κράτους, της κεντρικής διοίκησης από μια ετεροαπασχόληση και διευκολύνει και διοικητικά τη συμπολιτεία στο ρόλο της. 
Το άρθρο 14 με τίτλο "Άλλες διατάξεις" ρυθμίζει δικαιώματα των υπαλλήλων με σύμβαση εργασίας ιδιωτικού δικαίου αορίστου χρόνου, καθώς επίσης και ασφαλιστικά ζητήματα αυτών των υπαλλήλων που τους εξομοιώνει με τους υπαλλήλους του δημοσίου. Ρυθμίζει τη δωρεάν διακίνηση του Τεύχους της Εφημερίδας της Κυβέρνησης που περιλαμβάνει το διαγωνισμό του ΑΣΕΠ, αφού δεν υπάρχει άλλος εναλλακτικός τρόπος να το προμηθεύονται οι πολίτες. Στο άρθρο περιγράφεται το νέο Σώμα Οργανισμός Ελέγχου Επιθεώρησης, όπου σε αυτό το συντονιστικό όργανο υπάρχει η δυνατότητα κατά τους ελέγχους να προσκαλούνται και διευθυντές και προϊστάμενοι υπηρεσιών οι οποίοι δεν εμπίπτουν στο Σώμα Επιθεώρησης Ελέγχου Δημοσίας Διοίκησης. Έτσι, λοιπόν, δίνεται η δυνατότητα να υπάρχει ένα ενιαίο συντονιστικό όργανο που επιβλέπει τους ελέγχους στη δημόσια διοίκηση. 
Το άρθρο 15 διορθώνει κάποιες διατάξεις που έχουν σχέση με τη διαφήμιση, κυρίως τη διαφήμιση από αέρος.
Το άρθρο 16 προσδιορίζει ότι ποσοστό 50% των προστίμων που επιβάλλει η Νομαρχιακή Αυτοδιοίκηση παρακρατείται από την ίδια τη Νομαρχιακή Αυτοδιοίκηση. Αυτό αποτελεί ένα κίνητρο για να λειτουργούν οι υπηρεσίες και το απόγευμα στην κατεύθυνση του ελέγχου. Είναι ακόμα ένα επιπλέον έσοδο και για τους υπαλλήλους, αλλά και για τη Νομαρχιακή Αυτοδιοίκηση.
Στο άρθρο αυτό προβλέπεται επίσης σε σχέση με τα έξοδα παράστασης των αντιπροέδρων των συνδέσμων ότι αυτά υπάρχουν όταν υπάρχει το ελάχιστο των πενήντα χιλιάδων κατοίκων στους συνδέσμους.
Επιπλέον στο άρθρο αυτό προστίθεται παράγραφος στο ν.2910/2001 που προσδιορίζει ότι ποσοστό 30% και 15% επι των εισπραττομένων εσόδων από τα παράβολα από την Τοπική Αυτοδιοίκηση μεταφέρονται σε λογαριασμούς που τηρούνται στο Ταμείο Παρακαταθηκών και Δανείων.
Με την παράγραφο 7 ρυθμίζονται οργανωτικές και λειτουργικές σχέσεις του Δήμου Κυθήρων και της Κοινότητας Αντικυθήρων με την επιτροπή εγχώριας περιουσίας. 
Το άρθρο 17 ρυθμίζει θέματα για ποσά που έχουν καταβληθεί σε ΟΤΑ Α΄και Β΄βαθμού και αφορούν αμοιβές και πάσης φύσεως επιδόματα του προσωπικού τους που θεωρούνται ως νομίμως καταβληθέντα σε περίπτωση που έχει προηγηθεί συμβιβασμός ή κατάργηση δίκης. 
Το άρθρο 18 ρυθμίζει τις οφειλές από τέλη παρεπιδημούντων και ορίζεται το ποσοστό επιτοκίου ως πρόστιμο στους οφειλέτες από 10% σε 2% . 
Όσον αφορά την έγκριση για άδεια λειτουργίας παιδοτόπων σε μεγάλες επιχειρήσεις, το άρθρο αυτό ρυθμίζει ότι αρμόδιος φορέας είναι η Τοπική Αυτοδιοίκηση, η οποία εκδίδει την άδεια και ελέγχει την τήρηση των όρων λειτουργίας.
Σε αυτό το άρθρο επίσης ορίζεται ότι το περιφερειακό ταμείο μετά από αίτηση των ΟΤΑ ή άλλων νομικών προσώπων δημοσίου δικαίου που εμπίπτουν στα διοικητικά του όρια μπορεί να παράσχει βοήθεια είτε με υπηρεσίες είτε με διεξαγωγή ερευνών είτε με εκπόνηση οικονομοτεχνικών μελετών. Αυτή η ρύθμιση έρχεται να δώσει ένα χέρι βοηθείας στους ΟΤΑ, αφού οι γνωστές ΤΥΔΚ δεν μπορούν να ανταποκριθούν στο φόρτο που προέρχεται από την υλοποίηση των ευρωπαϊκών προγραμμάτων.
Το άρθρο 19 ορίζει ότι τα επιτόκια στα δάνεια που θα συνάπτουν Έλληνες πολίτες που έχουν τα ιδιαίτερα πολιτιστικά χαρακτηριστικά των τσιγγάνων επιδοτούνται κατά 80%. Οι λεπτομέρειες καθορίζονται με αποφάσεις των εμπλεκομένων υπουργείων. Αυτή η διάταξη δείχνει την ευαισθησία μας προς τους άστεγους τσιγγάνους. Βεβαίως εγγυητής είναι το ελληνικό δημόσιο. Έτσι δημιουργούνται ευκολότερες προϋποθέσεις δανεισμού.
Το άρθρο 20 ορίζει επιδόματα και αμοιβές υπαλλήλων της Tοπικής Aυτοδιοίκησης καθώς και τον τρόπο με τον οποίο καταβάλλονται τα εκτός έδρας στους υπαλλήλους των δήμων που κινούνται με εντολή των προϊσταμένων τους. 
Τα άρθρα αυτά τακτοποιούν κάποια ζητήματα κυρίως υπηρεσιακά, ζητήματα που αφορούν με την εύρυθμη λειτουργία των ΟΤΑ. Δίνουν κίνητρα για εντονότερη και αποδοτικότερη λειτουργία της Nομαρχιακής και της Tοπικής Aυτοδιοίκησης. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Έχω δύο προσθήκες αναδιατυπώσεις, κύριε Πρόεδρε. 
Η υφιστάμενη παράγραφος 1 του άρθρου 20 αναριθμείται σε "1α" και στο τέλος της προστίθεται περίπτωση β΄ ως εξής: "β. Η ισχύς του προηγουμένου εδαφίου αρχίζει από 1.3.2000."
Επίσης στην παράγραφο 2 του άρθρου 20 διαγράφονται οι λέξεις "εκτός έδρας" και οι λέξεις και τα στοιχεία "παρ. 2 και παρ. Β".
(Στο σημείο αυτό η Υπουργός Εσωτερικών, Δημόσιας Διοίκησης και Αποκέντρωσης κα Βάσω Παπανδρέου καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής:
"ΠΡΟΣΘΗΚΕΣ - ΑΝΑΔΙΑΤΥΠΩΣΕΙΣ
1. Η υφιστάμενη παράγραφος 1 του άρθρου 20, αναριθμείται σε "1α." και στο τέλος της προστίθεται περίπτωση β. ως εξής:
"β. Η ισχύς του προηγούμενου εδαφίου αρχίζει από 1.3.2000".
2. Στην παράγραφο 2 του άρθρου 20 διαγράφονται οι λέξεις "εκτός έδρας" και οι λέξεις και τα στοιχεία "παρ.2 παρ.Β".
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Τασούλας έχει το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Σχετικώς με τα υπόλοιπα άρθρα του παρόντος νομοσχεδίου έχουμε να παρατηρήσουμε τα εξής: Φαίνεται ιδίως από το άρθρο 13 ότι γίνεται μία προσπάθεια να ανατεθεί ο έλεγχος των καταστημάτων υγειονομικού ενδιαφέροντος -είναι ένα κρίσιμο θέμα- στους δήμους, στη Δημοτική Αστυνομία. Ως γνωστόν σήμερα ο δήμος ή η κοινότητα εκδίδουν τις άδειες καταστημάτων υγειονομικού ενδιαφέροντος, δηλαδή για εστιατόρια, μπαρ, αναψυκτήρια κλπ., αλλά υπάρχει ένα καθεστώς ελέγχου από άλλες υπηρεσίες. Δηλαδή η Αστυνομία ελέγχει την τήρηση των διατάξεων κοινής ησυχίας, το υγειονομικό ελέγχει την τήρηση των υγειονομικών διατάξεων, η Πυροσβεστική ελέγχει την τήρηση των κανόνων πυρασφαλείας κλπ. 
Με το άρθρο 13 επιχειρείται ένα μέρος των ελέγχων αυτών των καταστημάτων να γίνεται από την Δημοτική Αστυνομία. Είχαμε πει και στην επιτροπή ότι η έννοια των υγειονομικών διατάξεων έχει να κάνει με το είδος της επιχειρήσεως. 
Όπως ξέρετε, κύρια Υπουργέ και κύριε Υφυπουργέ, ένα κρίσιμο ζήτημα σε αυτά τα καταστήματα είναι ότι αφού πάρουν την άδεια λειτουργίας, εν συνεχεία στην πράξη καταστρατηγείται το είδος της επιχειρήσεως για το οποίο χορηγήθηκε η άδεια και μετατρέπονται σε καταστήματα με περισσότερο οικονομικό ενδιαφέρον, ενώ η άδεια που πήραν είναι για παραδοσιακό καφενείο, μπορεί να μετατραπεί κάλλιστα σε μπαρ ή σε νυχτερινό κέντρο.
Η διαπίστωση αυτής της μεταβολής συνιστά λόγο αφαιρέσεως της αδείας. Και είναι σωστό η Δημοτική Αστυνομία να είναι σε θέση να διαπιστώσει αυτές τις μεταβολές. Παρά ταύτα νομίζω πως λείπει από αυτό το άρθρο και από τη μέριμνα ο γενικός γραμματέας να διαπιστώνει τη στελέχωση του δήμου όχι μόνο για δημοτικούς αστυνομικούς αλλά και για επόπτες υγείας. 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Προβλέπεται στο Προεδρικό Διάταγμα για την υγεία που είναι έτοιμο. 
ΚΩΝΣΤΑΝΤΙΝΟΣ ΤΑΣΟΥΛΑΣ: Όπως τώρα που προβλέπεται για τη Δημοτική Αστυνομία. Εντάξει. Διότι ο δημοτικός αστυνομικός σε συνδυασμό με τον επόπτη υγείας θα κάνει πλήρη έλεγχο της κατηγορίας του καταστήματος και της τηρήσεως των κανόνων υγιεινής. 
Ήθελα να πω ότι σ' αυτό το άρθρο θα μπορούσε να συμπληρωθεί μία διάταξη, η οποία κατά την άποψή μου έχει σημασία.
Όπως ξέρετε, η χορήγηση αυτών των αδειών από το δήμο γίνεται έπειτα από τη συμπλήρωση του σχετικού φακέλου, ο οποίος περιλαμβάνει ένα σωρό άλλες άδειες από άλλες υπηρεσίες, Πυροσβεστική, Πολεοδομία, ΕΠΑΕ και τελικώς χορηγεί την άδεια το δημοτικό συμβούλιο για υγειονομικού ενδιαφέροντος κατάστημα και υπογράφει την άδεια ο δήμαρχος. 
Υπάρχουν πολλές περιπτώσεις που μία επιχείρηση συγκεντρώνει όλες τις άλλες άδειες και πιστοποιητικά και ο δήμος εκεί που οι αρμοδιότητες είναι διακριτική ευχέρεια -και είναι συνήθως διακριτική ευχέρεια η χορήγηση τέτοιων αδειών- αρνείται. Πολλοί δήμοι έχουν ξεπεράσει αυτό το ζήτημα, για να μην υποβάλλεται ο επιχειρηματίας σε έξοδα και ταλαιπωρία για να εξασφαλίσει όλες τις άλλες άδειες. Πολλοί δήμοι από μόνοι τους χωρίς όμως νομοθετική πρόβλεψη χορηγούν μία προέγκριση,η οποία δίνει το πράσινο φως στον επιχειρηματία για να αρχίσει να μαζεύει όλες τις άλλες άδειες. Έτσι αποφεύγεται το άδικο φαινόμενο να λέει ο δήμος το τελικό "όχι", όταν έχουν προηγηθεί ένα σωρό εγκρίσεις και ένα σωρό έξοδα. 
Θα άξιζε ίσως τον κόπο να εξετάζαμε τη δυνατότητα να δίναμε νομοθετικώς στους δήμους το δικαίωμα να χορηγούν προεγκρίσεις στα καταστήματα υγειονομικού ενδιαφέροντος, ώστε να μη γίνεται αυτό το φαινόμενο που παρουσίασα προηγουμένως.
Ένα άλλο θέμα που ήθελα να θίξω είναι το φαινόμενο σ' αυτά τα καταστήματα μιας θα έλεγα εξουσίας που δεν θα ήθελα κανείς να την έχει, γιατί μπορεί να οδηγεί σε καταχρήσεις και υπερβολές και συναλλαγή και η οποία έχει να κάνει με την εξουσία του δημάρχου να κλείνει αυτά τα καταστήματα από δεκαπέντε μέρες έως δύο μήνες εάν έχουν τρεις καταγγελίες. 
Αντιλαμβάνομαι ότι πρέπει να υπάρχει μία αυστηρότητα γιατί πολλά από αυτά τα καταστήματα ενοχλούν το κοινό, τους περίοικους και πρέπει να υπάρχει μία δυνατότητα συμμορφώσεως. Αλλά αντιλαμβάνεστε τι σημαίνει να μπορεί κάποιος να τους επιβάλει διοικητικώς χωρίς καν να έχει προηγηθεί δικαστική απόφαση μία ποινή που για πολλά από αυτά τα καταστήματα μπορεί να αποβεί και εξοντωτική, η οποία αρχίζει από δεκαπέντε μέρες έως δύο μήνες. 
Θα ήταν προτιμότερο να μην υπήρχε αυτό το μεγάλο εύρος της χρονικής διακυμάνσεως, ώστε να ξέρουν όλοι από πριν ότι αν παραβιαστεί τρεις φορές η νομοθεσία περί κοινής ησυχίας ή οι υγειονομικές διατάξεις επιβάλλεται κλείσιμο είκοσι ή δεκαπέντε ημερών. Αυτή η διακύμανση έχει μέσα το σπέρμα της συναλλαγής.
Όσον αφορά στις υπόλοιπες διατάξεις θα παρατηρούσε κανείς ότι ρυθμίζουν θέματα υπηρεσιακά, εκκρεμότητες τεχνικές όπως είναι η δυνατότητα η Εφημερίδα της Κυβερνήσεως να μην πουλιέται και προσπαθούν επίσης να ρυθμίσουν άλλα ζητήματα που έχουν να κάνουν με το ελεγκτικό σώμα. Οι διατάξεις των τελευταίων άρθρων του παρόντος νομοσχεδίου κατά τη γνώμη μου αποκτούν σημασία αν προστεθούν ή αν αντιμετωπισθούν και αυτά τα σημεία, τα οποία προανέφερα και τα οποία έχουν να κάνουν κυρίως με το άρθρο 13.
Όσον αφορά τώρα τις τροπολογίες, οι οποίες έχουν υποβληθεί μια που έχει σημασία και μια που λύνει θέματα είναι η τροπολογία για τη νομιμοποίηση του χορηγηθέντος επιδόματος παραγωγικότητας, το οποίο έπειτα από δικαστικές αποφάσεις και διαδικασίες καταργήσεως δίκης χορήγησαν αρκετοί ΟΤΑ στο προσωπικό τους με αποτέλεσμα, επειδή δεν υπήρχε νομοθετική πρόβλεψη, όπως θεώρησε το Ελεγκτικό Συνέδριο -κακώς κατά την άποψή μου- να έχουμε καταλογισμούς ή προκαταρκτικές διαδικασίες καταλογισμών. Και έτσι σωστά κατά την άποψή μας λύνεται αυτό το θέμα. Δεν δημιουργείται διαφοροποίηση από άλλους υπαλλήλους, που δεν το έχουν λάβει και θα σας πω γιατί. Γιατί εν προκειμένω λύνεται το θέμα των καταλογισμών το οποίο προέκυψε. Αυτό αντιμετωπίζεται. Δεν είναι ένα θέμα το οποίο μοιράζει επίδομα παραγωγικότητας σε όλους. Έχει προκύψει σε αρκετούς δήμους αυτό το ζήτημα...
ΦΩΤΗΣ ΚΟΥΒΕΛΗΣ: Με βάση ποιο νόμο ενήργησαν.
ΚΩΝΣΤΑΝΤΙΝΟΣ ΤΑΣΟΥΛΑΣ: Ενήργησαν με το νόμο περί δήμων και κοινοτήτων με τις διατάξεις περί καταργήσεως...
ΦΩΤΗΣ ΚΟΥΒΕΛΗΣ: Το ξέρω, αλλά με βάση ποιον νόμο...
ΑΓΓΕΛΟΣ ΤΖΕΚΗΣ: Να νομοθετήσουμε να το πάρουν όλοι. 
ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, δεν γίνεται έτσι η συζήτηση. Επέτρεψα μια μικρή διακοπή αλλά αν γίνει αλυσιδωτή αντίδραση θα έχουμε έκρηξη!
ΚΩΝΣΤΑΝΤΙΝΟΣ ΤΑΣΟΥΛΑΣ: Υπάρχουν διατάξεις στο π.δ. 410 που προβλέπουν το συμβιβασμό και την κατάργηση δίκης. 
ΒΥΡΩΝ ΠΟΛΥΔΩΡΑΣ: Για τους μη λαβόντες το θέμα παραμένει. 
ΚΩΝΣΤΑΝΤΙΝΟΣ ΤΑΣΟΥΛΑΣ: Είναι οικονομικό θέμα. Εδώ λύνουμε ένα νομικό θέμα. Βέβαια παραμένει. Επίσης κάθε δήμος έκανε και τη δική του μεταχείριση. Δηλαδή υπήρχαν δήμοι στους οποίους ο συμβιβασμός κατέληξε ώστε να μη καταβληθούν οι τόκοι ή να μη καταβληθεί ένα έτος ή δυο έτη από τα δικαιούμενα, γιατί όπως ξέρετε ο συμβιβασμός είναι μια υποχώρηση. 
Αυτά είχα να παρατηρήσω πάνω στις υπόλοιπες διατάξεις και στις τροπολογίες και επιφυλάσσομαι για τη δευτερολογία.
ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του Κομμουνιστικού Κόμματος Ελλάδας κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, κυρία και κύριοι συνάδελφοι, μπαίνουμε στις υπόλοιπες διατάξεις για το άρθρο 13, που είναι η συμπλήρωση διατάξεων για τη δημοτική αστυνομία. Είχαμε τονίσει και στη συζήτηση επί της αρχής, είχαμε και κατ' άρθρον πάλι αναφερθεί, γιατί και ένας λόγος της συμπολιτείας ήταν και η δημοτική αστυνομία. Τώρα βλέπουμε με το παρόν άρθρο ότι γίνεται ένα βήμα ακόμη παραπέρα και μιλάει ότι με προεδρικό διάταγμα θα ρυθμίζονται ειδικότερα θέματα για την άσκηση της δημοτικής αστυνομίας. 
Το ερώτημα που μπαίνει είναι το εξής: Χρειάζεται ακόμη ένα αστυνομικό σώμα, ονομάζοντάς το δημοτική αστυνομία; Έχουμε την Ελληνική Αστυνομία, όπως γνωρίζουμε, έχουμε τους συνοριοφύλακες, έχουμε το Λιμενικό και αν προσθέσουμε και την Ιδιωτική αστυνομία που υπάρχει και λειτουργεί, τότε παρατηρούμε ότι έχουμε μία πλειάδα αστυνομικών οργάνων, που, αν θέλετε, και οι αρμοδιότητες συγκρούονται και μεταξύ τους. Πιστεύουμε ότι γίνεται μία αντικατάσταση ρόλου και έργου της Ελληνικής Αστυνομίας της περιφέρειας των δήμων και κοινοτήτων και πραγματικά θέλουμε μία εξήγηση τι σκοπό έχει. Γιατί μέσα σε αυτήν την Αίθουσα ακούσαμε χθες από τον κύριο Υφυπουργό ότι η δημιουργία της δημοτικής αστυνομίας είναι και ένας τρόπος ανάπτυξης των δήμων και κοινοτήτων. Δηλαδή αποτελεί μοχλό ανάπτυξης της περιφέρειας. Εμείς γνωρίζαμε μέχρι τώρα ότι η ανάπτυξη έρχεται από την αξιοποίηση, είτε του πρωτογενή τομέα είτε του δευτερογενή είτε και του τριτογενή. Τώρα προέκυψε ότι τρόπος ανάπτυξης είναι και η Αστυνομία.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ελέγχου της ανάπτυξης.
ΑΓΓΕΛΟΣ ΤΖΕΚΗΣ: Όχι ελέγχου. Είπατε μηχανισμός ανάπτυξης. Και όταν σας είπα "εξηγήστε το καλύτερα", κάνατε τη διόρθωση. 
ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, ξέρετε το τραγουδάκι "όλο νόμοι και αστυνόμοι"! 
ΑΓΓΕΛΟΣ ΤΖΕΚΗΣ: Το ξέρω. Αλλά ξέρω και το άλλο. "Όποιος καίγεται στο χυλό φυσάει και το γιαούρτι"!
Πιστεύουμε, λοιπόν, ότι υπάρχει μία κατεύθυνση πλέον από την Κυβέρνηση για να δημιουργήσει ένα πλέγμα αστυνομοκρατίας. Να αντιμετωπίσει ποιον; Να αντιμετωπίσει αυτούς που θα εκδηλώσουν αντίθεση στην κυβερνητική πολιτική; Και αντί να συγκρούονται τώρα με την Ελληνική Αστυνομία σε διάφορα θέματα που απασχολούν ένα δήμο, είτε πρόκειται για την ύδρευση είτε πρόκειται για τα ΧΥΤΑ, θα συγκρούονται με τη δημοτική. Δηλαδή για πολιτικές επιλογές της Κυβέρνησης θα έρχεται αντιμέτωπος ο δήμος, γιατί στην ουσία ελέγχεται η δημοτική αστυνομία από το δήμο. 
Πιστεύουμε ότι είναι ένα βήμα που θα πρέπει να το υπολογίσει η Κυβέρνηση. Εμείς έχουμε τοποθετηθεί αναλυτικά όταν πρωτοδημιουργήθηκε ο θεσμός, ότι δεν έχει να προσφέρει κάτι θετικό. 
Το άρθρο 14 είναι για τον Κώδικα των Δημοσίων, Πολιτικών, Διοικητικών Υπαλλήλων και βλέπουμε ότι επεκτείνει και ορισμένες διατάξεις στους εργαζόμενους που έχουν σχέση εργασίας ιδιωτικού δικαίου, όσον αφορά τη διαθεσιμότητα, αλλά και την αναρρωτική άδεια. Εμείς επιμένουμε ότι θα πρέπει, ανεξάρτητα από τη σχέση εργασίας, να αντιμετωπίζονται ισότιμα οι εργαζόμενοι μέσα στο δήμο. Και γιατί να υπάρχουν συμβάσεις αορίστου χρόνου. Εδώ είναι ένα μεγάλο ζήτημα που συζητήθηκε και κατά την Αναθεώρηση του Συντάγματος, που δυστυχώς, βέβαια εκεί δεν φάνηκε η γενναιότητα της Κυβέρνησης, προκειμένου όλοι αυτοί να γίνουν μόνιμοι, όπως οι υπόλοιποι.
Επίσης, στο ίδιο άρθρο στην παράγραφο 4, για τα σώματα ελέγχου, πιστεύουμε, ότι έλεγχος πρέπει να γίνεται μέσα στο δημόσιο τομέα, είναι απαραίτητος. Αλλά διάφορα και αλλεπάλληλα σώματα ελέγχου, πιστεύουμε ότι δεν φέρουν και το αποτέλεσμα, αν δεν λειτουργήσουν οι άλλοι παράγοντες που θα επιτρέψουν και στο δημόσιο υπάλληλο να λειτουργήσει με διαφορετικά κριτήρια. Γιατί τελικά ο δημόσιος τομέας στην κατεύθυνση που θα λειτουργήσει, την επιλέγει η Κυβέρνηση, την επιλέγει το Υπουργείο. Και εδώ σε αυτό το ζήτημα είναι κατά πόσον έχει γίνει μέχρι τώρα ένα οργανόγραμμα κατά Υπουργείο, ώστε να γνωρίζουμε πόσοι εργαζόμενοι είναι και τι δουλειά θα κάνει ο κάθε εργαζόμενος μέσα σε αυτό το δημόσιο τομέα και εκεί να γίνει και ο έλεγχος πάνω στις συγκεκριμένες αρμοδιότητες.
Πιστεύουμε δηλαδή ότι με έναν αστυνομικού τύπου έλεγχο δεν φέρνουμε το θεμιτό αποτέλεσμα. Η αστυνομική παρακολούθηση του κάθε υπαλλήλου δεν φέρνει το θεμιτό αποτέλεσμα. Και εξάλλου η Δημόσια Διοίκηση είναι κατ' εικόνα και ομοίωση της κοινωνίας την οποία εμείς οι ίδιοι διαμορφώνουμε και ιδίως η Κυβέρνηση με τη συμπεριφορά της στους νόμους κλπ. Άρα δεν μπορεί να αντιμετωπίζονται τόσο σοβαρά ζητήματα με αστυνομικού τύπου ελέγχους.
Στο άρθρο 16 συμφωνούμε με αρκετές παραγράφους, αλλά επαναλαμβάνω ότι έχουμε ουσιαστική διαφωνία στην παράγραφο 5. Εκεί που έπρεπε δηλαδή για τα βοσκοτόπια να υπάρχει η σύμφωνη γνώμη του τοπικού συμβουλίου προς το δημοτικό συμβούλιο, βλέπουμε τώρα ότι έρχεται και δίνει μόνο μία γνώμη. Την απόφαση θα την πάρει το διοικητικό συμβούλιο του δήμου. Γιατί; Η αρμοδιότητα του τοπικού συμβουλίου ήταν συγκεκριμένη και πιστεύουμε ότι και διαφορές ακόμη να υπάρχουν, μπορούν να συζητούνται μέσα από ένα δημοκρατικό διάλογο και να λαμβάνεται η απόφαση.
Ας σταματήσουμε πλέον τον περιορισμό των δραστηριοτήτων και αρμοδιοτήτων των τοπικών συμβουλίων. Διότι αλλιώς δεν υπάρχει και λόγος ύπαρξής τους. Μέχρι τώρα γνωρίζουμε ότι ο δήμος δεν έχει δώσει αρμοδιότητες. Όπου πηγαίνουμε στα χωριά, ιδίως που έγιναν και οι συνενώσεις τύπου "ΚΑΠΟΔΙΣΤΡΙΑ", μας παραπονούνται τα τοπικά συμβούλια ότι δεν μεταβιβάστηκε καμία αρμοδιότητα από τον κεντρικό δήμο. Μία αρμοδιότητα που έχει δοθεί, ας μην παρθεί πίσω. Διότι διαφορετικά δεν υπάρχει και λόγος ύπαρξης του τοπικού συμβουλίου.
Εκτός εάν είναι στην πρόθεσή σας να φύγουν από τη μέση τα τοπικά συμβούλια και να υπάρχουν οι δήμοι και μέσα στα πλαίσια πλέον της συμπολιτείας έχουμε αλλαγή της δομής της Τοπικής Αυτοδιοίκησης. Αυτό είναι ένα ζήτημα στο οποίο εμείς είμαστε αντίθετοι και γι' αυτό δεν θα ψηφίσουμε το άρθρο 16. Εκτός εάν κάνετε τη διόρθωση, για να έχετε και τη θετική ψήφο του Κομμουνιστικού Κόμματος Ελλάδας και σ' αυτό το άρθρο, γιατί, επαναλαμβάνω στα άλλα συμφωνούμε.
Το άρθρο 17 αφορά το πριμ παραγωγικότητας και είναι ένα ευαίσθητο σημείο. Άκουσα και τον εισηγητή της Νέας Δημοκρατίας να λέει "ο γέγονε, γέγονε". Δεν πρέπει να το δούμε όμως έτσι σε καμία περίπτωση. Αυτήν την ώρα βλέπουμε ότι, ενώ ορισμένοι δήμοι είχαν καταβάλει στους εργαζόμενους αυτό το πριμ παραγωγικότητας -και ο κ. Καϊσερλής έχει και προσωπική εμπειρία ως Δήμαρχος- έρχεται τώρα η Κυβέρνηση για να τακτοποιήσει την υπόθεση σε αυτούς τους δήμους που τα είχαν δώσει. Οι υπόλοιποι δήμοι;
Έχω εδώ ένα σχετικό έγγραφο της ΠΟΕ-ΟΤΑ, το οποίο θα καταθέσω. Κάνατε εν μέρει αποδεκτό στο άρθρο 20 το αίτημά τους. Έχουν όμως κι ένα αίτημα για το άρθρο 17. Και μάλιστα εδώ θα πρέπει να πούμε ότι στο συνέδριο της Πανελλήνιας Ομοσπονδίας Εργαζομένων των Ο.Τ.Α. που έγινε το Μάιο στη Χίο, ήταν παρών ο κ. Τζανής και είχε δεσμευθεί ότι αυτό θα ισχύσει για όλους τους εργαζόμενους των Ο.Τ.Α. Γιατί υπαναχωρείτε από μία υπόσχεση, που δώσατε ως Κυβέρνηση; Πιστεύω ότι έστω και την τελευταία ώρα πρέπει να ενημερώσετε την κυρία Υπουργό ότι οι υποσχέσεις που δίνει η Κυβέρνηση και το Υπουργείο θα πρέπει να υλοποιούνται. Διαφορετικά υπάρχει και μία πικρία και αγανάκτηση από την πλευρά της πλειοψηφίας των εργαζομένων των Ο.Τ.Α. που δεν παίρνουν το συγκεκριμένο πριμ παραγωγικότητας. Γι' αυτό καταθέτω και στα Πρακτικά το συγκεκριμένο έγγραφο της Ομοσπονδίας.
(Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Πιστεύουμε, λοιπόν, ότι θα πρέπει και αυτό να δοθεί. Εξάλλου πρέπει να τονίσουμε ότι ορισμένοι δήμοι πήραν και δάνεια για να δώσουν αυτό το πριμ παραγωγικότητας και θα σας αναφέρω το παράδειγμα του Δήμου της Νίκαιας. Καταλαβαίνετε τώρα ότι ερχόμαστε εκ των υστέρων να πούμε σε αυτόν τον δήμαρχο "μπράβο, καλά έκανες, αφού πήρες το δάνειο και πληρώνεις και τόκους για να δώσεις το πριμ παραγωγικότητας στους εργαζόμενους". Ένας άλλος όμως δήμαρχος δεν έδωσε το πριμ παραγωγικότητας γιατί δεν είχε χρήματα. Γιατί να μην έρθει τώρα, λοιπόν, η Κυβέρνηση και να πει ότι δίνει το πριμ που δικαιούνται όλοι;
Εάν εξάλλου προσφύγουν στα δικαστήρια οι εργαζόμενοι, θα δικαιωθούν. Είναι επόμενο, λοιπόν, να μην μπούμε σε μία δικαστική διένεξη μεταξύ εργαζομένων των Ο.Τ.Α. και των Δήμων για μία υπόθεση που πρέπει να κλείσει η Κυβέρνηση.
Για το άρθρο 18, θα ήθελα να πω ότι αναφέρεται πλέον σε πολλές παραγράφους, που είναι σημαντικές, όπως και στη δεύτερη παράγραφο, ότι θα πρέπει να δίνονται για έκτακτες ανάγκες, για πρόληψη αυτών των αναγκών τα κονδύλια. Κι εμείς πιστεύουμε ότι πρέπει να δοθούν πρόσθετα κονδύλια από τον προϋπολογισμό, για να προετοιμάζεται η Τοπική Αυτοδιοίκηση για τυχόν τέτοιες ανάγκες από πυρκαγιές, πλημμύρες και θεομηνίες.
Δεν πιστεύουμε αυτά να είναι από τα κονδύλια των κεντρικών αυτοτελών πόρων...
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι ειδικά κονδύλια.
ΑΓΓΕΛΟΣ ΤΖΕΚΗΣ: Είναι ειδικά κονδύλια που θα πηγαίνουν γι' αυτούς τους πόρους. Εμείς πιστεύουμε ότι θα πρέπει να είναι και αυξημένα, προκειμένου να παίρνονται εκείνα τα μέτρα που πρέπει, για να μην έχουμε τις συνέπειες από αυτά τα οποία ζούμε κάθε χρόνο.
Για την παράγραφο 3, συμφωνούμε να πάει σε όλα τα άτομα με ειδικές ανάγκες, αλλά θα πρέπει επιτέλους, επειδή πολλά γίνονται, να υπάρχει και μια βεβαίωση από τα συνδικαλιστικά όργανα των ατόμων με ειδικές ανάγκες. 'Εχουν την ταυτότητα. Μια ταυτότητα, όμως, ξέρουμε ότι μπορεί να εκδοθεί έτσι. Να υπάρχει δηλαδή και μια συνεργασία με τα συλλογικά τους όργανα.
Για τους πολυτέκνους, συμφωνούμε και αυτό να γίνει, αλλά με την εξής διαφορά, ότι δεν θα πρέπει να μένουμε στα διοικητικά συμβούλια των επιχειρήσεων ύδρευσης. Θα πρέπει να λαμβάνεται η απόφαση από τα διοικητικά συμβούλια των δήμων. Πιστεύουμε ότι αυτό είναι σημαντικό, δηλαδή οι δήμοι να αποφασίζουν, διότι αυτές οι επιχειρήσεις ανήκουν στο δήμο και ο δήμος με το δημοτικό συμβούλιο πρέπει να παίρνει τέτοιου είδους αποφάσεις κοινωνικής πολιτικής και όχι οι επιχειρήσεις. 
Και βέβαια πιστεύουμε ότι τα μέτρα αυτά για τους πολύτεκνους είναι αποσπασματικά. Άλλωστε υπήρχε η πρόσφατη ανακοίνωση των πολυτέκνων για τα μέτρα τα οποία ανακοίνωσε ο κύριος Πρωθυπουργός, που βέβαια θεωρήθηκε ότι είναι ασπιρίνη στα σοβαρά προβλήματα που παρουσιάζονται και τα οποία αντιμετωπίζουν οι πολύτεκνοι. Και πιστεύουμε και εμείς ότι το ζήτημα της υπογεννητικότητας δεν λύνεται με αυτόν τον τρόπο, αλλά με μια πιο συνολική αντιμετώπιση του ζητήματος αυτού. 
Για την παράγραφο 5, σχετικά με τα πολυκαταστήματα και τους παιδότοπους, πιστεύουμε ότι πρέπει να παρθούν και άλλα μέτρα, πρώτα-πρώτα για την ασφάλεια της λειτουργίας αυτών των χώρων αναψυχής. Είναι απαραίτητη η παρουσία εκεί ειδικού ανθρώπου, που θα παρακολουθεί και τα παιδιά που πηγαίνουν σε αυτούς τους παιδότοπους. Πρέπει να υπάρχουν άτομα που να έχουν και γνώση, γιατί εκεί πάνε τα μικρά παιδιά για μισή ώρα, μία ώρα, όσο θα διαρκέσει η παρουσία εκεί των γονέων κλπ. Πιστεύουμε δηλαδή ότι πρέπει να παρθούν και άλλα μέτρα. 
Στην παράγραφο 7 για τα σχολικά κτίρια, πιστεύουμε ότι θα πρέπει να υπάρχει επάρκεια κονδυλίων, γιατί ξέρετε ότι ξεκίνησε η σχολική περίοδος και υπάρχουν ουσιαστικά προβλήματα στη λειτουργία των σχολικών κτιρίων. Αυτά είναι από τα συγκεκριμένα προβλήματα, που ξέρουμε όλοι ότι ανάγονται στην έλλειψη χρηματικών ποσών. Και βέβαια να υπάρχει και η πιστοποίηση των αναγκών και ο απαραίτητος έλεγχος. 
Τέλος στην παράγραφο 8 που αναφέρεται στα περιφερειακά ταμεία ανάπτυξης, πιστεύουμε ότι επειδή συνδέεται όλο αυτό το ζήτημα με τα προγράμματα της Ευρωπαϊκής Ένωσης, πρώτα-πρώτα πρέπει να ξεκαθαρίσουμε ότι αυτά τα προγράμματα δεν είναι χρήματα που τα δίνει απλόχερα ...
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή.)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. 
ΑΓΓΕΛΟΣ ΤΖΕΚΗΣ: Τελειώνω, κύριε Πρόεδρε. 
Δεν τα δίνει απλόχερα η Ευρωπαϊκή 'Ενωση. Είναι χρήματα προσφοράς και του ελληνικού λαού. Πιστεύω ότι θα πρέπει να υπάρχει ένας έλεγχος από αιρετά όργανα σε όλη τη διαδικασία λήψης, διαχείρισης και όλων αυτών των σχετικών. Πιστεύουμε δηλαδή ότι αυτά τα προγράμματα είναι σε μία κατεύθυνση της Ευρωπαϊκής 'Ενωσης. 
Εμείς ως Κομμουνιστικό Κόμμα Ελλάδος πιστεύουμε ότι είναι ανάγκη να θεσπιστεί ένα ενιαίο πρόγραμμα και στόχοι για κάθε τομέα και κλάδο, ώστε η χρησιμοποίησή τους να δρα συνολικά και όχι αποσπασματικά, δηλαδή ένα έργο εδώ, ένα έργο εκεί. Συνολικά πρέπει να βλέπουμε τι απαραίτητο έργο χρειάζεται στην περιφέρεια κλπ., ότι απαιτείται παραπέρα η ενίσχυση της Τοπικής Αυτοδιοίκησης, του κράτους, για τεχνική βοήθεια και λήψη και διαχείριση. Ο έλεγχος πρέπει να ασκείται από αιρετά όργανα και να γίνεται και ένας δημόσιος απολογισμός για όλα αυτά τα ζητήματα. 
Όσον αφορά το άρθρο 19, που αναφέρεται στο ζήτημα των αθίγγανων, θα συμφωνήσουμε, αλλά πιστεύουμε ότι μια επιλεκτική πολιτική. Υπάρχουν και άλλα λαϊκά στρώματα που χρήζουν ιδιαίτερης βοήθειας από την Κυβέρνηση. Γι' αυτό λέμε ότι είναι επιλεκτική. Υπάρχουν πολλά ζητήματα που μπορούμε να δούμε και στην αφομοίωση αυτού του κοινωνικού στρώματος, με ποιον τρόπο δηλαδή θα γίνει η αφομοίωση, με σεβασμό απέναντι στον πολιτισμό τους, στο ιδιαίτερο χαρακτηριστικό τους γνώρισμα, ούτως ώστε να υπάρξει πλήρης ενσωμάτωση και αυτού του κοινωνικού στρώματος στην ελληνική κοινωνία.
Όσον αφορά το άρθρο 20, συμφωνούμε τώρα. Είχαμε βέβαια μια επιφύλαξη ως προς την αναδρομικότητα. Αυτό γίνεται τώρα, αφού κάνατε αποδεκτό το αίτημα των εργαζομένων. Συμφωνούμε και πιστεύουμε ότι θα πρέπει να δείτε θετικά και το πριμ παραγωγικότητας. Πιστεύω ότι θα πρέπει να υλοποιηθεί. Είναι μια έκκληση, αν θέλετε, από το Κομμουνιστικό Κόμμα Ελλάδας, αλλά πιστεύω και από τις υπόλοιπες πτέρυγες της Βουλής, για να μπορέσουμε αυτήν την ανισότητα και το πρόβλημα που δημιουργήθηκε να το κλείσουμε.
Ευχαριστώ, κύριε Πρόεδρε, και για την ανοχή σας.
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Τζέκη.
Ο κ. Κουβέλης έχει το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, μπορώ να έχω ένα λεπτό το λόγο, γιατί αναφέρθηκε σε εμένα;
ΠΡΟΕΔΡΕΥΩΝ (Κωνσταντίνος Γείτονας): 'Εδωσα το λόγο στον κ. Κουβέλη. Θα δευτερολογήσετε.
ΦΩΤΗΣ ΚΟΥΒΕΛΗΣ: Παρακαλώ, ας μιλήσει ο κύριος συνάδελφος.
ΠΡΟΕΔΡΕΥΩΝ (Κωνσταντίνος Γείτονας): Εντάξει, κατά παρέκκλιση.
ΚΩΝΣΤΑΝΤΙΝΟΣ ΤΑΣΟΥΛΑΣ: Επειδή έλεγε ο Τσαρούχης ότι "στην Ελλάδα είσαι ό,τι δηλώσεις" και κάποιος το έχει διορθώσει, ότι "στην Ελλάδα είσαι και ό,τι σε δηλώσουν"...
ΠΡΟΕΔΡΕΥΩΝ (Κωνσταντίνος Γείτονας): Μην δημιουργήσετε μόνο κανένα προσωπικό θέμα. Δεν έχω όρεξη να αρχίσουμε τέτοια. Είμαστε και λίγοι και καταπονημένοι.
ΚΩΝΣΤΑΝΤΙΝΟΣ ΤΑΣΟΥΛΑΣ: Όχι. Γι' αυτό είπα και για τον Τσαρούχη. 
Είπε ο εισηγητής του Κομμουνιστικού Κόμματος ότι ισχυρίστηκα ότι για το επίδομα παραγωγικότητας "ο γέγονε γέγονε". 'Οχι, δεν είναι "ο γέγονε γέγονε". Το ζήτημα το οικονομικό παραμένει. Απλώς επεσήμανα ότι το άρθρο αυτό δεν ρυθμίζει το οικονομικό ζήτημα. Ρυθμίζει το τεχνικό ζήτημα της παρεμβάσεως του Ελεγκτικού Συνεδρίου, το οποίο σε ορισμένους δήμους είτε άρχισε καταλογισμούς είτε άρχισε προκαταρκτικά καταλογισμών με αποστολή φύλλου μεταβολών και ελέγχου.
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Τασούλα. 'Αλλωστε, υπάρχουν και τα Πρακτικά για το τι ακριβώς είπατε. 
ΚΩΝΣΤΑΝΤΙΝΟΣ ΤΑΣΟΥΛΑΣ: Το ζήτημα το οικονομικό ασφαλώς παραμένει και πρέπει να δοθεί.
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Τασούλα. 'Άλλωστε, αν θέλετε να προσθέσετε επί της ουσίας, θα τοποθετηθείτε στη δευτερολογία σας.
Το λόγο έχει ο Κοινοβουλευτικός Εκπρόσωπος του Συνασπισμού της Αριστεράς και της Προόδου, κ. Κουβέλης.
ΦΩΤΗΣ ΚΟΥΒΕΛΗΣ: Κύριε Πρόεδρε, θα αναφερθώ σε αυτό που ο προλαλήσας συνάδελφος ο κ. Τασούλας έθιξε. Κύριοι συνάδελφοι, δεν είναι τεχνικό το ζήτημα. Διάφοροι δήμαρχοι ερμηνεύοντας με το δικό τους τρόπο το νόμο προέβησαν σε καταβολές, κύριε Πρόεδρε, ενώ κάποιοι άλλοι δήμαρχοι δεν προέβησαν σε καταβολές. Και παρενέβη το Ελεγκτικό Συνέδριο ασκώντας έλεγχο νομιμότητας αυτών των δαπανών και είπε την άποψή του. 
Και βεβαίως έρχεται τώρα το Υπουργείο για να τακτοποιήσει αυτήν την εκκρεμότητα. Δεν θα είχα αντίρρηση, αλλά ο λόγος για να είναι αποτελεσματικός πρέπει να είναι και ειλικρινής και ορθός και να λέγεται, κύριε Υφυπουργέ. Διότι κοιτάξτε τώρα τις άνισες μεταχειρίσεις που έχουν συμβεί. Μια πρώτη άνιση μεταχείριση μεταξύ των δήμων. Άλλοι έδωσαν και άλλοι δεν έδωσαν. Και δεύτερη άνιση μεταχείριση: κάποιοι εργαζόμενοι πήραν αυτό το πριμ και κάποιοι άλλοι δεν το πήραν και είναι βέβαιο, κύριε Πρόεδρε, ότι πολλοί από αυτούς δεν έχουν και τη δυνατότητα προσφυγής στα δικαστήρια διότι, κύριε Τασούλα, έχει υποκύψει σε παραγραφή η αξίωσή τους. 
Επομένως, καλά κάνει η κυρία Υπουργός και έρχεται να τακτοποιήσει το θέμα για να άρει όλες αυτές τις εκκρεμότητες που προσβάλλουν, αν θέλετε, το κύρος της Τοπικής Αυτοδιοίκησης, αλλά είμαι βέβαιος ότι και η κυρία Υπουργός θα συμφωνήσει ότι επιτέλους οι κύριοι δήμαρχοι οφείλουν να συμπεριφέρονται νομιμοφρόνως με την κυριολεξία του όρου, με διαφάνεια και με μια οικονομική πολιτική, η οποία θα απέχει από πελατειακές λογικές, αν θέλουν να είναι αποτελεσματικοί οι δήμοι. Και κάθε φορά καλείται ο οιοσδήποτε Υπουργός Εσωτερικών, εν προκειμένω η κα Παπανδρέου, να αντιμετωπίσει και να σηκώσει τα βάρη κάποιων κυρίων δημάρχων που θέλησαν να ασκήσουν δική τους οικονομική πολιτική χάριν του δικού τους ονόματος και των δικών τους πελατειακών σχέσεων. Και είμαστε υποχρεωμένοι -Νομοθετικό Σώμα είμαστε- να λέμε τα πράγματα με το όνομά τους. Έτσι είναι, κύριε Τασούλα.
Περαιτέρω στο άρθρο 13 έχω τις επιφυλάξεις μου, κύριε Πρόεδρε, αναφορικά με τον υγειονομικό έλεγχο που ανατίθεται στη δημοτική αστυνομία.
Βεβαίως αντιλαμβάνομαι ότι θέλουμε να ξεφύγουμε από πολύπλοκες και αλληλοκαλυπτόμενες αρμοδιότητες. Και επιλέγει το Υπουργείο ευθέως να αναθέσει αυτήν την αρμοδιότητα στη δημοτική αστυνομία. 
Η επιφύλαξή μου πού βρίσκεται; Είναι παρούσες και πάλι ως δυνάμει κίνδυνος οι πελατειακές σχέσεις και φοβάμαι ότι ο υγειονομικός έλεγχος δεν θα γίνεται όπως πρέπει να γίνεται όταν μάλιστα αφορά ένα αγαθό που είναι η υγεία από τη δημοτική αστυνομία. Αντιλαμβάνομαι ότι κάποια στιγμή αυτή η αρμοδιότητα πρέπει ...
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Κουβέλη, μου επιτρέπετε;
ΦΩΤΗΣ ΚΟΥΒΕΛΗΣ: Παρακαλώ.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Όταν λέμε δημοτική αστυνομία, δεν εννοούμε μόνο δημοτικούς αστυνόμους. Υπάρχουν δημοτικοί αστυνόμοι, υπάρχει εξειδικευμένο προσωπικό και επόπτες υγείας που θα είναι στη δημοτική αστυνομία. 
ΦΩΤΗΣ ΚΟΥΒΕΛΗΣ: Και αυτό που θα το ρυθμίσετε προφανώς με κάποιο άλλο νομοθέτημα, διότι ...
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Όχι, είναι με το προεδρικό διάταγμα, το οποίο είναι έτοιμο, υπογεγραμμένο, αλλά περιμένουμε να ψηφιστεί αυτός ο νόμος γιατί με βάση αυτό το νόμο βγαίνει το προεδρικό διάταγμα. 
ΠΡΟΕΔΡΕΥΩΝ (Κωνσταντίνος Γείτονας): Κυρία Υπουργέ, έχω και εγώ μία ερώτηση. 
Απ' ό,τι θυμάμαι από Υπουργός Υγείας, οι αρμοδιότητες για τα θέματα δημόσιας υγείας ανήκαν στη Νομαρχιακή Αυτοδιοίκηση και εκεί ανήκαν και οι επόπτες υγείας. Δηλαδή τώρα παρεμβαίνετε νομοθετικά σε αυτό το ζήτημα αλλαγής του φορέα που ανήκαν οι αρμοδιότητες; 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Τα θέματα δημόσιας υγείας πράγματι ανήκουν στη Νομαρχιακή Αυτοδιοίκηση και παραμένουν εκεί. Αυτό το οποίο πηγαίνει στους δήμους είναι τα καταστήματα υγειονομικού ενδιαφέροντος.
ΦΩΤΗΣ ΚΟΥΒΕΛΗΣ: Σε αυτά τα καταστήματα, κυρία Υπουργέ, υγειονομικού ενδιαφέροντος, επειδή συναρτάται το ενδιαφέρον αυτό με την υγεία των πολιτών, το ερώτημά μου είναι: Θα μπορεί να παρεμβαίνει η νομαρχία; 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Οι δήμοι έχουν την αρμοδιότητα να εκδίδουν την άδεια και να ελέγχουν τα καταστήματα υγειονομικού ενδιαφέροντος με επόπτες υγείας. Δεν μπορεί να παρεμβαίνει η Νομαρχιακή Αυτοδιοίκηση. Σε θέματα δημόσιας υγείας που αφορούν τους πολίτες βεβαίως είναι της Νομαρχιακής Αυτοδιοίκησης. Αλλά εάν το κατάστημα είναι καθαρό, αν είναι σύμφωνα με τις προδιαγραφές που προβλέπονται, είναι θέμα της δημοτικής αστυνομίας με τους επόπτες υγείας που έχει η δημοτική αστυνομία.
ΦΩΤΗΣ ΚΟΥΒΕΛΗΣ: Φοβάμαι, ότι θα έπρεπε να υπάρχει μία μείζων κατασφάλιση και θα έλεγα ότι θα μπορούσε να υπάρχει συντρέχουσα αρμοδιότητα και του επόπτη υγείας στις νομαρχίες, διότι η καθαριότητα δεν είναι ένα αυτοτελές μέγεθος, συναρτάται με την προστασία της δημόσιας υγείας. Κατά τούτο και η επιφύλαξή μου, κυρία Υπουργέ.
Τώρα σε ό,τι αφορά το άρθρο 14, κύριε Πρόεδρε, και την επέκταση των ρυθμίσεων του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Νομικών Προσώπων Δημοσίου Δικαίου και στους με σχέση εργασίας ιδιωτικού δικαίου αορίστου χρόνου απασχολουμένους κατά τη γνώμη μου υπάρχει ένα πρόβλημα. Δεν μπορεί κατά τη γνώμη μου να είναι κάποιος εργαζόμενος με σχέση εργασίας ιδιωτικού δικαίου, δηλαδή ως προς το σύνολο των δικαιωμάτων του να αναφέρεται στο Κοινό Εργατικό Δίκαιο, αλλά σε ό,τι αφορά τις άλλες υποχρεώσεις να αναφέρεται στον Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Νομικών Προσώπων Δημοσίου Δικαίου. Εμφιλοχωρεί κατά την άποψή μου μία άνιση μεταχείριση, η οποία συγκροτείται από το γεγονός ότι έχει ελάσσονα δικαιώματα ως εργαζόμενος με σχέση εργασίας ιδιωτικού δικαίου και μείζονες υποχρεώσεις αναφορικά με την επέκταση των ρυθμίσεων του Κώδικα Δημοσίων Υπαλλήλων όπως προβλέπεται στο άρθρο 14. 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Κουβέλη, με συγχωρείτε που σας διακόπτω πάλι, αλλά είναι το αντίθετο από αυτό που λέτε. Αυτό που κάνουμε είναι ότι επεκτείνουμε τις ευνοϊκές διατάξεις που ισχύουν για τους δημόσιους υπαλλήλους και τους δημοτικούς υπαλλήλους τους μόνιμους και στους δημοτικούς υπαλλήλους αορίστου χρόνου.
ΦΩΤΗΣ ΚΟΥΒΕΛΗΣ: Κυρία Υπουργέ, δεν θα συμφωνήσω, διότι δεν έχει επέκταση μόνον των προνομιακών -επιτρέψτε μου το νομικισμό- διατάξεων, αλλά επεκτείνεται το σύνολο των διατάξεων του Κώδικα Δημοσίων Υπαλλήλων και φρονώ ότι η συνολική επέκταση συνεπάγεται επέκταση και δυσμενών, αλλά και προνομιακών, ευεργετικών ρυθμίσεων. 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Δεν υπάρχουν δυσμενείς ρυθμίσεις, κύριε Κουβέλη, είναι μόνο ευνοϊκές. Αφορούν λοχεία, άδειες ασθενείας, άδειες, πειθαρχικό δίκαιο. 
ΠΡΟΕΔΡΕΥΩΝ (Κωνσταντίνος Γείτονας): Κυρία Υπουργέ, τον "παραδιακόψατε". Απαντήστε μετά συνολικά.
ΦΩΤΗΣ ΚΟΥΒΕΛΗΣ: Δεν πειράζει, κύριε Πρόεδρε.
Τότε, κυρία Υπουργέ, να σας προτείνω κάτι απλούστερο και νομικά ρεαλιστικότερο. Αυτές που θεωρείτε ευεργετικές διατάξεις και θέλετε να τις επεκτείνετε να τις ονομάσετε, αναφερόμενη σε συγκεκριμένες διατάξεις συγκεκριμένων άρθρων του Κώδικα Δημοσίων Υπαλλήλων. 
Διότι έτσι η συνολική, η καθολική επέκταση, κύριε Πρόεδρε, δημιουργεί προβλήματα. 
Σε ό,τι αφορά το άρθρο 16, θα έλεγα ότι η Νομαρχιακή Αυτοδιοίκηση καλό είναι να εισπράττει ένα ποσοστό μεγαλύτερο του 50% από τα πάσης φύσεως πρόστιμα, χρηματικές ποινές και προσαυξήσεις που επιβάλλονται κάθε φορά. Βεβαίως έχετε μία ρήτρα με την οποία λέτε ότι εκτός και αν προβλέπονται μεγαλύτερα ποσοστά από άλλες διατάξεις. Θα έλεγα ότι το 50% μπορεί να γίνει μεγαλύτερο ποσοστό με το δεδομένο ότι αντιμετωπίζει οικονομικά προβλήματα η Νομαρχιακή Αυτοδιοίκηση, όχι ότι θα λυθούν τα προβλήματά τους αλλά θα είναι ένα επιπλέον ποσό που ίσως διευκολύνει την άσκηση της πολιτικής εκ μέρους της Νομαρχιακής Αυτοδιοίκησης. 
Σε ό,τι αφορά τις βοσκήσιμες εκτάσεις, θα σας πρότεινα να τις εμπιστευθείτε ως αποκλειστική ρύθμιση στην Τοπική Αυτοδιοίκηση. Δεν χρειάζεται η παρέμβαση του Υπουργείου Γεωργίας. Και το λέω αυτό, κυρία Υπουργέ, πρώτον, με την παραδοχή ότι πρόκειται για μία αμιγώς τοπική υπόθεση. Με δεδομένη την αρμοδιότητα της τοπικής υπόθεσης που δώσαμε με το Σύνταγμα, νομίζω ότι πρέπει έτσι να ενεργήσει το Υπουργείο. Το δεύτερο ότι πρόκειται για βοσκήσιμες εκτάσεις και όχι για δασικές εκτάσεις ή για δάση όπου θα μπορούσε κάποιος να υποστηρίξει ότι χρειάζεται και η σύμπραξη του Υπουργείου Γεωργίας προκειμένου να διασφαλιστεί αυτό το περιβαλλοντικό μέγεθος.
Τελειώνοντας, κύριε Πρόεδρε, στο άρθρο 18, κύριε Υφυπουργέ, κάνατε μία παρέμβαση αναφορά με τους παιδοτόπους. Και θα ήθελα την προσοχή σας, κύριε Υφυπουργέ. Είναι ορθή η ρύθμιση. Σας είπε ο κ. Τζέκης προηγουμένως ότι υπάρχουν κάποια ζητήματα στη λειτουργία των παιδοτόπων. Πρόσφατα έκανα μία ερώτηση αναφορικά με τις προδιαγραφές και τους κανόνες ασφαλείας λειτουργίας των διαφόρων παιγνίων στους παιδοτόπους. Ξέρετε τι απάντηση πήρα, όχι από την Υπουργό Εσωτερικών, αλλά από άλλα αρμόδια Υπουργεία; Ότι δεν υπάρχουν προδιαγραφές και ότι τώρα ο ΕΛΟΤ, ο Εθνικός Οργανισμός Τυποποίησης μελετά το θέμα προδιαγραφών για τη λειτουργία των διαφόρων παιγνίων στο χώρο των παιδότοπων. Και έκανα την ερώτηση αυτή, κύριε Πρόεδρε, διότι συχνά πυκνά υπάρχουν διαμαρτυρίες συλλόγων γονέων και κηδεμόνων ή και μεμονωμένων γονέων ότι τα παιδιά τους τραυματίζονται πάρα πολύ συχνά με την επίσκεψή τους στους παιδοτόπους. Θα έλεγα κατά συνέπεια ότι αφού ρυθμίζεται αυτό το θέμα, καιρός είναι να προωθήσετε διαδικασίες για τη διαμόρφωση προδιαγραφών αναφορικά με τη λειτουργία των παιγνίων που χρησιμοποιούνται στους παιδοτόπους.
Θεωρώ ότι είναι σωστή η ρύθμιση του άρθρου 19. Δεν πρόκειται για επιλεκτική ρύθμιση, όπως είπε ο προλαλήσας συνάδελφός μου, πρόκειται για μία υποχρέωση που έχουμε απέναντι στους αθιγγάνους, μία υποχρέωση που απορρέει και από διεθνείς συνθήκες, απορρέει και από σχετικές οδηγίες της Ευρωπαϊκής Ένωσης και κυρίως απορρέει από την υποχρέωσή μας να συσσωματώσουμε και όχι βέβαια να ενσωματώσουμε τους αθιγγάνους στην ελληνική πραγματικότητα. Το γεγονός ότι υπάρχουν και άλλες κατηγορίες συμπολιτών μας που ζουν κάτω από εξαιρετικά δύσκολες συνθήκες, αυτό είναι γεγονός και σε καμία περίπτωση η ανάδειξη της δραματικής κατάστασης αυτών των συμπολιτών μας δεν μπορεί να αναιρέσει την υποχρέωση της πολιτείας να ρυθμίζει ζητήματα που αφορούν στους συμπολίτες μας αθιγγάνους. Και μετά την τροποποίηση στο άρθρο 20 που κάνατε, κυρία Υπουργέ, νομίζω ότι είναι ορθές οι ρυθμίσεις που προβλέπονται στο άρθρο αυτό.
Κυρία Υπουργέ, οφείλω ολοκληρώνοντας αυτή την τοποθέτησή μου να σας πω ότι σας συγχαίρω για την τόλμη που είχατε και θα εξηγήσω τη λέξη τόλμη, να τροποποιήσετε τη σχετική διάταξη της παραγράφου 2 του άρθρου 2 περίπτωση γ΄ και να απαγορεύσετε του λοιπού να αναρτώνται πινακίδες, διαφημιστικά ταμπλώ και ό,τι σχετικό στις ταράτσες των κτιρίων. Και λέω τόλμη, γιατί θα υπάρξουν πολλές αντιδράσεις, αλλά εδώ είμαστε όλοι να περιφρουρήσουμε διατάξεις που όλοι μαζί τις ψηφίζουμε από την ώρα που πιστεύουμε ότι υπηρετούν την προστασία του περιβάλλοντος και την αισθητική των πόλεων.
Έχω ολοκληρώσει, κύριε Πρόεδρε. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Βαρβιτσιώτης.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, δεν θα έπαιρνα το λόγο, αν δεν ήταν εξόχως, αν θέλετε, επίκαιρο το νομοσχέδιο το οποίο συζητάμε, γιατί μόλις πριν από λίγο οι περισσότεροι από μας επισκεφθήκαμε τουριστικές περιοχές και είδαμε την κατάσταση στην οποία βρίσκονται, αν θέλετε, οι χώροι υγιεινής των διαφόρων εστιατορίων, μπαρ, καφετεριών, ακόμα και βενζινάδικων που βρίσκονται στις εθνικές οδούς. Έχουμε γυρίσει απογοητευμένοι από το θέαμα, το οποίο έχουμε αντιμετωπίσει και αισθανόμαστε την ανάγκη ότι κάποτε αυτή η χώρα πρέπει να αλλάξει εικόνα. Κι αυτή η χώρα μπορεί να αλλάξει εικόνα, αν πραγματικά σ΄ αυτούς τους χώρους υγιεινής, τους οποίους βλέπουμε εμείς αλλά και ο ξένος επισκέπτης, δώσουμε μια άλλη μορφή.
Νομίζω και ελπίζω ότι με τη μεταφορά αρμοδιότητας, ώστε ο έλεγχος υγιεινής να περάσει στους δήμους, αυτή η απαράδεκτη κατάσταση να βελτιωθεί. Όμως χρειάζεται και επισταμένη δράση και επισταμένως έλεγχος στις πράξεις που θα κάνουν οι ΟΤΑ. Να είναι αποκλειστικά υπεύθυνοι η δημοτική αστυνομία και ο δήμαρχος, να είναι ένα το πρόσωπο που θα είναι υπεύθυνο και τέλος πάντων ο πολίτης να μπορεί να απευθύνεται σ' αυτόν και να του λέει ότι δεν πάει άλλο η κατάσταση.
Θα ήθελα όμως να επισημάνω ότι πίσω απ' όλη αυτήν την εικόνα, την οποία βλέπουμε, υπάρχει και μια διαφθορά δημοσίων υπηρεσιών, οι οποίες κάνουν τα στραβά μάτια, αλλά υπάρχει και μια διαφθορά όταν δίδονται άδειες σε κέντρα, τα οποία έχουν ελλιπέστατους χώρους υγιεινής. Οφείλουμε, λοιπόν, αυτήν τη διαφθορά να την πατάξουμε.
Όμως, κύριε Πρόεδρε, αυτή η διαφθορά δεν υπάρχει μόνο στους χώρους υγιεινής. Υπάρχει και στο θέμα του ωραρίου, που ισχύει για τα νυχτερινά κέντρα. Βλέπουμε εκεί ένα όργιο διαφθοράς. 
Φέτος το καλοκαίρι -το αντικρύσαμε σε όλες τις τηλεοράσεις- είδαμε τουρίστες να βγαίνουν από τα νυχτερινά κέντρα ακολουθούμενοι από αστυνομικούς που κρατούσαν πολυβόλα, ενώ στην παραλιακή των Αθηνών τα κέντρα κρατάνε μέχρι τις 6 και 7 το πρωί, χωρίς κανένας και ποτέ να τους ενοχλεί, χωρίς να τηρούν κανένα ωράριο. Μη μου πείτε ότι φταίει κανένας άλλος, παρά η διαφθορά, η οποία επικρατεί στα όργανα, τα οποία θα πρέπει να επιβάλουν την τάξη. Νομίζω ότι αυτήν τη διαφθορά μπορούμε να την πατάξουμε, καταργώντας και μεταφέροντας -όπως μεταφέρουμε την αρμοδιότητα της υγιεινής στους δήμους- την αρμοδιότητα του ωραρίου στους δήμους, διότι οι δήμοι ξέρουν από μόνοι τους ποιες είναι οι τουριστικές περιοχές, ξέρουν από μόνοι τους ποιες ζώνες μπορούν να λειτουργούν ως το πρωί και να εξυπηρετούν τους τουρίστες τους. Ο κύριος Υφυπουργός ξέρει πολύ καλά την Κω. Εκεί υπάρχουν ζώνες όπου δεν ενοχλείται κανένας, αν το κέντρο λειτουργεί ως τις 7 το πρωί, προσελκύοντας τουρίστες διασκέδασης, οι οποίοι σήμερα καταφεύγουν είτε στις ιταλικές ακτές είτε της Αδριατικής είτε της Κύπρου είτε της Ισπανίας και αρνούνται να έρθουν στην Ελλάδα λόγω ακριβώς αυτού του ωραρίου.
Νομίζω ότι θα πρέπει να υπάρξει μια αναθεώρηση στο καθεστώς του ωραρίου. Δεν μπορεί να συνεχιστεί αυτή η κατάσταση, η οποία το μόνο το οποίο προσφέρει είναι η συντήρηση ενός καθεστώτος διαφθοράς. Θα πρέπει να μεταφέρουμε τις αρμοδιότητες στην Τοπική Αυτοδιοίκηση. Θα πρέπει να υπάρχουν έλεγχοι μόνο και μόνο για την ένταση του ήχου και όχι για τη διάρκεια, την οποία θα κρατάει, τέλος πάντων, ένα κέντρο. Αυτή η αρμοδιότητα να περάσει στους ΟΤΑ, οι οποίοι να χαράξουν και ζώνες. Εντός οικισμών να υπάρχει ένα ωράριο σφιχτό μέχρι τις 1 ή 2 η ώρα πρωί, ώστε να μην ενοχλούνται οι περίοικοι, αλλά σε ζώνες εκτός οικισμών να αφήσουν ελεύθερα να αναπτύξουν τη δραστηριότητά τους όποιοι θέλουν και όπως τη θέλουν.
Νομίζω ότι αυτό το μέτρο, το οποίο επανήλθε το 1994 και δημιούργησε τόσες αντιδράσεις, σήμερα δημιουργεί και οικονομικές συνέπειες, ιδιαίτερα στις τουριστικές μας περιοχές.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Κύριε Πρόεδρε, για τις παρατηρήσεις για τη δημοτική αστυνομία συμφωνούμε κατ' αρχήν στην ιδέα της αναθέσεως της αρμοδιότητος για την άδεια λειτουργίας των καταστημάτων στην Τοπική Αυτοδιοίκηση Α΄ βαθμού αλλά χρειάζεται προσοχή στην εφαρμογή αυτής της λειτουργίας. 
Οι παρατηρήσεις του κ. Βαρβιτσιώτη ισχύουν. Δεν είμαστε όλοι άγγελοι. Μάλιστα υπήρχε στη διοικητική επιστήμη ένα σχεδόν δόγμα ότι προκειμένου περί εξουσίας αυτή όσο απώτερα ευρίσκεται προς τον πολίτη, τόσο καλύτερα. Η έννοια της αυτοδιοίκησης έρχεται να εξουδετερώσει αυτή την αρχή της εξουσίας και πράγματι διότι τις περισσότερες φορές η αυτοδιοικητική διάσταση προσλαμβάνει τη μορφή της συνεργασίας και της αλληλεγγύης. Στο βαθμό όμως που έχει σπόρο ή κορμό εξουσίας χρειάζονται ασφαλιστικές δικλείδες οι οποίες και για την υπόθεση της αστυνομεύσεως καθ' αυτήν και για την υπόθεση της υγειονομικής εποπτείας ελλείπουν και από τις προβλέψεις του συγκεκριμένου άρθρου εδώ. Ελπίζω να θεραπευθούν με διατύπωση στο προσήκον ή στο αρμόζον προεδρικό διάταγμα που θα συνοδεύει όλη αυτήν τη λειτουργία. Εγώ το επισημαίνω θεωρητικά, αλλά δεν είναι τόσο θεωρητικά. Μιλάμε και για τον τρόπο αστυνόμευσης και για τον τρόπο της υγειονομικής εποπτείας. Η διάκριση η δική σας ζητεί, απαιτεί, είναι από μόνη της απαίτηση για να οριοθετηθούν τα δυο κεφάλαια της νομαρχιακής αρμοδιότητας για τα ζητήματα υγείας και της υγειονομικής εποπτείας. 
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Ο κάθε σώφρων, έμφρων άνθρωπος αντιλαμβάνεται ότι αυτά χρειάζονται την οριοθέτησή τους για την αρτιότερη εφαρμογή του μορίου της εξουσίας στην τοπική κοινότητα, στην τοπική υπόθεση. Αυτήν την παρατήρηση καταθέτω που περισσότερο στρέφεται προς το προεδρικό διάταγμα που θα αφορά την εκτέλεση, υλοποίηση αυτής της εκχωρούμενης αρμοδιότητας.
Στο άρθρο 14 θα μου επιτρέψετε να είμαι πάρα πολύ επικριτικός. Πειραματίζεστε. Αναφέρομαι ειδικώς για το Σώμα Ελεγκτών Επιθεωρητών Δημόσιας Διοίκησης που έχει τη μικρή του ιστορία και αισθάνομαι την υποχρέωση να σας τη θυμίσω. Η ιστορία καταδεικνύει έναν επίμονο πειραματισμό ατελέσφορο, χωρίς να φέρνει αποτέλεσμα ούτε και τώρα. Από την ψήφιση του ν. 2477/97 αρχίζει το πείραμα. Με το νόμο αυτό συνιστάται μια θέση γενικού επιθεωρητού. Το Σεπτέμβριο του '99 με το ν.2738 μετά από δύο χρόνια, δηλαδή, συνιστώνται δυο θέσεις βοηθών γενικών επιθεωρητών οι οποίοι θα επικουρούν το γενικό επιθεωρητή. Ένα χρόνο αργότερα το Σεπτέμβριο του 2000 με το ν. 2839 καταργείται ο γενικός επιθεωρητής και οι δυο βοηθοί γενικοί επιθεωρητές και συνιστάται μια θέση ειδικού γραμματέα ο οποίος επικουρείται από δυο γενικούς επιθεωρητές άρθρο 1 του ν. 2839/2000. Ακόμη ο ν. 2839/2000 προβλέπει και το συντονιστικό όργανο επιθεώρησης και ελέγχου το οποίο στη συγκεκριμένη διάταξη μετά από ένα χρόνο διευρύνει την αποστολή του περιλαμβάνοντας στην αρμοδιότητά του τα σώματα οικονομικής επιθεώρησης του Υπουργείου Οικονομικών, ενώ, τόσο ο ν. 2477/97 άρθρο 6, όσο και ο ν. 2738/99 καθώς και ο περσινός ν. 2839/2000, όλοι αυτοί οι νόμοι έχουν ψηφιστεί από την ίδια Κυβέρνηση. Εξαιρούσαν τα σώματα οικονομικής επιθεώρησης του Υπουργείου Οικονομικών, ένας πλήρης τραγέλαφος όσον αφορά το συγκεκριμένο ζήτημα του ελέγχου και των επιθεωρητών και του συντονιστικού οργάνου της επιθεωρήσεως.
To επισημαίνω, για να τονίσω ότι η υπόθεση του ελέγχου στη Δημόσια Διοίκηση είναι το μέγα ζητούμενο. Ουσιαστικά δεν έχετε έλεγχο πάνω στη διοικητική λειτουργία, έχετε σπάσει το λειτουργικό μέρος με τους προϊσταμένους, με την ιεραρχία, και το αναζητείτε σε ένα όργανο εξωθεσμικό, το οποίο δεν μπορεί να αποδώσει, όπως αποδεικνύει και η διαρκής μεταρρύθμιση με το "ράβε - ξήλωνε δουλειά να μη σου λείπει" από το 1997 μέχρι σήμερα με τέσσερις νόμους. 
Αναζητήσατε την αιτία του κακού, σας το λέω, μπορεί να μην μπορείτε καν να το εφαρμόσετε, στο γεγονός ότι έχει σπάσει η διοικητική λειτουργία. Χωρίς υπηρεσίες, χωρίς ιεραρχία και χωρίς ελέγχους εντός του σώματος της υπηρεσίας. 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Τα τελευταία δύο χρόνια έχουν απολυθεί εκατόν οκτώ υπάλληλοι.
ΒΥΡΩΝ ΠΟΛΥΔΩΡΑΣ: Εγώ με σεβασμό ακούω την παρατήρησή σας, όπως και τη δήλωσή σας, την οποία έχω σχολιάσει πολλές φορές, γιατί κάπου έχετε ανεύρει έναν αριθμό επτακοσίων παραβατών ή υποκειμένων στο πειθαρχικό και ποινικό δίκαιο. 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Υπήρχαν εκκρεμείς υποθέσεις, πάνω από χίλιες πεντακόσιες, οι περισσότερες έχουν ολοκληρωθεί. 
ΒΥΡΩΝ ΠΟΛΥΔΩΡΑΣ: Θέλω να δω τον απολογισμό επί του αριθμού...
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Έχουν απολυθεί εκατόν οκτώ δημόσιοι υπάλληλοι, έχουν επιβληθεί εκατοντάδες ποινές μικρότερες.
ΒΥΡΩΝ ΠΟΛΥΔΩΡΑΣ: Αυτοί είναι στους επτακόσιους που είπατε σε μια στιγμή; 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Δεν είπα επτακόσιους. Έχω πει ότι εκατόν οκτώ έχουν απολυθεί. Σήμερα είναι περισσότεροι από τους εκατόν οκτώ, γιατί λειτουργεί το ανώτατο πειθαρχικό αυτήν την εβδομάδα, έχουμε κι άλλες αποφάσεις και βλέπετε ότι η ατιμωρισία που υπήρχε στο δημόσιο έχει κλονιστεί σε σημαντικό αριθμό. Το Ανώτατο Δευτεροβάθμιο, επειδή και σ' αυτό είχατε διαφωνία, κύριε Πολύδωρα, το είχαμε προτείνει, έχει πάει σαράντα τρία μέλη Πρωτοβάθμιων Πειθαρχικών Συμβουλίων στο Πειθαρχικό. 
ΒΥΡΩΝ ΠΟΛΥΔΩΡΑΣ: Δεν θα σας επαινέσω.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Δεν θέλω να με επαινέσετε. Αυτό δεν το περιμένω από σας. Αλίμονο. Αν με επαινέσετε, θα αρχίσω να προβληματίζομαι τι συμβαίνει.
ΒΥΡΩΝ ΠΟΛΥΔΩΡΑΣ: Είμαι έτοιμος και να σας επαινέσω. Αλλά αυτό που με ενδιαφέρει είναι να επισημάνω στη συζήτησή μας, ότι η στάση της πολιτείας για την ετοιμότητά της ως προς την τιμωρία των παραβατών δεν είναι το ιδεώδες της διοικητικής λειτουργίας. Αυτό σας λέω. Οργανώνετε την τιμωρία των παραβατών και φτιάχνετε και τα σώματα τα εκτός σώματος. 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Σας έστειλα ένα φάκελο πρόσφατα για να ενημερωθείτε όλοι οι συνάδελφοι Βουλευτές τι γίνεται με το πρόγραμμα "ΠΟΛΙΤΕΙΑ". Και λέμε εκεί σαφώς ότι η κατασταλτική διαδικασία είναι μία δευτερεύουσα διαδικασία και κυρίως είναι η προληπτική λειτουργία που θα πρέπει να είναι πιο αποτελεσματική και σ' αυτόν τον τομέα δίνουμε τη μεγαλύτερη έμφαση. 
ΒΥΡΩΝ ΠΟΛΥΔΩΡΑΣ: Η οποία προληπτική λειτουργία, η προληπτική διαδικασία σας εγκαλεί στο ποια σύλληψη έχετε για την ίδια τη διοικητική μηχανή. Δηλαδή καταλήγει λόγος κενός η προληπτική διαδικασία και θα σας οδηγήσει κατ' ευθείαν στο τιμωρητό ή όχι όταν δεν έχετε οργανώσει τα κάδρα που λένε της δημόσιας υπηρεσίας. Δηλαδή σας παραπέμπω και ζητώ, είναι απαίτηση της διοικητικής μηχανής, την ιεραρχία, την παρακολούθηση της εκτελέσεως του καθήκοντος, τον ορισμό του καθήκοντος, τη σύνταξη των καθηκοντολογίων και προσοντολογίων, να οργανώσουμε τη διοικητική μηχανή. 
Εκεί είναι οι ελλείψεις σας. Τεράστια κενά, τα οποία κατάγονται -για να είμεθα ειλικρινείς- από τη δεκαετία του έντονου λαϊκισμού, του 1980. Αλλά δεν είναι της παρούσης να κάνουμε αυτήν την ανάλυση.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Εγώ σας είπα τη σειρά για το Σώμα των Επιθεωρητών και σας λέω ότι σε τρία χρόνια έχετε φέρει τέσσερις νόμους. Δεν έχετε οριστικοποιήσει τι θέλετε στο κρανίο σας, στο επιτελικό σας σχεδίασμα. Και φαίνεται από τους τέσσερις- πέντε νόμους για την υπόθεση των επιθεωρητών. 
Προχωρούμε παρακάτω.
ΠΡΟΕΔΡΕΥΩΝ (Κωνσταντίνος Βρεττός): Μισό λεπτό, κύριε Πολύδωρα, για να μη διαλύσουμε τελείως και τη διαδικασία. 
Πρώτον, έχει παρέλθει ο χρόνος σας. Είχατε δέκα λεπτά και είναι δέκα λεπτά και σαράντα δύο δευτερόλεπτα. Πιάσατε την κουβέντα με την κυρία Υπουργό και ο χρόνος είναι εις βάρος σας. Θα σας δώσω δύο λεπτά για να ολοκληρώσετε. Συμφωνείτε;
ΒΥΡΩΝ ΠΟΛΥΔΩΡΑΣ: Ναι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ορίστε, έχετε δύο λετπά.
ΒΥΡΩΝ ΠΟΛΥΔΩΡΑΣ: Τουλάχιστον για τις βοσκήσιμες εκτάσεις στο άρθρο 16 έπρεπε να είχαν αποφασιστικό λόγο τα τοπικά συμβούλια, διότι τα τοπικά συμβούλια είναι οντότητες πολύ ιστορικές. Ας έρχεται η νομοθετική μηχανή να τα σαρώσει. Φέρουν την ιστορία τους, είναι οντότητες σημαντικές και προπαντός για την έκτασή τους πρέπει να έχουν αποφασιστικό λόγο.
Βεβαίως η τάση είναι να τα βάλουμε στο περιθώριο. Εγώ αντιλέγω σ' αυτό. Πρέπει να ενισχυθούν τα τοπικά συμβούλια. Βλέπω από παντού μία τάση να τα σβήσει σαν πρέσα και να πάμε στη μεγάλη διοικητική μονάδα που λέγεται δήμος, στη συνέχεια συμπολιτεία. Κρατήστε και εκπροσώπηση και σε μερικά θέματα αποφασιστικό δικαίωμα των τοπικών συμβουλίων. Επομένως με την απλή γνώμη για τις βοσκήσιμες εκτάσεις διαφωνώ κάθετα. 
Μια τακτοποίηση των θέσεών μας για το άρθρο 17: Στο άρθρο 17 καλώς εισάγεται η ρύθμιση για εκείνους τους δημάρχους, οι οποίοι κατά συμψηφισμό, συμβιβασμό ή κατάργηση δίκης κατέβαλαν το επίδομα, το πριμ παραγωγικότητας. Αλλά έχει διαμορφωθεί μία τεράστια ανισότητα με εκείνους τους υπαλλήλους, οι οποίοι δεν έλαβαν από τους Ο.Τ.Α. το πριμ παραγωγικότητας. Θέλω να εννοώ ότι το αίτημα παραμένει, το πριμ παραγωγικότητας ή αλλιώς αυτή η ανισότητα πρέπει να εξαλειφθεί και να καταβληθεί σε όλους μάλιστα με κεντρική πρόνοια και από τον κρατικό προϋπολογισμό σε μία κατανομή βάρους και της μονάδος Τοπικής Αυτοδιοίκησης και του κρατικού προϋπολογισμού.
Υιοθετώ την παρατήρηση για τα παίγνια, τον τρόπο και την ίδια τη φύση των παιδότοπων. Η άδεια λειτουργίας των παιδότοπων δεν πρέπει να αφεθεί σε κάποιους αυτοσχεδιάζοντες δημάρχους ή κοινοτάρχες. Πρέπει να έχει μία λειτουργία με την πρόνοια για το ατύχημα. Γιατί είναι κάπως πιο σοβαρή υπόθεση από την απλή εγκατάσταση πέντε παιχνιδιών σε μία έκταση. 
Τέλος, με τη διόρθωσή σας για το άρθρο 20, όσον αφορά στην καταβολή του επιδόματος των είκοσι επτάμισι χιλιάδων (27.500) δραχμών με την αναδρομικότητα συμφωνούμε, καθώς επίσης και με την απάλειψη, διαγραφή του "εκτός έδρας" και τη διόρθωση, όπως την κάνατε, στην παράγραφο 2 του άρθρου 20. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Εσωτερικών, Δημόσιας Διοίκησης και Αποκέντρωσης κ. Καϊσερλής έχει το λόγο.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Πόσο χρόνο χρειάζεστε, κύριε Υπουργέ; 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα είμαι πολύ σύντομος, κύριε Πρόεδρε. 
Θα ήθελα να δώσω μερικές επεξηγήσεις και απαντήσεις στους κυρίους Βουλευτές. 
Όπως γνωρίζουμε για την έκδοση αδειών καταστημάτων υγειονομικού ενδιαφέροντος προβλέπεται από τον Κώδικα Δήμων και Κοινοτήτων η έκδοση κανονιστικών διατάξεων από τα δημοτικά συμβούλια. Και μπορούν με αυτές τις διατάξεις να καθορίζουν τους όρους και τον τρόπο λειτουργίας των καταστημάτων υγειονομικού ενδιαφέροντος. Είναι σωστή η παρατήρηση του κ. Τασούλα. Με εγκύκλιο του Υπουργείου Εσωτερικών θα μπορέσουμε να κατευθύνουμε τα δημοτικά συμβούλια και τους δήμους στο να προβλέπουν και διαδικασίες έκδοσης πριν αρχίσουν να συγκεντρώνουν τα δικαιολογητικά, ώστε να προβλέψουν στις κανονιστικές διατάξεις και αυτήν τη διαδικασία. Πάρα πολλά δε δημοτικά συμβούλια αυτό το έχουν κάνει ήδη και το γνωρίζουμε. 
Για το πριμ παραγωγικότητας θα ήθελα να σας ενημερώσω ότι υπάρχει ένας διάλογος μεταξύ της ΠΟΕ ΟΤΑ, της ΚΕΔΚΕ και του Υπουργείου Εσωτερικών. Υπάρχουν ορισμένες ενστάσεις επί της ουσίας κυρίως από την ΚΕΔΚΕ . Πιστεύουμε ότι σύντομα θα καταλήξουμε. Η Κυβέρνηση δεν έχει αντίρρηση να προχωρήσει σε μία τέτοια ρύθμιση, αφού συμφωνήσει και το συλλογικό όργανο των δήμων και κοινοτήτων. 
Θα ήθελα να σας ενημερώσω ότι οι αποφάσεις των διοικητικών συμβουλίων των ΔΕΥΑ οικονομικού περιεχομένου εγκρίνονται από τα δημοτικά συμβούλια. Άρα, τα θέματα που σχετίζονται με τη μείωση, την ελάττωση των τελών από τα διοικητικά συμβούλια των ΔΕΥΑ περνάνε και από τα δημοτικά συμβούλια. 
Για την απελευθέρωση του ωραρίου των καταστημάτων υγειονομικού ενδιαφέροντος υπάρχει μία κοινή επιτροπή των εμπλεκόμενων φορέων στο Υπουργείο Εσωτερικών που ασχολείται με το συγκεκριμένο θέμα. Υπάρχουν σοβαρότατες ενστάσεις και κυρίως από τις ομοσπονδίες των εργαζομένων γι' αυτό το συγκεκριμένο θέμα. Αντιλαμβανόμαστε όλοι ότι είναι μια δύσκολη υπόθεση το να προχωρήσουμε ή να συναινέσουμε απευθείας σε αυτό το συγκεκριμένο θέμα που είναι ιδιαίτερα σοβαρό. 
Για τις βοσκήσιμες εκτάσεις θα ήθελα να σας ενημερώσω ότι η μεικτή επιτροπή του Υπουργείου Εσωτερικών και των εκπροσώπων της ΚΕΔΚΕ είχε παρατηρήσει τάσεις τοπικισμού εντός των ορίων του δήμου που οδηγούσαν σε φυγόκεντρες τάσεις. Αφαιρέσαμε, λοιπόν, την υποχρεωτικότητα ή τη σύμφωνη γνώμη των τοπικών συμβουλίων και αφήσαμε τη γνώμη, ώστε το κυρίαρχο δημοτικό συμβούλιο που λειτουργεί εντός των ορίων όλου του δήμου να μπορεί μετά από συζήτηση και διάλογο να αποφασίζει, γιατί ακριβώς υπήρχαν έντονες τοπικιστικές τάσεις που οδηγούσαν σε φυγόκεντρες τάσεις των ίδιων των δήμων. 
Για πρώτη φορά, μετά από παρατηρήσεις και επιστολές που είχαν σταλεί στο Υπουργείο Εσωτερικών, τίθεται και ως αρμοδιότητα ή συγκεκριμένο αντικείμενο αυτό των παιδοτόπων. Δεν υπήρχε δυστυχώς στον Κώδικα Δήμων και Κοινοτήτων αυτή η δραστηριότητα. Εντάσσεται λοιπόν και αυτή η δραστηριότητα ως αποκλειστική αρμοδιότητα των δήμων και κοινοτήτων. 
Και βεβαίως είναι σοβαρότατες οι παρατηρήσεις που έκαναν οι κύριοι Βουλευτές για τον τρόπο κατασκευής, το είδος των αντικειμένων που θα είναι μέσα στους παιδοτόπους, αλλά και τον τρόπο λειτουργίας. Προβλέπουμε, λοιπόν, υπουργική απόφαση που δεν υπογράφει μόνο η Υπουργός Εσωτερικών, αλλά και οι συναρμόδιοι Υπουργοί Ανάπτυξης και Υγείας και Πρόνοιας, ώστε να ρυθμίζουν με αυτήν την κοινή υπουργική απόφαση όλα αυτά που πολύ σωστά ετέθησαν στο Τμήμα. 
Αυτά, κύριε Πρόεδρε, είχα να πω και να σας ευχαριστήσω. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Τζέκης έχει το λόγο για ένα λεπτό. 
ΑΓΓΕΛΟΣ ΤΖΕΚΗΣ: Κύριε Πρόεδρε, θα ήθελα να αναφερθώ στο πριμ παραγωγικότητας. 
Ακούσαμε -και θέλω να πιστεύω ότι αποτελεί δέσμευση της Κυβέρνηση- ότι θα το δει το ζήτημα γιατί, όπως είπα, υπάρχει και η καταγγελία -την οποία κατέθεσα- της ομοσπονδίας. Και βέβαια θα υπάρξει και ο ανάλογος έλεγχος τόσο από εμάς όσο και από τα υπόλοιπα, πιστεύω, κόμματα για το συγκεκριμένο θέμα. Και ξέρετε γιατί υπάρχει αυτή η επιφύλαξη; 
Θα σας αναφέρω ένα πρόσφατο παράδειγμα: Στις 31-8-2000 υπεγράφη μία ειδική συλλογική σύμβαση, συμφωνία με την ΠΟΕΔΗΝ.
Εκεί μέσα είναι το νοσοκομειακό επίδομα. Και λέτε στο άρθρο 4 ότι αυτή η σύμβαση αφορά τα μέλη του σωματείου τα οποία ανήκουν στη δύναμη της ΠΟΕΔΗΝ. Αυτομάτως υπάρχουν σωματεία που δεν είναι μέλη της ΠΟΕΔΗΝ και τίθενται τέτοια ζητήματα ότι δεν υπάρχει ισονομία και ισότιμη αντιμετώπιση από την Κυβέρνηση. Θα έρθει και άλλο τέτοιο ζήτημα τώρα. Γι' αυτό -και κλείνω με αυτό, κύριε Πρόεδρε- θα πρέπει η Κυβέρνηση να κλείνει τέτοια ζητήματα στα οποία αντιπαρατίθενται οι εργαζόμενοι μεταξύ τους και οι εργαζόμενοι βέβαια με την Κυβέρνηση. Η σύμβαση είναι της ΠΟΕΔΗΝ και την υπογράφει και πάλι ο κ.Τζανής. Ο κ.Τζανής είχε δώσει τις υποσχέσεις στην ομοσπονδία των ΟΤΑ. Επαναλαμβάνω ότι υπάρχει ένα θέμα και θα πρέπει να το κουβεντιάσουμε, γιατί θα πρέπει να πάρει ένα τέλος αυτό το ζήτημα της επιδοματικής πολτικής.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, κηρύσσεται περαιωμένη η συζήτηση των άρθρων 13 έως και 20 και θα γίνει η ψήφισή τους κεχωρισμένως.
Ερωτάται το Τμήμα: Γίνεται δεκτό το άρθρο 13, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 13 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 14, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 14 έγινε δεκτό, ως, έχει κατά πλειοψηφία.
Ερωτάται το Τμήμα: Γίνεται δεκτό το άρθρο 15, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 15 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 16; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 16 έγινε δεκτό κατά πλειοψηφία.
Ερωτάται το Τμήμα: Γίνεται δεκτό το άρθρο 17, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΚΩΝΣΤΑΝΤΙΝΟΣ ΤΑΣΟΥΛΑΣ: Το άρθρο 17 δεν το ψηφίζετε, κύριε Τζέκη;
ΑΓΓΕΛΟΣ ΤΖΕΚΗΣ: ΄Οχι, δεν το ψηφίζουμε. Εδώ έχουμε εκφρασμένη άποψη της Συνομοσπονδίας.
ΠΡΟΕΔΡΕΥΩΝ (Κωνσταντίνος Βρεττός): Καλώς, κύριε Τζέκη.
Συνεπώς το άρθρο 17 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 18, ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 18 έγινε δεκτό, ως έχει, κατά πλειοψηφία.
Ερωτάται το Τμήμα: Γίνεται δεκτό το άρθρο 19, ως έχει; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 19 έγινε δεκτό ομόφωνα.
Ερωτάται το Τμήμα: Γίνεται δεκτό το άρθρο 20, όπως τροποποιήθηκε από τον κύριο Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 20 έγινε δεκτό, όπως τροποποιήθηκε από τον κύριο Υπουργό, ομόφωνα.
Εισερχόμαστε στη συζήτηση των τροπολογιών.
Θα συζητηθεί η τροπολογία με γενικό αριθμό 679 και ειδικό 87 στις 12.9.2001 που υπογράφουν η κα Βάσω Παπανδρέου, ο κ. ΄Ακης Τσοχατζόπουλος, ο κ. Γιάννος Παπαντωνίου, ο κ. Μιχάλης Χρυσοχοϊδης, ο κ. Μιχάλης Σταθόπουλος και ο κ. Χρήστος Παπουτσής. 
Η τροπολογία αυτή αφορά στη δυνατότητα απόσπασης υπαλλήλων των δημοσίων υπηρεσιών και των νομικών προσώπων δημοσίου δικαίου που είναι σύζυγοι στρατιωτικών των Ενόπλων Δυνάμεων και του Λιμενικού Σώματος. 
Κύριε Αντωνακόπουλε, θα πάρετε το λόγο;
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: ΄Οχι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ.Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, θα κάνουμε και εμείς αποδεκτή την τροπολογία. Θέλουμε όμως να τονίσουμε ότι κάτι τέτοιο θα πρέπει να ισχύει και για όλους τους δημόσιους υπαλλήλους. 
΄Εχουμε περιπτώσεις οικογενειών που ο σύζυγος είναι καθηγητής και η σύζυγος είναι στο δημόσιο. Φεύγει ο καθηγητής για συγκεκριμένο μέρος και δεν έχει ανάλογη υπηρεσία να μετακινηθεί η σύζυγος. Γιατί να μην έχει το δικαίωμα της απόσπασης, λοιπόν, για να πάει και η οικογένεια μαζί; Πιστεύουμε ότι πρέπει να το δείτε αυτό. Δεν ξέρω εάν προλαβαίνετε να το κάνετε αποδεκτό για όλους τους δημόσιους υπαλλήλους. Είναι μια δίκαιη λύση, να αγκαλιάσει όλους τους δημόσιους υπαλλήλους.
ΒΥΡΩΝ ΠΟΛΥΔΩΡΑΣ: Δεκτό.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Σημειώνω την παρατήρηση και θα τη φέρω στην κυρία Υπουργό. Δεν μπορώ αμέσως να κάνω αποδεκτό αυτό που λέει ο κ.Τζέκης. Είναι σοβαρό βεβαίως και το σημειώνω για να δω τι ακριβώς συμβαίνει. 
ΒΥΡΩΝ ΠΟΛΥΔΩΡΑΣ: Να εξετάσουμε τις επιπτώσεις.
ΑΓΓΕΛΟΣ ΤΖΕΚΗΣ: Να το δούμε αυτό.
ΠΡΟΕΔΡΕΥΩΝ (Κωνσταντίνος Βρεττός): Ερωτάται το Τμήμα: Γίνεται δεκτή η τροπολογία με γενικό αριθμό 679 και ειδικό 87; 
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Κωνσταντίνος Βρεττός): Συνεπώς η τροπολογία με γενικό αριθμό 679 και ειδικό 87 έγινε δεκτή ομόφωνα. 
Ερωτάται το Τμήμα: Γίνεται δεκτό το ακροτελεύτιο άρθρο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΓΓΕΛΟΣ ΤΖΕΚΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το ακροτελεύτιο άρθρο έγινε δεκτό κατά πλειοψηφία.
Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις" έγινε δεκτό επί της αρχής και επί των άρθρων.
Η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 20.20΄ λύεται η συνεδρίαση για την προσεχή Τρίτη 18 Σεπτεμβρίου 2001 και ώρα 18.30΄ με αντικείμενο εργασιών του Τμήματος: νομοθετική εργασία, σύμφωνα με την ημερήσια διάταξη που θα διανεμηθεί. 

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



