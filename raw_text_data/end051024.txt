     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ’
     ΣΥΝΟΔΟΣ Β’
     ΣΥΝΕΔΡΙΑΣΗ ΙΣΤ’
     
     Δευτέρα 24 Οκτωβρίου 2005
     
     Α. ΕΙΔΙΚΑ ΘΕΜΑΤΑ
     1. Επικύρωση Πρακτικών, σελ.
     2. ‘Αδεια απουσίας του Βουλευτή κ. Δ. Γαλαμάτη, σελ.
     3. Ανακοινώνεται ότι τη συνεδρίαση παρακολουθούν φοιτητές από το Πανεπιστήμιο του Ελσίνκι, σελ.
     4. Ανακοινώνεται ότι ο Βουλευτής κ. Π. Μαντούβαλος με επιστολή του γνωστοποιεί ότι δεν ανήκει στην Κοινοβουλευτική Ομάδα της Νέας Δημοκρατίας, σελ.
     
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Βουλευτών, σελ.
     3. Συζήτηση επικαίρων ερωτήσεων:
     α) Προς τον Υπουργό Απασχόλησης και Κοινωνικής Προστασίας σχετικά με τα κριτήρια για την έκδοση καρτών ανεργίας, τον αποκλεισμό των αγροτών και των ωρομισθίων καθηγητών κ.λπ., σελ.
     β) Προς τον Υπουργό Υγείας και Κοινωνικής Αλληλεγγύης σχετικά με την καθυστέρηση στην έναρξη λειτουργίας του νέου Νοσοκομείου Τρικάλων, σελ.
     γ) Προς τον Υπουργό Πολιτισμού σχετικά με τις απολύσεις των έκτακτων εργαζομένων που καλύπτουν πάγιες και διαρκείς ανάγκες του Υπουργείου Πολιτισμού, σελ.
     δ) Προς τον Υπουργό Εθνικής Παιδείας και Θρησκευμάτων σχετικά με την μετατροπή της σχέσης εργασίας των καθαριστριών των σχολείων από σύμβαση έργου σε αορίστου χρόνου κ.λπ., σελ.
     ε) Προς τον Υπουργό Ανάπτυξης σχετικά με την δημιουργία θερμοηλεκτρικών σταθμών με φυσικό αέριο εντός του νομού Αττικής, σελ.
     
     ΟΜΙΛΗΤΕΣ
     Α. Επί των Επικαίρων Ερωτήσεων:
     ΓΙΑΚΟΥΜΑΤΟΣ Γ., σελ.
     ΓΙΑΝΝΟΠΟΥΛΟΣ Α., σελ.
     ΚΑΛΟΣ Γ., σελ.
     ΚΟΥΒΕΛΗΣ Φ., σελ.
     ΛΕΒΕΝΤΗΣ Α., σελ.
     ΣΑΛΑΓΙΑΝΝΗΣ Ν., σελ.
     ΣΑΛΑΓΚΟΥΔΗΣ Γ., σελ.
     ΣΚΥΛΛΑΚΟΣ Α., σελ.
     ΤΑΤΟΥΛΗΣ Π., σελ.
     ΤΣΙΟΓΚΑΣ Δ., σελ.
     
     Β. Επί της Επερώτησης:
     ΑΗΔΟΝΗΣ Χ., σελ.
     ΑΛΕΥΡΑΣ Α., σελ.
     ΕΞΑΡΧΟΣ Β., σελ.
     ΛΕΒΕΝΤΗΣ Α., σελ.
     ΟΡΦΑΝΟΣ Γ., σελ.
     ΡΑΠΤΗ Σ., σελ.
     ΤΖΑΚΡΗ Θ., σελ.
     ΧΥΤΗΡΗΣ Τ., σελ.
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     (ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ)
     ΣΥΝΟΔΟΣ Β΄
     ΣΥΝΕΔΡΙΑΣΗ  ΙΣΤ΄
     Δευτέρα 24 Οκτωβρίου 2005
     Αθήνα, σήμερα στις 24 Οκτωβρίου 2005, ημέρα Δευτέρα και ώρα 18.28΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής  κ. ΣΩΤΗΡΗ ΧΑΤΖΗΓΑΚΗ. 
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Νικόλαο Σαλαγιάννη, Βουλευτή Καρδίτσας, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία η Ομοσπονδία Αγροτικών Συλλόγων Φωκίδας ζητεί να μην εφαρμοσθεί η νέα ΚΑΠ για τους ελαιοπαραγωγούς.
     2) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Σύλλογος Γονέων ΤΕΕ Άμφισσας ζητεί την άμεση κάλυψη των κενών θέσεων καθηγητών του ΤΕΕ Άμφισσας.
     3) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο κ. Δημήτριος Μάκκας, τοπογράφος μηχανικός, ζητεί τη σύνδεση της εθνικής οδού Ναυπάκτου – Λιδορικίου – Αμφίσσης με την εθνική οδό Αντιρρίου.
     4) Ο Βουλευτής Ηρακλείου κ. ΜΑΝΟΣ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η δημιουργία περισσότερων τμημάτων στο Ενιαίο Λύκειο Αγ. Βαρβάρας Ηρακλείου.
     5) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία η Ένωση Αξιωματικών Ελληνικής Αστυνομίας Περιφέρειας Δυτικής Ελλάδος εκφράζει τις παρατηρήσεις της σχετικά με το ζήτημα των φετινών ετήσιων μεταθέσεων των Αξιωματικών της Ελληνικής Αστυνομίας.
     6) Οι Βουλευτές Αχαΐας και Λέσβου κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΤΑΥΡΟΣ ΣΚΟΠΕΛΙΤΗΣ αντίστοιχα κατέθεσαν αναφορά με την οποία οι εκπρόσωποι του Αγροτικού Συλλόγου Αμαλιάδας Ηλείας, του Πανηλειακού Συλλόγου Δανειοληπτών, του Κηπευτικού Συνεταιρισμού Αμαλιάδας και του Γαλακτοκομικού Συνεταιρισμού Αμαλιάδας ζητούν την τροποποίηση του Ν. 3259/2004 που αφορά στη ρύθμιση των αγροτικών χρεών.
     7) Ο Βουλευτής Β΄Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στην καθυστέρηση της κατασκευής του Κέντρου Υγείας Περιστερίου.
     8) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία  ο Νομάρχης Χανίων ζητεί η νησιώτικη αναπτυξιακή περιφέρεια της Ελλάδας, λόγω του ιδιόμορφου  γεωγραφικού χαρακτήρα της να ενταχθεί στο στόχο της σύγκλισης, ανεξάρτητα του κατά κεφαλήν ΑΕΠ που παράγει.
     9) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου – Λυκείου Αμοργού ζητεί την αύξηση της δαπάνης που προβλέπεται για το πρόγραμμα Πρόσθετης Διδακτικής Στήριξης και Ενισχυτικής Διδασκαλίας.
     10) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύνδεσμος Φυλακισθέντων και Εξορισθέντων Αντιστασιακών 1967 – 1974 ζητεί νομοθετική ρύθμιση για την αναγνώριση του χρόνου δίωξης των διωχθέντων επί δικτατορίας, για τη θεμελίωση του χρόνου συνταξιοδότησής τους.
     11) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Οργάνωση «ΟΔΥΣΣΕΑΣ»  ζητεί τη χρηματοδότηση των δραστηριοτήτων της.
     12) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ- ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Μικροπωλητών Θεσσαλονίκης «ΚΑΛΛΙΤΕΧΝΙΚΗ ΠΡΩΤΟΒΟΥΛΙΑ» ζητεί να χορηγηθούν στα μέλη του άδειες ασκήσεως του επαγγέλματός τους, σε μόνιμο χώρο της Θεσσαλονίκης.
     13) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Χαλκιδέων Εύβοιας ζητεί τη χρηματοδότηση των δραστηριοτήτων του Πολιτιστικού Κέντρου Χαλκίδας Εύβοιας.
     14) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Συντονιστική Επιτροπή Διεκδίκησης Ολοκλήρωσης της Ε.Ο. Βυτίνας – Αρχαίας Ολυμπίας ζητεί την ολοκλήρωση του οδικού άξονα Τριπόλεως – Βυτίνας – Αρχαίας Ολυμπίας.
     15) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Πανελλήνια Ένωση Ναυτών Εμπορικού Ναυτικού ζητεί την προστασία και ενίσχυση του επαγγέλματος του ναυτεργάτη με τη δημιουργία Ταμείου Ανεργίας κ.λπ.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1811/6-9-05 ερώτηση της Βουλευτού  κ. Μαρίας Δαμανάκη δόθηκε με το υπ’ αριθμ. Φ334.11/170/375/27-9-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ερώτηση 1811/6-9-2005, που κατατέθηκε από τη Βουλευτή κ. Μαρία Δαμανάκη αναφορικά με τις συνθήκες διαβίωσης στο Κέντρο Προσωρινής Διαμονής λαθρομεταναστών Σάμου, σας γνωρίζουμε ότι, η Δ/νση Τεχνικών Υπηρεσιών της Νομαρχίας Σάμου, έχει υποβάλει στο ΥΠΕΣΔΔΑ τεχνικοοικονομική μελέτη για την κατασκευή νέου Κέντρου στέγασης των λαθρομεταναστών και οι ενέργειες που έχουν γίνει μέχρι σήμερα για την πραγματοποίηση του έργου αυτού, σύμφωνα και με όσα μας γνωστοποίησε η Νομαρχιακή Αυτοδιοίκηση είναι οι εξής:
     1) Το Υπουργείο Εθνικής Άμυνας διέθεσε για χρήση στη Νομαρχιακή Αυτοδιοίκηση Σάμου έκταση 7.700 τ.μ. στην περιοχή του πρώην πεδίου βολής για τη δημιουργία νέου Κέντρου στέγασης των λαθρομεταναστών.
     2) Το Υπουργείο Εσωτερικών Δημόσιας Διοίκησης και Αποκέντρωσης χρηματοδότησε τη Νομαρχιακή Αυτοδιοίκηση Σάμου με το ποσό των 990.000 ΕΥΡΩ για την περίφραξη και τα έργα υποδομής στο προαναφερθέν οικόπεδο και δεσμεύτηκε για συμπληρωματική πίστωση για την εγκατάσταση εκεί προκατασκευασμένων οικίσκων καθώς και για την οικονομική ενίσχυση για πρόσληψη ιατρού και κοινωνικού λειτουργού με 43.000 ΕΥΡΩ σε ετήσια βάση.
     3) Το έργο περίφραξης και βασικών υποδομών έχει ήδη δημοπρατηθεί. Έχει εγκατασταθεί ο εργολάβος και γίνονται εργασίες στο παραχωρηθέν οικόπεδο.
     Μέχρι την ολοκλήρωση του έργου, που τοποθετείται χρονικά περίπου το Μάρτιο του 2006, το ΥΠΕΣΔΔΑ χρηματοδότησε τη Νομαρχιακή Αυτοδιοίκηση Σάμου τον Απρίλιο του 2005 με το ποσό των 60.000 ΕΥΡΩ για επισκευαστικές εργασίες στον υφιστάμενο χώρο φιλοξενίας λαθρομεταναστών. Με την πίστωση αυτή έγιναν εργασίες βελτίωσης και επέκτασης των δικτύων ύδρευσης, αποχέτευσης και ηλεκτροδότησης αγορά βασικών υποδομών (φωτιστικά, ψύκτες, τηλεοράσεις κ.λπ.), επισκευές στους θαλάμους, στα παράθυρα κ.λπ., κατασκευή στο προαύλιο W.C. για τους αστυνομικούς, ιατρικού εξεταστηρίου και αποθήκης.
     Επίσης, για την καλύτερη και ασφαλέστερη διαβίωση των λαθρομεταναστών, από εξαμήνου και πλέον εθελοντής ιατρός επισκέπτεται τους λαθρομετανάστες κατά τακτά χρονικά διαστήματα εβδομαδιαίως μαζί με κοινωνική λειτουργό ενώ πρόσφατα, προσλήφθηκε γιατρός και σε καθημερινή βάση η Νομαρχιακή Αυτοδιοίκηση έχει αναθέσει σε υπάλληλό της καθήκοντα επόπτη, στο χώρο διαμονής των λαθρομεταναστών.
     Σε κάθε περίπτωση, το ΥΠΕΣΔΔΑ καλύπτει όλες τις δαπάνες που αφορούν τη διαμονή και τη σίτιση των λαθρομεταναστών και έχει μέχρι στιγμής ικανοποιήσει όλες τις σχετικές οικονομικές απαιτήσεις των Νομαρχιακών Αυτοδιοικήσεων, σύμφωνα με τα αποστελλόμενα σ’ αυτό παραστατικά.
     Στο πλαίσιο της προσπάθειας για τη δημιουργία νέων Κέντρων Υποδοχής λαθρομεταναστών, το ΥΠΕΣΔΔΑ έχει εξασφαλίσει πίστωση 3.000.000 Ευρώ και έχει εντάξει στη ΣΑΕ 055 του Προγράμματος Δημοσίων Επενδύσεων, εκτός από το αίτημα της Σάμου και τα αντίστοιχα αιτήματα του Έβρου, της Εύβοιας και της Λακωνίας ύστερα από μελέτες που υπέβαλαν οι Νομαρχίες αυτές. Επίσης, στο Νομό Μαγνησίας ολοκληρώθηκε η κατασκευή νέου Κέντρου, το οποίο σύντομα θα τεθεί σε λειτουργία.
     Το Υπουργείο σε συνεργασία με την Ελληνική Εταιρεία Τοπικής Ανάπτυξης και Αυτοδιοίκησης καθώς και τις Νομαρχιακές Αυτοδιοικήσεις διεξάγει έρευνα, ώστε να καταγραφούν οι περιοχές που κατά κανόνα δέχονται λαθρομετανάστες, ο αριθμός αυτών και η συχνότητα των αφίξεων, καθώς και οι δυνατότητες φιλοξενίας τους. Εφόσον εξευρεθούν από τις Νομαρχιακές Αυτοδιοικήσεις οι κατάλληλοι χώροι και εκπονηθούν οι απαραίτητες τεχνικοοικονομικές μελέτες, το ΥΠΕΣΔΔΑ θα αναλάβει να εξασφαλίσει τις απαιτούμενες πιστώσεις για τη δημιουργία και άλλων Κέντρων φιλοξενίας λαθρομεταναστών, όπου αυτό κρίνεται αναγκαίο.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     2. Στην με αριθμό 1448/24-8-05 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. 84004/ΙΗ/5-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1448/24-8-05 που κατέθεσε η Βουλευτής κ. Τόνια Αντωνίου και αφορά στη μεταφορά του Υπουργείου Εθνικής Παιδείας και Θρησκευμάτων, σας γνωρίζουμε τα ακόλουθα:
     Η μεταφορά των Διοικητικών Υπηρεσιών του ΥΠΕΠΘ θα γίνει σε συγκεκριμένο χώρο στο Μαρούσι και σύμφωνα με τις διατάξεις του Ν. 2947/01 (ΦΕΚ 228/Α/9-10-2001).
     Ο ΟΣΚ Α.Ε. είναι αρμόδιος για την επίβλεψη του έργου.
     Η αρχική συμβατική ημερομηνία περαίωσης του έργου είναι 20-5-2006 (Α.Π. 134/11-7-2005 έγγραφο Ο.Σ.Κ.).
     Στη παρούσα φάση το έργο βρίσκεται σε επίπεδό επιχρισμάτων, κουφωμάτων και τοποθέτησης εσωτερικών χωρισμάτων.
     Ο Υφυπουργός
     ΓΕΩΡΓΙΟΣ ΚΑΛΟΣ»
     3. Στην με αριθμό 1294/16-8-05 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. 86688/5-9-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αριθμό 1294/16-8-2005 ερώτηση που κατατέθηκε στη Βουλή από την Βουλευτή κ. Χ. Μανωλιά σχετικά με τις προσλήψεις ιατρικού προσωπικού στο Ν. Ροδόπης, σας γνωρίζουμε ότι οι διαδικασίες κρίσης των ιατρών είναι ήδη σε εξέλιξη και σε εύλογο χρονικό διάστημα θα ολοκληρωθούν.
     Οι προσλήψεις επικουρικών ιατρών σε όλα τα Νοσοκομεία της υγειονομικής περιφέρειας Ανατ. Μακεδονίας Θράκης γίνονται με απόλυτα διαφανείς διαδικασίες, σύμφωνα με τις διατάξεις των ν. 3329/05 και 2889/01.
     Ο Υπουργός
     ΝΙΚΗΤΑΣ ΚΑΚΛΑΜΑΝΗΣ»
     4. Στην με αριθμό 1098/9-8-2005 ερώτηση των Βουλευτών κυρίων Γεωργίου Χουρμουζιάδη και Ιωάννη Πατσιλινάκου δόθηκε με το υπ’ αριθμ. 80130/ΙΗ/5-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1098/9-8-2005 την οποία κατέθεσαν οι Βουλευτές κ.κ. Γεωργ. Χουρμουζιάδης και Γιαν. Πατσιλινάκος και αφορά στη σχολική στέγη στο Ν. Ηρακλείου, σας γνωρίζουμε τα ακόλουθα: 
     Η Νομαρχιακή Αυτοδιοίκηση Ηρακλείου έχει την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης στην Αγία Πελαγία του Δήμου Γαζίου του ιδίου νόμου (ν.2218/1994, ν.2240/1994 και π.δ. 30/1996).
     Επιπλέον, η Νομαρχιακή Αυτοδιοίκηση σε συνεργασία με την οικεία Περιφέρεια έχει τη δυνατότητα να εντάξει τα έργα κατασκευής σχολικών κτιρίων στο αντίστοιχο Π.Ε.Π. (Γ΄ Κ.Π.Σ.).
     Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
     Το 2004 διατέθηκε στο Νομό Ηρακλείου το ποσό των 900.000,00 € για οικόπεδα, μελέτες και κατασκευές σχολικών κτιρίων από το Π.Δ.Ε. του ΥΠ.Ε.Π.Θ.
     Η ετήσια επιχορήγηση της Ν.Α. Ηρακλείου για το έτος 2005 ανέρχεται στο ποσό των 2.600.000,00 €.
     Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
     Ο Υφυπουργός
     ΓΕΩΡΓΙΟΣ ΚΑΛΟΣ»
     5. Στην με αριθμό 1978/9-9-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 48892/30-9-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης, αναφορικά με το αντικείμενο του θέματος και μετά το ανωτέρω (β) σχετικό έγγραφο της Περιφέρειας Κρήτης σας πληροφορούμε ότι θα καταβληθεί προσπάθεια για ένταξη του παραπάνω έργου σε πρόγραμμα χρηματοδότησης για την κατασκευή του μετά την ωρίμανσή του από άποψη μελετών οι οποίες εκπονούνται κανονικά.
     Όσον αφορά τη δυνατότητα κατασκευής του εν λόγω έργου με προδιαγραφές σύγχρονου αυτοκινητόδρομου (εφόσον τελικά προκριθεί το Καστέλλι για τη χωροθέτηση του Νέου Διεθνούς Αεροδρομίου του Ηρακλείου), σας γνωρίζουμε ότι στην μελέτη του έργου θα υπάρχει πρόβλεψη για αυξημένο εύρος ζώνης απαλλοτρίωσης και δυνατότητα επέκτασης των τεχνικών έργων ώστε να εξασφαλισθούν οι προϋποθέσεις για αναβάθμιση του οδικού άξονα Χερσόνησος-Καστέλλι ανάλογα με τις κυκλοφοριακές ανάγκες για να εξυπηρετεί ένα σύγχρονο αυτοκινητόδρομο.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     6. Στην με αριθμό 1916/8-9-05 ερώτηση του Βουλευτή  κ. Αθανασίου Λεβέντη δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./139/29-9-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμό πρωτοκόλλου 1916/8-9-05 ερώτησης του Βουλευτή κ. Θ. Λεβέντη, σχετικά με το ιστορικό τείχος της Αγίας Τριάδας στα Μέγαρα που κινδυνεύει από εγκατάλειψη, σας πληροφορούμε τα εξής:
     Η αρμόδια Εφορεία του ΥΠΠΟ έχει εντάξει στο πρόγραμμα δράσης του έτους 2005 την επανάκτηση πύργου-τείχους της Αγίας Τριάδος στο νέο Μέλι με το ποσό των 7.000 ευρώ. Το πρόγραμμα έχει εγκριθεί και βρίσκεται στην διαδικασία χρηματοδότησης.
     Ήδη αρχιτέκτων της αρμόδιας υπηρεσίας του ΥΠΠΟ έχει εκπονήσει μελέτη άμεσων μέτρων στερέωσης-αποκατάστασης του καταρρεύσαντος τμήματος του τείχους. Ο Δήμος Μεγάρων με σχετικό έγγραφό του έχει δηλώσει δυνατότητα διάθεσης εργατικού προσωπικού.
     Μετά τα ανωτέρω το ΥΠΠΟ θα προχωρήσει στη διαδικασία της υλοποίησης της σχετικής μελέτης με την προϋπόθεση ότι ο Δήμος Μεγάρων θα καλύψει το κόστος των απαιτουμένων εργασιών.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     7. Στην με αριθμό 1127/11-8-05 ερώτηση των Βουλευτών κυρίων Τάκη Τσιόγκα και Λιάνας Κανέλλη δόθηκε με το υπ’ αριθμ. Α.Π.Υ./1Α/21/2-9-05 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σε ό, τι μας αφορά, σας διαβιβάζουμε συνημμένως το υπ' αριθμ. πρωτ. 1137/1.9.2005 έγγραφο του Προέδρου-Διευθύνοντος Συμβούλου της ΕΡΤ-ΑΕ, μετά των συνημμένων σ' αυτό εγγράφων (ήτοι γνωμοδότηση του Νομικού Συμβούλου της ΕΡΤ-ΑΕ και αντίγραφα της Σύμβασης Καθορισμού), από τα οποία προκύπτει η απάντηση στο θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 1304/17-8-05 ερώτηση του Βουλευτή κ. Ευγένιου Χαϊτίδη δόθηκε με το υπ’ αριθμ. Α.Π.Υ./1Α/22/2-9-05 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σε ό,τι μας αφορά, σας διαβιβάζουμε συνημμένως το υπ' αριθμ. πρωτ. 1138/1.9.2005 έγγραφο του Προέδρου-Διευθύνοντος Συμβούλου της ΕΡΤ-ΑΕ, στο οποίο απαντάται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 447/15-7-05 ερώτηση του Βουλευτή κ. Ιωάννη Δημαρά δόθηκε με το υπ’ αριθμ. 1519/10-8-05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
     «Κατά την φετινή τουριστική περίοδο, εκτός των Περιφερειακών Υπηρεσιών Τουρισμού (ΠΥΤ) που λειτουργούν σε όλες τις περιφέρειες της χώρας και χειρίζονται θέματα που αφορούν συνολικά στον τουρισμό, γραφεία αποκλειστικά για παροχή πληροφοριών λειτουργούν επιπλέον 2 στην Αττική, στην Κέρκυρα, στην Κεφαλονιά, 3 στην Κρήτη, στη Ρόδο, στη Σάμο, στη Σαντορίνη, καθώς και 2 στην Θεσσαλονίκη, την Πάτρα, την Καλαμάτα, το Γύθειο, την Ηγουμενίτσα και την Καβάλα. Επίσης, για δεύτερη χρονιά λειτουργούν 5 νέα γραφεία στην Αττική.
     Πέραν των παραπάνω, έχει δρομολογηθεί για την επόμενη τουριστική περίοδο η λειτουργία νέων γραφείων σε ακόμα περισσότερες τουριστικές περιοχές της χώρας και σε νησιά όπως Μύκονος, Πάρος κλπ. Τέλος, όσον αφορά το' περίπτερο πληροφοριών στη Νάξο, για το οποίο ουδεμία ευθύνη φέρουμε, αυτό λειτούργησε το καλοκαίρι του 2004 υπό την εποπτεία του Δημοτικού Λιμενικού Ταμείου, το οποίο φέτος ανέστειλε την λειτουργία του λόγω προβλημάτων με το Λιμεναρχείο Νάξου.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     10. Στην με αριθμό 358/13-7-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 1521/10-8-05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
     «Αναφορικά με την παραπάνω ερώτηση, σας γνωρίζουμε τα ακόλουθα:
     Σύμφωνα με τα ισχύοντα, το αδίκημα της άγρας πελατών (όπως αυτό περιγράφεται στις διατάξεις της παρ.3 του άρθρου 4 του ν.2160193 και παρ. 2 του άρθρου 27 του ν. 2636/98) πληροί την αντικειμενική υπόσταση του άρθρου 458 του Ποινικού Κώδικα και τιμωρείται από αυτήν.
     Αναμφίβολα το πρόβλημα της άγρας πελατών επηρεάζει εξαιρετικά αρνητικά την τουριστική εικόνα της χώρας μας. Όμως, η προώθηση μιας τέτοιας διάταξης-είναι εκτός πλαισίου των αρμοδιοτήτων του Υπουργείου Τουρισμού, αφού υπάγεται αποκλειστικά στην αρμοδιότητα και την νομοθετική πρωτοβουλία του Υπουργείου Δικαιοσύνης. Στόχος μας είναι να λυθεί το πρόβλημα και για αυτό τον σκοπό συνεργαζόμαστε στενά με το Υπουργείο Δικαιοσύνης ώστε αυτό να προβεί σε τροποποίηση της νομοθετικής ρύθμισης για την ποινική αντιμετώπισή του.
     Τέλος, ο Υφυπουργός Τουριστικής Ανάπτυξης με πρόσφατη εγκύκλιο (ΑΠ:8018/30-6-05) εφιστά την προσοχή σχετικά με το συγκεκριμένο ζήτημα σε όλους τους αρμόδιους φορείς και ζητά εντατικοποίηση των ελέγχων αλλά και συνεργασία όλων των υπευθύνων ώστε να αντιμετωπιστεί αποτελεσματικά το πρόβλημα.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     11. Στην με αριθμό 1100/9-8-05 ερώτηση των Βουλευτών κυρίων Τάκη Τσιόγκα και Νικολάου Γκατζή δόθηκε με το υπ’ αριθμό 1294/2-9-2005 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε ότι το ΥΠΕΧΩΔΕ είναι αρμόδιο για την αποκατάσταση των ζημιών σε κτίρια μετά από θεομηνίες (σεισμό, πλημμύρες, πυρκαγιές, κατολισθήσεις) στις περιπτώσεις που η περιοχή επλήγη έχει ενταχθεί με Κοινή Υπουργική- Απόφαση και έχει ενταχθεί σε προγράμματα χρηματοδότησης του ΥΠΟΙΟ (αφού προηγουμένως έχει υποβληθεί, σχετικό αίτημα από τη Νομαρχιακή Αυτοδιοίκηση).
     Όσον αφορά τις ζημιές στα τοπικά έργα υποδομής, αγροτική οδοποιία κλπ. είναι. αρμοδιότητα της Περιφέρειας και της Νομαρχιακής Αυτοδιοίκησης από την οποία υπάρχει σχετικό αίτημα προς το Υπουργείο Εσωτερικών, Δημόσιας Διοίκησης και Αποκέντρωσης.
     Ο Υφυπουργός
     Θ. ΞΑΝΘΟΠΟΥΛΟΣ»
     12. Στην με αριθμό 2272/16.9.05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ.Κ.Ε./168/7-10-05 έγγραφο από τον Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 2272/16.09.2005 Ερώτηση του Βουλευτή κ. Μιχάλη Καρχιμάκη,
     σας γνωρίζουμε τα εξής:
     Σύμφωνα με την τελευταία ενημέρωση του Τεχνικού Συμβούλου του Υπουργείου Πολιτισμού, τα παρακάτω τρία έργα εντάσσονται στο Πρόγραμμα «Ελλάδα 2004» και έχουν πλήρως ολοκληρωθεί:
     1. «Ηλεκτροφωτισμός Εθνικού Σταδίου» Δήμου Ιεράπετρας.
     2. «Ξύλινες Κερκίδες στο Κλειστό Γυμναστήριο» Δήμου Ιεράπετρας.
     3. «Κλειστό Γυμναστήριο» Δήμου Ιεράπετρας.
     Το έργο «Εργασίες στο Αθλητικό Κέντρο» Δήμου Σητείας είχε ενταχθεί, αλλά ουδέποτε εξασφαλίστηκαν οι απαραίτητες πιστώσεις, ώστε να προχωρήσει η δημοπράτησή του.
     Η Αναπληρωτής Υπουργός
     ΦΑΝΗ ΠΑΛΛΗ-ΠΕΤΡΑΛΙΑ»
     13. Στην με αριθμό 2161/15-9-05 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ.Κ.Ε./155/7-10-05 έγγραφο από τον Αναπληρωτή Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 2161/15.09.2005 Ερώτηση των Βουλευτών κ.κ. Νίκου Γκατζή και Τάκη Τσιόγκα, σας γνωρίζουμε τα εξής:
     Η διανομή του κινητού εξοπλισμού βρίσκεται σε εξέλιξη μέχρι και σήμερα. Έγινε βάση κριτηρίων όπως η κοινωνική ωφέλεια, η υποστήριξη της Περιφέρειας, η κάλυψη αναγκών νοσοκομείων, προνοιακών ιδρυμάτων, Πανεπιστημίων, η υποστήριξη κοινωνικών προγραμμάτων (βοήθεια στο σπίτι, μεταφορά μαθητών από απομακρυσμένες περιοχές στα σχολεία τους). Ιδιαίτερη μέριμνα επιδείχθηκε για τα άτομα με ειδικές ανάγκες.
     Προκειμένου να θεσπιστoύν οι διαδικασίες κατανομής έχουν εκδοθεί οι υπ' αριθμ. 2/57432/0025 (ΦΕΚ 1606/Β΄/27.10.04) και 2/44890/0004 (ΦΕΚ 1334/ΒΊ31.8.04) Κοινές Υπουργικές Αποφάσεις. Οι ανωτέρω ΚΥΑ δίνουν την εξουσιοδότηση στην ανώνυμη Εταιρεία με την επωνυμία «Ολυμπιακά Ακίνητα Α.Ε.» να διαθέσει τον εξοπλισμό.
     Όπως γίνεται εύκολα αντιληπτό, στόχος της διανομής του κινητού εξοπλισμού είναι αφενός να καλυφθούν οι ανάγκες στους τομείς κοινωνικής αλληλεγγύης και πρόνοιας και αφετέρου να εξοικονομηθούν σημαντικοί πόροι από τον κρατικό προϋπολογισμό.
     Η Αναπληρωτής Υπουργός
     ΦΑΝΗ ΠΑΛΛΗ-ΠΕΤΡΑΛΙΑ»
     14. Στην με αριθμό 1667/31-8-05 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. 229/6-10-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 16179/9-9-2005 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Ι. Μπούγα.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     15. Στην με αριθμό 1327/19-8-05 ερώτηση του Βουλευτή κ. Κων/νου Σπηλιόπουλου δόθηκε με το υπ’ αριθμ. 221/6-10-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 15896/7-9-2005 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή Κ. Κ. Σπηλιόπουλου.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     16. Στην με αριθμό 1658/31-8-05 ερώτηση του Βουλευτή κ. Εμμανουήλ Όθωνα δόθηκε με το υπ’ αριθμ. 226/6-10-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 16180/9-9-2005 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Μ. Όθωνα.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     17. Στην με αριθμό 1647/31-8-05 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 224/6-10-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 66403/7-9-2005 έγγραφο του Προέδρου του Οργανισμού Πληρωμών και Ελληνικών Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Η. Καλλιώρα.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     18. Στην με αριθμό 1330/22-8-05 ερώτηση του Βουλευτή κ. Παναγιώτη Σγουρίδη δόθηκε με το υπ’ αριθμ. 168/6-10-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε ο Βουλευτής κ. Π. Σγουρίδης σας διαβιβάζουμε συνημμένα το με αριθμ. πρωτ. 15661/31-8-2005 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     19. Στην με αριθμό 2053/13-9-05 ερώτηση και 757/16-9-05/16-5-05 ΠΑΒ των Βουλευτών κυρίων  Αθανασίου Μωραΐτη και Ανδρέα Μακυρπίδη δόθηκε με το υπ’ αριθμ. 271/6-10-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στα παραπάνω που κατέθεσαν οι Βουλευτές κ.κ. Θ. Μωραΐτης, Α. Μακρυπίδης, σας πληροφορούμε τα εξής:
     Με τις 98464/2502/22-05-03, 106414/3549/15-07-03, 90187/681/06-02-04, 90193/806/12-2-04 και 90194/807/12-02-04 Αποφάσεις του Υπ. Γεωργίας, εγκρίθηκε η κατασκευή ή η σύνταξη μελετών για πενήντα τέσσερα (54) «Δασικά Χωριά».
     Το μέσο κόστος κάθε «Δασικού Χωριού» είναι 2.500.000,00 € και επομένως για την υλοποίηση όλων των εγκριθέντων έχουμε ένα κόστος 135.000.000,00 €.
     Η χρηματοδότηση για την κατασκευή των «Δασικών Χωριών» γίνεται από εθνικούς πόρους.
     Δυστυχώς ο μεγάλος αριθμός εγκριθέντων «Δασικών Χωριών» και το υψηλό κόστος δεν μας επιτρέπει να καθορίσουμε ακριβές χρονοδιάγραμμα έναρξης των εργασιών και ολοκλήρωσης των επενδύσεων, για το «Δασικό Χωριό» Αμβρακιάς του Δήμου Θέρμου Ν. Αιτωλοακαρνανίας.
     Σημειώνουμε ότι για την κατασκευή «Δασικών Χωριών» ισχύει πλέον η 96640/2727/06-06-05 εγκύκλιος του Υπουργείου Αγροτικής Ανάπτυξης και Τροφίμων.
     Ο Υπουργός
     ΕΥΑΓΓΕΛΟΣ ΜΠΑΣΙΑΚΟΣ»
     20. Στην με αριθμό 1624/30-8-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 3266Β/23-9-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σας γνωρίζουμε ότι:
     1. Σύμφωνα με το ισχύον Περιφερειακό Πλαίσιο Χωροταξικού Σχεδιασμού και Αειφόρου Ανάπτυξης (Π.Π.Χ.Σ.Α.Α.) της Περιφέρειας Κρήτης (Απόφαση με αρ. 25291/2003, ΦΕΚ 1486/Β/10 στην 10.2003), ο Κόκκινος Πύργος προβλέπεται ως εμπορικό Λιμάνι Περιφερειακής εμβέλειας.
     2. Ο ρόλος αυτός ενδέχεται να επαναξιολογηθεί από τη μελέτη του Εθνικού Χωροταξικού Σχεδίου, για την κατάρτιση του Γενικού Πλαισίου, η ανάθεση της οποίας βρίσκεται σε εξέλιξη.
     3. Στο Πρόγραμμα Δράσης του προαναφερόμενου Περιφερειακού Πλαισίου δεν προβλέπεται συγκεκριμένο χρονοδιάγραμμα υλοποίησης των στόχων του που αφορούν στην λιμενική υποδομή. Ωστόσο υιοθετούνται, για το μεσοπρόθεσμο ορίζοντα του (2000-2006), οι προβλέψεις του ΠΕΠ Κρήτης 2000-2006, σύμφωνα με το οποίο προτείνεται η διάθεση του ποσού των 28.328 χιλ. ευρώ ως συμμετοχή της Περιφέρειας στα διεθνή μεταφορικά δίκτυα ως κόμβων διαμετακόμισης (λιμάνια, αεροδρόμια και βασική εμπορική υποδομή). Παράλληλα εκτιμάται ότι ο κύριος όγκος της συμμετοχής των τομεακών πολιτικών και προγραμμάτων θα κατευθυνθεί προς την ολοκλήρωση της μεταφορικής υποδομής. Σημαντικό, επίσης, εκτιμάται ότι θα είναι το ποσοστό της Δημόσιας Δαπάνης που θα διατεθεί για έργα μεταφορικής υποδομής στο σύνολο της προγραμματικής περιόδου.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     21. Στην με αριθμό 1623/30-8-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 3265Β/23-9-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     Απαντώντας στην ανωτέρω σχετική ερώτηση σας γνωρίζουμε τα ακόλουθα σύμφωνα με σχετικό έγγραφο του Νομάρχη Ηρακλείου:
     Στην εντός σχεδίου περιοχή του οικισμού Άνω Βιάννου εκδίδονται οικοδομικές άδειες από το αρμόδιο Τμήμα Πολεοδομίας Καστελλίου σύμφωνα με τις κείμενες πολεοδομικές διατάξεις. Ο Δήμος Βιάννου δεν έχει αρμοδιότητα όσον αφορά στην έκδοση οικοδομικών αδειών.
     Δεν υπάρχει καμία ειδική πολεοδομική ρύθμιση βάσει της οποίας να απαγορεύεται η αγοραπωλησία κτισμάτων ή οικοπέδων στην προαναφερόμενη περιοχή.
     Από έλεγχο των στοιχείων του σχετικού φακέλου της Υπηρεσίας (Ν.Α. Ηρακλείου) φαίνεται ότι τηρήθηκε η διαδικασία δημοσιοποίησης του Ρυμοτομικού Σχεδίου Άνω Βιάννου. Δεν βρέθηκαν τα φύλλα των εφημερίδων στα οποία έγινε η σχετική δημοσίευση από την Κοινότητα Άνω Βιάννου.
     Σήμερα η Αρμοδιότητα ακύρωσης του Σχεδίου ανήκει στον Γ. Γραμματέα Περιφέρειας Κρήτης, δεδομένου ότι ο οικισμός δεν είναι παραλιακός.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     22. Στην με αριθμό 492/18-7-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 3268Β/23-9-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της παραπάνω Ερώτησης σας γνωρiζουμε ότι:
     Τα Υποθηκοφυλακεία της Χώρας (έμμισθα και άμισθα) αποτελούν υπηρεσiες του Υπουργείου Δικαιοσύνης. Μετά την περαίωση των εργασιών κτηματογράφησης και την ολοκλήρωση των πρώτων εγγραφών στα κτηματολογικά βιβλία στις περιοχές που έχουν κηρυχθεί υπό κτηματογράφηση ορiζεται με απόφαση του Οργανισμού Κτηματολογίου και Χαρτογραφήσεων Ελλάδας (Ο.Κ.Χ.Ε), που δημοσιεύεται στην Εφημερίδα της Κυβερνήσεως, η έναρξη ισχύος του Κτηματολογίου. Από την έναρξη ισχύος του Κτηματολογίου τα έμμισθα ή άμισθα Υποθηκοφυλακεία, στων οποίων την τοπική αρμοδιότητα εμπίπτουν οι κτηματογραφημένες περιοχές, λειτουργούν μεταβατικά ως Κτηματολογικά Γραφεία. Στο νομό Ηρακλεiου Κρήτης διενεργούνται εργασiες κτηματογράφησης στον Δήμο Ηρακλεiου, οι οποiες όμως δεν έχουν ολοκληρωθεί και συνακολούθως δεν υφίστανται αρχικές κτηματολογικές εγγραφές δικαιούχων και εγγραπτέων δικαιωμάτων επί των ακινήτων της υπό κτηματογράφηση περιοχής. Ως εκ τούτου το έμμισθο Υποθηκοφυλακείο Ηρακλείου εξακολουθεί να διενεργεί μεταγραφές και εγγραφές πράξεων για τα ακίνητα του Δήμου Ηρακλείου που εμπίπτουν στην αρμοδιότητά του σύμφωνα με το ισχύον σύστημα μεταγραφών και υποθηκών και να εκδίδει τα προβλεπόμενα πιστοποιητικά.
     Θα πρέπει τέλος να τονιστεί, ότι η σύνταξη του Κτηματολογίου που οδηγεί στις πρώτες εγγραφές έχει διαπιστωτικό και μόνο χαρακτήρα. Η ορθότητα των αρχικών εγγραφών μπορεί να αμφισβητηθεί μέσα στη νόμιμη αποκλειστική προθεσμία που προβλέπουν οι διατάξεις του άρθρου 6 του ν. 2664/1998, μετά την πάροδο της οποίας παράγεται αμάχητο τεκμήριο υπέρ των φερομένων με αυτές ως δικαιούχων, εφόσον δεν αμφισβητήθηκε η ορθότητά τους ή απερρίφθη με αμετάκλητη δικαστική απόφαση η ασκηθείσα αγωγή.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     23. Στην με αριθμό 1588/29-8-05 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 3259Β/23-9-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση του παραπάνω σχετικού, σας πληροφορούμε ότι:
     1. Δεν έχει ολοκληρωθεί ακόμη η διαδικασία περιβαλλοντικής αδειοδότησης (Κ.Υ.Α. έγκρισης  περιβαλλοντικών όρων).
     2. Η προστασία του φυσικού και ανθρωπογενούς περιβάλλοντος κατά την περιβαλλοντική αδειοδότηση έργων και δραστηριοτήτων, αποτελεί βασικό μέλημα της Υπηρεσίας μας. Έτσι στα πλαίσια των αρμοδιοτήτων της, η Υπηρεσία μας αξιολογεί την Μ.Π.Ε. και τις όποιες επισημάνσεις όχι μόνο των Φορέων, αλλά και των πολιτών για την κατασκευή και λειτουργία του εν θέματι έργου, σύμφωνα με την υφιστάμενη Ελληνική και Κοινοτική Νομοθεσία, προκειμένου αυτές οι εγκαταστάσεις να εντάσσονται σε μια ορθολογική διαχείριση των στερεών αποβλήτων της ευρύτερης περιοχής με ταυτόχρονη προστασία της υγείας των κατοίκων και του περιβάλλοντος.
     Ειδικότερα για την προστασία της ύδρευσης Θεσσαλονίκης, έχουν προταθεί όροι για την κατασκευή και λειτουργία του έργου από τις Υπηρεσίες του Υπουργείου Υγείας και Κοινωνικής Αλληλεγγύης.
     Όσον αφορά στην επίδραση του έργου στον αρχαιολογικό χώρο της Βεργίνας, σας γνωρίζουμε τα παρακάτω:
     Μετά την προβλεπόμενη από τη μελέτη περιμετρική δενδροφύτευση, καθώς και την προβλεπόμενη εκσκαφή βάθους 2,5 m στη βάση του υφιστάμενου ορύγματος για την διαμόρφωση του χώρου, δεν θα υπάρχει οπτική επαφή από οποιοδήποτε σημείο του οδικού δικτύου προς και από τη Βεργίνα.
     Επίσης, σύμφωνα με την μελέτη, θα είναι αδύνατη η οπτική επαφή τόσο του κηρυγμένου αρχαιολογικού χώρου που απέχει 2,7 km, όσο και της Βεργίνας που απέχει 4,7 km από τα κτίρια και τις εγκαταστάσεις, επειδή μεσολαβούν λόφοι με μεγαλύτερο υψόμετρο, όπως φαίνεται και στο χάρτη Γ.Υ.Σ., ο οποίος έχει κατατεθεί με την Μ.Π.Ε..
     Τέλος σας επισημαίνουμε ότι το έργο διαχείρισης απορριμμάτων Ν. Ημαθίας, έχει γίνει αποδεκτό τόσο από το Κ.Α.Σ. όσο και από τις αρμόδιες Υπηρεσίες του Υπουργείου Πολιτισμού με την υπ' αρ. 49/13.12.04 ομόφωνη θετική γνωμοδότηση του Κεντρικού Αρχαιολογικού Συμβουλίου για την κατασκευή του έργου στην εν λόγω θέση, καθώς και:
     α) Την Απόφαση του Υφυπουργού Πολιτισμού με αριθμό πρωτοκόλλου ΥΠΠΟ/ΓΔΑΠΚ/ΑΡΧ/Α1/Φ17/94610/5322/17.12.04 «Έγκριση Χωροθέτησης μονάδας επεξεργασίας απορριμμάτων και συγκροτήματος παραγωγής ενέργειας από απορρίμματα Νομού Ημαθίας».
     β) Την υπό όρους θετική γνωμοδότηση, για την κατασκευή και λειτουργία του έργου, της Γενικής Διεύθυνσης Αρχαιοτήτων του Υπουργείου Πολιτισμού αριθμός πρωτοκόλλου ΥΠ.ΠΟ./ΓΔΑΠΚ/ΑΡΧ/Α1/Φ17/38467/1942/26-5-05.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σαλαγιάννη.
     Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής: 
     Τη Δευτέρα 31 Οκτωβρίου και ώρα 18.30΄ θα διεξαχθεί προ ημερησίας διατάξεως συζήτηση, με πρωτοβουλία της Κυβέρνησης, σε επίπεδο Αρχηγών Κομμάτων, για θέματα εξωτερικής πολιτικής.
     Επίσης, ο Βουλευτής Β΄ Θεσσαλονίκης κ. Δημήτριος Γαλαμάτης ζητεί άδεια ολιγοήμερης απουσίας στο εξωτερικό από 28.10.2005 έως 1.11.2005. Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Θα συζητηθεί η πρώτη με αριθμό 126/18.10.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Απασχόλησης και Κοινωνικής Προστασίας, σχετικά με τα κριτήρια για την έκδοση καρτών ανεργίας, τον αποκλεισμό των αγροτών και των ωρομισθίων καθηγητών κ.λπ..
     Το περιεχόμενο της επίκαιρης ερώτησης του κ. Σαλαγιάννη έχει ως εξής:
     «Άνιση μεταχείριση σε βάρος των αγροτών δημιουργείται στη διαδικασία έκδοσης καρτών ανεργίας μετά τις τελευταίες εγκυκλίους του Ο.Α.Ε.Δ. (Β130709/22.9.2005 και Β133218/13.10.2005). Σύμφωνα με αυτές δεν εκδίδονται πλέον κάρτες ανεργίας και δεν χορηγούνται βεβαιώσεις ανεργίας στους ασφαλισμένους στον Ο.Γ.Α. που το εισόδημά τους προέρχεται αποκλειστικά ή κατά κύριο λόγο από αγροτικές δραστηριότητες.
     Αντίθετα, δεν συμβαίνει το ίδιο για άλλες επαγγελματικές ομάδες όπου τηρούνται εισοδηματικά όρια και κριτήρια για την έκδοση κάρτας ανεργίας.
     Αποκλεισμοί, όμως, από τα μητρώα ανέργων παρατηρούνται και σε άλλες περιπτώσεις όπου ο Ο.Α.Ε.Δ. με διάφορα τερτίπια δεν θεωρεί άνεργο τον ωρομίσθιο καθηγητή που διδάσκει δύο ώρες την εβδομάδα και διαγράφει από τα μητρώα και όσους καθυστερούν έστω και μία ημέρα να θεωρήσουν την κάρτα ανεργίας. 
     Βρήκε, λοιπόν, τρόπους το Υπουργείο Απασχόλησης να μειώσει την ανεργία, σαν να πρόκειται για ένα θέμα που η αντιμετώπισή του χρήζει «λογιστικής τακτοποίησης».
     Επειδή συγκεχυμένη είναι η κατάσταση ως προς το δικαίωμα απόκτησης κάρτας ανεργίας, η κατοχή της οποίας σε πολλές περιπτώσεις αποτελεί πλεονέκτημα για μια σειρά από δράσεις και διαδικασίες του Ο.Α.Ε.Δ.
     Ερωτάται ο κύριος Υπουργός:
     1. Ποιος θεωρείται σήμερα άνεργος; Ποια κριτήρια μπαίνουν για την απόκτηση της ιδιότητας του ανέργου και ποια δικαιολογητικά πρέπει να προσκομίσει κάποιος στον Ο.Α.Ε.Δ. για να αποδείξει την ανεργία του, αφού για τους αγρότες δεν υπάρχουν συγκεκριμένα εισοδηματικά κριτήρια και οι ωρομίσθιοι καθηγητές, που διδάσκουν δύο ώρες εβδομαδιαία, δεν μπορούν να βγάλουν κάρτα ανεργίας, παρόλο που για τους ασφαλισμένους του Ι.Κ.Α. προβλέπεται έκδοση κάρτας ανεργίας για όσους απασχολούνται μέχρι δώδεκα ημερομίσθια το μήνα (τρία κάθε εβδομάδα);
     2. Γιατί δεν δίνεται περίοδος ανοχής μερικών ημερών στη θεώρηση των καρτών ανεργίας, όπως γινόταν μέχρι πριν λίγο καιρό;»
     Στην ερώτηση του κ. Σαλαγιάννη θα απαντήσει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κύριε συνάδελφε, ο ν. 1545 του 1985 λέει ότι δεν θεωρούνται άνεργοι όσοι η κύρια απασχόλησή τους είναι οι γεωργικές, δασικές ή κτηνοτροφικές εργασίες. Είναι νόμος του ΠΑ.ΣΟ.Κ.. Εν συνεχεία, ο ν. 3050 του 2002 –πάλι νόμος του ΠΑ.ΣΟ.Κ.- προσδιορίζει την ιδιότητα του κατ’ επάγγελμα αγρότη.  Ο Ο.Α.Ε.Δ., λοιπόν, ουδέποτε κατέγραφε ως άνεργους τους κατ’ επάγγελμα αγρότες. Και γι’ αυτό το λόγο ουδέποτε τους ενέτασσε στα ενεργητικά προγράμματα απασχόλησης που εκπονούσε. 
     Σήμερα δεν έχει αλλάξει τίποτα απολύτως σε σχέση με τους κατ’ επάγγελμα αγρότες. Ο Ο.Α.Ε.Δ. εφαρμόζει τους παραπάνω νόμους. Υπάρχουν ακραίες περιστάσεις ή ακραία παραδείγματα. Σας αναφέρω ένα παράδειγμα: Αγρότης με εισόδημα 500, 1000, 1500 ευρώ δεν υποχρεούται να υποβάλει φορολογική δήλωση. Ως εκ τούτου, δεν υπάγεται στο ν. 3050 του 2002. Κατ’ επέκταση, δεν θίγονται τα όποια δικαιώματά του σε σχέση με την έκδοση της κάρτας ανεργίας και τη συμμετοχή του στα προγράμματα του Ο.Α.Ε.Δ.. Θέλω να σας ενημερώσω ότι για τη συμμετοχή των αγροτών στα προγράμματα κατάρτισης υπάρχει ειδικός φορέας, ο οποίος έχει συσταθεί γι’ αυτό το σκοπό. Είναι ο Οργανισμός Γεωργικής Επαγγελματικής Εκπαίδευσης, Κατάρτισης και Απασχόλησης -ο Ο.Γ.Ε.Ε.Κ.Α.- «ΔΗΜΗΤΡΑ», ο οποίος παρέχει εξειδικευμένα προγράμματα κατάρτισης σε αγρότες. Και η καθήλωσή του τόσα χρόνια σε αδράνεια είναι ένα ερώτημα που πρέπει να απασχολήσει σοβαρά όσους αναρωτιώνται σήμερα ότι δεν γίνεται κατάρτιση. Υπάρχει χρόνια αυτός ο Οργανισμός.
     Γενικότερα, για τα θέματα της κάρτας ανεργίας πρέπει να γνωρίζετε ότι παρ’ όλο που ο κάτοχος της κάρτας ανεργίας πρέπει να τη θεωρεί κάθε μήνα, με εγκύκλιό μας δίνουμε επιπλέον πέντε ημέρες. Εσείς λέτε για μία ημέρα. Είναι επιπλέον πέντε ημέρες με εγκύκλιο του Ο.Α.Ε.Δ..
     Κύριε συνάδελφε, ξέρετε ότι δημιουργούνται πολύ μεγάλα προβλήματα από τη μη διαγραφή από τα μητρώα του Ο.Α.Ε.Δ. αυτών που έχουν  βρει εργασία. Έρχεται ο εργοδότης, προσφέρει θέσεις εργασίας και ο Ο.Α.Ε.Δ. καθυστερεί μέσω του Ο.Π.Α. να υποδείξει υποψηφίους, οι οποίοι δεν έχουν διαγραφεί. 
     Άρα, λοιπόν, κάνουμε ό,τι είναι δυνατόν για να εξυπηρετήσουμε καλύτερα και να υπηρετήσουμε ειδικά αυτό τον υπερήφανο αγρότη. Να συζητήσουμε ότι πρέπει να γίνει μια αλλαγή νομοθεσίας; Να το δούμε. Το ζητούμενο όμως ποιο είναι; Μην μας λέτε, με αφορμή αυτή την επίκαιρη ερώτηση και αυτά τα στοιχεία για τους αγρότες, ότι έτσι μειώνουμε την ανεργία. 
     Δεν ανακοίνωσε ποτέ, κύριε Σαλαγιάννη, το Υπουργείο Απασχόλησης και Κοινωνικής Προστασίας την ανεργία. Την ανεργία, ως ανεργία, σας ενημερώνω ότι την ανακοινώνει η Εθνική Στατιστική Υπηρεσία, η οποία ανήκει στο Υπουργείο Οικονομίας. Την ανακοινώνει η EUROSTAT. Εάν έπρεπε να το κρατήσουμε κρυφό ή να το βγάλουμε έτσι που θα ικανοποιούσε εσάς, αυτή είναι μια άλλη λογική. Και δεν νομίζω ότι σήμερα ο άνεργος, η ανεργία στη χώρα μας, χρειάζεται τέτοιες μεθοδεύσεις. Αυτό που χρειάζεται είναι ένα: Να δούμε με το εργαλείο αυτό, που είναι η EUROSTAT και η Εθνική Στατιστική Υπηρεσία -οι δείκτες της ανεργίας- τα μέτρα που λαμβάνουμε για την απασχόληση είναι σε καλό δρόμο, ή όχι; Μπορούμε να τα βελτιώσουμε; 
     Αυτό έχει σημασία, κύριε Σαλαγιάννη, και γι’ αυτό είναι πρόθυμο το Υπουργείο να ακούσει και τις δικές σας προτάσεις.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ορίστε, κύριε Σαλαγιάννη, έχετε το λόγο.
     ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, ο κύριος Υφυπουργός να μην επικαλείται νόμους, διατάξεις και εγκυκλίους που ποτέ δεν εφαρμόστηκαν, για να αποκλείσει τους αγρότες από την κάρτα ανεργίας. Ο νόμος του 2002 που επικαλείται, ποτέ δεν αξιοποιήθηκε και αναφέρεται σε άλλα θέματα. Ποτέ δεν αξιοποιήθηκε ως κριτήριο για το εάν θα πρέπει ή όχι κάποιος αγρότης να πάρει κάρτα ανεργίας. 
     Το ερώτημα είναι απλό: Άλλαξε ή δεν άλλαξε ο τρόπος, οι προϋποθέσεις, τα κριτήρια με τα οποία κάποιος αγρότης μπορεί να εγγραφεί ως άνεργος για να πάρει κάρτα ανεργίας, ή για να ανανεώσει την κάρτα ανεργίας, ή για να πάρει βεβαίωση για το Α.Σ.Ε.Π.; Εάν δεν άλλαξε, τότε γιατί δύο οι παρόντες εγκύκλιοι, μία του Σεπτέμβρη και μία του Οκτωβρίου; Για πλάκα τις στείλαμε; Πάρτε πίσω τις εγκυκλίους, εάν δεν άλλαξε τίποτε.
     Άλλαξε, λοιπόν, γιατί εκατοντάδες αγρότες στην Καρδίτσα πάνε να πάρουν κάρτα ανεργίας και δεν τους δέχονται. Άλλαξε και παράλλαξε. Πενήντα ευρώ εισόδημα εάν έχει κάποιος αγρότης, δεν θεωρείται άνεργος, αλλά εισοδηματίας και επαγγελματίας. Αυτό άλλαξε. Σε μία περίοδο όπου έρχονται θύελλες, ο αγροτικός κόσμος έχει ανέχεια, ανεργία και ανασφάλεια. Αφήστε, λοιπόν, ένα στοιχειώδες πλεονέκτημα. Πάρτε πίσω τις εγκυκλίους. Αφήστε τους αγρότες, όπως γινόταν μέχρι τώρα, να πάνε στον Ο.Α.Ε.Δ..
     Το ίδιο συμβαίνει και με τους ωρομίσθιους καθηγητές. Δύο ώρες απασχόληση την εβδομάδα έχει κάποιος και θεωρείται ότι δεν είναι άνεργος, δεν δικαιούται κάρτα ανεργίας. Και μου λέει ο κ. Γιακουμάτος ότι δεν άλλαξε τίποτε. Άλλαξε και παράλλαξε.
     Και θέλω να σας πω και κάτι ακόμα, κύριε Υφυπουργέ. Πείτε στον κ. Βερναδάκη, το Διοικητή του Ο.Α.Ε.Δ., ότι είναι δημόσιος λειτουργός πια, δεν είναι κομματικό στέλεχος της Νέας Δημοκρατίας. Τον βάλατε σε μία καίρια θέση. Δεν μπορεί, λοιπόν, να ενεργεί ως κομματικός εγκάθετος ή κομματικός «πειρατής». Και δεν μπορεί να στέλνει επιστολή σε μια τοπική εφημερίδα, η οποία έχει μια δήλωσή μου για την ανεργία των αγροτών, και να απαντά με ιταμό τρόπο, χωρίς να έχει προκληθεί ποτέ, χωρίς καμία αναφορά σε αυτόν και να λέει: «Ο Βουλευτής Σαλαγιάννης και ο Δήμαρχος Μαργαρίτης με τους συνοδοιπόρους τους διασπείρουν ψευδείς ειδήσεις». Πού βρίσκεται ο κ. Βερναρδάκης; Τέτοια αντίληψη στο σύγχρονο κόσμο;
     Σας έχω δώσει το δημοσίευμα του «ΝΕΟΥ ΑΓΩΝΑ», κύριε Υπουργέ, θα το καταθέσω και στα Πρακτικά και θέλω να μου πείτε εάν ως κοινοβουλευτικός άνδρας δέχεστε από ένα δημόσιο λειτουργό αυτού του είδους τη συμπεριφορά.
     (Στο σημείο αυτό ο Βουλευτής κ. Νικόλαος Σαλαγιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Σαλαγιάννη.
     Ορίστε, κύριε Υπουργέ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Σαλαγιάννη, σας είπα ότι σήμερα δεν έχουμε αλλάξει τίποτε, εάν εννοείτε αλλαγή την δεύτερη εγκύκλιο.
     Ξέρετε, στον Ο.Α.Ε.Δ., πάνε, κύριε Πρόεδρε, και γράφονται όλοι, όπως ορισμένοι φοιτητές ή παιδιά πλούσια, που δεν θέλουν δουλειά, για να έχουν το χαρτί…
     ΝΙΚΟΛΑΟΣ ΣΑΛΑΓΙΑΝΝΗΣ: Αυτό γινόταν πάντα. Τώρα αλλάζει.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):…για να το χρησιμοποιήσουν για το Α.Σ.Ε.Π. και τα υπόλοιπα. 
     Αυτό δυσκολεύει πάρα πολύ, κύριε Σαλαγιάννη, την προώθηση στην απασχόληση του πραγματικά ανέργου. Όλοι δηλώνουν στον Ο.Α.Ε.Δ.. Απλώς τι κάναμε; Κάναμε δύο καταστάσεις ξεχωριστές. 
     Στη μία γράφεται και λέει, θέλω δουλειά και στην άλλη γράφεται και δηλώνει ότι δεν θέλει δουλειά, απλώς θέλει να γραφτεί, για να μπορέσουμε, κύριε Σαλαγιάννη –και εσείς θα το θέλετε αυτό- να προωθήσουμε καλύτερα την απασχόληση μέσω των Ο.Π.Α., που εσείς δημιουργήσατε και είναι ένας πολύ χρήσιμος οργανισμός, ένα πάρα πολύ χρήσιμο εργαλείο. Εμείς τα έχουμε πάρει και τα έχουμε ως αιχμή του δόρατος για την καταπολέμηση της ανεργίας. Αυτό μας διευκολύνει πάρα πολύ. Σε αυτό δεν θα έχετε αντίρρηση. Κατά τα άλλα, γνώμη δεν άλλαξα. 
     Επειδή σας ξέρω πολλά χρόνια, πιστεύω…
     ΝΙΚΟΛΑΟΣ ΣΑΛΑΓΙΑΝΝΗΣ: Ρωτήστε στην υπηρεσία σας. Πηγαίνετε…
     ΠΡΟΕΔΡΕΥΩΝ ( Σωτήρης Χατζηγάκης): Όχι, διακοπές, κύριε συνάδελφε. 
     Συνεχίστε, κύριε Υπουργέ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εάν διαβάσετε αυτούς τους δύο νόμους του 2000 και του 1985, θα καταλάβετε ότι δεν έχει αλλάξει τίποτε.
     Κύριε Σαλαγιάννη, εγώ και σας τιμώ και ξέρω πάρα πολλά χρόνια ως συνάδελφος και το ήθος και τη συμπεριφορά σας. Θα έλεγα αυτή την απάντηση να τη θεωρήσουμε ότι ήταν απάντηση του γραφείου και όχι του ίδιου του κ. Βερναδάκη, γιατί ο πολιτικός πολιτισμός του Βερναδάκη δεν είναι τέτοιος. Θα έλεγα, λοιπόν, ένα συγνώμη για αυτά που λέτε, τα οποία είναι πράγματι βαριά, ειδικά για το Βουλευτή Σαλαγιάννη, τον οποίο ξέρω πολλά χρόνια.
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ.
     Κυρίες και κύριοι συνάδελφοι, έχω την τιμή να ανακοινώσω στο Σώμα πως ο Βουλευτής κ. Πέτρος Μαντούβαλος με επιστολή του προς την κυρία Πρόεδρο της Βουλής γνωστοποιεί ότι από σήμερα δεν ανήκει στην Κοινοβουλευτική Ομάδα της Νέας Δημοκρατίας.
     Η επιστολή θα καταχωριστεί στα Πρακτικά της σημερινής συνεδρίασης και έχει ως εξής: 
     «Κυρία Πρόεδρε, θέλω να σας γνωστοποιήσω ότι από σήμερα δεν ανήκω στην Κοινοβουλευτική Ομάδα της Νέας Δημοκρατίας. 
     Τους λόγους που με οδήγησαν σε αυτήν μου την απόφαση τους αναφέρω σε δήλωση που έδωσα στη δημοσιότητα, τονίζω όμως ότι παραμένω πιστός στις αρχές, τις αξίες αλλά και τα ιδανικά της φιλελεύθερης παράταξης, την οποία θα συνεχίσω να στηρίζω». 
     (Στο σημείο αυτό ο Α΄ Αντιπρόεδρος της Βουλής κ. Σωτήρης Χατζηγάκης καταθέτει για τα Πρακτικά την προαναφερθείσα επιστολή, η οποία έχει ως εξής:
     (ΝΑ ΦΩΤΟΓΡΑΦΗΘΕΙ Η ΣΕΛ. 15)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, δεκατέσσερις φοιτητές και φοιτήτριες και πέντε συνοδοί από το Πανεπιστήμιο του Ελσίνκι.
     Η Βουλή τους καλωσορίζει. 
     (Χειροκροτήματα απ’ όλες τις πτέρυγες της Βουλής)
     Θα συζητηθεί η δεύτερη με αριθμό 127/18-10-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντώνη Σκυλλάκου προς τον Υπουργό Υγείας και Κοινωνικής Αλληλεγγύης, σχετικά με την καθυστέρηση στην έναρξη λειτουργίας του νέου Νοσοκομείου Τρικάλων. 
     Η επίκαιρη ερώτηση του κυρίου συναδέλφου έχει ως εξής:
     «Παρ’ όλο που έγινε τελικά η παράδοση του κτιρίου του νέου Νοσοκομείου Τρικάλων, μετά από αρκετά χρόνια καθυστέρηση και ύστερα από αλλεπάλληλες παρατάσεις, ακόμη δεν είναι δυνατή η λειτουργία του. Και πιο συγκεκριμένα: Καθυστερεί η έγκριση του νέου Οργανισμού για την πρόσληψη του αναγκαίου ιατρικού και νοσηλευτικού προσωπικού καθώς και του προσωπικού τεχνικής υποστήριξης. Καθυστερεί η παράδοση του νέου ξενοδοχειακού και ιατρικού εξοπλισμού. 
     Για την καθυστέρηση αυτή σοβαρότατες ευθύνες φέρουν τόσο η προηγούμενη κυβέρνηση του ΠΑ.ΣΟ.Κ. όσο και η σημερινή της Νέας Δημοκρατίας, γιατί τα προβλήματα αυτά θα μπορούσαν να έχουν επιλυθεί, ώστε με την παράδοση του κτιρίου να είναι δυνατή και η έναρξη της λειτουργίας του, όπως επανειλημμένα είχαμε επισημάνει με ερωτήσεις μας που είχαμε καταθέσει τα προηγούμενα χρόνια στη Βουλή. Οι περικοπές των κοινωνικών δαπανών που εφαρμόζονται όλα αυτά τα χρόνια βάζουν σε ανησυχία για το πότε θα ολοκληρωθεί το νοσοκομείο. 
     Ερωτάται ο κύριος Υπουργός: 
     Τι μέτρα προτίθεται να πάρει η Κυβέρνηση για την άμεση έγκριση του νέου Οργανισμού στο Νοσοκομείο Τρικάλων με βάση τις σύγχρονες ανάγκες και την άμεση πρόσληψη του αναγκαίου ιατρικού και νοσηλευτικού προσωπικού καθώς και του τεχνικού που είναι αναγκαίο για τη σωστή λειτουργία του;
     Τι μέτρα θα πάρει για την άμεση προμήθεια του ξενοδοχειακού αλλά και του αναγκαίου και σύγχρονου ιατρικού εξοπλισμού;».
     Στην ερώτηση του κ. Σκυλλάκου θα απαντήσει ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος. 
     Ορίστε, κύριε Υπουργέ.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Χαίρομαι, γιατί μου δίνεται η ευκαιρία, κύριε Πρόεδρε, κύριοι συνάδελφοι, να απαντήσω στην ερώτηση του συναδέλφου κ. Σκυλλάκου για το Νοσοκομείο Τρικάλων. 
     Το Νοσοκομείο Τρικάλων είχε και αυτό τη δική του ιστορία. Ξεκινάει το 2007. Κατά τη διαδρομή του έργου κηρύσσεται έκπτωτη η εργολαβία, ο εργολάβος, λόγω της μεγάλης εκπτώσεως που είχε δώσει, όπως και τόσα άλλα νοσοκομεία είχαν υποβληθεί στην ταλαιπωρία αυτή και μένουν πολλά αθεράπευτα ακόμα. Είχε ενταχθεί στο Β΄ Κοινοτικό Πλαίσιο Στήριξης. Απεντάσσεται του Β΄ Κοινοτικού Πλαισίου Στήριξης και το 2002 γίνεται μια καινούρια εργολαβία που αναλαμβάνει μια εταιρεία. Και πρέπει να το μνημονεύσω αυτό λόγω των δυσκολιών που παρουσίαζε το έργο λόγω της εντοπιότητος που είχε ο ιδιοκτήτης αυτής της μεγάλης εταιρείας. Πραγματικά, έφερε το έργο σε πέρας και τελείωσε στο συμβατικό του χρόνο που ήταν ο Σεπτέμβριος, αρχές Οκτωβρίου του 2005. 
     Έχετε δίκιο, κύριε συνάδελφε, που λέτε ότι και η προηγούμενη κυβέρνηση και η σημερινή παρουσιάζει μια καθυστέρηση όσον αφορά τον εξοπλισμό σε επίπεδο ιατροτεχνολογικού εξοπλισμού και ξενοδοχειακού εξοπλισμού. Πράγματι, υπάρχει αυτήν τη στιγμή η καθυστέρηση λόγω των ειδικών συνθηκών. Για ένα τέτοιο έργο ενός τέτοιου μεγάλου χρηματικού ποσού που ξεπερνάει τα δέκα δισεκατομμύρια σε εξοπλισμούς δεν μπορούσαν να πάνε με άλλη μεθοδολογία ή μη μόνο με διεθνείς διαγωνισμούς και να υπάρχουν συγκεκριμένες μελέτες, οι οποίες θα στοιχειοθετούσαν πράγματι αυτόν τον εξοπλισμό. 
     Φθάσαμε, λοιπόν, στο σημείο σήμερα να έχουμε το μελετητή για τον ξενοδοχειακό και για τον τεχνολογικό εξοπλισμό. Θα έχει ολοκληρωθεί η διαδικασία μέχρι τέλος Ιανουαρίου του 2006 και ευελπιστούμε ότι μέσα στην άνοιξη, αρχές καλοκαιριού το Νοσοκομείο Τρικάλων θα λειτουργήσει με τη νέα του σύγχρονη μορφή. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. Ευχαριστώ και εγώ από την πλευρά του Τρικαλινού συναδέλφου, όπως ο κ. Κουβέλης ο οποίος είναι συντοπίτης.
     Ορίστε, κύριε Σκυλλάκο, έχετε το λόγο.
     ΑΝΤΩΝΗΣ ΣΚΥΛΛΑΚΟΣ: Το θέμα είναι μακρόχρονο και δεν αρκεί να αναγνωρίζεται, όπως αναγνώρισε ο κύριος Υπουργός, το πρόβλημα της καθυστέρησης.
     Πρώτον, υπάρχουν ευθύνες και στην προηγούμενη κυβέρνηση και στη σημερινή. Και οι ευθύνες αφορούν και τον εξοπλισμό, ιατρικό και ξενοδοχειακό, διότι τώρα ακούω ότι οι μελέτες θα είναι έτοιμες τον Ιανουάριο. Εάν οι μελέτες θα είναι έτοιμες τον Ιανουάριο υπάρχει ένα ερωτηματικό. Θα μπορέσει να γίνει η αγορά, να ολοκληρωθεί η παράδοση μέχρι το καλοκαίρι όπως μας είπατε; Αυτό είναι το ένα ερώτημα, γιατί είμαστε ακόμα στην πορεία των μελετών. 
     Δεύτερο πρόβλημα. Δεν είπατε τίποτα για το τι θα γίνει με τον οργανισμό. Ο οργανισμός βρίσκεται στο γραφείο σας εδώ και πολύ καιρό για υπογραφή. Και ο οργανισμός αυτός θα προβλέπει οπωσδήποτε μεγαλύτερο αριθμό γιατρών, περισσότερα άτομα στο νοσηλευτικό προσωπικό και στο βοηθητικό προσωπικό, γιατί πάμε ουσιαστικά για καινούργιο νοσοκομείο, το οποίο πρέπει να καλύψει μεγαλύτερες ανάγκες. Γιατί δεν υπογράφεται αυτός ο οργανισμός και αν υπογραφεί θέλουμε να ξέρουμε τα εξής: Συγκεκριμένα ως πότε θα υπογραφεί ο οργανισμός. Πότε θα συμπληρωθούν οι θέσεις που προβλέπει ο οργανισμός, πότε θα γίνουν οι προκηρύξεις ώστε πηγαίνοντας στο καινούργιο νοσοκομείο όταν θα αρχίσει να λειτουργεί, τουλάχιστον να είναι πλήρες, όσο είναι δυνατόν αυτό, σε προσωπικό. Ακόμα θα θέλαμε να μας δώσετε ένα χρονοδιάγραμμα και για τον οργανισμό και για τις προσλήψεις, αν και μας το είπατε. Απαντήστε στα ερωτήματα όσον αφορά τον εξοπλισμό. 
     Εδώ υπάρχει ένα ζήτημα. Τι προβλέπεται στο προσχέδιο προϋπολογισμού του Υπουργείου σας και για τη μία περίπτωση και για τον εξοπλισμό και για το προσωπικό στον προϋπολογισμό του 2006; Το λέω αυτό για να μη μένουν υποσχέσεις.
     Έπρεπε κανονικά –και ολοκληρώνω με αυτό- και η προηγούμενη κυβέρνηση και εσείς με την παράδοση του κτηρίου να είναι έτοιμα όλα αυτά. Και ο οργανισμός και ο εξοπλισμός να είναι έτοιμος και οι καινούργιοι εργαζόμενοι που χρειάζονται. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκυλλάκο.
     Ο κύριος Υπουργός έχει το λόγο.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα ήταν αυτοματοποιημένη η διαδικασία εάν η μελέτη του έργου ήταν συγκεκριμένη όταν ακριβώς άρχισε το έργο το 1997. 
     Θα επαναλάβω, όμως, κάτι. Το ίδιο συνέβη στο Νοσοκομείο της Λαμίας, το ίδιο είχαμε στην Κατερίνη, το ίδιο είχαμε στο Αγρίνιο, το ίδιο είχαμε στην Κέρκυρα: Κουτσουρεμένες μελέτες, οι οποίες δεν είχαν καμία δυνατότητα εφαρμογής με ατέλειες και αστοχίες. Έτσι ακριβώς ήταν αυτές οι μελέτες τότε που μπήκαν στη λογική στο να προχωρήσουν τα νοσοκομεία. Και αναγκάστηκαν να γίνουν πάρα πολλές νέες μελέτες για να μπορέσει το νοσοκομείο να είναι λειτουργικό. 
     Όπως ξέρετε, κύριε Σκυλλάκο, το Νοσοκομείο αυτό στα Τρίκαλα δεν είναι μία πτέρυγα νοσοκομείου, όπως αναφέρετε, αλλά είναι ολόκληρο νοσοκομείο. Και μάλιστα είναι ένα νοσοκομείο όπου με τον οργανισμό του από διακόσια δύο κρεβάτια θα έχει πλέον τριακόσιες είκοσι κλίνες. 
     Θέλετε να πληροφορηθείτε την πληρότητα του νοσοκομείου αυτού; Το πρώτο εξάμηνο του 2005 η μέση πληρότητα ήταν 73% και το 2004 η μέση πληρότητα ήταν 70%. 
     Αυτό το φαινόμενο δεν ήταν μόνο στο Νοσοκομείο Τρικάλων, αλλά είναι σχεδόν σε όλα τα νοσοκομεία της επαρχίας. Και αυτή η πληρότητα που ακούτε τώρα είναι προκλητή πληρότητα, είναι πληρότητα η οποία υπάρχει για να μπορούν να καλύψουν τα έξοδά τους από το μοναδικό πόρο που υπάρχει, που είναι τα νοσήλια. Και αυτό σημαίνει μία μεγάλη δαπάνη, όσον αφορά τα ασφαλιστικά ταμεία, διότι οι ασθενείς που έχουν διαγνωστεί και θα μπορούσαν να πάνε σπίτι τους, εν τούτοις παραμένουν στα νοσοκομεία αυτά για να έχουν την προκλητή πληρότητα που αγγίζει το 73%. 
     Και η πραγματικά μετρημένη πληρότητα αξιολογώντας τα στατιστικά στοιχεία πάνω σε καθαρά επιστημονικό επίπεδο, δεν ξεπερνάει το 45%. 
     Θα σας έλεγα όμως, κύριοι συνάδελφοι, ότι ναι, με την προοπτική ότι τα νοσοκομεία της επαρχίας που είναι αυτήν τη στιγμή στολίδια πραγματικά, θα είχαμε και το ενδεχόμενο ότι δεν θα υπάρχει το φαινόμενο της εσωτερικής μετανάστευσης. Άρα η ζήτηση των υπηρεσιών υγείας σε δευτεροβάθμιο και τριτοβάθμιο ακόμη επίπεδο θα έφθανε κάποια πληρότητα συγκεκριμένη.
     Όσον αφορά την ανησυχία σας για το οικονομικό θέμα, υπάρχει η πλήρης χρηματοδότηση για τον ιατροτεχνολογικό και για τον ξενοδοχειακό εξοπλισμό. Δεν υπάρχει κανένα πρόβλημα. Ο οργανισμός αυτήν τη στιγμή είναι στο Υπουργείο, από το Υπουργείο πηγαίνει στο Γενικό Λογιστήριο του Κράτους για να τύχει μιας επεξεργασίας, την τύχη του οποίου βέβαια δεν μπορώ να σας την προεξοφλήσω τώρα διότι καταλαβαίνετε ότι τα δημοσιονομικά μπαίνουν σε μια άλλη λογική και όχι στο μαξιμαλιστικό πρόγραμμα που έχουν οι Δ.Υ.ΠΕ. ενδεχομένως ή οι τοπικοί παράγοντες να διαμορφώνουν τα νοσοκομεία όπως θέλουν. Παραδείγματος χάριν για το Νοσοκομείο της Λαμίας το οποίο έχει διακόσια είκοσι κρεβάτια θέλουν πολλοί με τον οργανισμό να τα φθάσουν στα τετρακόσια πενήντα κρεβάτια. Εδώ πρέπει να μπούμε σε μια λογική τι μπορούμε να λειτουργήσουμε, πώς μπορούμε να λειτουργήσουμε. 
     Και το Νοσοκομείο Τρικάλων –ο κ. Χατζηγάκης είναι εδώ, προεδρεύει και μας ακούει και αισθάνεται και αμήχανος φαντάζομαι- δεν έχει Μ.Ε.Θ.. Προκηρύχθηκαν οι θέσεις σε επίπεδο διευθυντού και επιμελητού Α΄ για να μπορέσει να λειτουργήσει η Μ.Ε.Θ.. 
     Ερώτηση κύριοι συνάδελφοι: Υπάρχουν «μοναδίστες» αυτήν τη στιγμή που ψάχνουμε να βρούμε και για τη Λιβαδειά και για την Καλαμάτα και για άλλα νοσοκομεία ώστε να λειτουργήσουμε τις μονάδες μας; Τα είπα προχθές σε μια επερώτηση που έκαναν οι συνάδελφοι του ΠΑ.ΣΟ.Κ. όσον αφορά αυτό το ευαίσθητο θέμα των Μονάδων Εντατικής Θεραπείας.
     Τελειώνοντας να σας πω ότι το Νοσοκομείο Τρικάλων θα λειτουργήσει. Υπάρχει χρηματοδότηση. Δεν υπάρχει κανένα πρόβλημα. Υπήρξε απόκλιση πράγματι από το χρόνο λειτουργίας λόγω των εγγενών προβλημάτων όσον αφορά τον ξενοδοχειακό και ιατροτεχνολογικό εξοπλισμό που έπρεπε να είναι σε μία σχέση παράλληλη και όχι να έχουμε αυτήν τη διαφορά φάσεως. Αλλά το Νοσοκομείο Τρικάλων θα λειτουργήσει στην περιοχή για να δώσει πραγματικά τις αναβαθμισμένες ποιοτικά υπηρεσίες υγείας που έχει ανάγκη ο λαός των Τρικάλων.
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Υπουργέ. Σας ευχαριστώ και για τη διαβεβαίωση ότι θα προχωρήσει η λειτουργία του Νοσοκομείου Τρικάλων, ένα αίτημα πολλών ετών του τρικαλινού λαού, όπως ξέρετε. Με την άποψή μου οπωσδήποτε συμπορεύεται και ο κ. Κουβέλης, ο συντοπίτης συνάδελφος, εκπρόσωπος του Συνασπισμού.
     Θα συζητηθεί η τρίτη με αριθμό 134/18.10.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Πολιτισμού και Εσωτερικών, Δημόσιας Διοίκησης και Αποκέντρωσης, σχετικά με τις απολύσεις των έκτακτων εργαζομένων που καλύπτουν πάγιες και διαρκείς ανάγκες του Υπουργείου Πολιτισμού.
     Το περιεχόμενο της επίκαιρης ερώτησης του κ. Κουβέλη έχει ως εξής:
     «Εργαζόμενοι στο Υπουργείο Πολιτισμού με συμβάσεις ορισμένου χρόνου, που απασχολούνται ακόμα και περισσότερο από δώδεκα χρόνια με αυτό το εργασιακό καθεστώς και ενώ κρίθηκαν από τα Υπηρεσιακά Συμβούλια ότι καλύπτουν πάγιες και διαρκείς ανάγκες, απολύονται, με το πρόσχημα ότι έληξαν οι συμβάσεις τους, ενώ το Α.Σ.Ε.Π. για ορισμένους έχει εκδώσει θετική απόφαση και για άλλους επίκειται η έκδοση απόφασης για τη μονιμοποίησή τους. 
     Επισημαίνεται ειδικότερα ότι η διοίκηση έχει απολύσει τα επτά από τα έντεκα συνδικαλιστικά στελέχη–μέλη του νόμιμα λειτουργούντος σωματείου των εργαζομένων κατά παράβαση των διατάξεων της κείμενης εργατικής νομοθεσίας.
     Ταυτόχρονα με τις απολύσεις αυτές η πολιτική ηγεσία του Υπουργείου προβαίνει στην προκήρυξη των θέσεων αυτών για την πρόσληψη νέων έκτακτων. Σ’ αυτές, διατηρώντας με την τακτική της αυτήν την επιδείνωση του προβλήματος της μη μονιμοποίησης των εργαζομένων, αλλά και της αναποτελεσματικής λειτουργίας του Υπουργείου, καθόσον βασικές Υπηρεσίες του, όπως το Κεντρικό Αρχαιολογικό Συμβούλιο (Κ.Α.Σ.) και η Διεύθυνση Προϊστορικών και Κλασσικών Αρχαιοτήτων (ΔΙ.Π.Κ.Α.) υπολειτουργούν, ενώ προγράμματα υλοποίησης έργων που είναι ενταγμένα στο Γ΄ Κοινοτικό Πλαίσιο Στήριξης έχουν σταματήσει και κινδυνεύει η ολοκλήρωσή τους, με αποτέλεσμα η χώρα μας να χάσει σημαντικούς κοινοτικούς πόρους,  αναγκαίους για τη διατήρηση και ανάδειξη της πολιτιστικής μας κληρονομιάς.
     Ερωτώνται οι κύριοι Υπουργοί:
     Προτίθενται να προβούν στην ανάκληση όλων των απολύσεων των εργαζομένων και των συνδικαλιστών μέχρι την οριστική έκδοση όλων των κρίσεων επί του συγκεκριμένου θέματος από το Α.Σ.Ε.Π.;
     Ποια είναι η θέση της Κυβέρνησης αναφορικά με τη γενικότερη κατάσταση των επί σειρά ετών απασχολουμένων υπαλλήλων με συμβάσεις ορισμένου χρόνου καθώς και με το πρόβλημα που δημιουργείται με τις ενέργειες της αυτές οι οποίες συντηρούν την εργασιακή αβεβαιότητα των υπηρεσιών και την απώλεια κοινοτικών πόρων:».
     Την ερώτηση του κ. Κουβέλη θα απαντήσει από πλευράς της Κυβέρνησης ο Υφυπουργός Πολιτισμού κ. Τατούλης.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, είδα με μεγάλη προσοχή την ερώτηση που έχει καταθέσει ο καλός συνάδελφος κ. Κουβέλης. Θα ήθελα να σας διαβεβαιώσω όπως και όλους τους κυρίους συναδέλφους ότι από το Μάρτιο του 2004 που αναλάβαμε την ευθύνη της πολιτικής ηγεσίας του Υπουργείου Πολιτισμού δεν έχει γίνει καμία καταχρηστική απόλυση, δεν υπάρχει καμία απόλυση στο χώρο του Πολιτισμού. Ακριβώς σ’ αυτό που αναφέρεται, ο κύριος συνάδελφος, έχει να κάνει με τη λήξη των συμβάσεων εργαζομένων ως ωρομισθίων ή με συμβάσεις ορισμένου χρόνου. 
     Όπως θα πρέπει να γνωρίζουμε όλοι μας η αντιμετώπιση από το Υπουργείο Πολιτισμού έχει να κάνει σύμφωνα με τη νομολογία, τόσο σύμφωνα με το ν. 2190/1994, όσο και με το ν. 1958/1992 και σύμφωνα με τα προεδρικά διατάγματα 99/1992 και 164/2004. Η διαδικασία που επιλέχθηκε είναι ακριβώς αυτή που προβλέπεται σύμφωνα με τους νόμους. Για άλλη μία φορά τονίζουμε ευθέως ότι δεν υπάρχει καμία απολύτως απόλυση.
     Από την άλλη μεριά θα ήθελα να σας ενημερώσω ότι σύμφωνα με τον τρόπο που εκτελείται το Γ΄ Κοινοτικό Πλαίσιο Στήριξης από το Υπουργείο Πολιτισμού είμαστε σε θέση όχι μόνο να απορροφήσουμε τα 130.000.000 ευρώ που επιπλέον ως over booking δόθηκαν στο Υπουργείο Πολιτισμού για τις υψηλές επιδόσεις από το Υπουργείο Εθνικής Οικονομίας αλλά είμαστε έτοιμοι να υποδεχθούμε και επιπλέον πόρους.
     Ως προς το θέμα που τίθεται για τη συμπεριφορά μας απέναντι στους συνδικαλιστές θα ήθελα επίσης να αναγνωρίσουμε ότι δεν υπάρχει κανένας ιδιαίτερος νόμος που να προβλέπει ιδιαίτερα προνόμια στους ανθρώπους που έχουν συμβάσεις ωρομισθίου ή ορισμένου χρόνου. Το πρόβλημα το οποίο δημιουργήθηκε στο παρελθόν είναι δεδομένο ότι με τη δική μου παρέμβαση αντιμετωπίστηκε. Τόσο ο κύριος πρόεδρος του σωματείου των συμβασιούχων, όσο και ο κύριος γενικός γραμματέας βρήκαν λύση στο πρόβλημά τους.
     Θα ήθελα επίσης να σας πω ότι το θέμα των συμβασιούχων και της ομηρίας είναι ακριβώς μία κατάσταση την οποία παραλάβαμε από το ΠΑ.ΣΟ.Κ. Είναι μία κατάσταση για την οποία απόλυτη ευθύνη έχει το ΠΑ.ΣΟ.Κ. Είναι η πρώτη φορά που η Κυβέρνηση επισήμως αντιμετώπισε το θέμα των συμβασιούχων μετατρέποντας στη βάση του προεδρικού διατάγματος όσοι πραγματικά είχαν θεμελιώσει δικαίωμα αλλά δημιουργώντας και προϋποθέσεις για μια πιο ευέλικτη αντίληψη δημιουργήσαμε όλες αυτές τις προϋποθέσεις ώστε πράγματι να μετατραπεί σ’ ένα υψηλό ποσοστό συμβασιούχων η σχέση εργασίας τους σε αορίστου χρόνου. 
     Θέλω επίσης να σας ενημερώσω, κύριε Πρόεδρε, ότι σήμερα παραλάβαμε την πρώτη κατάσταση από το Α.Σ.Ε.Π. περίπου χίλια τετρακόσια εξήντα πέντε άτομα, συμβασιούχων που η σύμβασής τους μετατρέπεται σε αορίστου χρόνου. 
     ΠΡΟΕΔΡΕΥΩΝ (Σωτήρης Χατζηγάκης): Ο κ. Κουβέλης έχει το λόγο.
     ΦΩΤΗΣ ΚΟΥΒΕΛΗΣ: Κύριε Πρόεδρε, νομίζω ότι για άλλη μία φορά είναι χρήσιμη η επισήμανση ότι τουλάχιστον εγώ  έχω κουραστεί να ακούω, κύριε Υπουργέ ότι «ξέρετε, παραλάβαμε ένα νόμο από το ΠΑ.ΣΟ.Κ., βρήκαμε μία κατάσταση από το ΠΑ.ΣΟ.Κ.». Άρα, υφέρπει ο ισχυρισμός: δικαιολογήστε μας διότι αυτά βρήκαμε και αυτά κάναμε. 
     Πρόκειται, κύριε Υπουργέ, για ένα θέατρο του παραλόγου που συνεχίζεται. Άνθρωποι με επτά, οκτώ, δέκα και δώδεκα χρόνια εργασίας, ωρομίσθιοι παρακαλώ, εξακολουθούν να βρίσκονται σε μία εκκρεμότητα. Και γιατί συνεχίζεται το θέατρο του παραλόγου; Όταν έχει αποφασιστεί ότι καλύπτουν πάγιες και διαρκείς ανάγκες και η υπόθεσή τους εκκρεμεί στο Α.Σ.Ε.Π. εσείς τους απολύετε, επικαλούμενοι τη νομοθεσία –θα σας πω και γι’ αυτήν- και για να καλύψετε ανάγκες δεν νομοθετείτε να προσλάβετε τους ίδιους πάλι με μια σύμβαση εργασίας  ορισμένου χρόνου έτσι ώστε να εκδοθεί κάποτε η απόφαση του Α.Σ.Ε.Π. και εν συνεχεία η γνωστή κοινή υπουργική απόφαση για να τραπεί η σύμβασή τους σε αορίστου χρόνου, αλλά τους πετάτε στο δρόμο.
     Αυτό σας ερωτώ. Ποια νομοθεσία μου λέτε; Τη νομοθεσία μπορείτε να την αλλάξετε, κοντά στο νου και η γνώση και να πείτε το εξής απλό. Έως ότου εκδοθεί η απόφαση του Α.Σ.Ε.Π. και εν συνεχεία η κοινή υπουργική απόφαση, τους διατηρώ στην υπηρεσία προκειμένου να μην τους στείλω στην ανεργία, έως ότου έχουμε την τελική κρίση για τη μετατροπή της σύμβασής τους σε σύμβαση εργασίας αορίστου χρόνου. 
     Και βεβαίως επαίρεσθε για το π.δ. 164 και καλά κάνετε με την έννοια ότι κάποιοι άνθρωποι θα τακτοποιηθούν. Δεν φροντίσατε όμως να ενισχυθεί το Α.Σ.Ε.Π., να αποκτήσει την αναγκαία υλικοτεχνική υποδομή, το αναγκαίο προσωπικό, έτσι ώστε σήμερα να μην αισθάνεστε υπερήφανος που μετά τόσους και  τόσους μήνες σας ήρθε η πρώτη κατάσταση των χιλίων πεντακοσίων, όπως είπατε, ατόμων του Υπουργείου Πολιτισμού για να εκδοθεί η κοινή υπουργική απόφαση. 
     Πιστεύετε ότι αυτό συνιστά ευνομούμενη πολιτεία, αποτελεσματική διακυβέρνηση, χρηστή διοίκηση, όταν οι άνθρωποι αυτοί αναμένουν τη μετατροπή της σύμβασής τους και εσείς τους πετάτε στο δρόμο; Πρέπει να πάρετε μέτρα. 
     Η πρότασή μου είναι να ανακαλέσετε όλες τις απολύσεις -μπορείτε να το πράξετε με μία παρένθετη νομοθεσία- έως ότου κριθούν οι υποθέσεις τους από το Α.Σ.Ε.Π. και εν συνεχεία να εκδοθεί η κοινή υπουργική απόφαση που θα τους μονιμοποιεί. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη. 
     Ορίστε, κύριε Υπουργέ. 
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Άκουσα με προσοχή αυτά που είπε ο κ. Κουβέλης, αλλά θα ήθελα να τον ενημερώσω ότι αυτό δεν μπορεί να ισχύσει γιατί υπάρχει συγκεκριμένη νομοθεσία. 
     ΦΩΤΗΣ ΚΟΥΒΕΛΗΣ: Αλλάξτέ την. Να την αλλάξετε. 
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Αυτή η συγκεκριμένη νομοθεσία προβλέπει συγκεκριμένα πράγματα. Δεν μπορούμε τη νομοθεσία να την κάνουμε ένα μπαλάκι και να την αλλάζουμε όποτε μας ενδιαφέρει και όποτε δεν μας ενδιαφέρει. 
     ΦΩΤΗΣ ΚΟΥΒΕΛΗΣ:Σας είπα να την κάνετε «μπαλάκι»; 
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Σαφέστατα όμως θέλουμε να δημιουργήσουμε σταθερούς όρους. Νομίζω, κύριε συνάδελφε, ότι το π.δ. 164/2004 δίνει λύσεις σ’ ένα πολύ μεγάλο αριθμό ανθρώπων ομήρων συμβασιούχων με την ευνοϊκή ρύθμιση που γίνεται γι’ αυτούς. 
     Η πρόβλεψή μας είναι ότι θα επωφεληθούν αρκετοί συμβασιούχοι. Σας μίλησα για την πρώτη κατάσταση που ήρθε στο Υπουργείο Πολιτισμού για χίλια πεντακόσια περίπου άτομα. Θα επακολουθήσει και δεύτερη και νομίζω ότι μέσα απ’ αυτήν τη διαδικασία, σίγουρα θα δημιουργηθεί ένα καλύτερο πλαίσιο προκειμένου πολλοί από τους εργαζόμενους να ευνοηθούν από αυτήν την ευνοϊκή διάταξη που η Κυβέρνησή μας τους έδωσε το δικαίωμα να κάνουν χρήση. 
     Θα ήθελα, όμως, να επιμείνω στο γενικότερο πρόβλημα και αυτό είναι ότι είτε το θέλετε είτε δεν το θέλετε, εμείς παραλάβαμε μία κατάσταση, την οποία θέλουμε σαφέστατα να τη βελτιώσουμε. Θέλουμε σαφέστατα να την εξαλείψουμε. Γι’ αυτό και προετοιμαζόμαστε για την καλύτερη υποδοχή όλων αυτών των εργαζομένων, των συμβασιούχων που μετατρέπεται η σύμβασή τους σε αορίστου χρόνου, προκειμένου να δημιουργήσουμε τις καλύτερες προϋποθέσεις για να μην υπάρξει πλέον ένα νέο κύμα συμβασιούχων, ένα νέο κύμα νέων ανθρώπων ομήρων της εκάστοτε πολιτικής βούλησης. 
     ΑΠΟΣΤΟΛΟΣ ΚΑΚΛΑΜΑΝΗΣ: Τους απολύετε για να μην είναι όμηροι. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Επίκαιρες ερωτήσεις δεύτερου κύκλου:
     Θα συζητηθεί η πρώτη με αριθμό 132/18-10-2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς την Υπουργό Εθνικής Παιδείας και Θρησκευμάτων, σχετικά με τη μετατροπή της σχέσης εργασίας των καθαριστριών των σχολείων από σύμβαση έργου σε αορίστου χρόνου κ.λπ.. 
     Το περιεχόμενο της επίκαιρης ερώτησης του κ. Τσιόγκα  σε περίληψη έχει ως εξής: 
     «Ο εμπαιγμός της Κυβέρνησης σε βάρος χιλιάδων καθαριστών-καθαριστριών των σχολείων Πρωτοβάθμιας και Δευτεροβάθμιας Εκπαίδευσης συνεχίζεται με τα στοιχεία που παίρνει υπ’ όψιν το Υπουργείο για τη μετατροπή των σχέσεων εργασίας από σύμβαση έργου σε αορίστου χρόνου. 
     Με βάση λοιπόν αυτά τα στοιχεία από τις εννέα χιλιάδες εξακόσιες δύο αιτήσεις που κατατέθηκαν βρέθηκαν σαράντα μία εκπρόθεσμες και άλλες χίλιες επτακόσιες ενενήντα πέντε  που δεν πληρούν τους όρους του π.δ. 167/2004. 
     Οι υπόλοιπες επτά χιλιάδες επτακόσιες εξήντα έξι αιτήσεις πληρούν τους όρους του προεδρικού διατάγματος όμως η κυβέρνηση βάζει ως όριο τις εννέα αίθουσες και πάνω για να έχει πλήρη απασχόληση η κάθε καθαρίστρια και από οχτώ αίθουσες και κάτω κάθε καθαρίστρια θα είναι μερικής απασχόλησης υπολογίζοντας ότι για τον καθαρισμό κάθε αίθουσας χρειάζεται μισή ώρα. Δεν υπολόγισαν όμως ότι η καθαρίστρια σε κάθε σχολείο καθαρίζει και τις σκάλες, τους διαδρόμους, το προαύλιο του σχολείου, τα γραφεία δασκάλων-καθηγητών και τις τουαλέτες. Όσο χρόνο χρειάζεται να καθαρίσει τις οχτώ αίθουσες, άλλος τόσος χρόνος χρειάζεται να καθαριστούν και όσα αναφέραμε παραπάνω. 
     Ερωτάται η κυρία Υπουργός εάν προτίθεται να μην πάρει υπ’ όψιν το ισχύον μέτρο γιατί δεν ανταποκρίνεται στην πραγματικότητα ώστε να γίνουν όλες οι καθαρίστριες αορίστου χρόνου με πλήρες ωράριο.». 
     Θα απαντήσει ο Υφυπουργός Παιδείας κ. Καλός, ο οποίος έχει και το λόγο.
     Κύριε Υφυπουργέ, έχετε το λόγο. 
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, η ερώτηση είναι λογική, αλλά είναι άδικη η κριτική που ασκείται –έστω και εμμέσως- στο σκεπτικό της ερώτησης. Δηλαδή ότι τάχα η Κυβέρνηση θέλει να παρεμβάλει προσκόμματα όσον αφορά στον υπολογισμό της καθαρής προϋπηρεσίας ή τουλάχιστον του χρόνου μέσω του οποίου μπαίνουν τα κριτήρια για να ενταχθεί μία από τις συμπαθέστατες εργαζόμενες στο χώρο της σχολικής καθαριότητος, στην περίπτωση του γνωστού προεδρικού διατάγματος και να περάσει στη νέα σχέση εργασίας αορίστου χρόνου, έτσι όπως προβλέπουν οι διατάξεις του.
     Ας εξετάσουμε όμως, κύριε συνάδελφε, πώς έχουν τα πράγματα για να δούμε τουλάχιστον με μία πολύ μικρή ιστορική αναδρομή πώς φτάσαμε εδώ και τι κάναμε εμείς για να συλλέξουμε τα στοιχεία που αναφέρετε στην ερώτησή σας.
     Πρώτα απ’ όλα, θυμάστε ότι ο ν. 1892/1990 στο άρθρο 113, παράγραφος 5 προβλέπει την έκδοση κοινής υπουργικής απόφασης των συναρμοδίων Υπουργών, με πρώτο τον Υπουργό Παιδείας, για τον καθαρισμό των σχολείων, το είδος του έργου, τις συμβάσεις της μίσθωσης, την υπογραφή από τον νομάρχη, την αμοιβή ανά αίθουσα κ.λπ..
     Το 1990, προχωρήσαμε στο άρθρο 5 παράγραφος 15 του ν. 1894, όπου απλώς άλλαξαν τα στοιχεία της έκδοσης κοινής υπουργικής απόφασης. Η υπογραφή των συμβάσεων δεν γίνεται πλέον από τον νομάρχη, αλλά από τους προϊσταμένους εκπαίδευσης των γραφείων εκπαίδευσης. 
     Στη συνέχεια, ήρθε ο κ. Γκεσούλης με τον κ. Φαρμάκη και στις 28/07/2003 όρισαν την αμοιβή των καθαριστριών. Μάλιστα, όρισαν ότι το μέσο εργασιακό βάρος είναι έξι αίθουσες διδασκαλίας μετά των κοινοχρήστων χώρων και όρισαν σε 1.689 ευρώ το μήνα την αμοιβή τους. 
     Με το γνωστό προεδρικό διάταγμα 164, η μετατροπή των συμβάσεων σε αορίστου χρόνου -εφόσον συντρέχουν οι προϋποθέσεις- τέθηκε καθαρά ως θέμα στα υπηρεσιακά συμβούλια. Και προφανώς, το Υπουργείο Παιδείας έπρεπε να συλλέξει πληροφορίες, μετά από τις αιτήσεις που έγιναν από τις καθαρίστριες των σχολικών χώρων, για να μπορέσει να δει ποιες από αυτές πληρούσαν τις προϋποθέσεις που αναφέρονται σ’ αυτό το προεδρικό διάταγμα και ποιες δεν τις πληρούσαν, προκειμένου να γίνει η αντίστοιχη πρόταση από το Κ.Υ.Σ.ΔΙ.Π., στο αρμόδιο όργανο για να αποφασίσει τελικά, και αυτό φυσικά είναι το Α.Σ.Ε.Π..
     Κύριε συνάδελφε, θα ήθελα να σας θυμίσω μόνο -πριν καταλήξω στο πώς συλλέξαμε αυτά τα στοιχεία και που καταλήξαμε- ότι με την απόφαση 301/2003, αυτή τη γνωμοδότηση της Ολομέλειας του Νομικού Συμβουλίου του Κράτους, οι συμβάσεις αυτές είναι γνήσιες συμβάσεις έργου και δεν υποκρύπτουν εξαρτημένη εργασία, στοιχείο που είναι απαραίτητο για την μετατροπή τους σε συμβάσεις αορίστου χρόνου, σύμφωνα με το προεδρικό διάταγμα. 
     Ωστόσο, το 2005 με την απόφαση 129, την αντίστοιχη γνωμοδοτική απόφαση της Ολομέλειας του Νομικού Συμβουλίου του Κράτους που έκανε δεκτή η Υπουργός Παιδείας, δόθηκε δυνατότητα στο Κ.Υ.Σ.ΔΙ.Π. –στο κεντρικό δηλαδή υπηρεσιακό συμβούλιο- να συλλέξει στοιχεία και να κάνει προτάσεις βελτιωμένες, έξω από τη λογική της απόφασης 301. 
     Θα σας πω λοιπόν τι στοιχεία συλλέξαμε, τα οποία έχω μπροστά μου και τα οποία μπορώ να καταθέσω στη Βουλή. Από μία έως οκτώ αίθουσες, στη μεν πρωτοβάθμια έχουμε χίλιες εννιακόσιες ενενήντα επτά καθαρίστριες, ενώ στη δευτεροβάθμια διακόσιες ενενήντα καθαρίστριες. Σύνολο δύο χιλιάδες διακόσιες ογδόντα επτά που αντιστοιχεί στο 29,5% του συνόλου των επτά χιλιάδων επτακοσίων εξήντα επτά αιτησάντων τη δική τους μετατροπή των συμβάσεων σε συμβάσεις αορίστου χρόνου.
     Εδώ είναι, λοιπόν, το δύσκολο σημείο, ότι γι’ αυτό το τμήμα, ενώ όλες οι υπόλοιπες πληρούν τις προϋποθέσεις –των εννέα αιθουσών και πάνω- θα αποφασίσει το Α.Σ.Ε.Π.. Δηλαδή το Α.Σ.Ε.Π. θα έχει όλα τα στοιχεία για τους κοινόχρηστους χώρους, για τους χρόνους που απαιτούνται για να καθαριστούν οι κοινόχρηστοι χώροι που λέτε και θα κρίνει αν θα πάμε από το έξι στο οκτώ ή οτιδήποτε άλλο για τις σε, κάτω από οκτώ αίθουσες, απασχολούμενες. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Ο κ. Τσιόγκας έχει το λόγο. 
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
     Προχθές το Σάββατο στο Εργατικό Κέντρο Λάρισας έγινε μια μαζικότατη συγκέντρωση, στην οποία συμμετείχαν οι καθαρίστριες των δημοσίων σχολείων, και πρέπει να πούμε ότι εξέφρασαν τη διαφωνία τους και την έντονη δυσαρέσκεια με όλες αυτές τις εξελίξεις. Θα σας πω γιατί. 
     Μαζέψατε τα στοιχεία από μια ιστορική περίοδο. Ας την ονομάσουμε. Είναι οι σχολικές περίοδοι 2001-2, 2002-3, 2003-4. Γι’ αυτήν την τριετία συγκεντρώσατε τα στοιχεία μέσω των υπηρεσιών, δηλαδή πόσες αίθουσες είχε η κάθε μία καθαρίστρια. Θα σας φέρω ένα απλό παράδειγμα. Λέτε ότι η κάθε αίθουσα χρειάζεται μισή ώρα, για να καθαριστεί. Άρα, αν έχει οκτώ αίθουσες, θα βάλουμε τετράωρο στην καθαρίστρια. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):
     Όχι. Έχουν υπολογίσει και τους αναλογούντες χρόνους, κάνοντας υποδιαίρεση και του χρόνου για τον καθαρισμό των κοινόχρηστων χώρων εκεί. 
     ΔΗΜΗΤΡΙΟΣ ΤΣΙΟΓΚΑΣ: Η εγκύκλιος που εστάλη –θα μας δώσετε για λίγο το χρόνο να κουβεντιάσουμε, κύριε Πρόεδρε- από το Υπουργείο και από το Υπηρεσιακό Συμβούλιο στην ομοσπονδία και στα σωματεία δεν λέει αυτό το πράγμα. Λέει ότι για κάθε αίθουσα χρειάζεται μισή ώρα. 
     Δείτε τώρα. Αν έχει οκτώ αίθουσες, τους βάζετε τετράωρο. Και εγώ σας λέω ότι εκτός από τις οκτώ αίθουσες καθαρίζει τζαμαρίες, γραφεία καθηγητών ή δασκάλων, τουαλέτες, σκάλες, αυλές κ.λπ..
     Ένα είναι αυτό. Πάρτε το εξής παράδειγμα: Εάν ένα σχολείο έχει είκοσι αίθουσες, η μία καθαρίστρια έχει δώδεκα και η άλλη έχει τις οκτώ. Η μία θα έχει μερική απασχόληση και η άλλη θα έχει πλήρη απασχόληση, ενώ θα μετατραπούν οι συμβάσεις τους σε αορίστου χρόνου, θα μοιραστεί η δουλειά και δύο καθαρίστριες θα καθαρίζουν όλο το σχολείο, είτε έχει μέσα και νηπιαγωγείο είτε έχει και γυμνάσιο είτε είναι πρωί-απόγευμα, δηλαδή διπλοβάρδια. Συνεπώς χρειάζεται αυτά να αντιμετωπιστούν. 
     Όπως, επίσης, θέλουμε να μας πείτε, κύριε Υπουργέ, γιατί πάνω από δύο χιλιάδες, όπως αναφέρατε και εσείς, θα είναι με μερική απασχόληση, ενώ με τους πρόσθετους χώρους που θα καθαρίζουν θεωρούμε ότι μπορούν να γίνουν αορίστου χρόνου και πρέπει να γίνουν αορίστου χρόνου. 
     Δεύτερο ζήτημα. Θα αναγνωριστεί η προϋπηρεσία τους; Είναι ένα σοβαρό ερώτημα. Θα δοθούν γι’ αυτά τα χρόνια τα δώρα Χριστουγέννων και Πάσχα και το επίδομα αδείας; 
     Τρίτο ζήτημα. Ποια θα είναι αυτή η μισθοδοσία αυτών των καθαριστριών με τη μετατροπή τους στη σύμβαση αορίστου χρόνου; Γιατί γνωρίζετε πολύ καλά ότι παίρνουν 100.000 το μήνα τώρα. Ανησυχούν, λοιπόν, και ρωτούν. Εγώ αυτά οφείλω να σας τα μεταφέρω και να πω εδώ στη Βουλή ότι τους καίει και η μισθοδοσία και τα δώρα Χριστουγέννων και Πάσχα και το επίδομα άδειας και τα αναδρομικά, αλλά και η μετατροπή με πλήρες ωράριο, με πλήρη εργασιακά και ασφαλιστικά δικαιώματα όλων των καθαριστριών, γιατί καθαρίζουν πολύ περισσότερους χώρους απ’ αυτά που σας ανέφερα, εκτός από τις αίθουσες. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα. 
     Έχετε το λόγο, κύριε Υπουργέ. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):
     Κύριε συνάδελφε, προσπάθησα να κάνω σαφές ότι ο βασικός μέσος χρόνος που υπολογίστηκε -αυτός που αναφέρθηκε στην πρωτολογία μου- ως μισή ώρα αναγκαίος χρόνος για τον καθαρισμό κάθε αίθουσας έχει συμπεριλάβει ακριβώς και την υποδιαίρεση των κοινόχρηστων χώρων, αναλόγως των αιθουσών που αντιστοιχούν σε αυτούς. 
     Σας λέω, λοιπόν, ότι είναι χρόνος άνετος. Εάν ρωτήσετε ελεύθερα τις καθαρίστριες αν είναι χρόνος αποπνικτικός ή όχι, θα σας πουν ότι είναι χρόνος πολύ λογικός, λόγω του ότι έχει συνυπολογιστεί και εδώ και ο χρόνος καθαρισμού των κοινόχρηστων χώρων. Έτσι, από τα στοιχεία που συνελέγησαν δεν συντρέχει λόγος αδικίας. 
     Δεύτερον, το αν μπορούν οι καθαρίστριες που έχουν λιγότερες από οκτώ αίθουσες να καλύψουν το χρόνο τους σε άλλα σχολεία, αυτό είναι κάτι που και το Κ.Y.Σ.ΔΙ.Π. το συζήτησε και το Α.Σ.Ε.Π. θα το υπολογίσει. Μακάρι να γίνει αυτό και να κατεβάσουμε το όριο κάτω από τις οκτώ αίθουσες, στις έξι ή οτιδήποτε άλλο. Τα στοιχεία που στείλανε είναι στοιχεία αναλυτικά, συνελέγησαν με διαφάνεια και δημοκρατικότητα. Είναι διαχρονικά στοιχεία όπως ο ίδιος ομολογήσατε και παρεδόθησαν στο Α.Σ.Ε.Π. για να βγάλει αποφάσεις, οι οποίες να είναι λογικές και θεμιτές. Περιμένουμε λοιπόν, να γίνει αυτό και μετά, προφανώς, σύμφωνα με τις διατάξεις του αντίστοιχου προεδρικού διατάγματος θα ενταχθούν στον α΄ ή στον β΄ τύπο εργασίας και θα μπορούν να απολαμβάνουν τον α΄ ή β΄ μισθό, έτσι όπως ορίζει το προεδρικό διάταγμα, και όχι έτσι όπως θα ήθελε το Υπουργείο Παιδείας ή οποιοσδήποτε άλλος φορέας να διαφοροποιηθεί πιθανόν. 
     Σας ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Τελευταία είναι η δεύτερη με αριθμό 136/18.10.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Ανάπτυξης, σχετικά με τη δημιουργία θερμοηλεκτρικών σταθμών με καύσιμο φυσικό αέριο εντός του Νομού Αττικής. 
     Το ειδικότερο περιεχόμενο της επίκαιρης ερώτησης του κ. Λεβέντη έχει ως εξής:
     «Η Ρυθμιστική Αρχή Ενέργειας (Ρ.Α.Ε.) εξέδωσε πρόσφατα ανακοίνωση  με την οποία ενημερώνει τους ενδιαφερομένους ότι μπορούν να υποβάλλουν αιτήσεις προκειμένου να τους χορηγηθεί άδεια (σύμφωνα με τις διατάξεις του ν. 2773/99, όπως τροποποιήθηκαν μεταγενεστέρως) για την εγκατάσταση και λειτουργία θερμοηλεκτρικών μονάδων, με καύσιμο το φυσικό αέριο, εντός του Νομού Αττικής.
     Οι μονάδες αυτές θα παράγουν τεράστιες ποσότητες ηλεκτρικής ενέργειας και ανάλογες ποσότητες ρύπων. Παρά το ότι το φυσικό αέριο είναι λιγότερο ρυπογόνο από τα υγρά καύσιμα, η κατανάλωση μεγάλων ποσοτήτων φυσικού αερίου και η ανάπτυξη αρκετών τέτοιων μονάδων εντός της Αττικής θα έχει ως συνέπεια την παραγωγή εξαιρετικά υψηλών ποσοτήτων οξιδίων του αζώτου και άλλων αερίων ρύπων στην υπερρυπασμένη Αττική και μάλιστα σε περιοχές όπως το Θριάσιο, η Ρεβυθούσα ή το Λαύριο.
     Εύλογες είναι οι ανησυχίες των κατοίκων των υποψηφίων περιοχών για τους κινδύνους όχι μόνο της ρύπανσης, αλλά και τις συνέπειες από ένα σοβαρό ατύχημα πλησίον κατοικημένων περιοχών, δεδομένου ότι αυτές οι εγκαταστάσεις υπάγονται στις οδηγίες Σεβέζο για μείζον βιομηχανικό ατύχημα.
     Κατόπιν των ανωτέρω ερωτάται ο κύριος Υπουργός:
     Υπάρχουν συγκεκριμένες χωροθετήσεις για τις δραστηριότητες και που έχουν προσδιοριστεί; Είναι μήπως ελεύθερη η επιλογή των χώρων από τους ενδιαφερόμενους; Έχουν υποβληθεί έως τώρα σχετικές αιτήσεις και αν να, για ποιες περιοχές και ποιου μεγέθους μονάδες;
     Εφόσον το φυσικό αέριο μεταφέρεται από τεράστιες αποστάσεις, γιατί επιλέγεται για την εγκατάσταση τέτοιων μονάδων η υπερκορεσμένη πληθυσμιακώς και ρυπαντικώς Αττική;»
     Θα απαντήσει ο Υφυπουργός Ανάπτυξης κ. Σαλαγκούδης, ο οποίος έχει και το λόγο.
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, είναι γεγονός ότι το ηλεκτρικό μας σύστημα έχει την παραδοξότητα να έχει την παραγωγή του στο βορρά και τη μεγάλη ζήτηση στο νότο. Είναι γεγονός ότι οι μονάδες οι οποίες θα συμβάλουν στην ευστάθεια του συστήματος πρέπει τώρα να κατασκευάζονται στο νότο. 
     Να αναφέρω ακόμη ότι οι μονάδες «1» και «2» της Μεγαλόπολης στην Αρκαδία είναι πεπαλαιωμένες και σταδιακά θα τεθούν στα επόμενα χρόνια σε παύση λειτουργίας. Άρα, λοιπόν, υπάρχει ανάγκη για μονάδες στο νότο και ακόμη από την επιτροπή η οποία συστάθηκε με απόφαση του Υπουργού Ανάπτυξης κ. Δημήτρη Σιούφα και υπό την προεδρία μου για να εξετασθεί η ηλεκτρενεργειακή επάρκεια τόσο του 2004 όσο και του 2005 του 2006 και μετέπειτα τελικά ανακάλυψε από προσομοιώσεις τις οποίες πραγματοποίησε τόσο ο διαχειριστής του συστήματος μεταφοράς ηλεκτρικής ενέργειας όσο και η Ρ.Α.Ε. και η Δ.Ε.Η. ότι είναι απαραίτητο να υπάρξουν μονάδες κάτω από το Κέντρο Υψηλής Τάσης Κουμουνδούρου. Άρα, λοιπόν, κατέστη απαραίτητο να ενεργοποιηθούν παλιές αιτήσεις, οι οποίες είχαν υποβληθεί και είχαν απορριφθεί λόγω της απαγόρευσης να γίνονται μονάδες στην Αττική αλλά και να δοθεί η ευκαιρία σε νέους επενδυτές να υποβάλουν αιτήσεις για τη δημιουργία τέτοιων μονάδων. Βεβαίως οι μονάδες αυτές είναι αποκλειστικά με φυσικό αέριο και μάλιστα συνδυασμένου κύκλου.
     Αυτό σημαίνει ότι αφ΄ ενός μεν με καύσιμο φυσικό αέριο κινούνται αεροστροβιλικές μονάδες και επίσης με τα καυσαέρια, τη θερμότητα, δηλαδή, η οποία δεν χρησιμοποιείται, ζεσταίνεται ατμός και λειτουργούν οι ατμοστρόβιλοι πλέον που παράγουν τη συμπληρωματική ενέργεια.
     Η μέθοδος αυτή κατ’ αρχήν κάνει τη μεγαλύτερη εξοικονόμηση καυσίμου. Ταυτόχρονα, το φυσικό αέριο εκλύει τα λιγότερα ρυπογόνα στοιχεία, τόσο όσον αφορά τα οξίδια του θείου όσο και τα αιωρούμενα σωματίδια, που είναι λιγότερα απ’ ό,τι σε οποιοδήποτε άλλο καύσιμο. Αλλά ταυτόχρονα και τα οξίδια του αζώτου είναι επίσης πάρα πολύ λίγα. Γι’ αυτόν ακριβώς το λόγο πιστεύουμε ότι η επιβάρυνση δεν θα είναι τόσο σημαντική στο χώρο της Αττικής, εφόσον κατασκευαστούν οι μονάδες αυτές, τις οποίες έχουμε ανάγκη.
     Όσο για τις χωροθετήσεις, στις αιτήσεις τους οι επενδυτές αναφέρουν πού ακριβώς θα γίνει η μονάδα, προσδιορίζουν το χώρο. Η Ρυθμιστική Αρχή Ενέργειας μελετά όλα τα στοιχεία και φροντίζει οπωσδήποτε με βασικό κριτήριο να μη ρυπαίνουν τις αντίστοιχες περιοχές, γνωμοδοτεί προς τον Υπουργό Ανάπτυξης, που δίνει την άδεια παραγωγής, αλλά στη συνέχεια καταρτίζεται και μελέτη περιβαλλοντικών όρων, η οποία, όπως ξέρετε, εγκρίνεται από μια σειρά από συναρμόδιους Υπουργούς. Έτσι, λαμβάνονται υπ΄ όψιν όλα αυτά τα κριτήρια, ώστε οι μονάδες αυτές να χωροθετούνται σε μέρη που δεν θα επιβαρύνουν τη μόλυνση της ατμόσφαιρας της Αττικής.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Το λόγο έχει ο κ. Λεβέντης.
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
     Κύριε Υπουργέ, σας άκουσα με προσοχή, δεν άκουσα όμως απάντηση στα ερωτήματα.
     Κατ’ αρχήν ξέρουμε ότι ο ν. 8484 απαγόρευε τη δημιουργία νέων μεγάλων βιομηχανικών μονάδων ή την επέκταση των παλαιών. Δεν έπρεπε να έχουν ισχύ πάνω από 300 Kw. Ήρθε το 2003 η κυβέρνηση του ΠΑ.ΣΟ.Κ. και ελαστικοποίησε τα κριτήρια, μέχρι του να φτιάχνονται αποθήκες καυσίμων κ.λπ. σε περιοχές γενικής κατοικίας.
     Έρχεται τώρα η Κυβέρνησή σας με το νόμο του κ. Σιούφα, τον 3525/2005, ο οποίος επιτρέπει να γίνονται βιομηχανικές μονάδες στην Ελλάδα όλη και στην Αττική υπό ορισμένες προϋποθέσεις. Και κάνει εξαιρέσεις από τους περιορισμούς που θα έπρεπε να ισχύουν. Οι εξαιρέσεις αυτές αφορούν δυο κατηγορίες βιομηχανικών μονάδων. Η μία είναι οι υπάρχουσες μονάδες διύλισης πετρελαίου. Και ξέρουμε στην Αττική ποιες είναι αυτές οι μονάδες: τα παλιά «ΕΛ.Δ.Α.», η «ΠΕΤΡΟΛΑ» και ο Βαρδινογιάννης. Και επίσης εξαιρεί τις μονάδες ηλεκτροπαραγωγής με καύση φυσικού αερίου.
     Το ερώτημα είναι πού θα γίνουν αυτές οι μονάδες, κύριε Υπουργέ. Αν θέλετε, να σας το πω εγώ, που συζητιέται όχι τώρα αλλά από χρόνια και εκεί τελικά θα καταλήξουμε. Δύο μεγάλες μονάδες 450-500 Μw στη Ρεβυθούσα, μία στην «ΠΕΤΡΟΛΑ», μία στα διυλιστήρια, μία στο «ΤΙΤΑΝ», μία στην υψικάμινο και δύο στο Λαύριο. Οκτώ τέτοιες μονάδες, δηλαδή, θα παράγουν πάνω από το ένα τρίτο της ηλεκτρικής ενέργειας της χώρας.
     Θα μου πείτε ότι δεν παράγει μεγάλες ποσότητες ρύπων το φυσικό αέριο και θα συμφωνήσω. Αλλά θα είναι τεράστιες οι ποσότητες του φυσικού αερίου, οι οποίες θα χρησιμοποιούνται. Αυτό θα έχει σαν συνέπεια η Αττική συνολικά να ρυπαίνεται περισσότερο απ’ ό,τι ρυπαίνεται, όσον αφορά τα οξίδια του αζώτου κυρίως, απ’ όλα τα αυτοκίνητα που κυκλοφορούν αυτήν τη στιγμή στην Αττική μαζί. Καταλαβαίνετε αυτό τι σημαίνει; Και καταλαβαίνετε τι σημαίνει τέσσερις τέτοιες μεγάλες μονάδες στο Θριάσιο, δύο μονάδες στο Λαύριο και δύο μονάδες στη Ρεβυθούσα;
     Να μη σας πω και το άλλο, ότι δεν είναι μόνο η ρύπανση και η υποβάθμιση της ποιότητας ζωής αυτών των κατοίκων, που ζούνε υπό εφιαλτικές ουσιαστικά συνθήκες ρύπανσης, αλλά είναι και ο μεγάλος κίνδυνος. Γιατί, όπως και να το κάνουμε, αυτές οι μονάδες είναι επικίνδυνες για ένα μείζον ατύχημα, κύριε Υπουργέ. Και μη μου πείτε ότι δεν θα συμβεί και ότι θα παρθούν όλα τα μέτρα. Και στις «καλύτερες των οικογενειών» έχουν συμβεί, και στη Γερμανία και στην Αμερική και στην Ολλανδία, όπου είχαν πάρει όλα τα μέτρα.
     Σκεφτείτε, λοιπόν, σε ένα διυλιστήριο δίπλα να έχετε και μια τέτοια μονάδα και να συμβεί κάτι –ο μη γένοιτο- από έναν οποιονδήποτε απρόβλεπτο παράγοντα, από ένα σεισμό, από ένα ατύχημα, από μια εσκεμμένη ενέργεια κάποιου. Τι θα γίνει τότε; Καταλαβαίνετε, λοιπόν, γιατί είναι απόλυτα δικαιολογημένος ο φόβος και η επιφυλακτικότητα αυτών των κατοίκων που ζουν σε αυτές τις περιοχές.
     Γιατί θα πρέπει να γίνουν αυτές οι μονάδες στην Αττική, τη στιγμή που το φυσικό αέριο έρχεται από τη Σιβηρία; Δεν μπορεί να γίνει λίγο πιο πέρα σε περιοχές που δεν είναι ρυπασμένες, που δεν έχουν τέτοια προβλήματα;
     Εγώ θα περιμένω στη δευτερολογία σας  απάντηση, αν έχουν υποβληθεί συγκεκριμένες προτάσεις και για πού ακριβώς και ποια είναι τα σχέδια της Κυβέρνησης. 
     ΠΡΟΕΔΡΕΥΩΝ (Σωτήρης Χατζηγάκης):  Ορίστε, κύριε Υφυπουργέ, έχετε το λόγο.
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, θα πρέπει να αναφέρω κατ΄ αρχήν ότι οι μονάδες φυσικού αερίου συνδυασμένου κύκλου, όπως τις περιέγραψα στην πρωτολογία μου, δεν περιλαμβάνονται στην οδηγία Σεβέζο 2  96/88 των Ευρωπαϊκών Κοινοτήτων. Επομένως δεν υπάρχουν αυτοί οι κίνδυνοι που περιγράφονται στην αντίστοιχη αυτή οδηγία. 
     Το δεύτερο που θα ήθελα να πω, επειδή αναφερθήκατε στα οξίδια του αζώτου, είναι: μία μονάδα 400 Μw έχει ωριαία εκπομπή αζωτοξιδίων όση έχουν τρεις χιλιάδες αυτοκίνητα κινούμενα σε τριάντα χιλιόμετρα τον ίδιο χρόνο. Αντιλαμβάνεστε ότι αυτοί οι ρύποι που δημιουργούνται από τις τόσες πολλές χιλιάδες αυτοκίνητα στην περιοχή της Αττικής ….
     ΑΘΑΝΑΣΙΟΣ ΛΕΒΕΝΤΗΣ: Στο εικοσιτετράωρο…
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης):  Είναι αμελητέα η ποσότητα των αζωτοξειδίων που εκλύεται από μία μονάδα 400 Μw. 
     Το τρίτο που έχω να σας πω είναι ότι οι αιτήσεις που γίνονται αξιολογούνται από τη Ρυθμιστική Αρχή Ενέργειας και γνωμοδοτεί για τον Υπουργό Ανάπτυξης. Ένα από τα κριτήρια που λαμβάνονται υπ΄ όψιν είναι ακριβώς η επιβάρυνση. Δεν θα προχωρήσουμε σε οκτώ μονάδες, όπως είπατε προηγουμένως. Εγώ σας λέω ότι αυτή τη στιγμή οι αιτήσεις που έχουν υποβληθεί είναι τρεις:
     1. Των «Ελληνικών Πετρελαίων» για μονάδες συνδυασμένου κύκλου ισχύος 390 Μw στις εγκαταστάσεις της εταιρείας έξω από τα Μέγαρα.
     2. Της «Χαλυβουργικής Α.Ε.» για μονάδα συνδυασμένου κύκλου ισχύος 782 Μw στις εγκαταστάσεις της εταιρείας στην Ελευσίνα. 
     3. Της «ΗΛΕΚΤΡΟ Α.Ε.» για μονάδα συνδυασμένου κύκλου ισχύος 125 Μw εντός του βιοτεχνικού πάρκου Άνω Λιοσίων. 
     Από τις εταιρείες αυτές, μετά την ανακοίνωση της Ρ.Α.Ε. στις 5/7/2005 ότι μπορούν να ενεργοποιήσουν τις αιτήσεις, μόνο τα «ΕΛ.ΠΕ.» έκαναν επικαιροποίηση του φακέλου από τις παλιές αιτήσεις. Αυτές που σας διάβασα ήταν παλιές αιτήσεις. 
     Επομένως δεν υπάρχουν οι φόβοι αυτοί που αναφέρετε. Εξάλλου, την ερώτησή σας την έχετε κάνει και γραπτά και νομίζω ότι σας έχουμε στείλει αρκετά εξονυχιστική και λεπτομερή απάντηση…
     ΑΘΑΝΑΣΙΟΣ ΛΕΒΕΝΤΗΣ: Δεν έχει φθάσει στα χέρια μου καμία απάντηση. 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης):  ….   πράγμα που δεν με βάζει στον κόπο να σας πω ακόμη περισσότερες λεπτομέρειες. Όμως, σας έχω απαντήσει σε όλα τα ερωτήματά σας και σας είπα ότι για την ανάγκη της ευστάθειας του συστήματος πρέπει να έχουμε μονάδες στο νότο. Βεβαίως, το φυσικό αέριο έρχεται από μακριά, μπορεί να πάει ακόμα και πιο μακριά. Όμως, οι μονάδες παραγωγής ηλεκτρικής ενέργειας, για να έχουμε ευστάθεια στο σύστημα και επομένως αξιόπιστη ηλεκτροδότηση, ποιότητα ηλεκτρικής ενέργειας δηλαδή, πρέπει να βρίσκονται, όπως σας είπα, στο νότο. Θέλουμε τουλάχιστον μία μονάδα 400 Μw νοτίως του Κ.Υ.Τ. Κουμουνδούρου. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης):  Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
     ΠΡΟΕΔΡΕΥΩΝ (Σωτήρης Χατζηγάκης):  Κύριοι συνάδελφοι, εισερχόμαστε στην ημερήσια διάταξη των
     ΕΠΕΡΩΤΗΣΕΩΝ
      Θα συζητηθεί η υπ’ αριθμόν 8/5/23.9.2005 επερώτηση των Βουλευτών του ΠΑ.ΣΟ.Κ. κυρίων Γεωργίου Λιάνη, Ανδρέα Λοβέρδου, Ευαγγελίας Σχοιναράκη – Ηλιάκη, Χρήστου Αηδόνη, Ανδρέα Φούρα, Αθανασίου Αλευρά, Δημητρίου Ανδρουλάκη, Αγγελικής Γκερέκου, Ιωάννη Δημαρά, Βασιλείου Έξαρχου, Απόστολου Κατσιφάρα, Χρύσας Μανωλιά, Μιχαήλ Παντούλα, Αναστασίας – Συλβάνας Ράπτη, Θεοδώρας Τζάκρη και Τηλέμαχου Χυτήρη προς τον Υπουργό Πολιτισμού, σχετικά με την προετοιμασία για τους Ολυμπιακούς Αγώνες του Πεκίνου. 
     Πριν δώσω το λόγο στον πρώτο επερωτώντα, θέλω να σας γνωρίσω ότι κατά τη συζήτηση της παρούσης επερώτησης Κοινοβουλευτικός Εκπρόσωπος του ΠΑ.ΣΟ.Κ. ορίζεται ο Βουλευτής κ. Αθανάσιος Αλευράς με απόφαση του Γραμματέα της Κοινοβουλευτικής Ομάδας του ΠΑ.ΣΟ.Κ. κ. Δημητρίου Ρέππα. 
     Επίσης, κατά τη συζήτηση της παρούσης επερώτησης ορίζεται Κοινοβουλευτικός Εκπρόσωπος ο κ. Αθανάσιος Λεβέντης εκ μέρους του Συνασπισμού με απόφαση του κ. Αλέξανδρου Αλαβάνου, Προέδρου του Συνασπισμού Ριζοσπαστικής Αριστεράς. 
     Το λόγο έχει ο πρώτος επερωτών κ. Αηδόνης.
     ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, η διοργάνωση των Ολυμπιακών και Παραολυμπιακών Αγώνων από τη χώρα μας το 2004 αξιολογήθηκε και στέφθηκε, ακόμα και από τους πιο αυστηρούς επιστήθιους και πολέμιους αμφισβητίες μας,  με τις πιο λαμπρές κριτικές.
     Πρωτόγνωρα ήταν τα αισθήματα που κατέκλυσαν όλους μας με το διεθνή έπαινο και την αναγνώριση της συλλογικής αυτής προσπάθειας της άρτιας διεξαγωγής των Ολυμπιακών Αγώνων αλλά και από τις πολύ μεγάλες επιτυχίες των Ελλήνων αθλητών. 
     Το ΠΑ.ΣΟ.Κ. πίστεψε στο όραμα της προοπτικής της τέλεσης των Ολυμπιακών Αγώνων στην Ελλάδα, την κοιτίδα του πολιτισμού και των πανανθρώπινων αξιών. Πίστεψε όμως και στον Έλληνα αθλητή, που μας χάρισε συγκλονιστικές στιγμές με τα σπουδαία αποτελέσματα σε αυτούς τους Ολυμπιακούς Αγώνες. Αυτήν την πίστη τη μετέτρεψε σε υποστήριξη, που βασίστηκε σε έναν ολοκληρωμένο σχεδιασμό που μας έδωσε αυτά τα αποτελέσματα.
     Οι Ολυμπιακοί Αγώνες είχαν τελειώσει και η χώρα μας έχει ανεβάσει τον πήχυ πολύ ψηλά και θεωρείται σήμερα πια μία από τις μεγαλύτερες δυνάμεις του Ολυμπιακού Κινήματος και των Ολυμπιακών Αγώνων. Η επόμενη δοκιμασία σε ό,τι αφορά αυτόν τον οικουμενικό θεσμό είναι οι Ολυμπιακοί Αγώνες του Πεκίνου, για τους οποίους η Ελλάδα πρέπει να προετοιμασθεί άρτια. 
     Είναι οι πρώτοι Αγώνες που γίνονται στην πολυπληθέστερη χώρα της Γης, με τον τεράστιο πολιτισμό και είναι επίσης μια άριστη ευκαιρία της Ελλάδας να προεκτείνει τις εντυπώσεις που παγκόσμια έδρεψε με τους Αγώνες της Αθήνας τον Αύγουστο του 2004.
     Με κατάπληξη παρακολουθούμε δεκαεννιά μήνες τώρα την Κυβέρνησή σας να μην έχει κάνει την παραμικρή ενέργεια για τον εθνικό αυτό στόχο, ούτε μία σύσκεψη ούτε μία συνάντηση με φορείς ούτε διάλογο στη Βουλή και συνάμα δεν έχει εκδώσει ούτε μία απόφαση που να συνδέεται με τους Ολυμπιακούς Αγώνες του Πεκίνου. Η Κυβέρνηση δεν έχει ψελλίσει καν ακόμη τη λέξη «Πεκίνο», επιδίδεται όμως σε ένα προσφιλές γι’ αυτήν σπορ, την υπονόμευση του ελληνικού αθλητισμού.
     Κυρίες και κύριοι συνάδελφοι, έχουμε διανύσει ήδη δεκαεννέα μήνες και διαπιστώνουμε καθημερινά ότι μαζί με την επιμήκυνση του χρόνου μεγαλώνει και η απόσταση που όλο και περισσότερο κρατάει η Νέα Δημοκρατία από τις προεκλογικές της δεσμεύσεις. Από τα πρώτα βήματά της δείχνει ότι στερείται σε φαντασία, σε πειθαρχία, σε αγωνιστικό πνεύμα και συνέπεια. Γενικά η Κυβέρνηση παίζει με ξεφούσκωτη μπάλα και κάνει λάθος κτυπήματα.
     Η πολιτική του Υφυπουργείου Αθλητισμού απλά εξαντλείται με το πώς θα βάψει με γαλάζιο χρώμα τις αθλητικές ομοσπονδίες και δεν ασχολείται με τα φλέγοντα θέματα του αθλητισμού. Κανένα σχέδιο, καμία πολιτική. Αξίζει όμως να θυμηθούμε το προβαλλόμενο προεκλογικά σχέδιο και το τι γίνεται στην πραγματικότητα.
     Στον επαγγελματικό αθλητισμό λέγατε ότι το κράτος δεν μπορεί να είναι ο οικονομικός αιμοδότης, αλλά να θεσπίζει κανόνες, να μεριμνά και να επιβλέπει την πιστή τήρησή τους, να θεσπίζει κίνητρα και να δημιουργεί τις προϋποθέσεις για την ακμή της βιομηχανικής παραγωγής αθλητικού θεάματος μέσα στο πλαίσιο της ελεύθερης οικονομίας της αγοράς.
     Επίσης, καταγγέλλατε το ΠΑ.ΣΟ.Κ. για κρατικοδίαιτο αθλητισμό. Τι έχετε κάνει; Το γεγονός και μόνο ότι με το θέμα της άμεσης και έμμεσης χρηματοδότησης των Π.Α.Ε. και Κ.Α.Ε. από το κράτος ασχολήθηκε η Ευρωπαϊκή Επιτροπή, δείχνει ότι κάτι συμβαίνει στο βασίλειο της Ελλάδας!
     Το Υφυπουργείο ομολογεί ότι ακόμη και σήμερα τα επαγγελματικά σωματεία τυγχάνουν της κρατικής αρωγής. Ένα παράδειγμα; Η επιλεκτική χρηματοδότηση για τις μαθητικές κερκίδες, όπως επίσης και οι διαφημιστικές καταχωρήσεις του Ο.Π.Α.Π. σε ανώνυμες εταιρείες. Σε ό,τι αφορά το θέμα της καταγγελίας περί κρατικοδίαιτου αθλητισμού, μπορείτε να μας πείτε η υπόσχεση στα επαγγελματικά σωματεία για συμμετοχή στα ποσοστά του «Στοιχήματος» σε ποια κατηγορία ανήκει;
     Διαιτησία. Τι λέγατε; Μιλούσατε για τη δημιουργία Εθνικής Σχολής Διαιτησίας για όλα τα ομαδικά αθλήματα, καθιέρωση αντικειμενικής βαθμολογίας και προαγωγής διαιτητών με ένα σύστημα μορίων που θα αποτυπώνει αξιοκρατικά τα τυπικά και ουσιαστικά προσόντα, αντικειμενικό σύστημα επιλογής διαιτητών για κάθε αγώνα. 
     Τι κάνετε; Απλά σφυρίζετε αδιάφορα και όχι μόνο. Είχαμε και τον πρώην πρόεδρο του Ο.Π.Α.Π. να υποστηρίζει δημόσια ότι υπάρχουν στημένοι αγώνες στο ελληνικό ποδόσφαιρο και τον κ. Ορφανό να απαντά ότι κακές διαιτησίες προφανώς υπάρχουν, όμως αυτό απέχει πολύ από το να λέμε ότι υπάρχουν στημένα παιχνίδια.
     Καταπολέμηση της βίας. Μιλούσατε για την καθιέρωση χρήσης μέσων υψηλής ψηφιακής τεχνολογίας για την οργάνωση αποτελεσματικού και καταστατικού ελέγχου και επαναπροσδιορισμό και αναβάθμιση του ρόλου της Δ.Ε.Α.Β.. 
     Τι κάνατε; Παρουσιάσατε όντως ένα νομοσχέδιο. Μιλήσατε για την αυστηροποίηση των ποινών. Μήπως θυμάστε, κύριε Υπουργέ, τις δηλώσεις σας έξω από το Μέγαρο Μαξίμου λίγο πριν τη συνεδρίαση της πειθαρχικής επιτροπής της Ε.Π.Α.Ε. για το αίσχος στη Νέα Σμύρνη;
     Επίσης, μπορείτε να μου πείτε πόσες κάμερες έχουν σήμερα τοποθετηθεί; Και επίσης, δεν νομίζετε ότι το ισχύον νομοσχέδιο αποδεικνύεται πια ελλιπές, μια και τα φαινόμενα της βίας συνεχίζουν να ενδημούν και να εκδηλώνονται; 
     Σε ό,τι αφορά, δε, το μέτρο που καταγγέλλατε προεκλογικά, για την απαγόρευση μεταφοράς φιλάθλων, σήμερα δυστυχώς το εφαρμόζετε κατά κόρον. 
     Σχετικά με το ντόπινγκ, ήταν συστηματική η προσπάθειά σας να δημιουργήσετε εικόνα ενοχοποίησης του ΠΑ.ΣΟ.Κ., ένα θέμα για το οποίο φυσικά ξεχώρισε το περίσσευμα υποκρισίας. Απλά θέλω να αναφέρω τις δηλώσεις του Όλιβερ Ράμπιν και τις δηλώσεις του υπεύθυνου του Ο.Α.Κ.Α., κ. Κώστα Γεωργακόπουλου, όπου σ’ ένα θέμα που έχει να κάνει με την παρασκευή ενός στοιχείου αναβολικού, το οποίο παρασκευάζεται τεχνικά και παρασκευάζεται για να μην ανιχνεύεται καν από τα εργαστήρια –και αυτός είναι ο σκοπός του- η απάντηση η οποία υπάρχει από τον υπεύθυνο του ανάλογου Κέντρου της Ελλάδας λέει ότι βρισκόμαστε σήμερα στο επίπεδο όπου μπορούμε να εντοπίσουμε ακόμη και αυτήν την ουσία. Ανέφερα αυτό το παράδειγμα για να δείξω πραγματικά ποια ήταν η πολιτική που εμείς κάναμε τότε, που έχει να κάνει με τον έλεγχο για τα κρούσματα ντόπινγκ. 
     Πολυιδιοκτησία. Λέγατε: Η Νέα Δημοκρατία θα προχωρήσει στην απαγόρευση της άμεσης, οριζόντιας και κάθετης ιδιοκτησίας, καθώς και της έμμεσης μέσω μάνατζμεντ, είτε απευθείας, είτε διά τρίτου, φυσικού ή νομικού προσώπου. Τι κάνατε; Απλά, δεν ακουμπήσατε το θέμα. Μάλλον είναι καυτό. 
     Αθλητικές ομοσπονδίες: Λέγατε ότι οι αθλητικές ομοσπονδίες είναι αναγκαίο να γίνουν σύγχρονοι, να γίνουν μοντέρνοι αθλητικοί οργανισμοί, λειτουργώντας με τις επιταγές της επιστήμης, αλλά και του αθλητικού μάρκετινγκ. Η χρηματοδότηση των προϋπολογισμών από την πολιτεία θα γίνει με τα εξής κριτήρια: Πρώτον, τις διεθνείς διακρίσεις και δεύτερον, την ανάπτυξη του αθλήματος στην επικράτεια. 
     Εσείς τι κάνατε γι αυτό; Απλά αποδείχθηκε μέχρι τώρα η απόσταση μεταξύ θεωρίας και πράξης. Η άσκηση πίεσης, όμως, προς τις ομοσπονδίες, προκειμένου να πειθαρχήσουν στις επιθυμίες για την ανάδειξη νέων διοικητικών συμβουλίων, ήταν η κυρίαρχη πολιτική πράξη, για την οποία απ’ ό,τι φαίνεται το Υπουργείο εξάντλησε την προσπάθειά του. Το όραμα ήταν, απλά, να τοποθετηθούν οι γαλάζιες σφραγίδες στα οικόσημα των ομοσπονδιών. 
     Σε ό,τι, δε, αφορά την Ελληνική Ολυμπιακή Επιτροπή, λέγατε χαρακτηριστικά ότι η Νέα Δημοκρατία προσδοκά μία Ελληνική Ολυμπιακή Επιτροπή ανάλογη με την ιστορία και το κύρος του έργου της. Στη σύνθεσή της δεν είναι αναγκαίο να συμμετέχουν Βουλευτές ή κομματικοί παράγοντες αλλά, αντίθετα, άνθρωποι των γραμμάτων, των τεχνών και προσωπικότητες του αθλητισμού. Τι κάνατε; Ο λαός θα έλεγε: «Άστα να πάνε»! Ο Υφυπουργός και τα άλλα κυβερνητικά στελέχη αναλώθηκαν στο πώς θα αποκτήσουν τον έλεγχο της Ε.Ο.Ε, με αποτέλεσμα το διεθνές ρεζιλίκι της χώρας μας, που προέκυψε από την πολυδιάσπαση της Ομοσπονδίας Παγοδρομίας. Είναι γνωστό σε όλους πια το σκάνδαλο της Ομοσπονδίας του Πάγου, που συνετελέσθη επί της οδού Ακακιών 52, όπου κάθε μισή ώρα συγκεκριμένοι επιτήδειοι, με την ανοχή του Υπουργείου, «γεννούσαν» ομοσπονδίες, θυμίζοντας τους παλιούς παγοπώληδες, που με τόση ευκολία έσπαγαν τον πάγο. Ήταν τόσο πολύ μεγάλο το πάθος για τον έλεγχο της Ε.Ο.Ε που, αν χρειαζόταν, θα διασπούσαν ακόμη και αυτή την Ομοσπονδία της Άρσης Βαρών και θα τη μετέτρεπαν σε ομοσπονδία αρασέ και ζετέ. Φαίνεται ότι στο πρόγραμμα της Νέας Δημοκρατίας υπήρχαν και υποσημειώσεις, που δεν είχαν διαβαστεί. 
     Με όλα αυτά, κυρίες και κύριοι συνάδελφοι, θα ήθελα να καταλήξω και να πω ότι το σχέδιο για τον αθλητισμό ήταν ένα «όνειρο θερινής νυκτός», ένα όνειρο που εξαντλήθηκε μέσα στην καθημερινότητα της διαχείρισης και καμία σχέση δεν έχει με την προσπάθεια για τη συνεχή ανάπτυξη του ελληνικού αθλητισμού. Και φυσικά σήμερα εισπράττουμε τα ολέθρια αποτελέσματά του.
     Ένα χρόνο μετά, και αν εξαιρέσουμε την επιτυχία της Εθνικής Ομάδας Μπάσκετ και Κολύμβησης στο Παγκόσμιο Πρωτάθλημα, η Ελλάδα δεν φαίνεται πουθενά. Κανένας Έλληνας αθλητής, πλην της Δεβετζή, δεν βαθμολογήθηκε. Ο ελληνικός αθλητισμός καταποντίστηκε και φυσικά οι αιτίες είναι γνωστές. Ο οικονομικός στραγγαλισμός των ομοσπονδιών, μέσα από τη μείωση των τακτικών επιχορηγήσεων, όπως επίσης και η πρωτοφανής περικοπή του ποσού για την ολυμπιακή προετοιμασία, έχουν αυτό το αποτέλεσμα. Είναι η πρώτη φορά μετά από είκοσι χρόνια, που δεν προβλέπεται να δοθεί κανένα κονδύλιο στην Ελληνική Ολυμπιακή Επιτροπή για την ολυμπιακή προετοιμασία.
     Σήμερα, με αυτή την πολιτική, υπονομεύετε τον αθλητισμό. Μπορεί τα αποτελέσματα να μην είναι άμεσα ορατά, στο επόμενο χρονικό διάστημα όμως αυτό θα είναι μια πραγματικότητα. Η περικοπή των εσόδων σημαίνει μείωση και μετακύλιση του κόστους στις εθνικές ομάδες. Για την προετοιμασία των αθλητών, σημαίνει μείωση των οδοιπορικών τους, σημαίνει μείωση της διάθεσης των αθλητών, σημαίνει μείωση των προπονητικών team. Και όταν μειώνεις την επένδυση στο ανθρώπινο δυναμικό, το αποτέλεσμα φυσικά θα είναι και η μείωση των επιτυχιών. 
     Παράλληλα, υιοθετείται μια πολιτική επιλεκτικής χρηματοδότησης. Διακρίνουμε σε κάποιες ομοσπονδίες να υπάρχει μείωση των επιχορηγήσεων, ενώ άλλες, που πληρούν το κριτήριο των «γαλάζιων» παραγόντων, να επιχορηγούνται πλέον του τακτικού προϋπολογισμού, ακόμη και με έκτακτες επιχορηγήσεις από τη Γενική Γραμματεία Αθλητισμού, όπως και από εποπτευόμενους οργανισμούς. 
     Πέρα από την ελλιπή χρηματοδότηση, προπονητικοί χώροι, για τους οποίους το κράτος δαπάνησε εκατομμύρια ευρώ, στέκουν σήμερα εγκαταλελειμμένοι χωρίς συντήρηση και φύλαξη και δεν διατίθενται επαρκώς στις ανάλογες ομοσπονδίες. Το Ο.Α.Κ.Α. σήμερα ζητάει λεφτά από τις ομοσπονδίες, δηλαδή, από τους Ολυμπιονίκες προκειμένου για να χρησιμοποιήσουν τους προπονητικούς χώρους. Παράδειγμα, το κολυμβητήριο που ανήκει στην Ελληνική Ολυμπιακή Επιτροπή ζητά τίμημα για να προετοιμαστούν οι εθνικές ομάδες, που όλες τους έχουν μεγάλες ολυμπιακές επιτυχίες.
     Και επειδή είναι χρήσιμο να γνωρίζει ο ελληνικός λαός τις διαφορές στην πολιτική, επιτρέψτε μου να αναφέρω ακριβώς τι έκανε το ΠΑ.ΣΟ.Κ. για το συγκεκριμένο θέμα. Το 1999 με 2000 στον τακτικό προϋπολογισμό της Γενικής Γραμματείας Αθλητισμού εγγράφεται το ποσό των 2.000.000.000 δραχμών και διατίθεται για ολυμπιακή προετοιμασία βάσει των προτάσεων που έκανε η Ε.Ο.Ε.. Παράλληλα το 2001 δίνεται επίσης το ποσό των 2.600.000.000 δραχμών, όπως επίσης το 2002 λαμβάνεται η απόφαση στην κυβερνητική επιτροπή για κάθε χρόνο ολυμπιακής προετοιμασίας να δίνονται περί τα 4.000.000.000 δραχμές, τα οποία, όμως, θα κατανέμονται με βάση τα κριτήρια, τα οποία προσδιορίζει η Ελληνική Ολυμπιακή Επιτροπή. Αυτό σημαίνει, λοιπόν, ότι το 2002 δόθηκαν 4.000.000.000 δραχμές, το ίδιο ποσό και για το 2003, όπως το ίδιο και για το 2004 όπου το ποσό ήταν 4.180.000.000 δραχμές. Απ’ αυτά, δυστυχώς, εκείνη τη χρονιά του 2004 δόθηκαν μόνο τα 2,5 δισεκατομμύρια όταν εσείς ήσασταν Κυβέρνηση και μάλιστα σε μία καθαρά ολυμπιακή τελική χρονιά κάνατε αυτή την περικοπή. 
     Κυρίες και κύριοι συνάδελφοι, οι Ολυμπιακοί Αγώνες στην Αθήνα αποτελούν παρελθόν, αποτελούν, όμως, και ένα εθνικό κεφάλαιο, μία μεγάλη παρακαταθήκη, που δεν πρέπει να μείνει αναξιοποίητη. Μπορέσαμε να δώσουμε την εικόνα μιας Ελλάδας του πολιτισμού και των πανανθρώπινων αξιών, μια εικόνα που οφείλουμε να προστατεύσουμε και να επεκτείνουμε εν όψει της πρόκλησης των επόμενων Ολυμπιακών Αγώνων. Αυτό για να γίνει χρειάζεται σχεδιασμός, μια και η πρόκληση αυτή θα συντελεστεί μέσα στην έδρα της πολυπληθέστερης χώρας του κόσμου.
     Σας ερωτώ, κύριε Υπουργέ: Ποια μέτρα έχετε λάβει για την πολιτιστική διάσταση, που θα πρέπει να λάβει η χώρα μας στο Πεκίνο; Τι έχετε εξασφαλίσει μέχρι σήμερα; Διασφαλίσατε ή όχι τη συμμετοχή της χώρας μας στην τελετή λήξης; Είναι ερωτήματα στα οποία περιμένουμε την απάντησή σας. Είναι ερωτήματα που κρούουν τον κώδωνα του κινδύνου, μια και βλέπουμε ότι η ευκαιρία αυτή μπορεί να χαθεί. Βλέπουμε καθημερινά οι ευκαιρίες να χάνονται, όπως επίσης βλέπουμε και την ανυπαρξία πολιτικού σχεδιασμού για την αξιοποίηση αυτού του κεφαλαίου σε όλα τα επίπεδα της Κυβέρνησης. 
     Δεν είναι θέμα φυσικά της αποκλειστικής σας αρμοδιότητας, αυτό το οποίο θα αναφέρω τώρα, αλλά νομίζω ότι αφορά την Κυβέρνηση και φυσικά τον ελληνικό λαό. Ενώ η πρεσβεία μας στο Πεκίνο έχει υποβάλει υπόμνημα στις αρμόδιες υπηρεσίες με πρόταση για εδραίωση της ελληνικής παρουσίας στην πολυπληθέστερη αυτή χώρα του κόσμου, το Υπουργείο Οικονομίας αναγνωρίζει ότι δεν έχει γίνει καμία προσέγγιση στο θέμα αυτό, αφού δεν έχει ερευνηθεί ποια ελληνικά προϊόντα μπορούν να μπουν σ’ αυτή τη μεγαλύτερη αγορά του πλανήτη. Χαρακτηριστικό είναι ότι στο εμπορικό τμήμα στην πρεσβεία μας στο Πεκίνο απασχολείται μόνο ένα άτομο, ενώ σε άλλες χώρες, όπως είναι η Ελβετία περίπου σαράντα άτομα, στην Ισπανία είκοσι άτομα, στην Πορτογαλία δέκα άτομα κ.ο.κ..
     Αυτή, δυστυχώς, είναι η Κυβέρνησή σας, η οποία μέσα από μία συνηθισμένη πρακτική μας κάνει να ανησυχούμε και γι’ αυτό επιμένουμε να σας ρωτάμε, βλέποντας τις μέχρι τώρα επιλογές και δράσεις σας στον τομέα αυτό, που αφορούν την παρουσία μας.
     Και έρχομαι στο τελευταίο θέμα που αφορά τον Ο.Π.Α.Π. όπου, με τη νέα μετοχοποίηση, ανατρέπεται το καθεστώς του κρατικού μονοπωλίου και φυσικά υπονομεύεται το ζήτημα της χρηματοδότησης του πολιτισμού και του αθλητισμού. Η απόφαση του Ελεγκτικού Συνεδρίου στις 7 Μαρτίου 2005 είναι καταπέλτης: «Η «Ο.Π.Α.Π. Α.Ε.» δεν αποτελεί δημόσια επιχείρηση κατά την έννοια που προσδίδει στον όρο αυτό το Κοινοτικό Δίκαιο». Αυτό σημαίνει απώλεια του μονοπωλίου με τρομακτικές συνέπειες για το μέλλον, όπως επίσης ότι για τον πολιτισμό και τον αθλητισμό που θα στερηθούν τεράστια ποσά, μια και το μεγαλύτερο ποσοστό θα δίνεται σε μερίσματα στους μετόχους. Είμαστε η πρώτη χώρα στην κόσμο που, με δική της θέληση, δηλώνει παραίτηση από τα δικαιώματα του κράτους από τον έλεγχο των τυχερών παιχνιδιών. Και σε ό,τι δε αφορά τον ΟΠΑΠ μπαίνουν και αρκετά ζητήματα, που αφορούν πια τις εισαγγελικές αρχές. 
     Ποιος νόμος δίνει το δικαίωμα να γίνουν τροποποιήσεις στους όρους προκήρυξης και στους όρους σύμβασης; Μπορούν να αλλάζουν εκ των υστέρων; Είναι ή δεν είναι αυτό απιστία σε βάρος του δημοσίου; Και μιλώ φυσικά για το περίφημο ποσοστό, που άλλαξε εκ των υστέρων και έγινε 66% έναντι του 60%, που ίσχυε για τη διανομή των κερδών. Για πέντε χρόνια η Νέα Δημοκρατία χρησιμοποίησε τη σύμβαση αυτή ως αιχμή του δόρατος στο δήθεν αγώνα κατά της διαπλοκής. 
     Τώρα, με την τροποποίηση της σύμβασης του 1999, αυξάνει το όριο από 60% στο 66%, με τη μόνη διαφορά όμως ότι το risk management για το επιπλέον 6% το αναλαμβάνει ο Ο.Π.Α.Π. και όχι η «INTRALOT», όπως ήταν μέχρι σήμερα. Πρακτικά αυτό σημαίνει, λοιπόν, ότι ο Ο.Π.Α.Π. θα πληρώνει 30.000.000.000 ετησίως, τα οποία έξοδα θα τα εξοικονομεί η «INTRALOT». 
     Μετά την τελευταία αναφορά διερωτώμαι, κύριε Υπουργέ, πού είναι οι νταβατζήδες και μήπως έχουν μετακομίσει προς την πλευρά που βρίσκεται το Μέγαρο Μαξίμου.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αηδόνη.
     Ο κ. Έξαρχος έχει το λόγο.
     ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
     Κύριε Πρόεδρε, η επιτυχής διοργάνωση των Ολυμπιακών Αγώνων του 2004 αποτέλεσε μια πολύ μεγάλη ευκαιρία για την προβολή της χώρας μας σε όλο τον κόσμο, αλλά και για τη δημιουργία ενός ηθικού, πνευματικού και υλικού αποθέματος, που αν αξιοποιούταν σωστά μπορούσε να ανοίξει νέες προοπτικές για την ελληνική κοινωνία. 
     Δεκατέσσερις μήνες, όμως, τώρα η Κυβέρνηση της Νέας Δημοκρατίας όχι μόνο δεν αξιοποίησε αυτό το ηθικό, πνευματικό και υλικό απόθεμα, αλλά αντιθέτως, με τις πράξεις της και με τις παραλείψεις της σπατάλησε και σπαταλά αυτό το τεράστιο κεφάλαιο, το εθνικό κεφάλαιο, με πολύ κακό τρόπο. 
     Οι αθλητικές εγκαταστάσεις παραμένουν και θα παραμένουν για πολύ καιρό ακόμα κλειστές. Οι αθλητικές ομοσπονδίες, χωρίς χρηματοδότηση, με μεγάλη περικοπή στη χρηματοδότηση, προσπαθούν με πολύ μεγάλες δυσκολίες να αντιμετωπίσουν τις τρέχουσες ανάγκες και ασφαλώς δεν είναι σε θέση να κάνουν ένα σχεδιασμό ώστε να αντιμετωπίσουν τη μεγάλη πρόκληση των Ολυμπιακών Αγώνων του Πεκίνου. 
     Οι αθλητές, οι πρωταθλητές, αυτοί που δόξασαν, αυτοί που τίμησαν την Ελλάδα, αυτοί που μας έκαναν περήφανους, με τις επιτυχίες τους, ακόμα περιμένουν τη δικαίωσή τους και περιμένουν από την πολιτεία να τους αξιοποιήσει. 
     Κύριε Πρόεδρε, διάβασα την Κυριακή –και ήθελα να το μεταφέρω στη Βουλή- μια συνέντευξη του μεγάλου πρωταθλητή του Πύρρου Δήμα. Τον ρώτησε ο δημοσιογράφος: «Έχει τεθεί θέμα αξιοποίησής σας από την ελληνική πολιτεία;» Και σας διαβάζω επί λέξει ένα απόσπασμα της απάντησης του: «Μα, τι λες; Εγώ κτύπησα τις πόρτες που έπρεπε, με ιδέες. Είπα ότι είμαι πρόθυμος να γίνω πρεσβευτής του αθλητισμού, να πηγαίνω σε σχολεία, αλλά χρειάζομαι οργανωτική βοήθεια. Όλοι ενθουσιάστηκαν με την ιδέα, αλλά δεν έγινε απολύτως τίποτα. Πέρασαν δεκατρείς μήνες από τους Αγώνες και τίποτα δεν θυμίζει τι πραγματικά έγινε. Τα στάδια είναι κλειστά, δεν θα πω ότι ρημάζουν, γιατί δεν έχω πραγματική εικόνα. Ξέρω, όμως, ότι εγώ, ως Έλληνας και ως ολυμπιονίκης, θα ήθελα να μπορούμε να χαιρόμαστε όλοι αυτά τα στάδια.».
     Είναι πολύ χαρακτηριστικά τα λόγια του Πύρρου Δήμα και δείχνουν ότι η Κυβέρνηση ούτε καν αυτούς τους πρωταθλητές, που έχουν μια εμβέλεια και έξω από τη χώρα, δεν αξιοποιεί. Γι’ αυτό εμείς δικαίως και όχι μόνο εμείς, αλλά και όλοι οι αθλητικοί παράγοντες και όλη η αθλητική οικογένεια διερωτώμεθα: Δεν υπάρχει ένας σχεδιασμός, έστω και υποτυπώδης; Είναι δυνατόν να αντιμετωπίσουμε την πρόκληση των Αγώνων του Πεκίνου με αυτόν τον τρόπο που πορεύεται η χώρα μας και το αθλητικό κίνημα;
     Για εμάς, κυρίες και κύριοι συνάδελφοι, είναι σαφές ότι η Κυβέρνηση δεν έχει μπούσουλα, δεν έχει πυξίδα, δεν έχει ένα σχέδιο προετοιμασίας για τους Ολυμπιακούς Αγώνες του Πεκίνου. Το μόνο σχέδιο που έχει –και εδώ πραγματικά θα έλεγα ότι το σχέδιο είναι φτιαγμένο στην εντέλεια- είναι για τον οργανωτικό και κομματικό έλεγχο του αθλητικού κινήματος και του αθλητισμού γενικότερα και όχι μόνο, κύριε Πρόεδρε, και θα σας αναφέρω σχετικό παράδειγμα στη συνέχεια.
     Γι’ αυτό γίνονται επιλεκτικές χρηματοδοτήσεις, γι’ αυτό τα χρήματα του Ο.Π.Α.Π. κατευθύνονται σε συλλόγους και σωματεία για να στηρίξουν «ημέτερους», γι’ αυτό η διαφήμιση του Ο.Π.Α.Π. «πηγαίνει» επιλεκτικά σε συγκεκριμένα μέσα ενημέρωσης και όχι με βάση τη σωστή αξιοποίηση, αλλά με βάση τις υπηρεσίες που προσφέρουν στην παράταξη. 
     Γι’ αυτό, κύριε Πρόεδρε, ο εξοπλισμός, η μεγάλη κληρονομιά των Ολυμπιακών Αγώνων, διανέμεται στους δήμους και σε άλλους φορείς με αδιαφανή κριτήρια. 
     Θα πρέπει επίσης να σας πω, κύριε Υπουργέ, ότι αυτό έγινε και στη Θεσσαλία πριν από μερικές ημέρες. Διανεμήθηκε εξοπλισμός, κυρίως σε δήμους, αλλά και σε κάποιους άλλους φορείς. Και ερωτώ: Με ποια διαδικασία και πού υποβάλλονται αυτά τα αιτήματα; Ποιος φορέας έχει την ευθύνη της αξιολόγησης και με ποια κριτήρια αξιολογούνται αυτά τα αιτήματα; Θα υπάρξουν και άλλες κατανομές; Και τι είδους εξοπλισμός θα διανεμηθεί; 
     Κύριε Πρόεδρε, είναι φανερό ότι η Κυβέρνηση το μόνο που υπηρετεί στο χώρο του αθλητισμού είναι οι σκοπιμότητες. Και είναι επίσης φανερό ότι με αυτή τη λογική δεν μπορούμε να αντιμετωπίσουμε την πρόκληση των Ολυμπιακών Αγώνων του Πεκίνου. Είναι η ώρα να αφυπνισθεί η Κυβέρνηση. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Έξαρχε.
     Η κ. Θεοδώρα Τζάκρη έχει το λόγο. 
     ΘΕΟΔΩΡΑ ΤΖΑΚΡΗ: Αγαπητοί συνάδελφοι, με πρωτοβουλία του ΠΑ.ΣΟ.Κ. συζητάμε σήμερα στην Ολομέλεια ένα εξαιρετικά σημαντικό θέμα, με πολλές πτυχές και προεκτάσεις για το οποίο, όμως, η Κυβέρνηση δεν φαίνεται να επιδεικνύει το απαραίτητο ενδιαφέρον, όπως άλλωστε κάνει και για πολλούς άλλους τομείς, καθώς φαίνεται ότι την απασχολούν περισσότερο τα αλλεπάλληλα κρούσματα διαφθοράς, που το ένα μετά το άλλο έρχονται στη δημοσιότητα.
     Ο αθλητισμός, όμως, κυρίες και κύριοι συνάδελφοι, αξίζει και απαιτεί περισσότερη προσοχή και σίγουρα περισσότερη προσπάθεια από αυτούς που παίρνουν σήμερα τις αποφάσεις για την τύχη του. 
     Κατά τη διάρκεια των Ολυμπιακών Αγώνων και μετά την επιτυχή διεξαγωγή τους, ζήσαμε όλοι μας μοναδικές –ίσως δε ανεπανάληπτες- στιγμές που μας έκαναν εθνικά υπερήφανους, μας συγκίνησαν και σίγουρα αποτέλεσαν ένα επιπλέον κίνητρο στη νεολαία του τόπου μας για να ασχοληθεί με τον αθλητισμό, αλλά και για να πετύχει ακόμα μεγαλύτερες διακρίσεις από τους παλαιότερους.
     Από τη διοργάνωση αυτή προέκυψαν πολλαπλά οφέλη τόσο για τον αθλητισμό, όσο και για την οικονομία και ειδικότερα για τον τουρισμό, ενώ παράλληλα συνέβαλε και στην ενίσχυση του κύρους της χώρας μας διεθνώς. Αξιοσημείωτη ήταν άλλωστε και η πολιτική διάσταση των Ολυμπιακών Αγώνων με την ευκαιρία των οποίων προβλήθηκαν παγκοσμίως πτυχές της ελληνικής ιστορίας και του πολιτισμού μας. Οι Ολυμπιακοί Αγώνες, αλλά και οι μετέπειτα εθνικές επιτυχίες στο στίβο, στο ποδόσφαιρο και στο μπάσκετ κληροδότησαν μία σημαντική ευθύνη, θέτοντας πλέον ψηλά τον πήχη των προσδοκιών και των απαιτήσεων όλων των Ελλήνων τόσο από τους αθλητές όσο και από την ελληνική πολιτεία, η οποία υποχρεούται τώρα να συνδράμει με κάθε τρόπο και μέσο τις προσπάθειές τους. 
     Τίποτα, όμως, δεν είναι τυχαίο. Για να επιτευχθούν αυτοί οι στόχοι και να πραγματοποιηθούν αυτές οι επιτυχίες προηγήθηκε συντονισμένη και επίπονη προσπάθεια, προγραμματισμός, οικονομική και υλική ενίσχυση και στήριξη σε ανθρώπους, ομοσπονδίες και σωματεία.
     Οι Ολυμπιακοί Αγώνες του Πεκίνου, καθώς και όλες οι μεγάλες αθλητικές διοργανώσεις στο μέλλον, αποτελούν πλέον μία μεγάλη πρόκληση, ένα στοίχημα το οποίο ο ελληνικός λαός περιμένει να κερδίσουμε. Θέλει οι επιτυχίες που προηγήθηκαν να έχουν και συνέχεια. 
     Όμως, το τελευταίο χρονικό διάστημα και εν όψει όλων αυτών των στόχων αφ΄ ενός μεν εμφανίζονται φαινόμενα αδράνειας και αδιαφορίας της Κυβέρνησης, που αποδεικνύουν την ανεπάρκεια και την αδυναμία της να διαχειρισθεί μία τόσο μεγάλη κληρονομιά, αφ’ ετέρου δε ομοσπονδίες και σωματεία διαμαρτύρονται για το καθεστώς των επιχορηγήσεων και καταγγέλλουν την Κυβέρνηση για παραβάσεις στις κατανομές των τακτικών επιχορηγήσεων και για διακρίσεις σε αυτές. 
     Συγκεκριμένα, η ΕΠΟ –η μεγαλύτερη ομοσπονδία της χώρας που συντηρεί επτά εθνικές ομάδες, διοργανώνει οκτώ πρωταθλήματα υποδομής και έχει στη δύναμή της το μεγαλύτερο αριθμό αθλουμένων και σωματείων της χώρας- καταγγέλλει περικοπή, που φθάνει στο ύψος του 75% της τακτικής επιχορήγησης του 2004. Για το 2005 η Ε.Π.Ο. αγνοεί ακόμα το ύψος της τακτικής επιχορήγησης, παρά την καταχώριση στην ιστοσελίδα του Υφυπουργείου Αθλητισμού ανακοίνωσης για την καταβολή έναντι της τακτικής επιχορήγησης ποσού 1.000.000 ευρώ, το οποίο, όμως, το Υφυπουργείο Αθλητισμού διένειμε στις Ενώσεις Ποδοσφαιρικών Σωματείων παραβιάζοντας κατάφωρα το άρθρο 50 παράγραφος 1 του ν. 2275, όπως αυτός τροποποιήθηκε με το ν. 3057/2002. 
     Την ίδια στιγμή για τις υπόλοιπες ομοσπονδίες υπάρχει περικοπή της τάξεως του 15% έως 20% στις τακτικές επιχορηγήσεις. Σίγουρα οι εσφαλμένοι αυτοί χειρισμοί, καθώς και οι ωμές παρεμβάσεις της Κυβέρνησης στις εκλογές των προεδρείων των ομοσπονδιών –παρεμβάσεις οι οποίες προκάλεσαν τις αντιδράσεις ακόμα και των παγκόσμιων ομοσπονδιών- δημιουργούν κλίμα αρρυθμίας στη λειτουργία τους και αρνητικές συνέπειες στις επιδόσεις των αθλητών, καθόσον ακόμα και αυτές απαιτούν ένα σταθερό και υγιές σύστημα λειτουργίας του όλου πλαισίου. 
     Οι αρνητικές συνέπειες στις επιδόσεις των αθλητών είναι πλέον ορατές σε όλα τα αθλήματα, πλην της φωτεινής εξαίρεσης της Εθνικής Ομάδας Μπάσκετ, που πέτυχε τη μεγαλειώδη αυτή διάκριση στο Πανευρωπαϊκό Πρωτάθλημα και της Εθνικής Ομάδας Υδατοσφαίρισης. 
     Ειδικότερα, η Εθνική Ομάδα Ποδοσφαίρου και Πρωταθλήτρια Ευρώπης το 2004 αποκλείστηκε από το Μουντιάλ της Γερμανίας. Στο Ευρωπαϊκό Πρωτάθλημα Στίβου δεν καταφέραμε, σε αντίθεση με τα προηγούμενα χρόνια, να πετύχουμε κάποια σημαντική διάκριση και το ίδιο, δυστυχώς, συμβαίνει και για τα άλλα αθλήματα. Συνέβη μάλιστα πρόσφατα στο Ευρωπαϊκό Πρωτάθλημα Ταε Κβο Ντο. 
     Ερωτήματα δημιουργούνται και για τον τρόπο με τον οποίο κατανέμονται και οι χρηματοδοτήσεις του Ο.Π.Α.Π.. Εύλογα ακόμα και Βουλευτές, που ανήκουν στην κυβερνητική παράταξη, καταγγέλλουν άνιση και αδιαφανή κατανομή των χρηματοδοτήσεων μεταξύ των σωματείων, που δημιουργούν συνθήκες αθέμιτου ανταγωνισμού.
     Οι ίδιες συνθήκες αδιαφάνειας χαρακτηρίζουν και τον τρόπο με τον οποίο η Κυβέρνηση χειρίζεται γενικότερα τα θέματα του Ο.Π.Α.Π., μιας εταιρείας που ανήκει στις τρεις πρώτες κερδοφόρες εταιρείες στην Ελλάδα, η οποία το 2000 είχε πλεονασματικό προϋπολογισμό με 600.000.000.000 κύκλο εργασιών και 60.000.000.000 πλεόνασμα, το οποίο έφθασε στα επόμενα χρόνια στα 80.000.000.000 με την εισαγωγή παιχνιδιών νέας γενιάς. 
     Έτσι, η Κυβέρνηση, όπως έχουμε ήδη καταγγείλει και σε αυτή την Αίθουσα, με αιφνιδιαστική κατάθεση τροπολογίας, προέβη σε περαιτέρω μετοχοποίηση της εταιρείας «ΟΠΑΠ Α.Ε.», με μείωση του ποσοστού 51%, που κατείχε το ελληνικό δημόσιο, με αποτέλεσμα να απωλέσει τον έλεγχο των τυχερών παιγνίων στην Ελλάδα, μετατρέποντας αυτόν τον ευαίσθητο χώρο σε ξέφραγο αμπέλι, εφόσον όλη η Ελλάδα μετατρέπεται σ΄ ένα απέραντο καζίνο, όπως ακριβώς προεκλογικά μας κατηγορούσε ο σημερινός Πρωθυπουργός. 
     Όσον αφορά το «ΣΤΟΙΧΗΜΑ», η σύμβαση που είχε υπογραφεί επί ΠΑ.ΣΟ.Κ. ήταν απόλυτα διαφανής, έγινε με όλες τις νόμιμες διαδικασίες και προστάτευε τα συμφέροντα του δημοσίου και του Ο.Π.Α.Π., παρά τις τότε καταγγελίες της Νέας Δημοκρατίας, ως αντιπολίτευσης, στο πλαίσιο της «εκστρατείας αρετής», που είχε προκηρύξει τότε. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Μισό λεπτό θα ήθελα ακόμη, κύριε Πρόεδρε. 
     Τρανή απόδειξη του γεγονότος ότι η συγκεκριμένη σύμβαση προστάτευε τα συμφέροντα του δημοσίου και του Ο.Π.Α.Π. είναι ότι αποδίδει έκτοτε ετησίως 500.000.000.000 στον Ο.Π.Α.Π.. Μάλιστα, βάσει των ρητρών, που είχαν συμπεριληφθεί σε αυτή, ο διοργανωτής του «ΣΤΟΙΧΗΜΑΤΟΣ» αναλάμβανε ρητά τη δέσμευση σε περίπτωση που η διανομή κερδών προς τους παίχτες ξεπερνούσε το 60% του ετήσιου τζίρου, το επιπλέον ποσό να επιβαρύνει τον ίδιο το διοργανωτή και όχι τον Ο.Π.Α.Π..
     Για όσα παραπάνω εξόχως σημαντικά, κύριε Υφυπουργέ, για το μέλλον του ελληνικού αθλητισμού σας ρωτάμε, ακόμα περιμένουμε από εσάς μια ουσιαστική απάντηση. Διατηρούμε και τις ελπίδες μας να αφυπνιστείτε σύντομα και αφού ξεπεράσετε όσα ενδοκυβερνητικά προβλήματα σας ταλανίζουν, με το λιγότερο δυνατό κόστος για τον ελληνικό λαό, πραγματικά να αποδώσετε τα αναμενόμενα, σχετικά με το μέλλον του ελληνικού αθλητισμού. 
     Σας ευχαριστώ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Και εμείς σας ευχαριστούμε, κυρία συνάδελφε.
     Ο κ. Τηλέμαχος Χυτήρης έχει το λόγο. 
     ΤΗΛΕΜΑΧΟΣ ΧΥΤΗΡΗΣ: Κύριε Πρόεδρε, οι Ολυμπιακοί Αγώνες που έγιναν εδώ και δεκατέσσερις μήνες στη χώρα μας έδειξαν ότι υπάρχει μία Ελλάδα της δημιουργίας, υπάρχει μια Ελλάδα της επιτυχίας και ήμασταν όλοι υπερήφανοι, γιατί καταφέραμε κάτι τέτοιο, ενώ, όπως γνωρίζουμε όλοι μας, υπήρχαν αμφισβητήσεις για την προετοιμασία των Ολυμπιακών Αγώνων, εάν δηλαδή θα τα καταφέρουμε και τι αγώνες θα «φτιάξουμε». Στο τέλος καταφέραμε να πάρουμε συγχαρητήρια από όλους και αυτό είναι ένα σημείο πάρα πολύ θετικό για τη χώρα μας, χωρίς καμία αμφιβολία. 
     Πέρα, όμως, από τις υποδομές, ήθελα να πω –και έχει σημασία- ότι στο καθαρά αθλητικό μέρος η Ελλάδα διεκρίθη. Θα έλεγα ότι μπήκε τα τελευταία χρόνια –όχι μόνο στους Ολυμπιακούς Αγώνες της Αθήνας- στη χορεία των μεγάλων αθλητικών δυνάμεων, κάτι που δεν το περιμέναμε με κανένα τρόπο πολλά χρόνια πριν. Ήμασταν ουραγοί, όπως ξέρουμε όλοι μας. 
     Αυτό σημαίνει, κύριε Πρόεδρε, ότι έγινε μια δουλειά τα περασμένα χρόνια. Και η δουλειά αυτή έγινε από τις κυβερνήσεις του ΠΑ.ΣΟ.Κ.. Αυτό βέβαια η Κυβέρνηση της Νέας Δημοκρατίας δεν μπορεί να το εννοήσει, γιατί πρέπει να συγκριθεί και έχει βρει καλύτερο δρόμο, μια τακτική να λέει στον ελληνικό λαό ότι όλα τα κακά προέρχονται από τις κυβερνήσεις του ΠΑ.ΣΟ.Κ.. Αυτό τη βολεύει, αυτό κάνει. 
     Αν εγώ σας έλεγα για το τι καλά που έχουν γίνει επί των κυβερνήσεων του ΠΑ.ΣΟ.Κ., θα μιλούσα πάρα πολλή ώρα. Αυτά τα καλά δεν τα αναφέρει η Νέα Δημοκρατία, ως Κυβέρνηση, ενώ σε αυτά έπρεπε να στηριχθεί και να προχωρήσει περαιτέρω. Αντιθέτως, βλέπουμε και στον αθλητικό τομέα, αλλά και σε όλους τους τομείς, να πράττει το αντίθετο. Τι γίνεται σήμερα στα αθλητικά; Μήπως γίνονται  επιδοτήσεις στις ομοσπονδίες εις τρόπον ώστε να γίνονται οι προπονήσεις των παλαιοτέρων αθλητών και να ξεπηδούν νέα ταλέντα στον αθλητισμό; Όχι, δεν γίνεται αυτό. 
     Επίσης, στις υποδομές βλέπουμε ότι τα έχουν παρατήσει. Υπάρχουν τα στάδια –τα πολύ ωραία, τα σύγχρονα στάδιά μας, κλπ- εκ των οποίων τα περισσότερα βρίσκονται εκεί μόνο σαν φαντάσματα.
     Ήθελα να πω στην Κυβέρνηση και στον κύριο Υφυπουργό που βρίσκεται εδώ, ότι μία επερώτηση έχει δύο σκέλη. Το ένα σκέλος είναι ο έλεγχος που γίνεται από την Αντιπολίτευση προς την Κυβέρνηση. Το άλλο σκέλος είναι να παρακινήσουμε την Κυβέρνηση να ασχοληθεί μ΄ ένα θέμα, γιατί δεν βλέπουμε να ασχολείται με το θέμα αυτό. Νομίζω ότι από την επερώτησή μας πρέπει να βγει αυτό το θετικό σημείο. 
     Μάλιστα, θα ήθελα να γενικεύσει η Κυβέρνηση και το «γενικεύσει» το λέω με την έννοια του ότι δεν πρέπει να καθεύδει, γιατί αυτή είναι η στάση της σε όλους τους τομείς. Το χειρότερο είναι ότι δυσφημεί έτσι και τον εαυτό της, θα έλεγα, αλλά και τη χώρα. Τα έχουμε ζήσει και τα ζούμε περισσότερο τις τελευταίες ημέρες. Ο ελληνικός λαός μένει άναυδος μπροστά στα φαινόμενα, τα οποία παρατηρούμε όλοι μας.
     Στους δεκαοκτώ αυτούς μήνες, πώς τα καταφέρατε έτσι, κύριε Υπουργέ, ώστε από τη μηδενική ανοχή να φτάσετε στο μηδέν σε όλα; Γιατί περί αυτού πρόκειται. Με όση καλή θέληση και να σας κρίνει κανείς, μέσα σε δεκαοκτώ μήνες δεν έχει πολλά καλά να υποστηρίξει, να πει και να αναφέρει ότι έκανε η Κυβέρνησή σας. Το αντίθετο συμβαίνει. Δεν ξέρω κατά πόσο είστε και κατά πόσο δηλώνετε ευχαριστημένοι. Βλέπω εσάς περισσότερο αλλά και διάφορους Υπουργούς και διάφορα στελέχη της Κυβέρνησης να δηλώνουν ευχαριστημένοι. Εγώ θεωρώ ότι το επίπεδο αυτό δεν αρμόζει στην Κυβέρνησή σας και πολύ περισσότερο στον ελληνικό λαό.
     Θα ήθελα, τελειώνοντας, στο κομμάτι που μας αφορά και έχει μεγάλη σημασία, να ρίξετε μεγαλύτερο βάρος, διότι δεν θα πρέπει οι Ολυμπιακοί Αγώνες που έγιναν στην Αθήνα, να είναι μία παρένθεση, ένα διάλειμμα, αλλά θα πρέπει η Ελλάδα να διαπρέπει σε όλους τους διεθνείς αγώνες -όπως διέπρεψε μέχρι σήμερα- και βεβαίως και στους Ολυμπιακούς Αγώνες του Πεκίνου.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χυτήρη.
     Η κ. Ράπτη έχει το λόγο.
     ΣΥΛΒΑΝΑ ΡΑΠΤΗ: Ευχαριστώ πολύ, κύριε Πρόεδρε.
     Ξεκινώντας για να έρθω να μιλήσω στη Βουλή, συνήντησα στο δρόμο ένα συνάδελφο Βουλευτή από το κόμμα της Νέας Δημοκρατίας, από το κυβερνών κόμμα. Μου λέει: «Πού πηγαίνεις Δευτεριάτικα;» Ξέρετε, είναι η εβδομάδα που έχουμε την 28η Οκτωβρίου, εργάζεται μόνο σήμερα και αύριο η Βουλή. Του λέω ότι έχουμε να συζητήσουμε μία επερώτηση σχετικά με την προετοιμασία της χώρας μας για τη διεξαγωγή των Ολυμπιακών Αγώνων στο Πεκίνο. 
     Ο συνάδελφος αυτός διαθέτει αρκετό πηγαίο χιούμορ. Μου λέει, λοιπόν, γελώντας: «Μα, καλή μου, ποιο Πεκίνο; Αυτοί καλά-καλά, μόλις και μετά βίας μπόρεσαν να χειριστούν το θέμα του ΚΙΝΟ». Και αν κάποιος δεν ξέρει τι σημαίνει «ΚΙΝΟ», είναι ένα απ’ αυτά τα παιχνίδια που παίζονται, όπως το «ΣΤΟΙΧΗΜΑ», το «ΛΟΤΤΟ», το «ΠΡΟΤΟ».
     Μένω στο «ΚΙΝΟ». Δεν προχωρώ στα υπόλοιπα. Το «ΚΙΝΟ», λοιπόν, είναι ένα στιγμιαίο αριθμητικό λαχείο. Ξέρετε ότι έχει σχέση τελικά η πρακτική της Κυβέρνησης με το «ΚΙΝΟ». Κινείται και η Κυβέρνηση πλέον τυχαία, στην τύχη γίνεται ό,τι γίνεται. Το παρακολουθούμε. 
     Και βεβαίως κάποια στιγμή θα πει κάποιος: «Μα, καλά, είστε τόσο αφελείς; Εδώ μόλις και μετά βίας κατορθώνουν να τα βγάλουν πέρα με την καθημερινότητα, μέρα μπαίνει, μέρα βγαίνει και δεν ξέρουν τι τους ξημερώνει και σεις θέλετε προετοιμασία για το Πεκίνο; Πώς; Με ποιο τρόπο; Με ποια πρακτική, με ποιο σχέδιο; Με ποια εφαρμογή;» 
     Υπάρχει, όπως ξέρετε, μία πραγματικότητα γύρω μας, η πραγματικότητα που έχει να κάνει με τη μετά τους Ολυμπιακούς Αγώνες εποχή. Ας ρίξει κάποιος μια ματιά. Αναφέρω τυχαία μερικά παραδείγματα: Ολυμπιακό Χωριό, υπήρχαν υποσχέσεις, δεσμεύσεις ότι από την 1η Σεπτεμβρίου οι άνθρωποι που εδικαιούντο να έχουν τις κατοικίες αυτές –έγιναν οι σχετικές κληρώσεις- θα ήταν μέσα στα σπίτια. Αυτήν τη στιγμή, αν δεν κάνω λάθος, έχει περάσει και ο μισός Οκτώβριος και πάμε προς το τέλος του. Αυτό είναι ένα από τα παραδείγματα. 
     Από την άλλη μεριά έχουμε τις ολυμπιακές εγκαταστάσεις, που υποτίθεται ότι θα παραδίδονταν στο λαό, στους Έλληνες πολίτες. Αντ’ αυτού, το μόνο που βλέπουμε, είναι ερημιά και χόρτα στις διάφορες εγκαταστάσεις. Από εκεί και πέρα υπάρχουν οι κατηγόριες που έχουν να κάνουν με τον κρατικοδίαιτο αθλητισμό. Ξέρετε, «κρατικοδίαιτος» είναι μια φράση, την οποία κολλάει παντού η Κυβέρνηση. Κρατικοδίαιτος αθλητισμός, κρατικοδίαιτος πολιτισμός. Ψάξαμε να βρούμε την αντιπρόταση στον κρατικοδίαιτο πολιτισμό. Νομίζω ότι τη βρήκαμε. Είναι ο χρωματοδίαιτος αθλητισμός. Οι όποιες κινήσεις, οι όποιες επιχορηγήσεις, οι όποιες χρηματοδοτήσεις γίνονται με βάση το χρώμα ή δεν γίνονται με βάση το χρώμα.
     Αναφέρω μερικά παραδείγματα έτσι επί τροχάδην: Το ζήτημα της Ε.Π.Ο. της άρσης βαρών της γυμναστικής, του Σ.Ε.Γ.Α.Σ. και, επίσης, της καρδιάς του αθλητισμού, του στίβου. Οπουδήποτε υπάρχει μια υποψία και μόνο πράσινου χρώματος, ακολουθεί απουσία χρήματος. Παλιά έλεγαν «δει δη χρημάτων», εδώ είμαστε «δει δη χρωμάτων». Αντιθέτως σε άλλες ομοσπονδίες, π.χ. ιππασία, παγοδρομία, έχουμε μια άνεση στις χρηματοδοτήσεις. Να θυμίσω, όπως ανέφεραν οι συνάδελφοί μου και να ρωτήσω αν η Ομοσπονδία Παγοδρομίας εγέννησε τετράδυμα, τέσσερις κλώνους: Γέννησε την ομοσπονδία Κέμινγκ και άλλες τρεις ομοσπονδίες; Την ίδια μέρα στην ίδια διεύθυνση ή μάλλον την ίδια νύκτα -και καθ’ ότι της νύκτας τα καμώματα τα βλέπει η μέρα και γελάει, ξημέρωσε η μέρα- είδε την τετράδυμη γέννηση ο Ζακ Ρόγκ και είπε ένα ηχηρότατο «όχι» και ότι «Δεν τις δέχομαι αυτές τις ομοσπονδίες».
     Μέσα σ’ ένα τέτοιο πραγματικά τοπίο, εμείς ερχόμαστε εδώ σήμερα, φέρνουμε μια επερώτηση και ζητάμε λεπτομέρειες, ζητάμε το σχέδιο, ζητάμε τα βήματα που έχουν γίνει για την προετοιμασία της χώρας μας ενόψει των Ολυμπιακών Αγώνων του Πεκίνου και βεβαίως δεν περιμένουμε απάντηση.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού).
     Θα πάρω χρόνο και από τη δευτερολογία μου, κύριε Πρόεδρε, αν δεν έχετε αντίρρηση. Ευχαριστώ.
     Αλλά πραγματικά ζητάμε πολλά. Και ζητάμε πολλά –και το αναγνωρίζω αυτό- αλλά γιατί; Διότι εδώ, δεν μπορούν να γίνουν τα εύκολα. Δεν μιλάω πια για την αξιοποίηση των ολυμπιακών εγκαταστάσεων, μιλάω για εύκολα- εντός ή εκτός εισαγωγικών- πράγματα. Και λέω ένα πολύ απλό παράδειγμα, που δεν ξέρω πραγματικά αν έχει υποπέσει στην αντίληψή σας. Στο ένθετο περιοδικό της εφημερίδας «ΚΑΘΗΜΕΡΙΝΗ», στις 7 Αυγούστου, υπάρχει ένα απόσπασμα μιας συνέντευξης που έχει δώσει ο Δημήτρης Παπαϊωάννου, ο άνθρωπος που δημιούργησε αυτές τις εξαιρετικές τελετές έναρξης και λήξης των Ολυμπιακών Αγώνων. Είναι μια συνέντευξή του στον πρώην συνάδελφό μου δημοσιογράφο, στο Βασίλη Αγγελικόπουλο και λέει ο άνθρωπος -το διαβάζω επί λέξει- το εξής: «Λυπάμαι πολύ…» -λέει ο κ. Παπαϊωάννου- «…που δεν έγινε από το Υπουργείο Πολιτισμού η έκθεση για τις τελετές έναρξης και λήξης της Ολυμπιάδας που είχαμε προγραμματίσει με το Μουσείο Μπενάκη. Θέλαμε πάρα πολύ…» -λέει ο άνθρωπος- «…να είχε ο κόσμος την ευκαιρία να δει ο κόσμος από κοντά τα υπέροχα κουστούμια του Άγγελου Μέντη για την «Κλεψύδρα». Θέλαμε να δείξουμε τα τρισδιάστατα σχέδια, τις μακέτες, να μοιραστούμε, δηλαδή, το εργαστήριό μας με τον κόσμο». Ξέρετε, για να γίνουν όλα αυτά τα κουστούμια χρειάστηκαν πολλά, πολλές εργατοώρες και πολλά πράγματα. Χρειάστηκαν γύρω στα δέκα χιλιάδες μέτρα ύφασμα και δεκαπέντε χιλιόμετρα κλωστή. Τα υφάσματα ήταν κάπως έτσι, το ψάξαμε και το βρήκαμε.
     Όλα αυτά ο ελληνικός λαός θα μπορούσε να τα δει. Θα μπορούσαν να τα δουν οι πολίτες, γιατί αθλητισμός και πολιτισμός πάνε μαζί. Αλλά βεβαίως, όπως βλέπετε, δεν έγινε απολύτως τίποτα. Και ρωτάμε, γιατί; Είναι και αυτό ένα ερώτημα που περιμένει απάντηση. Και έπειτα από όλα αυτά, πραγματικά έχω την αίσθηση ότι θα μείνουμε με την ερώτηση. Τι ακριβώς και με ποιον τρόπο ασχολείται το Υπουργείο Πολιτισμού με την προετοιμασία μας για το Πεκίνο; Ζητάμε, όμως, πολλά –το ξαναλέω- και ζητάμε πολλά, δυστυχώς, από μια Κυβέρνηση της συμφοράς, που το μοναδικό της έργο μέχρι σήμερα είναι να καταρτίζει καθημερινώς δελτίο διαφθοράς.
     (Χειροκροτήματα από την πτέρυγα του ΠΑ.ΣΟ.Κ.)
     (Στο σημείο αυτό η Βουλευτής κ. Συλβάνα Ράπτη  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Ράπτη.
     Το λόγο έχει ο Υφυπουργός κ. Ορφανός.
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Πραγματικά, επαναλαμβάνετε τον εαυτό σας, αλλά όλο με χειρότερο τρόπο. Διαπιστώνω ότι έχετε την ίδια λογική, όταν έχουν μεσολαβήσει καινούργια γεγονότα, τα οποία φαίνεται ότι ή δεν τα αντιληφθήκατε ή δεν τα παρακολουθούσατε ή τα ξεχάσατε ή υποκρίνεστε ότι τα ξεχάσατε. 
     Θα πω, λοιπόν, το εξής: Ποιος μιλάει για διαφθορά; Το κόμμα, το οποίο έβαλε το οικόσημο του στην διαφθορά; Το κόμμα το οποίο θεσμοθέτησε το φακελάκι, μιλάει για διαφθορά, απέναντι σε μία Κυβέρνηση η οποία στο πρώτο λεπτό, αποφασιστική, απομακρύνει έστω και κάθε ίχνος και σκέψη για διαφθορά. 
     Δεν μπορείτε να δικαιολογήσετε το δικό σας αρρωστημένο παρελθόν προσπαθώντας να συμψηφίσετε οτιδήποτε έχει συμβεί είκοσι πέντε χρόνια σ’ αυτήν τη χώρα. Είναι φανερό ότι δυστυχώς συμμετέχουν και νέοι Βουλευτές που ενδεχομένως δεν έχουν τη χρέωση αυτής της διαδικασίας αλλά μπαίνουν σ’ αυτήν τη διαδικασία. Εμένα δεν με εκπλήσσει. Το κόμμα σας είναι ένας μύλος, ο οποίος αλέθει και όσους έχουν και αγαθές προθέσεις, αλλά να ξέρετε ότι εμείς δεν πρόκειται να ακολουθήσουμε τη δική σας πολιτική, δηλαδή να κλείνουμε τα μάτια ακόμα και όταν κατηγορούνται τέως Υπουργοί, να μην τολμούμε να βγούμε να ξεκαθαρίσουμε τα γεγονότα, ενώ την ίδια ώρα η Κυβέρνηση της Νέας Δημοκρατίας και του Κώστα Καραμανλή δεν αφήνει ίχνος αμφιβολίας ότι είναι αποφασισμένη να προχωρήσει, να ξεκαθαρίσει τα θέματα που αφορούν τη διαφθορά, τη διαπλοκή και ό,τι έχετε αφήσει ως κληρονομιά σ’ αυτήν τη χώρα από τη λαίλαπα της δικής σας παρουσίας κυβερνητικά. 
     Βέβαια, δεν περίμενα ότι θα είχαμε και διαφορετική αντιμετώπιση στα θέματα του ελληνικού αθλητισμού και με έκπληξη διαπίστωσα ότι παραδεχτήκατε πως πήγαν καλά οι Ολυμπιακοί Αγώνες. Δεν ήμουν σίγουρος γι' αυτό. Θεωρούσα ότι ενδεχομένως θα ψάχνατε να βρείτε τι δεν πήγε καλά. Αλλά πήγαν καλά τα πράγματα και κυβέρνηση ήταν η Νέα Δημοκρατία και Πρωθυπουργός ήταν ο Κώστας Καραμανλής. Και εάν σήμερα η Ελλάδα βρίσκεται σε υψηλό επίπεδο εντός και εκτός των ορίων της είναι γιατί αυτή η Κυβέρνηση παρέλαβε ένα θέμα το οποίο είχατε αφήσει να βαλτώσει. 
     Όταν συναντηθήκαμε για πρώτη φορά με την Επιτροπή της Διεθνούς Ολυμπιακής Επιτροπής, την οποία συνηθίζετε να υπενθυμίζετε, μας έδωσαν έναν κατάλογο που είχε χίλια εκκρεμή θέματα. Να πω ένα απλό παράδειγμα: ενεργειακό κέντρο στον Κορυδαλλό ή στην Αργυρούπολη. Δεν είχε προχωρήσει τίποτε. Θα κάναμε αγώνες και δεν θα είχαμε ενεργειακή υποστήριξη. 
     Θέλετε να σας πω κάποιο άλλο, που ήταν πιο κοντά στις αρμοδιότητές μου; Δεν είχατε λύσει το θέμα των προσβάσεων στο Γήπεδο Καραϊσκάκη. Πώς θα πήγαινε ο κόσμος στους έντεκα αγώνες; Κανείς δεν ξέρει. Αν θα κάναμε δημοπρασία, ποιος θα το κατασκεύαζε και πώς θα φτάναμε εκεί; Θέλετε να σας πω δεκάδες τέτοια θέματα; Δεν αξίζει, όμως, αυτό στον ελληνικό λαό. Στον ελληνικό λαό αξίζει αυτό που πέτυχε, αυτό που έχει σήμερα ως υποθήκη και η προσπάθεια την οποία κάνουμε, για να πάμε ακόμη ψηλότερα. Και αυτή η προσπάθεια αναγνωρίζεται γιατί και στο εξωτερικό κερδίζουμε αγώνες. 
     Γνωρίζετε πολύ καλά ότι έχουμε πάρει τους παγκόσμιους αγώνες του σχολικού αθλητισμού, Αθήνα και Θεσσαλονίκη σε τρία αθλήματα. Γνωρίζετε για το παγκόσμιο κύπελλο του στίβου -το Μπρούνο Ζάουλι- και για δεκάδες άλλες διοργανώσεις για τα υπόλοιπα αθλήματα, είτε θέλετε να είναι η ποδηλασία είτε η ιστιοπλοΐα. Εάν δεν σας αρέσουν ως αθλήματα, είναι άλλο θέμα, αλλά ταιριάζουν στον Έλληνα, του φέρνουν επιτυχίες, από αυτές που δεν είδατε φέτος, όπως της ιστιοπλοΐας, της κωπηλασίας, της καλαθοσφαίρισης. Θυμηθήκατε μόνο ότι κάποιοι από τους αθλητές μας δεν πήγαν καλά.
     Και αυτό το χρεώσατε στην ελληνική Kυβέρνηση. Θα σας επαναλάβω, λοιπόν, για άλλη μία φορά ότι η νοοτροπία σας είναι επαναστατική. Υπάρχουν καθεστώτα που επιδιώκουν τις επιτυχίες των αθλητών να τις προσποριστούν και να δείξουν ανώτερα σε όλη αυτήν τη διαδικασία. 
     Είναι ξεκάθαρη η σκέψη μας και δεν μπαίνουμε σ’ αυτήν τη διαδικασία. Αν εσείς θεωρείτε ότι αθλητισμός είναι μόνο οι επιτυχίες της κορυφής, θα σας υπενθυμίσω ότι από το 2000 δεν πληρώσατε διά του αρμοδίου Υφυπουργού, το μαζικό αθλητισμό ούτε και τα σωματεία για τα οποία κόπτεσθε. Και ήλθε η Κυβέρνηση της Νέας Δημοκρατίας να πληρώσει από το 2004 και μετά κανονικά τους γυμναστές, οι οποίοι μετέχουν σ’ αυτά τα προγράμματα, όπως και να πληρώσει κανονικά και όλα τα σωματεία της χώρας, τα οποία εισέπραξαν εντός του 2005 και τη δόση που τους αναλογεί γι’ αυτήν τη χρονιά. Αν εσείς νομίζετε ότι αυτός ήταν ο αθλητισμός τον οποίο εξυπηρετούσατε, κάνετε λάθος. Εγώ σας λέω για άλλη μία φορά ότι το σύστημα ΠΑ.ΣΟ.Κ., το οποίο εγκαταστήσατε στο χώρο του αθλητισμού, ήταν ό,τι χειρότερο για τη χώρα.
     Και μη βαυκαλίζεστε για τις επιτυχίες. Έχω εδώ μπροστά μου έναν πίνακα που αναφέρει τα εξής: Το 2001 επιβραβεύτηκαν διακόσια πενήντα οκτώ άτομα, από αυτά που προβλέπει ο ν. 2725. Το 2005 επιβραβεύτηκαν πεντακόσια εβδομήντα τρία άτομα. Το 2001 τα πριμ ήταν 7.000.000, μεταολυμπιακή χρονιά και 22.500.000 ήταν τα πριμ το 2005, πάλι μεταολυμπιακή χρονιά. Μπορούμε να κάνουμε συγκρίσεις.
     Όμως στη δική μου σκέψη και στη σκέψη αυτής της παράταξης αυτά δεν δείχνουν ανωτερότητα διαδικασίας, δεν αφορούν πολιτικές κυβερνήσεων, γιατί είναι ο χώρος των αθλητών. Είναι αυτοί που κάνουν τις θυσίες, τις οποίες εσείς θέλετε να τις καπηλευθείτε, να τις βάλετε στην πλάτη σας και να τρέξετε. Τρέξτε μόνοι σας και χειροκροτείστε αυτά τα παιδιά, τα οποία με τη δική τους προσπάθεια, με το δικό τους αγώνα έχουν καταφέρει να φέρουν αυτά τα αποτελέσματα. Δοξάζουν την Ελλάδα και εμείς θα πρέπει να αναγνωρίσουμε ότι κάνουμε το αυτονόητο, αυτά που προβλέπει το άρθρο 16 του Συντάγματος, που λέει ότι η πολιτεία έχει τις δικές της υποχρεώσεις απέναντι στον αθλητισμό. Αυτές οι υποχρεώσεις βασίζονται σε συγκεκριμένες αρχές και αξίες, στην ευγενή άμιλλα, στην πολιτιστική πρόοδο, στη συναδέλφωση και στην ειρήνη ανάμεσα στους λαούς. Και αποτελεί έναν από τους σπουδαιότερους άξονες κοινωνικής ενσωμάτωσης των ανθρώπων και σημαντικό παράγοντα της σωματικής και πνευματικής υγείας του λαού μας, καθώς και καθοριστικό στοιχείο της ποιότητας ζωής και της δημιουργικής χρήσης του ελεύθερου χρόνου των πολιτών.
     Όλα τα κάνουμε για τους πολίτες, όχι για τους εαυτούς μας, όχι για να βγαίνουμε και να υπερηφανευόμαστε ότι κάτι πετύχαμε. Η αχαλίνωτη εμπορευματοποίηση του πολιτισμού μας, η διείσδυση σ’ αυτόν της πολιτικής και κομματικής εξουσίας, η κατασκευή υπεραθλητών, η βία και η χυδαιολογία, καθώς και η χρήση απαγορευμένων ουσιών, είναι στοιχεία που ναρκοθετούν την αθλητική ιδέα και το αθλητικό ήθος και εκτρέπουν τον αθλητισμό από την αποστολή του, όπως αυτό κάνει και η υπερεκμετάλλευση αυτών που αγωνίζονται.
     Δεν θα σας ακολουθήσω στο δρόμο, ο οποίος θέλει να αξιοποιούν οι πολιτικοί τις επιτυχίες των αθλητών. Όμως θα παλέψω να μπουν και πέντε και δέκα και χίλια καινούργια παιδιά στους αγωνιστικούς χώρους και αυτό το πετυχαίνουμε με την αύξηση της παρουσίας τους συνεχώς. 
     Θα σας πω, λοιπόν, επειδή ίσως δεν παρακολουθείτε έναν-έναν τους τομείς που έχετε βάλει στη συγκεκριμένη επερώτηση, ότι καλό είναι -και μου αρέσει η ιδέα- να αγωνιστούμε και να έχουμε πολύ καλή εμφάνιση στο Πεκίνο, αλλά με στοιχεία τα οποία να αντικατοπτρίζουν την πραγματικότητα και όχι με αυτά που υποθέτουμε ότι υπάρχουν.
     Θα σας πω, λοιπόν, ότι στο θέμα του ντόπινγκ, από το Σεπτέμβρη του 2002 δεν φροντίσατε να κάνετε τίποτα. Και μιλάμε για δεκαέξι μήνες.
     Εμείς, αντιθέτως, βγάλαμε την υπουργική απόφαση που αφορά τις απαγορευμένες ουσίες δυο φορές, και για το 2004 και για το 2005 στο ξεκίνημά του. Στη συνέχεια βγάλαμε την υπουργική απόφαση που βάζει όλους τους κανόνες λειτουργίας στη χώρα μας για το θέμα της δραστηριότητας αντιντόπινγκ. Θα σας πω δε, κάτι πάρα πολύ απλό. Φροντίσαμε από τον προηγούμενο Μάιο, που ψηφίστηκε η δεύτερη υπουργική απόφαση, πέρα από τη χρηματοδότηση που δώσαμε, που δεν δώσατε ούτε ένα ευρώ για να κινηθεί η επιτροπή και πέρα από το γεγονός ότι τους βρήκαμε ένα χώρο για να έχουν γραφεία και να λειτουργήσουν, να βγάλουμε και προϋπολογισμούς. Φέτος είναι 400.000 ευρώ, και ήταν 300.000 ευρώ πέρυσι. 
     Θα αναφέρω ακόμη ένα άλλο πάρα πολύ απλό θέμα,  ότι γίνονται έλεγχοι εντός και εκτός αγώνων. Από τον προηγούμενο Μάιο, έχουν γίνει μέχρι αυτήν τη στιγμή τριακόσιοι εξήντα τέσσερις έλεγχοι εντός αγώνων και εκατόν εξήντα δύο εκτός αγώνων, σ’ ένα σύνολο δεκαοκτώ, είκοσι αθλημάτων, που είναι σε εξέλιξη τα πρωταθλήματά τους.
     Είναι φανερό, λοιπόν, ότι εμείς προχωρούμε σε συγκεκριμένα μέτρα. Ξέρετε ότι τρεις μέρες πριν ψηφίστηκε στο Παρίσι η διεθνής σύμβαση της ΟΥΝΕΣΚΟ κατά του ντόπινγκ στον αθλητισμό ομόφωνα, με βασική εισήγηση της χώρας μας, της Ελλάδος; Όχι του Υπουργού, όχι του τάδε, αλλά της Ελλάδος. Και αυτή, επαναλαμβάνω, υιοθετήθηκε ομόφωνα απ’ όλες τις χώρες. Και αυτό το λέω, γιατί ρωτάτε αν κάναμε κάτι στο κομμάτι που αφορά το ντόπινγκ. Εμείς, απέναντι στη δική σας απραγία, δείξαμε αποφασιστικότητα και στείλαμε ένα μήνυμα, ότι η Ελλάδα είναι θεματοφύλακας των ολυμπιακών ιδεωδών και θα συνεχίσει να είναι θεματοφύλακας, θα πρωταγωνιστεί σ’ αυτήν την πορεία. 
     Αυτή η σύμβαση θα έλθει προς ψήφιση στο Ελληνικό Κοινοβούλιο, γιατί πρέπει να υιοθετηθεί από την κάθε χώρα ξεχωριστά. Το πρώτο κομμάτι της έχει να κάνει με το πεδίο εφαρμογής της, με τη λειτουργία και τη χρηματοδότηση των διαδικασιών, με τη συνεργασία με το W.A.D.A., τον Παγκόσμιο Οργανισμό Αντιντόπινγκ, με τα όρια των ευθυνών κάθε χώρας, με την προώθηση της έρευνας, με την κατάρτιση και τη συνεχή εκπαίδευση στο αντιντόπινγκ και με την εποπτεία της σύμβασης με εθνικές εκθέσεις κάθε δύο χρόνια, μέσα στις οποίες θα περιέχονται στοιχεία για δραστηριότητες και μέτρα που ελήφθησαν σε εθνικό επίπεδο.
     Θα ήθελα ακόμη να σας υπενθυμίσω ότι έχουμε ετοιμάσει πληροφοριακό υλικό που αφορά, που έχει στόχο και προορισμό τους αθλητές, τους φιλάθλους, τους προπονητές, τους γονείς όσον αφορά την πρόληψη της χρήσης απαγορευμένων ουσιών. Και αυτό, γιατί πιστεύουμε ότι ένα τέτοιο θέμα δεν μπορείς να το αντιμετωπίσεις μόνο από την οπτική της καταστολής, αλλά κυρίως από την οπτική της πρόληψης. 
     Θα πω και μερικές ακόμη σκέψεις, γιατί αναφερθήκατε σε χρηματοδοτήσεις για τη λειτουργία των ομοσπονδιών. Λυπάμαι γιατί αυτά που είπατε στη Βουλή, δεν έχουν καμία σχέση με την πραγματικότητα. Από πέρυσι μέχρι φέτος έχουμε αύξηση των προϋπολογισμών κατά μέσο όρο 10%, εκτός αν δεν ξέρετε να διαβάζετε ελληνικά. Δείτε τον πίνακα. 
     ΧΡΗΣΤΟΣ ΑΗΔΟΝΗΣ: Υπάρχει εδώ ο πίνακας. 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κάνατε αναφορά σε τρεις συγκεκριμένες ομοσπονδίες. Να μου πείτε, όμως, αν οι επικεφαλής αυτών των ομοσπονδιών είναι τα «γαλάζια παιδιά» ή οι «γαλάζιοι παράγοντες».
     Σ.Ε.Γ.Α.Σ.: Χρηματοδότηση μεγαλύτερη από το 2004. Επικεφαλής ο κ. Σεβαστής, υποψήφιος Βουλευτής του ΠΑ.ΣΟ.Κ..
     Κολύμβηση: Αυξημένη χρηματοδότηση το 2005. Επικεφαλής είναι ο κ. Διαθεσόπουλος, γνωστό κομματικό στέλεχος του ΠΑ.ΣΟ.Κ. και καλός σας φίλος.
     Τρίτον, καλαθοσφαίριση. Αυξημένη χρηματοδότηση το 2005 σε σχέση με το 2004. Επικεφαλής ο τέως Γενικός Γραμματέας Αθλητισμού του ΠΑ.ΣΟ.Κ.. Είναι, λοιπόν, κατανοητό ότι εμείς φροντίζουμε να χρηματοδοτούμε εκεί που βλέπουμε ότι θα γίνει έργο.
     Όσον αφορά τους κανόνες που χρησιμοποιούμε, θέλω να πω τα εξής: Πρώτο και χαρακτηριστικό στοιχείο, η κατοχύρωση όλων των αρχών διαφάνειας στην πολιτική των επιχορηγήσεων. Η δημιουργία νέας σχέσης εμπιστοσύνης μεταξύ πολιτείας και αθλητικών φορέων, που θα στηρίζεται στις αρχές της αξιοκρατίας και ισονομίας, αλλά και στην αναβάθμιση του αισθήματος δικαιοσύνης. Η αρμονική και ολόπλευρη προαγωγή και ανάπτυξη του αθλητισμού σε όλα τα επίπεδα, κεντρικό, περιφερειακό, κάθετο, οριζόντιο, στα πλαίσια ενός ενιαίου και εθνικού αθλητικού σχεδιασμού. Η ορθολογική κατανομή των επιχορηγήσεων, με βάση αξιοκρατικά και αντικειμενικά κριτήρια αξιολόγησης. Οι επιτυχίες της προηγούμενης χρονιάς. Οι συγκεκριμένοι στόχοι. Η προσδοκία αγωνιστικής διάκρισης για τους επόμενους αγώνες, τη χρονιά που έρχεται. 
     (Στο σημείο αυτό την Προεδρική Έδρα καταλαμβάνει ο  B΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Βάσει αυτών των στοιχείων έχει γίνει μια κατανομή, όπου ουσιαστικά δεν είχαμε παράπονα από κανέναν. Και βέβαια, είναι φανερό ότι δεν είχαμε παράπονα, γιατί και εσείς κάνετε αναφορά σε μια συγκεκριμένη ομοσπονδία –σε καμία άλλη- στην Ελληνική Ποδοσφαιρική Ομοσπονδία, για την οποία θα ήθελα να σας ενημερώσω ότι δεν δώσαμε εμείς λίγα. Απλώς, δώσατε εσείς πολλά στα ενδιάμεσα χρόνια. 
     Και θα σας το εξηγήσω, γιατί θα πρέπει ως εκπρόσωποι του κόμματός σας να δικαιολογήσετε τι ακριβώς συνέβαινε και είχαμε εκρήξεις. Έχω μπροστά μου τον απολογισμό του έτους 2000. Ας έχουμε ένα σημείο αναφοράς, για να ξεκινήσουμε. Έχει εισπράξει επιχορήγηση της Γενικής Γραμματείας Αθλητισμού –τα μετατρέπω για τη συζήτηση σε ευρώ- ύψους 2.850.000 ευρώ, έχουμε στη συνέχεια το 2001 2.934.000 ευρώ, ξαφνικά εμφανιζόσαστε το 2002 και του δίνετε 5.700.000 ευρώ και έρχεται το 2003 και του δίνετε 6.890.000 ευρώ. Δεν συμπεριλαμβάνω τα χρήματα τα οποία δόθηκαν, για να γίνουν έργα μέσω των ομοσπονδιών, κάτι το οποίο ίσως είναι έξω από τα όρια της νομιμότητας, αλλά δεν είμαι εγώ αυτός που θα αποφανθεί επ’ αυτού του θέματος. 
     Εμείς κάναμε το εξής απλό: Επαναφέραμε τα πράγματα εκεί που ήταν στην πραγματικότητα. Γιατί κανείς δεν μπόρεσε να καταλάβει για ποιο λόγο δώσαμε δυόμισι φορές επάνω χρηματοδοτήσεις, όταν την ίδια ώρα –και αυτό έχει σημασία, να σας μιλήσω εγώ για «πράσινα» παιδιά- από 2.458.000 ευρώ που έδινε για διοικητικές δαπάνες, έφτασαν στα 4.000.000 ευρώ, δηλαδή 1.500.000 ευρώ παραπάνω, για προσλήψεις των «πράσινων» παιδιών. Και αυτά είναι υπαρκτά. Δεν είναι αυτά που εσείς υποτίθεται ότι βρίσκετε. Αυτά είναι πραγματικά. Τα βρίσκουμε. Και τα πληρώνατε μ’ αυτήν τη μέθοδο. Γι’ αυτό αυξήσατε τους προϋπολογισμούς, για να μπορέσετε να καλύψετε τις απαιτήσεις από την εκλογική σας πελατεία.
     Το θέμα της Ε.Π.Ο. και η ολυμπιακή προετοιμασία: Επειδή ο φίλος μου, ο εκ Δράμας ορμώμενος κ. Αηδόνης, είναι νεώτερος, παραδέχομαι ότι με αγάπη ασχολείται με τον αθλητισμό, όμως δεν έψαξε πολύ στο παρελθόν. Δεν υπήρχε ολυμπιακή προετοιμασία την εικοσαετία που αναφέρετε, κύριε Αηδόνη. Η ολυμπιακή προετοιμασία για πρώτη φορά συζητήθηκε, όταν πήραμε τους Ολυμπιακούς Αγώνες το 1997. Προηγουμένως δεν υπήρχε.
     ΠΡΟΕΔΡΕΥΩΝ (Γεώργιος Σούρλας): Γεννήθηκε όψιμα, κύριε Υπουργέ. Τι να κάνουμε;
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ναι.
     Με αφορμή, λοιπόν, τους Ολυμπιακούς Αγώνες που θα γίνονταν στη χώρα μας, είπε η Κυβέρνηση ότι για να κάνουμε καλούς Ολυμπιακούς Αγώνες, δεν αρκούν μόνο τα στάδια. Θα τα καλοπληρώσουμε ούτως ή άλλως. Ας δώσουμε και χρήματα, για να έχουμε και κάποιες επιτυχίες στην προετοιμασία. Και αυτό ήταν. Οργανώθηκε ουσιαστικά η τετραετία 2000-2004. Το 2000 δόθηκαν χρήματα για τη μετάβαση και την ολυμπιακή χρονιά και δεν ξαναϋπήρξε ολυμπιακή προετοιμασία.
     Άρα λοιπόν, μη  βάζετε στο τραπέζι συζήτησης ότι είχαμε την Ολυμπιακή Προετοιμασία και κάποιος την κατήργησε. 
     Από την άλλη πλευρά δίνουμε χρηματοδοτήσεις σε κάθε ομοσπονδία η οποία κάνει ένα πρόγραμμα και αυτό το πρόγραμμα ικανοποιείται στο μέγιστο βαθμό του. Θέλετε να σας πω κάτι απλό; Γιατί αναφερθήκατε στο Σ.Ε.Γ.Α.Σ.. Το 2004 όταν τέλειωσε η χρονιά είχε ένα υπόλοιπο της τάξεως των 120.000 ευρώ για τις εθνικές ομάδες. Δεν τα χρησιμοποίησε. Γιατί δεν τα χρειαζόταν. Γιατί η πολιτεία είχε φροντίσει να δώσει όλα εκείνα που ήταν απαραίτητα γι’ αυτήν τη συγκεκριμένη λειτουργία. 
     Βέβαια εσείς πιστεύετε ότι πρώτη φορά μας βάλατε την ιδέα να συζητήσουμε με τους Κινέζους, να έχουμε μια επαφή μαζί τους. Επειδή δεν ακούστηκε η λέξη Πεκίνο, ενδεχομένως επειδή έχουν αλλάξει και το όνομά του οι Κινέζοι να είναι διαφορετικό και δεν το ακούσατε. Η ουσία είναι ότι έχει υπογραφεί από το Μάιο του 2005 αθλητική συμφωνία μεταξύ Ελλάδας και Κίνας με ανταλλαγές για όλες τις ομοσπονδίες, αθλητές, οι πάντες. Και η κάθε μια ομοσπονδία έχει στα χέρια της ένα όπλο πλέον, που αφορά τους αθλητές. 
     Τον Ιούλιο του 2005 υπογράφηκε ένα μνημόνιο μεταξύ του Υπουργείου Πολιτισμού και της κυβερνήσεως της Κίνας με παρουσία της αντιπροέδρου της Κινέζικης Δημοκρατίας, του επικεφαλής της Ολυμπιακής Επιτροπής της Κίνας, όπου το κύριο χαρακτηριστικό είναι ότι η Ελλάδα θα είναι τιμώμενη χώρα το 2008 στην Κίνα. Ξεκινώντας από το Σεπτέμβριο του 2007 και αφού τελειώσουν οι Ολυμπιακοί και Παραολυμπιακοί Αγώνες. Αυτό έγινε με τις προσπάθειες της ελληνικής Κυβέρνησης που εσείς ή δεν αντιληφθήκατε ή εσκεμμένα προσπαθείτε να υποβαθμίσετε. 
     Και να σας πω και παραπέρα. Γιατί κάνατε μια γενικότερη αναφορά. Σας πληροφορώ, λοιπόν, ότι ετοιμάζεται με αφορμή το ότι για ένα χρόνο η Ελλάδα θα είναι στο κέντρο των δραστηριοτήτων και το θέμα της αξιοποίησης τουριστικά και το θέμα των ελληνικών προϊόντων με ειδικές εκθέσεις, όπως ο δρόμος της ελιάς. Όλα αυτά τα οποία θα μπορούσαν να δώσουν την ώθηση την οποία διεκδικούμε σε μια αχανή καινούργια αγορά για τη χώρα μας. Κάνουμε, λοιπόν, όλα αυτά τα οποία είναι απαραίτητα. Έχουμε ξεκινήσει ανταλλαγές που αφορούν τα μουσεία, το βιβλίο, τα γλυπτά. 
     Βέβαια θα σας πω και κάτι ακόμη. Το μεγάλο πολιτιστικό γεγονός των αγώνων θα έχει να κάνει με τη θεματολογία και τη διαδρομή που έχουν από τότε που ξεκίνησαν οι Ολυμπιακοί Αγώνες, το 776 π.Χ. στη χώρα μας. Και αυτό είναι επιτυχία αυτής της Κυβέρνησης. Καλό είναι, λοιπόν, ή να τα μελετάτε περισσότερο ή να τα παρακολουθείτε περισσότερο. 
     Όσα δεν πω στην πρωτολογία θα σας τα προσθέσω στη δευτερολογία. Για να μην έχετε ανησυχία ότι δεν θα απαντηθούν όλα όσα είπατε. 
     Η Ευρωπαϊκή Ένωση μας ζήτησε έγγραφο για τη χρηματοδότηση των Π.Α.Ε. και των Κ.Α.Ε.. Αναφερόταν στις χρηματοδοτήσεις της δικής σας κυβέρνησης. Αναφερόταν στα έτη μέχρι το 2004 που ήσασταν εσείς. Καμία δεν αφορούσε δραστηριότητες της ελληνικής Κυβερνήσεως με τη Νέα Δημοκρατία. 
     ΧΡΗΣΤΟΣ ΑΗΔΟΝΗΣ: Αυτό είπαμε και εμείς. 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τότε γιατί το αναφέρατε; Γίνατε καλοί τώρα; Θέλετε να πείτε ότι μετανιώσατε για εκείνα που κάνατε; Το ότι εμείς φροντίσαμε να καλύψουμε τα κενά, διότι υπάρχει συνέχεια στη χώρα, σας ενόχλησε; Τι ακριβώς συνέβη και κάνετε αναφορά εδώ; Για να ξέρουμε. 
     Στο θέμα που αφορά στη βία και στις κάμερες. Ξέρετε πάρα πολύ καλά ότι βρίσκεται στην τελική φάση ολοκλήρωσης. Είναι εδώ και δύο μήνες στην Επιτροπή Προστασίας Προσωπικών Δεδομένων. Αρχές Νοεμβρίου συνεδριάζουν. Παίρνουμε την τελική έγκριση ώστε να μπορούμε πλέον και με τη δική της σύμφωνη γνώμη, όπως υποσχεθήκαμε στο ελληνικό Κοινοβούλιο, να προχωρήσουμε σ’ αυτά τα οποία περιέχονται και στο πρόγραμμα αλλά και στις δικές μας υποσχέσεις.
     Τα υπόλοιπα, που αφορούν τον Ο.Π.Α.Π., τις χρηματοδοτήσεις, τη χρήση των ολυμπιακών εγκαταστάσεων, του Ο.Α.Κ.Α., τις πολυιδιοκτησίες κ.λπ., θα φροντίσω στη δευτερολογία να σας τα απαντήσω για να μπορέσετε να μεταφέρετε και ένα μήνυμα προς τον ελληνικό λαό, ότι κάνατε λάθος όταν πιστέψατε ότι αυτή η Κυβέρνηση δεν θα τα καταφέρει. 
     Κυρίως, όμως, κάνατε λάθος όταν θεωρήσατε ότι ο Έλλην πολίτης ξεχνάει εύκολα. Δεν ξεχνάει. Ξέρει ποιοι είστε -όχι τα πρόσωπα, δεν αναφέρομαι στα φυσικά πρόσωπα- ως κόμμα, το οποίο έμεινε είκοσι χρόνια στην κυβέρνηση και άλλα τόσα θα μείνει στην Αντιπολίτευση.
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
     Το λόγο έχει ο Κοινοβουλευτικός Εκπρόσωπος του ΠΑ.Σ.Ο.Κ. κ. Αλευράς.
     ΑΘΑΝΑΣΙΟΣ ΑΛΕΥΡΑΣ: Κυρίες και κύριοι συνάδελφοι, χρειάζεται αληθινά μεγάλες δόσεις πολιτικού θράσους η Κυβέρνηση αντί να απολογείται σήμερα για την πολιτική της σε έναν ευαίσθητο τομέα, όπως είναι ο τομέας του αθλητισμού, με βάση τις τεκμηριωμένες τοποθετήσεις των συναδέλφων της Αντιπολίτευσης, να έρχεται εδώ και να μιλάει για την εικοσαετία του ΠΑ.ΣΟ.Κ., τη μέρα, τις ώρες και το μήνα που αποδεικνύεται ότι είναι μία κυβέρνηση σε κατάσταση αποσύνθεσης, μία κυβέρνηση υπό ανασύνθεση, πανικόβλητη, σφιχταγκαλιασμένη με τη διαφθορά, σ’ ένα χορό ο οποίος μόνο ζημιές μπορεί να προσφέρει στη χώρα. 
     Και αντί να προβληματίζεται για τα χάλια, τα οποία παρουσιάζει, αντί να προβληματίζεται για την ανύπαρκτη πολιτική, αντί να προβληματίζεται γιατί έχει βυθίσει μία ολόκληρη χώρα στη συζήτηση των σκανδάλων και τη σκανδαλολογία, αντί να προβληματίζεται διότι υπάρχει απουσία οποιασδήποτε πρότασης, οποιουδήποτε στόχου σε οποιονδήποτε ουσιαστικό τομέα, αντί να προβληματίζεται γιατί δεν υπάρχει κανένα μέτρο που να βελτιώνει τη ζωή των Ελληνίδων και των Ελλήνων, αντί να προβληματίζεται γιατί δεν υπάρχει καμία πολιτική που να δίνει στους νέους ανθρώπους ένα όραμα, μία ελπίδα και μία πίστη, έρχεται εδώ να μας μιλήσει ο αρμόδιος Υφυπουργός για το σύστημα ΠΑ.ΣΟ.Κ.. 
     Ποιο είναι το σύστημα ΠΑ.ΣΟ.Κ., το οποίο έχει αναλάβει ο κύριος Υφυπουργός να ξηλώσει; Τι είναι το ΠΑ.ΣΟ.Κ. και με αλαζονική νοοτροπία και αυθεντική καθεστωτική νοοτροπία μιλάει κατ’ αυτόν τον τρόπο; Δεν είναι ένα μεγάλο κόμμα το ΠΑ.ΣΟ.Κ., το οποίο έχει την υποστήριξη και τη στήριξη μιας μεγάλης μερίδας του ελληνικού λαού; Δεν είναι ένα κόμμα που μετέχει στο δημοκρατικό πολίτευμα; Δεν έχουν δικαίωμα άνθρωποι που ασχολούνται με τον αθλητισμό να ανήκουν στο ΠΑ.ΣΟ.Κ. και πρέπει να δίνουν διαπιστευτήρια στη Γενική Γραμματεία Αθλητισμού και στις υπηρεσίες του κυρίου Υπουργού προκειμένου να τύχουν αυτών που δικαιούνται όχι για λογαριασμό τους, αλλά για λογαριασμό των νέων παιδιών που αθλούνται; 
     Ποια είναι αυτή η αλαζονική συμπεριφορά και λογική  που επιβάλει στον κύριο Υπουργό αντί να μιλάει για την πολιτική του, αντί να προσπαθεί να εξηγήσει και να πείσει για την πολιτική του σε έναν τομέα πολύ σημαντικό, να κάθεται εδώ και να μας κάνει φιλιππικούς για τη λαίλαπα του ΠΑ.ΣΟ.Κ. και την εικοσαετία, λες και αγνοούμε ότι το 1992 με κορδέλες και στεφάνια πήγε η Κυβέρνηση με επικεφαλής τον τότε Πρωθυπουργό κ. Μητσοτάκη να πάρει τους Ολυμπιακούς Αγώνες και διακρίθηκε για την ανικανότητά της και την αδυναμία της να πείσει ότι η χώρα διέθετε οποιαδήποτε προοπτική; 
     Και έπρεπε να αποκαταστήσουμε τα πράγματα για να πείσουμε ότι μπορούμε να κάνουμε Ολυμπιακούς Αγώνες, να οργανώσουμε τους Ολυμπιακούς Αγώνες ως κυβέρνηση, για να έρθει ο κύριος Υπουργός να μας πει ότι δόξα και τιμή στον Πρωθυπουργό κ. Καραμανλή και στην Κυβέρνησή του που έτυχε να είναι Υπουργοί τις ημέρες διεξαγωγής των Ολυμπιακών Αγώνων, τους οποίους δεν πίστεψαν, δεν πίστευαν και έπρεπε να δουν την επιτυχία της διοργάνωσης για να προσέλθουν στις φωτογραφήσεις της τελευταίας στιγμής. Έτσι, όμως, δεν γίνεται πολιτική. 
     Και θα μπορούσα να πω ότι ακόμα και δύο στοιχεία, δύο παραδείγματα, τα οποία ανέφερε ο κύριος Υπουργός προκειμένου δήθεν να παρουσιάσει έναν κατάλογο χιλιάδων εκκρεμοτήτων που βγήκε από τη Δ.Ο.Ε., είναι αυτονόητα αστεία ως επιχειρήματα. Αναφέρθηκε στο ενεργειακό πρόβλημα και στους υποσταθμούς που έπρεπε να κατασκευαστούν στον Κορυδαλλό και στην Αργυρούπολη.
     Στην Αργυρούπολη παρεμπιπτόντως ήταν στελέχη της Νέας Δημοκρατίας, τα οποία με κινητοποιήσεις εμπόδιζαν να προχωρήσει η κατασκευή του σταθμού της ΔΕΗ στην περιοχή και αναγκαστήκαμε να κάνουμε τροποποιήσεις επί τροποποιήσεων στα σχέδια, προκειμένου να βρεθεί μια λύση και να κατασκευαστεί ο σταθμός. Και, βεβαίως, εάν επρόκειτο να κατασκευαστεί υποσταθμός της Δ.Ε.Η. μέσα στους πέντε μήνες που ήρθε ο κ. Ορφανός και η Κυβέρνηση της Νέας Δημοκρατίας, δεν επρόκειτο βεβαίως να έχει κατασκευαστεί ποτέ ο υποσταθμός, αν δεν υπήρχε ολόκληρη προεργασία, αν δεν υπήρχαν δεκάδες συζητήσεις στα πρακτικά της Δ.Ε.Σ.Ο.Π. για το θέμα, προκειμένου να εξευρεθεί λύση και ο συμβιβασμός με τους κατοίκους. Το ίδιο και στον Κορυδαλλό, όπου έγιναν ολόκληρες συμφωνίες. 
     Λέει ο κύριος Υπουργός ότι το στάδιο «Καραϊσκάκη» δεν είχε προσβάσεις. Ας μας πει μία πρόσβαση που κατασκεύασε η Κυβέρνηση της Νέας Δημοκρατίας στο στάδιο «Καραϊσκάκη». Ήταν και αυτό ένα αστείο θέμα που αναφέρει ο κύριος Υπουργός, το οποίο κάπου έχει ακούσει, κάπως έχει ακούσει, αλλά δεν το γνωρίζει. 
     Το πρόβλημα που υπήρχε στο στάδιο «Καραϊσκάκη» δεν ήταν οι προσβάσεις, κύριε Υπουργέ, γιατί δίπλα στο στάδιο «Καραϊσκάκη», όπως γνωρίζετε, κατασκευάστηκε η απόληξη της Λεωφόρου Κηφισού, ένα μεγάλο οδικό έργο, το οποίο έγινε χάρη στο ΠΑ.ΣΟ.Κ.. Κι εσείς ανακαλύψατε τις προσβάσεις! Υπάρχει βεβαίως η παραλιακή λεωφόρος και υπάρχει και η σύνδεση με τον Πειραιά που έγινε με τη λεωφόρο τροχιοδρόμων, την οποίαν επίσης δεν γνωρίζετε διότι δεν είχε κατασκευαστεί. Όλα αυτά τα έργα υπήρχαν. Δεν υπήρχε πρόβλημα πρόσβασης με το στάδιο «Καραϊσκάκη», υπήρχε πρόβλημα στάθμευσης. Και αυτό πράγματι σας το είχαμε αφήσει. Και σας το είχαμε αφήσει όχι γιατί δεν είχαμε έννοια, αλλά γιατί είχαμε διαφορά και διαφωνία με την ομάδα του Ολυμπιακού σε σχέση με την χρήση των χώρων.
     Ανέφερα αυτά τα παραδείγματα για να δείξω την αξιοπιστία των στοιχείων αυτής της Κυβέρνησης, η οποία κάνει το άσπρο μαύρο σε μια προσπάθεια να αποφύγει τις ευθύνες της. Αντί η Κυβέρνηση να μας ξεκαθαρίσει ποια είναι η πολιτική της στον τομέα του αθλητισμού, επαναλαμβάνει τον εαυτό της σαν αντιπολίτευση. Μα, αντιπολίτευση κι άλλη δεν έχει ανάγκη η χώρα. Αν δεν μπορείτε να κυβερνήσετε, πείτε το μας. Αν δεν μπορείτε να βρείτε πρόγραμμα και ιδέες, πείτε το μας. Πείτε το και στον ελληνικό λαό και καταθέστε την εντολή, προκειμένου να βρεθεί μία διέξοδος. Γιατί με το νοσηρό κλίμα, στο οποίο βρισκόμαστε σήμερα, δεν μπορεί να υπάρξει κανενός είδους προοπτική.
     Αναφέρθηκε ο κύριος Υπουργός σε κάποια στοιχεία για τις ομοσπονδίες. Μόνο δημιουργική λογιστική του χειρότερου είδους θα μπορούσε να παρουσιάσει αυτά τα στοιχεία. Θα σας δώσω ένα παράδειγμα, πέρα από τις κατά καιρούς δηλώσεις, τις οποίες όλοι έχουμε διαβάσει, ανθρώπων του αθλητισμού που με αγωνία εκπέμπουν σήματα κινδύνου για την τύχη του αθλητισμού. Ο κ. Βασιλακόπουλος Πρόεδρος της Ομοσπονδίας Μπάσκετ, την οποίαν ανέφερε ο κύριος Υπουργός, πριν από λίγο καιρό μίλησε με σκληρά λόγια για την πολιτική, που οδηγεί σε αδυναμία την Ελληνική Ομοσπονδία Καλαθοσφαίρισης να υλοποιήσει ένα σχέδιο ανάπτυξης του αθλήματος. Και ποια είναι αυτή η ομοσπονδία; Η ομοσπονδία που πριν από λίγο καιρό μας χάρισε μεγάλες στιγμές εθνικής χαράς και υπερηφάνειας. Ακόμα και αυτήν την ομοσπονδία την αντιμετώπισε με κριτήρια κομματικά. 
     Με κριτήρια κομματικά αντιμετώπισε κι άλλες ομοσπονδίες. Η Ελληνική Ολυμπιακή Επιτροπή και ο Πρόεδρός της αγωνιωδώς ζητάνε μια οικονομική ενίσχυση, προκειμένου να προχωρήσουν σ’ ένα σχεδιασμό και να οργανώσουν την αθλητική ολυμπιακή προετοιμασία. Η Κυβέρνηση κωφεύει. Στην άρση βαρών η κατάσταση είναι τραγική. Ο ετήσιος προϋπολογισμός έχει μειωθεί κατά 33% περίπου. Η εθνική ομάδα ενός αθλήματος, που μας έκανε υπερήφανους, έχει μειωθεί κατά 50%. Η συμμετοχή σε διεθνείς αθλητικές οργανώσεις σταμάτησε το δεύτερο εξάμηνο λόγω απουσίας πόρων. Η συμμετοχή στο Παγκόσμιο Πρωτάθλημα τις επόμενες ημέρες γίνεται με ελάχιστο αριθμό αθλητών. Η εθνική ομάδα δεν υφίσταται στην ουσία, διότι δεν υπάρχουν χρήματα. Η κυβέρνηση του ΠΑ.ΣΟ.Κ., την οποίαν οικτίρει και καταγγέλλει ο κ. Ορφανός, κατασκεύασε το στάδιο της Άρσης Βαρών στη Νίκαια, για να μπορέσει να βρει μια στέγη η Ομοσπονδία της Άρσης Βαρών. Και το στάδιο αυτό σήμερα, ένα και πλέον χρόνο μετά τους Ολυμπιακούς Αγώνες, παραμένει κλειστό, όπως κλειστές παραμένουν οι περισσότερες αθλητικές ολυμπιακές εγκαταστάσεις. Για ποιο λόγο; Για ποιο σκοπό; Το μάθαμε και αυτό.
     Το μάθαμε και αυτό, διότι ο κύριος Υπουργός πρέπει να μας δώσει και κάποια εξήγηση, όντας αρμόδιος για την εποπτεία στη διοίκηση του Ολυμπιακού Σταδίου, που με μια πραγματικά σκανδαλώδη σύμβαση και διαδικασία έδωσε χώρο του Ολυμπιακού Σταδίου για να γίνει εκθεσιακός χώρος. Και δεν έχουμε ακούσει να συγκινείται και να ιδρώνει κανένας. Διαβάζουμε κάτι παράξενα στις εφημερίδες ότι ο ένας Υπουργός διαφωνεί, ότι υπάρχουν προβλήματα κ.λπ., όμως, στην πραγματικότητα δεν έχουμε λάβει καμία πειστική και ουσιαστική εξήγηση, εκτός του ότι η διοίκηση του Ολυμπιακού Σταδίου, απολυταρχικώ δικαιώματι, θεώρησε ότι η σύμβαση αυτή ήταν ικανοποιητική για τα συμφέροντα του Σταδίου. Αλλά δεν γίνεται έτσι πολιτική. 
     Δεν μπορεί να είναι κλειστές οι ολυμπιακές εγκαταστάσεις, κύριε Υπουργέ, και εσείς ως αρμόδιος Υπουργός Αθλητισμού να μην είστε στο πλευρό του αθλητικού κινήματος, διεκδικώντας να δοθούν οι χώροι που μπορούν και πρέπει να δοθούν στο αθλητικό κίνημα, για να αναπτυχθεί και να προοδεύσει ο αθλητισμός. Αυτός ήταν ένας ουσιαστικός λόγος, προκειμένου να γίνουν οι μεγάλες, σε αρκετές περιπτώσεις, ολυμπιακές εγκαταστάσεις. Σήμερα αυτές οι εγκαταστάσεις απαξιώνονται.
     Προ ολίγων ημερών μια αντιπροσωπεία υπαλλήλων του ολλανδικού Υπουργείου Περιβάλλοντος και Πολεοδομίας με επισκέφθηκε, όπως επισκέφθηκε και άλλα κόμματα. Πήγε την επόμενη μέρα να επισκεφθεί το Σχινιά και τον βρήκε κλειστό. Δεν τους επιτράπηκε η είσοδος, ενώ υπήρχε μια εικόνα εγκατάλειψης. Αυτή είναι η προβολή της χώρας; Γι’ αυτό σας ψήφισε ο ελληνικός λαός; Γι’ αυτό σας ψήφισαν νέα παιδιά; Για να τους λέτε σήμερα ότι οι εγκαταστάσεις θα μείνουν κλειστές για να μην προσθέσουν βάρος στο ήδη βαρύ φορτίο, όπως το ονομάζετε εσείς, του κρατικοδίαιτου αθλητισμού; Ποιος σας είπε ότι ο αθλητισμός εκφεύγει των υποχρεώσεων του κράτους; Με ποιο δικαίωμα μιλάτε για κρατικοδίαιτο αθλητισμό και δεν ενδιαφέρεστε για την υποστήριξη, ως έχετε συνταγματική υποχρέωση, του αθλητισμού, που είναι ουσιαστικό στοιχείο της ποιότητας ζωής των νέων ανθρώπων; 
     Οφείλετε, λοιπόν, γρήγορα να αντιληφθείτε ότι δεν είστε ακόμα στην εποχή της αντιπολίτευσης. Οφείλετε να παράγετε πολιτική. Θα ήμασταν χαρούμενοι να είχαμε πολύ λιγότερα πράγματα να σας ψέξουμε σήμερα, γιατί θεωρούμε ότι είναι χρήσιμο κάθε φορά  μια κυβέρνηση να προσφέρει κάτι στη χώρα, να αφήνει τη θετική σφραγίδα, τη σφραγίδα ενός θετικού έργου με όποια λάθη και με όποιες αδυναμίες.
     Δυστυχώς εδώ δεν υπάρχει τίποτε. Υπάρχουν ωραίες κουβέντες. Υπάρχουν λόγια. Δεν υπάρχει κανένας σχεδιασμός. Υπάρχει μια κατάσταση αντιπαλότητας ανεξήγητη για τον αθλητικό κόσμο. Η Ελληνική Ποδοσφαιρική Ομοσπονδία αντιμετωπίζεται, παρά τη μεγάλη επιτυχία του ποδοσφαίρου, ως παράγοντας αρνητικός για την Κυβέρνηση. Ο προϋπολογισμός της πήγαινε και ερχότανε, χανόταν στις υπηρεσίες των γραφείων του Υπουργού και του Υπουργείου του κατά τρόπο ανεξήγητο, προκειμένου να μην εγκριθεί. Τα χρήματα τα οποία οφείλονται, είναι πάρα πολλά. Ο Πρωθυπουργός εμφανίζεται στις μεγάλες επιτυχίες για μια φωτογραφία και ένα όμορφο λόγο, χωρίς να υπάρχει καμία συνέχεια στην πράξη ή στην πορεία. Όλα αυτά προοιωνίζουν ένα πολύ δυσάρεστο μέλλον για τον ελληνικό αθλητισμό.
     Δεν θέλω να ξεχάσω, κύριε Υπουργέ, ότι η απόπειρα επιβολής κομματικού ελέγχου έχει οδηγήσει δυστυχώς και σε διεθνή διασυρμό της χώρας. Η απόπειρα την οποία κάνατε, να επιβάλλετε ένα ιδιόμορφο εκλογικό σύστημα στην Ε.Π.Ο. και ένα ιδιόμορφο καθεστώς στην Ποδοσφαιρική Ομοσπονδία, έχει οδηγήσει στην παρέμβαση της Διεθνούς Ποδοσφαιρικής Ομοσπονδίας, της FIFA. Έχει οδηγήσει σε παραστάσεις στο Γραμματέα του κόμματός σας, προκειμένου να αντιμετωπιστεί το πρόβλημα από τις δικές σας πρωτοβουλίες. Σε πρόσφατες δηλώσεις αξιωματούχων της FIFA το ποδόσφαιρο στην Ελλάδα τίθεται υπό διεθνή επιτήρηση. Την ίδια ώρα η Ελλάδα πηγαίνει να διεκδικήσει το Ευρωπαϊκό Πρωτάθλημα και ακούγονται παράξενες δηλώσεις από στελέχη της Διεθνούς Ποδοσφαιρικής Ομοσπονδίας, δηλώσεις οι οποίες δείχνουν ένα πολύ δυσάρεστο κλίμα απέναντι στην ελληνική υποψηφιότητα για το οποίο έχετε ευθύνες.
    Κλείνω, κυρίες και κύριοι συνάδελφοι, λέγοντας ότι είναι καιρός η Κυβέρνηση να αλλάξει ρότα, γιατί δεν είναι δυνατόν και δεν είναι νοητό ο αθλητισμός που μέσα σ’ αυτά τα είκοσι χρόνια μάς χάρισε στιγμές περηφάνιας και μεγάλης χαράς  και μας έδωσε αισιοδοξία και ανάταση να αντιμετωπίζεται έτσι σήμερα από την Κυβέρνηση. Μέσα σε είκοσι μήνες μετατράπηκε σε φτωχό παρία της υπόθεσης της ελληνικής πολιτικής, οι Ολυμπιονίκες αντιμετωπίζονται κατά τρόπο ευτελιστικό, η πολιτεία δεν ανταποκρίνεται στις υποχρεώσεις της απέναντί τους. Πρόσφατα άκουγα δηλώσεις αθλητών να λένε: «Ποιο κέφι, ποιο κουράγιο να βρούμε να προπονηθούμε και να αγωνιστούμε, όταν αντιμετωπιζόμαστε από το κράτος μ’ αυτήν τη νοοτροπία, κατά τρόπο τελείως απαξιωτικό;». Για όλα αυτά υπάρχει ευθύνη και υπάρχει ευθύνη την οποία φέρετε και αναλαμβάνετε.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ολοκληρώνω σε ένα λεπτό, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Μπορείτε να πάρετε και τη δευτερολογία σας, κύριε Αλευρά. 
     ΑΘΑΝΑΣΙΟΣ ΑΛΕΥΡΑΣ:  Πιστεύω ότι θα χρειαστώ πολύ λιγότερο. 
     Από εκεί και πέρα, δεν μπορεί να αγνοήσει κανένας ότι τα μεγάλα προβλήματα τα οποία έχετε μπροστά σας ζητούν λύσεις και για να δοθούν αυτές οι λύσεις πρέπει να δουλέψει η Κυβέρνηση, πρέπει να δουλέψει η Κυβέρνηση ουσιαστικά και όχι επικοινωνιακά, όπως μας έχει συνηθίσει εδώ και είκοσι μήνες. Δεν μπορεί με επικοινωνιακά πυροτεχνήματα να αντιμετωπιστεί η βία στα γήπεδα. Τα δυσάρεστα, τα θλιβερά, τα απαράδεκτα επεισόδια, τα οποία αμαυρώνουν την εικόνα της χώρας, όπως αυτά που έγιναν πριν από λίγες μέρες σε έναν αγώνα μπάσκετ, δείχνουν ότι η πολιτική σας πάσχει και είναι αδύνατη. Και αντί να ασχοληθείτε σοβαρά και ουσιαστικά μ’ αυτό το θέμα, περί άλλων τυρβάζετε. Δεν είναι έτσι. Πρέπει να μας πείτε ποια είναι τα μέτρα που θα πάρετε για να αντιμετωπιστεί αυτή η μεγάλη μάστιγα. Δεν μπορεί να έρχεστε και να βγάζετε φιλιππικούς για την εικοσαετία του ΠΑ.ΣΟ.Κ., να την εμφανίζετε ως λαίλαπα για να δρέψετε -υποτίθεται- κομματικά κέρδη την ώρα που τα προβλήματα στο χώρο σας είναι μεγάλα και πιεστικά. 
     Αυτές τις απαντήσεις θέλαμε και ζητάμε, κυρίες και κύριοι συνάδελφοι, με την επερώτησή μας, με την επερώτηση των συναδέλφων του ΠΑ.ΣΟ.Κ., γιατί πιστεύουμε ότι μπροστά στη μεγάλη πρόκληση που θα είναι η συμμετοχή της Ελλάδας στους Ολυμπιακούς Αγώνες της Κίνας χρειάζεται να γίνουν πολύ περισσότερα πράγματα από την Κυβέρνηση, η οποία βρίσκεται -δυστυχώς για τη χώρα- σε κατάσταση παρατεταμένης αφασίας.
     Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλευρά. 
     Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λεβέντης. 
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, οι Ολυμπιακοί Αγώνες είναι το μεγαλύτερο αθλητικό γεγονός, η μεγαλύτερη συγκέντρωση νέων όλης της υφηλίου κάθε τετραετία και όλη η οικουμένη βέβαια χαίρεται να τους παρακολουθεί, να παρακολουθεί την ευγενική άμιλλα, να χειροκροτεί τις επιτυχίες των αθλητών και μάλιστα ο καθένας χαίρεται περισσότερο όταν οι πρωταθλητές είναι και αθλητές της χώρας του. 
     Παρά ταύτα το κόμμα μας, ο Συνασπισμός, ήταν αντίθετος στην ανάληψη των Ολυμπιακών Αγώνων από τη χώρα μας και είναι γνωστό και το έχουμε εξηγήσει πολλές φορές το γιατί: γιατί δυστυχώς το αγνό αθλητικό ιδεώδες έχει πολύ απομακρυνθεί από τις αρχικές του ρίζες. Ο κότινος της νίκης έχει δώσει τη θέση του στην εμπορευματοποίηση των πάντων που χαρακτηρίζει την εποχή μας. Το κόστος των αγώνων είναι ασήκωτο για τις πλάτες μικρών χωρών όπως η δική μας. Τις συνέπειες τις ζήσαμε και εξακολουθούμε να τις ζούμε. Πάνω από 12.000.000.000 ευρώ -ίσως και 15.000.000.000 ευρώ- μας στοίχισαν οι αγώνες και τις συνέπειες εξακολουθούμε να τις αντιμετωπίζουμε. Φαραωνικά έργα, πολυδάπανες εγκαταστάσεις, όλα αυτά μας στοίχισαν πανάκριβα. 
     Το αποτέλεσμα: Είχαμε τους αγώνες, χαρήκαμε για τις επιτυχίες των αθλητών μας, χαρήκαμε για τις επιτυχίες της χώρας μας. Πλην όμως από εκεί και πέρα αυτές οι αθλητικές εγκαταστάσεις τι έγιναν; Ρημάζουν. Πηγαίνετε μια βόλτα να δείτε τι γίνεται στο κωπηλατοδρόμιο που έχει γίνει αυτήν τη στιγμή ένα απέραντο εκκολαπτήριο κουνουπιών, κύριε Υπουργέ, και το ξέρετε.
     Και δεν είναι μόνο αυτό. Θέλουμε το λιγότερο 200.000.000 ευρώ κάθε χρόνο για να συντηρήσουμε αυτές τις αθλητικές εγκαταστάσεις που είναι ένα δυσβάσταχτο κόστος και μάλιστα είναι εγκαταστάσεις για αθλήματα που τα περισσότερα ούτε καν τα ξέρουν οι Έλληνες ή τα ξέρουν ελάχιστοι και που πολύ λιγότερο μπορεί να τα χρησιμοποιήσουν. 
     Από την άλλη λέγαμε ότι θα αυξηθεί το κύρος της χώρας, θα αυξηθεί ο τουρισμός κ.λπ.. Αυξήθηκε το κύρος της χώρας μας; Αυτό είναι πολύ συζητήσιμο, αν δούμε πώς μας αντιμετωπίζουν οι ξένοι. Πάρτε παράδειγμα τα διεθνή γεγονότα, την εξωτερική μας πολιτική, να μην πούμε Σκοπιανό, Κυπριακό και για άλλα, το τι γίνεται. Μήπως αυξήθηκε ο τουρισμός; Κάθε άλλο. Το έτος των Ολυμπιακών Αγώνων είχε κάθετη μείωση. Φέτος είχε μία σχετική βελτίωση το τουριστικό ρεύμα, αλλά αυτό δεν ήταν αντανάκλαση των αγώνων. Κάθε άλλο. Ήταν αντανάκλαση πιο πολύ των επανειλημμένων βομβιστικών επιθέσεων που είχαμε στην Τουρκία και σε άλλες χώρες. 
     Θυμόμαστε όλοι τους μεγάλους Ολυμπιονίκες και θέλουμε να έχουμε και δικούς μας Ολυμπιονίκες και είχαμε και θέλουμε να ελπίζουμε ότι θα έχουμε και στο μέλλον. Τα επιτεύγματα του Ζάτοπεκ, του Αλμπέρτ, των άλλων τουλάχιστον που έθρεψαν τη δική μας γενιά, την έκαναν να αγαπήσει ακόμα περισσότερο τον αθλητισμό. Και αν θέλετε αργότερα και σαν γιατρός συνειδητοποίησα ακόμα περισσότερο την ανάγκη της άσκησης και της άθλησης. Αυτό, όμως, πρέπει να είναι κάτι που να αφορά όλους ανεξαίρετα τους ανθρώπους και ιδιαίτερα τους νέους. 
     Το πρόβλημα είναι εάν έχουμε εμείς μαζικό αθλητισμό. Έγιναν μερικές σποραδικές προσπάθειες και μερικές σποραδικές εκρήξεις. Δυστυχώς, όμως, ο μαζικός αθλητισμός απουσιάζει από τη χώρα μας. Ο ελληνικός αθλητισμός ως τώρα μετριέται από τα μετάλλια στις Ολυμπιάδες και στα παγκόσμια πρωταθλήματα. Η Ελλάδα βρέθηκε να κερδίζει μετάλλια μάλιστα και σε αθλήματα που ελάχιστοι Έλληνες τα ήξεραν και ίσως ακόμη και τώρα δεν τα ξέρουν. Μερικές φορές μάλιστα οι Έλληνες αθλητές που έγιναν πρωταθλητές είχαν πολιτογραφηθεί μόλις την τελευταία στιγμή Έλληνες. 
     Ο πρωταθλητισμός βέβαια δεν είναι κακό πράγμα, κάθε άλλο. Μπορεί, όμως, να γίνει πολύ κακός σύμβουλος όταν προσπαθεί κανείς να χαράξει αθλητική πολιτική χωρίς αρχές. Τι είναι καλύτερο; Να κερδίζουμε πέντε χρυσά στους Ολυμπιακούς ή να κάνουν αθλήματα για δική τους εξάσκηση, άθληση πέντε εκατομμύρια Ελληνίδες και Έλληνες; Δυστυχώς σε μας συμβαίνει το πρώτο και υπάρχουν πολλές αιτίες. Το κύριο είναι ότι η πολιτεία έχει δώσει αυτήν την κατεύθυνση. Παίρνουμε περισσότερα χρυσά μετάλλια από την Ελβετία, την Τσεχία, την Πολωνία, την Ολλανδία, το Βέλγιο και τη Δανία, αλλά δεν νομίζουμε ότι αθλούνται περισσότερο εδώ οι Έλληνες. Σίγουρα ο μαζικός αθλητισμός είναι πιο ακριβός, γι’ αυτό και δεν μπορεί παρά να είναι κρατικοδίαιτος. Κανείς ιδιώτης δεν πρόκειται να επενδύσει στο να κάνει τένις μία μεσήλικη γυναίκα στην Άμφισσα ή για να παίξει ποδόσφαιρο ένας πενηντάρης στο Κρανίδι, που και αυτοί έχουν ανάγκη να αθληθούν. Είπαμε ότι πολύ περισσότερη ανάγκη έχουν ασφαλώς οι νέοι, αλλά όλοι όμως πρέπει να αθλούνται. Οι ιδιώτες θα ανοίξουν γυμναστήρια ή το πολύ-πολύ κανένα γήπεδο 5Χ5 στην Αθήνα. Ο αθλητισμός όμως πρέπει να προσφέρεται δωρεάν στα σχολεία, στα αθλητικά σωματεία, μέσω της Τοπικής Αυτοδιοίκησης σε όλους ανεξαίρετα τους Έλληνες πολίτες και ανεξαρτήτως ηλικίας. 
     Ο μαζικός αθλητισμός εκτός από τα υπόλοιπα προσόντα, όμως σε μαθαίνει και κάτι άλλο. Σε μαθαίνει αυτό που οι Βρετανοί το 19ο αιώνα ονόμασαν sportsman ship. Τι σημαίνει αυτό; Ότι δεν μπορείς πάντα να κερδίζεις. Μαθαίνεις να σέβεσαι την προσπάθεια τόσο τη δική σου, όσο και του αντιπάλου.  
     Είναι παράλογο να περιμένουμε από μία μικρή σχετικά χώρα όπως η δική μας και μάλιστα με πολύ μικρότερη αθλητική παράδοση από άλλες χώρες, να κερδίζει συνέχεια. Μόνο οι Βραζιλιάνοι το πετυχαίνουν αυτό ή έχουν τη φιλοδοξία και εάν θέλετε μία ιδέα μεγαλείου και θέλουν να το πετυχαίνουν στο ποδόσφαιρο. 
     Απ’ αυτήν την άποψη, λοιπόν, αξίζουν συγχαρητήρια στους Έλληνες φιλάθλους που χειροκρότησαν και την τελευταία αποτυχία στο παγκόσμιο πρωτάθλημα των Ελλήνων αθλητών, γιατί έκαναν την προσπάθεια και χειροκρότησαν τη προσπάθεια, έστω και αν δεν μπόρεσαν να προχωρήσουν όπως είχαν καταφέρει πέρυσι.
     Επειδή στο κείμενο της επερώτησης αναφέρεται και το θέμα του ντόπινγκ, θα ήθελα να αναφερθώ και σ’ αυτό. Πολλά έχουν ακουστεί γι’ αυτό το θέμα. Γεγονός πάντως είναι ότι το ντόπινγκ αντί να περιορίζεται, φουντώνει όλο και περισσότερο όχι μόνο στην Ελλάδα αλλά και παντού. Και είχαμε τέτοια θλιβερά φαινόμενα και στους τελευταίους Ολυμπιακούς Αγώνες, που ακόμη δεν έχουν ξεκαθαρίσει.
     Υπάρχει νομοθεσία για το ντόπινγκ, αλλά εφαρμόζεται από επιλεκτικά έως καθόλου. Για παράδειγμα τα τελευταία τρία-τέσσερα χρόνια υπήρξαν αρκετοί αθλητές διαφόρων αθλημάτων που πιάστηκαν ντοπαρισμένοι και τιμωρήθηκαν. Αλλά μόνο ένας προπονητής, κύριε Υπουργέ, ξέρετε ότι πήγε στον εισαγγελέα ως τώρα, ενώ υπάρχουν τεράστιες ευθύνες.
     Σαν Συνασπισμός λέμε ότι πρέπει να τιμωρείται και ο προπονητής, αν θέλετε και η ομάδα στα μαζικά αθλήματα, που επιτρέπει, ανέχεται ή και προτρέπει προς αυτήν την κατεύθυνση για να έχει επιτυχίες.
     Αυτό που θα ήθελα εγώ επίσης να τονίσω είναι το εξής: Είναι ανησυχητικό το τι γίνεται με την ελληνική νεολαία σήμερα απ’ αυτήν την άποψη. Ξέρετε πολύ καλά και εσείς, κύριε Υπουργέ, και όλοι μας ότι οι Έλληνες νέοι προκειμένου να έχουν επιδόσεις από το body-building μέχρι να πετύχουν σε ένα πρωτάθλημα καλές επιδόσεις, παίρνουν διάφορα φάρμακα ποικίλων ονομάτων. Αυτά είναι, όμως, επικίνδυνα για την υγεία. Και το θέμα δεν είναι μόνο να έχεις επιτυχίες στα πρωταθλήματα, είναι να κρατήσεις και την υγεία σου.
     Εδώ υπάρχει και ένα άλλο θλιβερό  φαινόμενο που πρέπει να το δούμε. Πάρα πολλά παιδιά πέφτουν με τα μούτρα και χρησιμοποιούν τα πάντα και παίρνουν οποιοδήποτε φάρμακο είτε μόνα τους, είτε με τους προπονητές τους, είτε με οποιονδήποτε άλλο τρόπο, για να μπορέσουν να πετύχουν κάποιο τίτλο ώστε να τον αξιοποιήσουν στις πανελλήνιες εξετάσεις. Πρέπει να δούμε πώς θα αντιμετωπιστεί αυτό το πράγμα. Γιατί δεν λέμε να μην προσπαθήσουν τα παιδιά, αλλά όχι εις βάρος της υγείας τους.
     Εμείς καμαρώνουμε ότι είχαμε τους καλύτερους Ολυμπιακούς Αγώνες, έτσι λέει και η επερώτηση. Αυτό βέβαια είναι κάτι που συζητείται. Καταλαβαίνετε τώρα τι θα έχουν να λένε οι Κινέζοι με ένα δισεκατομμύριο τριακόσια εκατομμύρια πληθυσμό που έχουν, όταν θα παρατάξουν μερικές δεκάδες εκατομμύρια στα γήπεδα.
     Εμείς λέμε ότι πρέπει να είμαστε στο Πεκίνο, να είμαστε παρόντες, να είναι ευπρόσωπη η παρουσία μας και να έχουν οι αθλητές μας επιτυχίες. Θα χαρούμε να τους χειροκροτήσουμε όπως θα χειροκροτήσουμε και τις προσπάθειες όλων των αθλητών. Για να έχει, όμως, προοπτική ο αθλητισμός στη χώρα μας χρειάζεται και υλικοτεχνική υποδομή και πρόγραμμα και να είναι μαζικός. Αυτό σημαίνει και αντίστοιχες δαπάνες, που πρέπει να αξιοποιηθούν όμως, λογικά και αποτελεσματικά, γιατί έχουν γίνει και εδώ πάρα πολλές παρασπονδίες και το ξέρουμε όλοι πολύ καλά. Το κύριο και πιο αποφασιστικό όμως είναι το ανθρώπινο δυναμικό πώς θα το αξιοποιήσουμε, πώς θα το χρησιμοποιήσουμε. Και τους νέους μας τους θέλουμε όχι μόνο να αθλούνται -όλοι αν είναι δυνατόν- και να έχουν επιτυχίες, αλλά και να μην καταστρέφουν την υγεία τους με φάρμακα και πρακτικές ανεξέλεγκτες και επικίνδυνες. Γιατί τους θέλουμε όχι μόνο για το σήμερα, αλλά προπαντός για το αύριο γιατί αυτοί αποτελούν το μέλλον αυτού του τόπου. 
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο κ. Αηδόνης έχει το λόγο για να δευτερολογήσει.
     ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
     Κύριε Υπουργέ, είναι γεγονός ότι προσωπικά περίμενα να ακούσω περισσότερα. Και ομολογώ ότι υπήρξαν μερικά στοιχεία της τοποθέτησής σας που προκαλούν μεγάλη εντύπωση.
     Θα μείνω στο αρχικό στοιχείο της τοποθέτησής μου για το οποίο ήσασταν και ιδιαίτερα καυστικός χρησιμοποιώντας τον όρο «αμετανόητοι», ότι θα συνεχίσουμε να είμαστε αμετανόητοι.
     Αμετανόητοι σε τι λοιπόν; Αμετανόητοι στο ότι θέλουμε να λειτουργεί η Δημόσια Διοίκηση κάτω από κάποιους κανόνες πολύ συγκεκριμένους; Και θα εξηγήσω τι ακριβώς εννοώ.
     Μίλησα στην πρωτολογία μου για το θέμα του Ο.Π.Α.Π.. Ένα θέμα που κατά την άποψή μου και νομίζω και την άποψη οποιουδήποτε ανθρώπου που έχει τη στοιχειώδη νοημοσύνη, είναι μείζον σε ό,τι αφορά την ηθική και την απιστία προς το δημόσιο. Είναι δυνατόν, λοιπόν, εμείς να παρακολουθούμε μια τέτοια εξέλιξη για το δημόσιο συμφέρον και να σιωπούμε; Και εσείς να ισχυρίζεστε ότι είμαστε αμετανόητοι; Πως είναι δυνατόν να συμφωνήσουμε με μία εξέλιξη που έχει να κάνει με τα συμφέροντα του δημοσίου, όταν το δημόσιο έρχεται και χάνει 30.000.000.000 ευρώ ετησίως; Είμαστε αμετανόητοι.
     Είμαστε αμετανόητοι, λοιπόν και θα επιμένουμε σ’ αυτό, γιατί νομίζουμε ότι είναι βασικό θέμα ηθικής.
     Και θα ‘θελα να πω και κάτι άλλο. Το προηγούμενο χρονικό διάστημα ακούγαμε πάρα πολλούς από το χώρο σας –εσάς δεν σας έχω ακούσει- να προσπαθούν να επικαλεστούν ζητήματα ηθικής. Βλέπουμε, λοιπόν, ότι σήμερα σιγά-σιγά πέφτουν στον Καιάδα αυτής της ηθικής και χάνονται πρόσωπα που τότε εκείνη την περίοδο πρωτοστάτησαν σ’ αυτό. Άρα, συνεχίζω και λέω ότι είμαστε αμετανόητοι, ιδιαίτερα, εμείς οι Βουλευτές για τους οποίους μιλήσατε επιτιμητικά πιστεύω, που πιστεύουμε ότι η πολιτική πρέπει να έχει μία τελείως διαφορετική σχέση. Και μπορεί να ‘χει σχέση, πραγματικά, μ’ αυτό που εμείς ζητάμε εδώ μέσα, την προστασία του δημοσίου συμφέροντος.
     Θίξατε και ένα δεύτερο θέμα και είπατε ότι αφήσαμε σε βάλτο τον αθλητισμό. Θα σας πω μόνο λίγα παραδείγματα αφού στο χώρο του αθλητισμού είμαι πάρα πολλά χρόνια. Το 1981 –πηγαίνω πολύ πίσω αν και δεν μου αρέσει η παρελθοντολογία, γιατί τα στοιχεία είναι χρήσιμα- όταν το ΠΑ.ΣΟ.Κ. έγινε κυβέρνηση βρήκε δεκαεννέα κλειστά γυμναστήρια. Σήμερα είναι εξακόσια. Βρήκε τρία κολυμβητήρια και σήμερα είναι εκατόν πέντε. Βρήκε δύο γήπεδα ταρτάν και σήμερα είναι δέκα. Δεν υπήρχε κοινωνικός αθλητισμός, δεν υπήρχε άθληση για όλους, δεν υπήρχαν προγράμματα για τους ανθρώπους οι οποίοι ζούσαν στον Καιάδα. Μιλώ για τους ανθρώπους με ειδικές ανάγκες. Όλα αυτά εμείς τα ανασύραμε, τα κάναμε πολιτική γιατί πιστεύαμε σε έναν αθλητισμό, ο οποίος πρέπει να έχει σχέση με τον κάθε άνθρωπο. Ήταν, πραγματικά, εκείνη η περίοδος που έγινε μία ουσιαστική έκρηξη στον αθλητισμό, μία έκρηξη για την οποία μίλησε προηγουμένως ο κ. Λεβέντης  που είπε ότι ο αθλητισμός πρέπει να είναι μία υπόθεση για όλους. Αυτό κάναμε με την πολιτική μας αυτήν την περίοδο. Και δεν νομίζω ότι μπορεί κανείς να έρθει σήμερα να το αμφισβητήσει.
     Είπατε ακόμη ότι τις επιτυχίες σήμερα τις προσπορίζονται μόνο καθεστώτα. Θα ήθελα να σας θυμίσω την εκδήλωση στο Παναθηναϊκό Στάδιο μετά την επιτυχία του Euro. Τι θύμιζε; Όχι μόνο καθεστώς αλλά και θεοκρατικό καθεστώς μιας κοινωνίας που δεν την έχει ανάγκη σήμερα η Ελλάδα. Ήταν μία παρωδία που παίχτηκε όπου, πραγματικά, όλοι όσοι συμμετείχαν και όσοι παρακολούθησαν το μόνο που ένοιωσαν απ’ όλο αυτό που έβλεπαν μπροστά τους ήταν μία αηδία και τολμώ να το πω. Ποιος, λοιπόν, εκμεταλλεύεται τις αθλητικές επιτυχίες και με ποιον τρόπο; 
     Βάλατε και ζητήματα που έχουν να κάνουν με το ντόπιγκ. Θα σας μιλήσει γι’ αυτό η κ. Τζάκρη η οποία συμμετέχει στη διακομματική επιτροπή. Όλοι γνωρίζουμε ότι αυτός ο κατάλογος κάθε χρονιά έρχεται από την Γουάντα. Δεν είναι δα και καμία μεγάλη πολιτική προσπάθεια της Νέας Δημοκρατίας να μας πει ποια είναι τα απαγορευμένα φάρμακα σε σχέση με το ντόπιγκ. Όλοι το γνωρίζουμε. Υπάρχει ένα διεθνής οργανισμός ο οποίος κάθε χρονιά συντάσσει τον κατάλογο. Γιατί συντάσσεται αυτός ο κατάλογος; Συντάσσεται γιατί κάθε χρονιά υπάρχουν και νέα παρασκευάσματα τα οποία –δυστυχώς έχει προχωρήσει τόσο πολύ η επιστήμη- κατασκευάζονται οπό συγκεκριμένες εταιρίες που δεν χρειάζεται να τις κατονομάσω και οι οποίες το τελευταίο διάστημα έχουν πετύχει να βρουν ουσίες οι οποίες δεν ανιχνεύονται. Αμερικάνος προπονητής ήταν εκείνος ο οποίος κατήγγειλε τέτοια συγκεκριμένη ουσία και ξέσπασε ένα ολόκληρο σκάνδαλο που έχει να κάνει με την ΜΠΑΛΚΟ. Άρα, μην παρουσιάζετε ότι είναι θέμα δική σας πολιτικής το ότι μας φέρατε έναν κατάλογο για τις συγκεκριμένες ουσίες. Είναι μία συνήθης διαδικασία παγκόσμια που ενημερώνονται οι πάντες για το ποια είναι τα τελευταία σκευάσματα που απαγορεύονται. Επιμένω σ’ αυτό που είπα. Και εδώ δεν υπάρχει μόνο μία υποκρισία της Κυβέρνησης, αλλά μία διεθνής υποκρισία για το συγκεκριμένο θέμα.
      Τον τελευταίο ενάμισι χρόνο –παρακολουθώ το θέμα- αρχίζει να υπάρχει μία διαφορετική πολιτική πια μέσα στους διεθνείς οργανισμούς και ιδιαίτερα στη Δ.Ο.Ε., γιατί όλοι ήξεραν το γίνεται στη διαδικασία. Το θέμα είναι ότι σήμερα πια υπάρχει μία νέα βούληση από αυτούς τους διεθνείς οργανισμούς. Καταλαβαίνουν ότι το πράγμα δεν οδηγεί πια πουθενά και προσπαθούν να διασφαλίσουν την αθλητική προσπάθεια μέσα από μία καθαρή διαδικασία.
     Και αυτό δεν είναι δικό σας επίτευγμα, είναι μία νέα διεθνής στάση που είμαστε υποχρεωμένοι και πρέπει να υποκύψουμε στη λογική ότι πρέπει πολιτικά να το εφαρμόσουμε. Αυτή είναι η πραγματικότητα. 
     Επιστρέφω στο θέμα που έχει να κάνει με τον Ο.Π.Α.Π.. Προεκλογικά όλη η πολιτική σας προσπάθεια είχε στηριχθεί στα ζητήματα ηθικής και ήταν μάλιστα στα τρία παιχνίδια, που συμμετείχαν στον Οργανισμό. Ήταν το «ΚΙΝΟ», το «ΣΤΟΙΧΗΜΑ» και το «ΒΙΝΤΕΟΛΟΤΤΟ». Στο μεν «ΚΙΝΟ» και «ΣΤΟΙΧΗΜΑ» στηρίχθηκε μία διαδικασία μετοχοποίησης, όπου το δημόσιο κέρδισε 1 τρις δρχ. και αυτό είναι ιστορία. Πάνω σ’ αυτό στηρίξατε τη μετοχοποίηση. 
     Στο δε θέμα του «ΒΙΝΤΕΟΛΟΤΤΟ» έχω κάποιες πληροφορίες και θέλω να με διαψεύσετε, γιατί ακούω ότι ο διευθύνων σύμβουλος και ο πρόεδρος ετοιμάζουν σχέδιο που έχει να κάνει με αυτό ακριβώς. Δηλαδή, φέρνουν αυτό που κατήγγειλε με τον πιο έντονο τρόπο η Νέα Δημοκρατία και μάλιστα ο Πρωθυπουργός μάς έλεγε ότι θα μεταμορφώσουμε τη χώρα σε ένα απέραντο καζίνο. Είναι αλήθεια, δεν είναι, και τι γίνεται επιτέλους; Η διαδικασία μιας δημοσιονομικής πολιτικής που συνεχώς επικαλείστε, είσαστε διατεθειμένοι να θυσιάσετε αυτό που κατά κόρο χρησιμοποιούσατε στο παρελθόν σε σχέση με τις ηθικές αξίες και αρχές σας; Γιατί αν η πολιτική σας είναι αυτή που σήμερα λέτε ότι όλα στη λογική κάποιων χρημάτων που πρέπει να προσποριστούμε ως δημόσιο, θυσιάζουμε τα πάντα, με συγχωρείτε πάρα πολύ, αλλά δεν είστε χρήσιμοι. Βέβαια, όχι εσείς ως Κυβέρνηση, αλλά η πολιτική σας. Γιατί αν σας ψήφισε ο ελληνικός λαός για κάτι, κατά την άποψή μου εξαπατήθηκε, αλλά σας ψήφισε γιατί πίστευε σε κάποιες ηθικές αξίες, τις οποίες επικαλείστο προεκλογικά. Σήμερα, δυστυχώς, βλέπουμε ότι αυτό δεν ισχύει και δεν ισχύει πουθενά. Δυστυχώς και αυτό είναι μια μεγάλη πραγματικότητα. 
     Κύριε Πρόεδρε, θα ήθελα να πω πάρα πολλά, αλλά δεν έχω χρόνο. Θα κλείσω με αυτό. Μιλήσατε, προηγουμένως, για χρηματοδοτήσεις και συγκεκριμένα για τη Γενική Γραμματεία Αθλητισμού. Αν τα στοιχεία τα δικά μου είναι λάθος, να με διαψεύσετε. Θα μιλήσω με νούμερα για να μπορέσετε να το κάνετε. Μιλήσατε για την Κολυμβητική Ομοσπονδία. Το 2003 πήρε 8.438.055 ευρώ. Κύριοι σύμβουλοι, παρακαλώ σημειώστε, γιατί θέλω, πραγματικά, τη διάψευση του κυρίου Υπουργού. Το 2004 πήρε 8.868.262 ευρώ. Όντως μία μικρή αύξηση. Το 2005 παίρνει 4.902.000 ευρώ. Πού είναι η αύξηση; 
     Να συνεχίσω για το άλλο παράδειγμα που έχει να κάνει με τον Σ.Ε.Γ.Α.Σ.. Το 2003 παίρνει 12.417.000 ευρώ, το 2004 παίρνει 10.046.000 ευρώ και το 2005 παίρνει 7.400.000 ευρώ. Ποια αύξηση πήρε, κύριε Υπουργέ; 
     Μιλήσατε για τις ομοσπονδίες των πράσινων, για τις οποίες υποτίθεται ότι ακολουθείτε μία ισοτιμία. Καμία ισοτιμία δεν ακολουθείτε. Η ισοτιμία που είδαμε, ήταν όταν διασπάστηκε η Ομοσπονδία των Παγοδρομιών και για μια παράνομη ομοσπονδία, κάνατε τέσσερις παράνομες ομοσπονδίες και τις χρηματοδοτήσατε. Έχετε μία παγκόσμια πρωτοτυπία. Μία παράνομη ομοσπονδία, διασπάται και δημιουργούνται τέσσερις νέες παράνομες και έρχεστε και χρηματοδοτείτε αυτό το πράγμα. Αυτήν την πολιτική ακολουθείτε και θέλετε να συμφωνήσουμε; 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας):  Ο κ. Έξαρχος έχει το λόγο.
     ΒΑΣΙΛΕΙΟΣ ΕΞΑΡΧΟΣ: Κύριε Πρόεδρε, παρακολουθήσαμε πάλι τον κύριο Υπουργό να επανέρχεται στο θέμα της διαφθοράς. Πραγματικά σ’ αυτήν την Αίθουσα έχουμε γίνει μάρτυρες κατά καιρούς, μεγάλων λόγων της Νέας Δημοκρατίας κατά της διαφθοράς. Διεκδικούσε το μονοπώλιο της μάχης κατά της διαφθοράς και δυστυχώς, το λέω με λύπη, κατέληξε η μάχη κατά της διαφθοράς, να γίνει ο χορός του Ζαλόγγου για τη Νέα Δημοκρατία. Το λέω με θλίψη και είμαι απ’ αυτούς που πιστεύω ότι το χτύπημα της διαφθοράς είναι διακομματική υπόθεση. Πρέπει να υπάρξουν κανόνες και στην πολιτική και στα Μ.Μ.Ε. και δε φταίνε τα Μ.Μ.Ε. σε ό,τι κακό συμβαίνει σ’ αυτόν τον τομέα. 
     Εμείς έχουμε επαναλάβει πολλές φορές και έχουμε καταθέσει συγκεκριμένες προτάσεις και πρέπει και οι πολιτικοί και η πολιτική να σταθεί στο ύψος των περιστάσεων, κύριε Πρόεδρε. Βέβαια, θα έπρεπε να γίνει μάθημα στη Νέα Δημοκρατία, γιατί η καταπολέμηση της διαπλοκής, όχι απλά της διαφθοράς, της διαπλοκής, όπως ισχυρίζονταν και πίστεψε πάρα πολύς κόσμος, κατέληξε σε ένα μεγάλο φιάσκο με το νόμο για το «Βασικό Μέτοχο».
     Δεν υπάρχει προηγούμενο στην κοινοβουλευτική ιστορία που νόμος ανακλήθηκε, και καταργήθηκε πριν εφαρμοστεί. Δεν αποτέλεσε αυτό δίδαγμα; Δυστυχώς, δεν αποτέλεσε δίδαγμα. Η κοινωνία εμβρόντητη παρακολουθεί κάθε μέρα το έκτακτο δελτίο αποχώρησης από τη Νέα Δημοκρατία. 
     Θεωρούμε, λοιπόν, ότι σήμερα είναι άλλη μία ευκαιρία -και μη συνεχίζετε σ’ αυτήν τη λογική, κύριε Υπουργέ- οι πολιτικές δυνάμεις να τοποθετηθούν με υπευθυνότητα. Είναι διακομματική η μάχη κατά της διαφθοράς και χρειάζεται θεσμικά μέτρα τα οποία πρέπει να συζητήσει η Βουλή πολύ συγκεκριμένα, κύριε Πρόεδρε. 
     Το δεύτερο θέμα που ήθελα να θίξω είναι το εξής. Κύριε Υπουργέ, μπορεί να μην είναι αρμοδιότητάς σας, αλλά είναι αντικείμενο της επερώτησης. Σας είπα ότι στη Θεσσαλία τις προηγούμενες μέρες διανεμήθηκε εξοπλισμός σε δήμους με πολύ αδιαφανή κριτήρια. Δεν υπήρξε καμία πρόταση από την Τοπική Ένωση Δήμων και Κοινοτήτων, η Κ.Ε.Δ.Κ.Ε. δεν γνωρίζει. 
     Επανέρχομαι, λοιπόν, και σας ρωτώ το εξής: Ποιος φορέας έχει την ευθύνη να κάνει τέτοιες κατανομές; Με ποια κριτήρια γίνονται κατανομές στους Οργανισμούς Τοπικής Αυτοδιοίκησης; Θα γίνουν κι άλλες τέτοιες κατανομές; Την απάντηση δεν την οφείλετε απλά σε μας ως επερωτώντες, αλλά την οφείλετε απέναντι στους φορείς που ρωτούν να μάθουν γιατί υπάρχουν φορείς που έχουν πολύ μεγαλύτερες ανάγκες από κάποιους άλλους φορείς που πήραν εξοπλισμό.
     Μακάρι να μπορούσαν να πάρουν όλοι. Όμως, πρέπει να είναι σαφές ότι πρέπει να υπάρξει διαφάνεια στο πλαίσιο με βάση το οποίο γίνονται αυτές οι κατανομές. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε, με δυο κουβέντες που έχουν να κάνουν με το γεγονός –κύριε Υπουργέ, νομίζω ότι συμφωνείτε και εσείς, σας έχω ακούσει στην Επιτροπή Μορφωτικών Υποθέσεων να συμφωνείτε- ότι χρειάζεται ένα σαφές σχέδιο, ένα πρόγραμμα. Μπορεί οι χρηματοδοτήσεις να είναι αυτές που είναι. Εσείς θα το κρίνετε αυτό –και κυρίως το Υπουργείο Οικονομικών, θα έλεγα- και όχι εσείς πάντα, αλλά και το Υπουργείο Οικονομικών. 
     Χρειάζεται, λοιπόν, ένα πρόγραμμα έργων στην περιφέρεια αθλητικών έργων και υποδομών και χρειάζεται και χρηματοδότηση, όπου να είναι συγκεκριμένα τα κριτήρια, όπου να γνωρίζουν οι σύλλογοι για το διάστημα μιας τετραετίας, γιατί θεωρώ –και σ’ αυτό νομίζω ότι συμφωνούμε- ότι «αιμοδότης» του ελληνικού αθλητισμού είναι και τα περιφερειακά σωματεία, για να έχουν τις δυνατότητες και οι αθλητές της περιφέρειας να συμμετάσχουν, πραγματικά, σ’ αυτούς τους αγώνες τους οποίους θέλουμε να διοργανώσουμε και σ’ αυτήν την πρόκληση των Ολυμπιακών Αγώνων του Πεκίνου, γιατί πολλοί από τους πρωταθλητές προέρχονται από σωματεία της περιφέρειας. Αυτό είναι μία καταγραφή που έχει γίνει. 
     Σας ευχαριστώ, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Τζάκρη να δευτερολογήσει για δύο λεπτά.
     ΘΕΟΔΩΡΑ ΤΖΑΚΡΗ: Κύριε Πρόεδρε, επέλεξα στη δευτερολογία μου να αναφερθώ σε ένα σημαντικό ζήτημα, το θέμα του ντόπινγκ για το οποίο ακόμα και μετά την πρωτολογία του ο κύριος Υπουργός δεν μας έχει δώσει ακόμα καμία ουσιαστική απάντηση. 
     Δυστυχώς η ίδια αδράνεια παρατηρείται για την Κυβέρνηση και σ’ αυτό το πεδίο της αντιμετώπισης του ντόπινγκ. 
     Το ντόπινγκ αποτελεί ένα σημαντικό κοινωνικό πρόβλημα, αλλά και ένα μείζον πρόβλημα δημόσιας υγείας, θα έλεγα μάλιστα και μία σύγχρονη μορφή τοξικομανίας που δεν άπτεται μόνο του επαγγελματικού αθλητισμού και δεν περιορίζεται μόνο σ’ αυτόν, αλλά έχει καταστεί κοινή πρακτική και στον ερασιτεχνικό αθλητισμό. Ακόμα άπτεται και του σχολικού πρωταθλήματος, αν θέλετε ακόμα και του μαθητικού αθλητισμού. 
     Η αντιμετώπιση του φαινομένου στη χώρα μας, μία χώρα ευρωπαϊκή που γέννησε την ολυμπιακή ιδέα και τις αξίες του ευ αγωνίζεσθαι και της ευγενούς άμιλλας, καθίσταται αναγκαία, ώστε ο αθλητισμός να αποκτήσει και πάλι την πραγματική του διάσταση, να συνεχίσει να προάγει τις αξίες τις οποίες περικλείει και να είναι μέσο κοινωνικής ένταξης, δημόσιας υγείας και ένα σχολείο ζωής.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
     Επιτρέψτε μου, κύριε Πρόεδρε, ένα λεπτό μόνο.
     Είναι γεγονός ότι η αντιμετώπιση αυτού του κοινωνικού φαινομένου και μάλιστα αυτού του χαρακτήρα που έχει να κάνει με τη νεολαία, δεν μπορεί να γίνει αν δεν εφαρμοστεί μια δραστήρια πολιτική πρόληψης από πολλούς φορείς, δίνοντας έμφαση στους κινδύνους που συνεπάγεται το ντόπινγκ στην υγεία, καθώς και στην παράβαση των ηθικών αξιών, όχι μόνο των υποψιασμένων ενηλίκων, παραγόντων, προπονητών και αθλητών, αλλά και των εφήβων που ασχολούνται με τον αθλητισμό και των γονιών τους. 
     Περαιτέρω η καταστολή, δηλαδή, ο εντοπισμός του φαινομένου και η επιβολή κυρώσεων, όπως καταδεικνύεται και από καθηγητές γενετικής, αλλά και από καθηγητές φυσικής αγωγής, οι οποίοι κατέθεσαν τις απόψεις τους στη διακομματική επιτροπή που συνεστήθη γι’ αυτόν το σκοπό, είναι θέμα πολιτικής βούλησης και διενέργειας αιφνιδιαστικών ελέγχων, όχι μόνο στο χώρο των αγωνισμάτων αλλά και στο χρόνο των προπονήσεων από ανεξάρτητη αρχή και όχι από τις ομοσπονδίες σε όλους τους αθλητές όλων των αθλημάτων και η καταγραφή αυτών των αποτελεσμάτων σε ένα δελτίο που μπορεί να λέγεται «αθλιατρική ταυτότητα» ή «κάρτα του αθλητή», αλλά και η επέκταση αυτών των ελέγχων στα σχολικά πρωταθλήματα και στις εισαγωγικές εξετάσεις για την είσοδο των αθλητών στα Α.Ε.Ι. και τα Τ.Ε.Ι.της  χώρας. 
     Σε κάθε περίπτωση η αντιμετώπιση του φαινομένου ντόπινγκ είναι, κυρίως, θέμα πολιτικής βούλησης. Η πολιτεία επιβάλλεται να λάβει συγκεκριμένα και αναγκαία μέτρα και να υπάρξει συντονισμένη δράση και ευρύτερη συναίνεση ανάμεσα στα πολιτικά κόμματα σε ορισμένες αρχές και σε ένα συγκεκριμένο εθνικό σχέδιο δράσης για την πρόληψη και την καταπολέμηση αυτού του φαινομένου. 
     Όλα τα παραπάνω έχουν αναλυθεί και έχουν εκτεθεί κατά την διάρκεια των εργασιών της διακομματικής επιτροπής που ανέφερα παραπάνω, η οποία δεν έχει βέβαια καταθέσει ακόμη πόρισμα μολονότι έχει ολοκληρώσει τις εργασίες της, είναι όμως αξιοποιήσιμα, έχουν δημοσιοποιηθεί και γι’ αυτό σας ερωτούμε τι από τα παραπάνω έχετε λάβει υπ’ όψιν σας ώστε να προβούμε αποτελεσματικά στην καταπολέμηση του ντόπινγκ. 
     Όσον αφορά τη σύμβαση της UNESCO περιμένουμε από σας κύριε Υπουργέ, να τη φέρετε προς κύρωση. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Κυρία Ράπτη, σχεδόν εξαντλήσατε το χρόνο της δευτερολογίας σας αλλά θα σας δώσω το λόγο για δυο λεπτά. 
     Ορίστε, έχετε το λόγο.
     ΣΥΛΒΑΝΑ ΡΑΠΤΗ: Σας ευχαριστώ πολύ, κύριε Πρόεδρε.
     Δυο ζητηματάκια μόνο θέλω να θέσω παίρνοντας αφορμή από την τοποθέτηση του κυρίου Υπουργού, σχετικά με την επιτυχία της διεξαγωγής των Ολυμπιακών Αγώνων. Σημειώνω μόνο τούτο. Το ΠΑ.ΣΟ.Κ. εργάστηκε χίλιες πεντακόσιες ημέρες για την προετοιμασία των Ολυμπιακών Αγώνων. Η Νέα Δημοκρατία εργάστηκε εκατόν πενήντα ημέρες για την επιτυχή διεξαγωγή των Ολυμπιακών Αγώνων. Θέτω, λοιπόν, ένα ρητορικής φύσεως αν μου επιτρέπετε, ερώτημα. Αντέχει στη λογική άραγε ο ισχυρισμός ότι το μεγαλύτερο μερίδιο ευθύνης για την επιτυχία της διεξαγωγής των Ολυμπιακών Αγώνων το φέρει η Νέα Δημοκρατία; Κάνοντας την υπόθεση εργασίας ότι αντέχει στη λογική αυτό το επιχείρημα, τότε, πραγματικά, εγώ θα περίμενα να έβλεπα άλλο έργο από την Κυβέρνηση αυτή στους δεκαεννέα μήνες που έχουν περάσει. 
     Το δεύτερο ζήτημα, αν μου επιτρέπετε πάλι, και με την ανοχή σας κύριε Πρόεδρε, είναι το θέμα της διαφθοράς για το οποίο γίνεται συνεχώς λόγος. Εμένα με λυπεί ότι γίνεται συνεχώς λόγος για το θέμα της διαφθοράς. Γιατί; Διότι συζητούμε μονίμως για το καθημερινό δελτίο διαφθοράς το οποίο προκαλούν στελέχη της Κυβερνήσεως της Νέας Δημοκρατίας και δεν γίνεται συζήτηση για θέματα τα οποία θα δούμε αμέσως τώρα, μπροστά μας τους επόμενους μήνες όπως είναι το θέμα του προϋπολογισμού. Η Κυβέρνηση προσπαθώντας με άτακτες κινήσεις ασυντόνιστες να «εκτελέσει» με τη μορφή του εκτελώ με ένα όπλο, την υπόθεση της διαφθοράς προσπαθεί να σκεπάσει την άλλη «εκτέλεση» που κάνει και πάλι με την έννοια του όπλου, την «εκτέλεση» του προϋπολογισμού. 
     Ευχαριστώ, κύριε Πρόεδρε. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για δεκατρία λεπτά για να δευτερολογήσετε. 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, κατ’ αρχήν θα ξεκινήσω από το θέμα της Ο.Π.Α.Π. Α.Ε. με το οποίο στην πρωτολογία δεν πρόλαβα να ασχοληθώ και θα σας πω ότι δυο είναι τα βασικά στοιχεία της επερώτησης. Το ένα έχει να κάνει με το αν και κατά πόσον, ουσιαστικά, μετά την μετοχοποίηση έχει το ελληνικό κράτος τη διαχείριση της εταιρείας. Θα σας πω, λοιπόν, ότι υπάρχει απόφαση της Ευρωπαϊκής Ένωσης η οποία δεν μιλάει για πλειοψηφίες μετοχών αλλά για εκείνον που έχει την πλειοψηφία στη διοίκηση. Συνεπώς γνωρίζετε πάρα πολύ καλά ότι με το νόμο που ψηφίστηκε και έγινε η πρόσθετη μετοχοποίηση του 16% των μετοχών, το ελληνικό δημόσιο εξακολουθεί και έχει τη διαχείριση της Ο.Π.Α.Π. Α.Ε. Συνεπώς να μην ανησυχείτε προς αυτήν την κατεύθυνση. Αν υπάρχει ένα θέμα έχει να κάνει γενικότερα με το μονοπώλιο όπως ισχύει σε όλη την Ευρώπη. Θα σας υπενθυμίσω ότι η ελληνική Κυβέρνηση -φαντάζομαι ότι το ίδιο θα κάνατε και σεις στις τελευταίες άτυπες συναντήσεις των Υπουργών  Αθλητισμού, έπαιξε ενεργό ρόλο, έκανε τις συμμαχίες που ήταν απαραίτητες, έτσι ώστε μέχρι στιγμής –και φαίνεται ότι θα επιτευχθεί- το θέμα του μονοπωλίου να μείνει έξω από τη νέα οδηγία υπηρεσιών που ετοιμάζει η ευρωπαϊκή επιτροπή. Αυτό, λοιπόν, είναι το ένα στοιχείο.
     Το δεύτερο στοιχείο αφορά τα οικονομικά. Βασικός μας στόχος είναι, με την εισαγωγή των νέων παιχνιδιών, των ελληνικών ομάδων στο στοίχημα, τους πρόσθετους τρόπους στοιχηματισμού που εισάγει πλέον η Ο.Π.Α.Π. Α.Ε., να έχουμε μία ουσιαστική μεταβολή στα εισοδήματα. Θα σας πω κάτι που είναι συσχετισμένο και με αυτό που είπε ο συνάδελφος κ. Αλευράς «εξήντα – εξήντα έξι». Θα σας υπενθυμίσω ότι ποτέ δεν έχει φθάσει η διανομή των κερδών από την πλευρά της εταιρείας που διεξάγει το risk management, τη διαχείριση του ελέγχου, πάνω από το 63%. Είχε την υποχρέωση να πληρώνει το 3%. Όμως, όσο ήταν κυβέρνηση το ΠΑ.ΣΟ.Κ. και υπήρχε η προηγούμενη διοίκηση, ήταν ουσιαστική η πτωτική πορεία που είχε το στοίχημα από πλευράς εισοδημάτων. 
     Θα σας πω, λοιπόν, ότι με το που δόθηκαν αυτά τα χρήματα στους παίκτες, επιστρεφόμενα ως κέρδη -γιατί αυτό είναι το ουσιαστικό στοιχείο- ήδη καλύψαμε την πτώση που υπήρχε κατά 31% συν ένα πρόσθετο όφελος, το οποίο θα ανακοινώσει ο Ο.Π.Α.Π. πάρα πολύ σύντομα - δεν λέω το ποσοστό, γιατί είναι θέμα που αφορά τη λειτουργία του Χρηματιστηρίου- από μόνο την εισαγωγή του πρόσθετου κέρδους. Αυτό τι κάνει; Επιστρέφει χρήματα που πήγαιναν στο παράνομο στοίχημα. Όταν πλέον ο παίκτης έχει τη δυνατότητα τα χρήματα που θα διεκδικήσει να είναι περίπου ίδια με αυτά που παίρνει από το παράνομο στοίχημα, δεν πάει εκεί. 
     Όσον αφορά τώρα τη διαδικασία του παρανόμου στοιχήματος, θα ήθελα να σας υπενθυμίσω ότι η νυν διοίκηση της εταιρείας, μόλις τριάντα μέρες αφότου ανέλαβε την ευθύνη του Ο.Π.Α.Π. Α.Ε., κατέθεσε μηνυτήρια αναφορά εναντίον όλων εκείνων που διαφημίζονται με παράνομο τρόπο. Έχουν βγει αποφάσεις που απαγορεύουν πλέον τη διαφήμιση εταιρειών παρανόμου στοιχήματος, σύμφωνα με την ελληνική νομοθεσία, και σαφέστατα έχω εδώ και επιστολές από Μέσα Μαζικής Επικοινωνίας -είτε ραδιόφωνα είτε εφημερίδες, στις οποίες είχαν προσφύγει αυτές οι εταιρείες και τις διαφήμιζαν- ότι δεν πρόκειται να μπουν ξανά σε αυτήν τη διαδικασία. Ζητούν μάλιστα από τον Ο.Π.Α.Π. Α.Ε. να είναι επιεικής απέναντί τους στη διαδικασία αυτή. Δε θέλω να αναφερθώ σε συγκεκριμένα Μέσα Μαζικής Επικοινωνίας. Εκείνο που μπορώ να πω είναι ότι η αυστηρή συμπεριφορά της διοίκησης οδήγησε σε αυτά τα συγκεκριμένα αποτελέσματα. 
     Εμείς, λοιπόν, από τη δική μας πλευρά πιστεύουμε ότι η εξαιρετική διαχείριση που κάνει η διοίκηση της εταιρείας οδηγεί σε αύξηση των κερδών που τελικά θα οδηγηθούν πάλι στον ελληνικό αθλητισμό, στον ελληνικό πολιτισμό. Και εδώ θα ήθελα να πω ότι οι χρηματοδοτήσεις και η διαφήμιση γίνονται κάτω από συγκεκριμένες προϋποθέσεις. Έχουν να κάνουν και με την κυκλοφορία και με τις θεαματικότητες, στοιχεία που δίνονται επίσημα από μέσα που χρησιμοποιούσε και η προηγούμενη διοίκηση σε επίσημες ανακοινώσεις. Απ’ ό,τι θα είδατε, δεν έχει διαμαρτυρηθεί κανένας! Διότι ακριβώς εμείς μπήκαμε πλέον στη διαδικασία να αποτυπώνουμε στο χαρτί αυτά που παίρνουμε ως συγκεκριμένα στοιχεία. Βέβαια, φροντίζει η εταιρεία να ακολουθεί αυτό που είχε στο καταστατικό της ως κυρίαρχο στοιχείο, να υπογραμμίζει τον κοινωνικό της ρόλο. 
     Θέλω να υπενθυμίσω ότι αυτή η διοίκηση έχει βγάλει από τις χορηγίες 1.000.000 ευρώ, το οποίο πηγαίνει για τον αγώνα κατά των ναρκωτικών, κάτι που παραλλήλως η κυρία συνάδελφος ανέφερε στο θέμα του ντόπινγκ και το οποίο είναι ένας άλλος μεγάλος κίνδυνος για όλη τη νεολαία και όλη την κοινωνία. 
     Καταλαβαίνετε, λοιπόν, ότι είναι σαφές πως η διαχείριση από την πλευρά της εταιρείας είναι τόσο ξεκάθαρη, με τόσο διάφανους κανόνες που οποιαδήποτε πρόταση από τη συγκεκριμένη επιτροπή που ασχολείται με τη διαφάνεια είναι καλοδεχούμενη, αποδεκτή και είμαστε στη διάθεσή σας.
     Διότι φανταζόμαστε ότι δεν θα έχει πολλά να κάνει, τουλάχιστον σε αυτόν τον τομέα. Έχει πολλά να κάνει στον άλλον τομέα, τον οποίο ανέφερε η κ. Τζάκρη, στο θέμα του ντόπινγκ. Σήμερα υπάρχει ένα νομοθετικό καθεστώς, ένα καθεστώς, το οποίο συντάχθηκε το 2002 από την προηγούμενη κυβέρνηση του ΠΑ.ΣΟ.Κ., με εισηγητή τότε τον κ. Βενιζέλο. Θυμάμαι ότι και ο κ. Αλευράς ήταν ένας από τους βασικούς εισηγητές στο πλαίσιο αυτό.
     Εμείς από τη δική μας πλευρά ενεργοποιήσαμε όλα εκείνα, τα οποία δεν είχαν ενεργοποιηθεί στους δεκαεπτά μήνες που είχαμε το νόμο. Και θα ήθελα να υπενθυμίσω στο συνάδελφο κ. Αηδόνη ότι δεν είναι μια τυπική διαδικασία η υιοθέτηση της λίστας. Βγαίνει υπουργική απόφαση και αυτό σημαίνει νομικές ευθύνες γι’ αυτούς, οι οποίοι παραβαίνουν αυτή τη λίστα. Έως τότε δεν έχει κανένας ευθύνη.
     Και επί δεκαέξι μήνες η προηγούμενη κυβέρνηση δεν υιοθέτησε καν αυτή τη λίστα και ήταν τόσο εύκολη και τόσο απλή σαν διαδικασία. Την έπαιρνε, την αντέγραφε. Και να σας πω, σαν δεύτερο στοιχείο, ότι στη λίστα αυτή προσθέτουμε και άλλες ουσίες, που θεωρεί το Ε.Σ.Κ.Α.Ν. ότι είναι σε αυτή την ίδια κατεύθυνση.
     Εκεί, λοιπόν, θα θέλαμε να προσθέσουμε όποιες προτάσεις θα βγουν από την Επιτροπή και να προχωρήσουμε σε ανάλογη νομοθετική ρύθμιση, εφόσον προάγουν αυτόν το στόχο, ο οποίος στόχος βέβαια σαφέστατα εξυπηρετείται με την καινούργια σύμβαση της U.N.E.S.C.O..
     Και θα πρέπει να γίνει κατανοητό –αλλά επειδή θα κάνουμε ευρύτερη συζήτηση, απλώς το αναφέρω τώρα- ότι είναι πρώτη φορά που τα κράτη μπαίνουν υπεύθυνα στον αγώνα κατά του ντόπινγκ. Έως τώρα αυτό γινόταν από το ευρύτερο αθλητικό κίνημα με τον W.A.D.A., με όποιες αντιθέσεις υπονόησε ή είπε σαφώς ο κ. Αηδόνης ότι υπήρχαν. Όμως σήμερα συμμετέχουν τα κράτη.
     Και εδώ δεν υποκύψαμε, δεν μας έσυρε κανείς. Πρωταγωνιστικό ρόλο έχουμε. Και αυτό πρέπει να το αισθάνεστε με υπερηφάνεια, διότι ερχόμαστε να συμπληρώσουμε κάτι, το οποίο ξεκίνησε η προηγούμενη κυβέρνηση στον αγώνα αυτό. Και χαίρομαι εάν είμαστε στην ίδια κατεύθυνση, ώστε να προχωρήσουμε και να το πολεμήσουμε, είτε αυτό είναι ο αγώνας κατά του ντόπινγκ είτε ο αγώνας κατά της διαφθοράς.
     Εάν όμως αποφασίσατε ότι πρέπει να πάμε μαζί, υπάρχουν νομοθετήματα, στα οποία θα δείξουμε αυτήν την εικόνα. Μέχρι σήμερα δεν την έχουμε. Θεωρώ ότι υπάρχουν οι καλές προθέσεις, αλλά απόφαση ότι ακολουθείτε σε αυτό τον αγώνα δεν έχω δει. Επιτρέψτε μου, λοιπόν, να περιμένω, μέχρις ότου δούμε την καλή διάθεση του ΠΑ.ΣΟ.Κ. απέναντι σε αυτήν τη συγκεκριμένη διαδικασία.
     Και να πω και κάτι ακόμη, επειδή μιλάτε για συγκεκριμένα μέτρα. Με το τελευταίο προεδρικό διάταγμα για τη λειτουργία των γυμναστηρίων, το οποίο πάει για δημοσίευση, απαγορέψαμε την ύπαρξη συμπληρωμάτων σε όλα τα γυμναστήρια της χώρας. Αυτό είναι ένα τεράστιο βήμα, γιατί όλοι ξέρουμε τι διακινείται μέσα από τη συγκεκριμένη διαδικασία.
     Θα πω επίσης, για μια αναφορά που έγινε για το «ΒΙΝΤΕΟΛΟΤΤΟ», ότι δεν έχω καμία ένδειξη από πουθενά ότι ο ΟΠΑΠ συζητάει ή ενδιαφέρεται ή κάνει κάτι. Δεν έχω καμία ένδειξη. Δεν ξέρω από πού έχετε τα συγκεκριμένα στοιχεία.
     Οι προϋπολογισμοί που αναφέρατε, κύριε συνάδελφε, και θέλετε να ακούσετε, περιέχουν και την ολυμπιακή προετοιμασία. Οι αριθμοί, οι οποίοι λέτε δεν είναι το ποσό, το οποίο δίνει στον τακτικό προϋπολογισμό η Γενική Γραμματεία Αθλητισμού. Πάρτε τις εγκρίσεις της Γενικής Γραμματείας Αθλητισμού. Ούτε είναι 7.400 τα χρήματα τα οποία παίρνει ο Σ.Ε.Γ.Α.Σ., είναι 8,5 εκατομμύρια.
     Και έχω διαμαρτυρίες απ’ όλες τις άλλες ομοσπονδίες για προνομιακή μεταχείριση. Και αν θέλετε, μπορούμε να συζητήσουμε ποιοι είναι εκείνοι, οι οποίοι έχουν διαμαρτυρηθεί, γιατί –λέει- επιλέξαμε να δώσουμε τόσα χρήματα σε αυτή την ομοσπονδία.
     Για την Ε.Π.Ο., που έγινε μια αναφορά εάν και κατά πόσο μπορεί η πολιτεία να δίνει συγκεκριμένες χρηματοδοτήσεις, οι οποίες αναφέρονται σε συγκεκριμένο σκοπό, καλά διαβάσατε, κυρία συνάδελφε, το 50, παράγραφος 1. Δεν προχωρήσατε όμως στο 5, το οποίο λέει ότι απαγορεύεται η οποιαδήποτε ομοσπονδία να αλλάξει το σκοπό, για τον οποίο δίνεται η χρηματοδότηση. Και ο σκοπός που δίνεται η χρηματοδότηση είναι για τις ενώσεις. Διότι μέχρι σήμερα παρουσιάζεται το φαινόμενο να διαμαρτύρονται ότι δεν έχουν χρήματα να δώσουν στις ενώσεις.
     Και επειδή θα ήθελα να αποδείξω την υποκρισία, έβαλα συγκεκριμένη χρηματοδότηση. Και θα διαπιστώσετε στην πράξη τι σημαίνει αυτή η υποκρισία. Πάντως από το νόμο, τον οποίο ψήφισε η δική σας κυβέρνηση το 1999, έχω πάρει το συγκεκριμένο στοιχείο και προχωρούμε στη συγκεκριμένη δραστηριότητα. 
     Θέμα πολυϊδιοκτησίας: Επειδή έγινε αναφορά, αυτή η Κυβέρνηση ασχολήθηκε με την πολυϊδιοκτησία, αυτή έψαξε τα μετοχικά κεφάλαια του Π.Α.Ο. και του Ο.Φ.Η., αυτή επέβαλε ποινές σε εκείνον ο οποίος δεν μπορούσε να δικαιολογήσει ορισμένα πράγματα και, αν χρειαστεί, θα φέρουμε πρόσθετη νομοθετική ρύθμιση για να εξαλειφθεί πλήρως ως διαδικασία. Θα γίνει και αυτό. 
     Όσον αφορά τη γενική μας σκέψη, θα σας πω ότι αυτή τη στιγμή είναι σε εξέλιξη η εργασία δυο νομοπαρασκευαστικών επιτροπών. Η μία  ασχολείται με τον ερασιτεχνικό αθλητισμό, όπου  για όλα όσα συζητήσαμε, για όλα όσα ο καλός συνάδελφος κ. Αηδόνης διάβασε από το πρόγραμμά μας και  περιμένει να  γίνουν πραγματικότητα, εμείς επιλέξαμε στρατηγικά η πρώτη κίνηση να γίνει στο χώρο του επαγγελματικού αθλητισμού. Φέραμε τα νομοθετήματα. Όπου χρειάζεται να τα συμπληρώσουμε, θα τα συμπληρώσουμε και αυτή τη στιγμή ετοιμάζουμε το νομοθετικό πλαίσιο που αφορά τον ερασιτεχνικό αθλητισμό στη χώρα μας. Θα κάνουμε τις κατάλληλες συζητήσεις, έχουμε τις προτάσεις μας, πιστεύουμε ότι θα έχουμε τη δική σας συμπαράσταση  -έχω συζητήσει μαζί σας και ξέρω ότι έχετε θετικές απόψεις- και να αλλάξουμε  όσα θα κριθούν στη διαδικασία της συζήτησης ότι πρέπει να αλλάξουν. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο κ. Αλευράς έχει το λόγο για να δευτερολογήσει. 
     ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, οι απαντήσεις του κυρίου Υφυπουργού δεν είναι ικανοποιητικές και κυρίως δεν εξηγούν με ποιον τρόπο ο ελληνικός αθλητισμός θα πορευτεί τα επόμενα χρόνια χωρίς την ηθική και οικονομική στήριξη που έχει υποχρέωση να του παρέχει η πολιτεία. Αυτό είναι το μεγάλο ερώτημα και αυτό ήταν και το νόημα της επερώτησής μας. Δυστυχώς, δεν γίναμε σοφότεροι και δυστυχώς δεν διασκεδάστηκαν οι ανησυχίες μας ότι το καθεστώς των επιλεκτικών στηρίξεων, που σκοπεύουν στον κομματικό έλεγχο στο χώρο του αθλητικού κινήματος, θα σταματήσει. Και αυτό για εμάς είναι μείζον θέμα, διότι η πολιτεία και η Κυβέρνηση, αντί να εμφυσήσει ένα πνεύμα ισονομίας, ισοπολιτείας και αξιοκρατίας σε όλους τους κοινωνικούς χώρους και στο χώρο του αθλητισμού, εκείνο το οποίο με τις πράξεις και τις επιλογές της κάνει είναι να δίνει το μήνυμα  «εάν είστε με μας, θα έχετε υποστήριξη, θα έχετε χρήμα, θα έχετε βοήθεια». Αυτό είναι ένα μήνυμα διαλυτικό και καταστροφικό και αποδείξεις αυτού του κλίματος  που καλλιεργεί σε πολλούς τομείς η Κυβέρνηση έχουμε και τις τελευταίες ημέρες. Καλλιεργείται συστηματικά η εντύπωση ότι με το μέσο, με το βόλεμα, με το «λάδωμα» μπορείς να κάνεις τη δουλειά σου και διαμορφώνεται ένα κλίμα και μία νοοτροπία στην ελληνική κοινωνία η οποία είναι δυσάρεστη για τους πολιτικούς και την πολιτική ζωή της χώρας. 
     Οι Υπουργοί, τα στελέχη της Κυβέρνησης και η πολιτεία πρέπει να δίνουν εξετάσεις καθημερινής αμεροληψίας σε όλους τους τομείς. Χαίρομαι που δεν επανήλθε στο σύστημα ΠΑ.ΣΟ.Κ. ο κύριος Υφυπουργός. Του το είπα στην πρωτολογία μου, του το λέω και τώρα: «Όταν ο Υπουργός μιλάει ως εκπρόσωπος μιας κομματικής παράταξης, το μήνυμα είναι λάθος και οφείλει να στέκεται πάνω και πέρα –αυτός είναι ο θεσμικός του ρόλος- και να δίνει το μήνυμα στο αθλητικό κίνημα ότι μπορεί να περνάμε δύσκολες στιγμές για λόγους οικονομίας, αλλά η πολιτεία, ο ίδιος προσωπικά, το Υπουργείο Αθλητισμού -γι’ αυτό υπάρχει Υφυπουργείο Αθλητισμού- είναι εκεί για να προσπαθήσει και να αγωνιστεί μαζί με τους ανθρώπους του αθλητισμού για να δώσει λύση. 
     Καταλαβαίνουμε και γνωρίζουμε από το παρελθόν ότι η θέση του Υφυπουργού είναι δύσκολη, διότι και αυτός με τη σειρά του στο Υπουργείο Οικονομικών δίνει μία μάχη κάθε φορά για οικονομικές ενισχύσεις. Όμως, όταν αυτές οι ενισχύσεις μέσω του Ο.Π.Α.Π. Α.Ε., μέσω των ειδικών λογαριασμών που εξακολουθούν να ζουν και να βασιλεύουν, παρά τις περίφημες ανακοινώσεις του καλοκαιριού ότι θα καταργηθούν, αποτελούν όπλο για κομματικές παρεμβάσεις και σκοπιμότητες, δεν μπορεί να υπάρξει κλίμα συνεννόησης σε έναν τόσο ευαίσθητο χώρο, όπως είναι ο χώρος του αθλητισμού.
     Επειδή ζήσαμε στιγμές ανάτασης και περηφάνιας από τον αθλητισμό, αυτό πρέπει να το διαφυλάξουμε. Η Κυβέρνηση έχει βυθίσει τη χώρα σε μια κατάσταση μιζέριας εδώ και είκοσι μήνες και αυτό το πληρώνει σήμερα. Δεν υπήρξε κανενός είδους ανάταση. 
     Εμφανιζόταν η χώρα ότι ήταν πρωταθλήτρια στη διαφθορά, εμφανιζόταν ότι είχε μια δημόσια διοίκηση υπό διάλυση, εμφανίστηκε η πολιτεία της πατρίδας μας ότι ήταν σε πλήρη αποδιοργάνωση. Αυτό είναι που πληρώνει σήμερα η χώρα. Δεν υπάρχει κανένας στόχος, κανένα πρόγραμμα, κανένα σχέδιο. 
     Ο ελληνικός αθλητισμός δεν είναι πεδίο πειραμάτων και πειραματικών δοκιμών. Το ΠΑ.ΣΟ.Κ. παρέδωσε ένα έργο. Θα ήμασταν ευτυχείς να κάνατε λιγότερα, τα μισά από αυτά τα οποία κάναμε για τον αθλητισμό. Δεν είναι ποσοτικό το ζήτημα, είναι ποιοτικό και αυτό οφείλει να το καταλάβει ο παριστάμενος Υφυπουργός, ο οποίος προέρχεται από τον χώρο του αθλητισμού και οφείλει να διακριθεί τουλάχιστον στο ζήτημα της υποστήριξης του αθλητικού κινήματος. 
     Για ποιο μαζικό αθλητισμό μιλάμε, όταν οι χώροι είναι κλειστοί, όταν οι άνθρωποι δεν μπορούν να προπονηθούν, όταν τα χρήματα δεν φθάνουν για να υπάρξει ένας οποιοσδήποτε σχεδιασμός από τις ομοσπονδίες; Αν πρέπει να  υπάρχει διαφάνεια σε ορισμένους τομείς των ομοσπονδιών ή του αθλητισμού, να υπάρξει διαφάνεια και μάλιστα αυστηρή. Το θέλουμε όλοι και θα είμαστε αρωγοί στη προσπάθεια της διαφάνειας, αλλά ταυτόχρονα θα είμαστε αυστηροί και στο θέμα της ισότητας και της ισονομίας. 
     Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Αλευρά. 
     Κύριε Υπουργέ, να κλείσουμε με μια σύντομη ομιλία σας. 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Επειδή έχουν μείνει κάποια θέματα που έμειναν στις πρωτολογίες και στις δευτερολογίες αναπάντητα, θα τα απαντήσω χωρίς συνέχεια, όπως τα έχω καταγεγραμμένα. 
     Αναφέρθηκε η κυρία Ράπτη στο χειρισμό του «ΚΙΝΟ». Θα υπενθυμίσω ότι το ΚΙΝΟ το εισήγαγε η προηγούμενη κυβέρνηση, η προηγούμενη διοίκηση και εμείς εκείνο το οποίο φροντίσαμε να κάνουμε είναι να υπάρξει συνολική αξιοποίηση σε όλη τη χώρα, επειδή ακριβώς μέσα από αυτές τις διαδικασίες καταφέραμε να επαναφέρουμε ένα ποσό, το οποίο πήγαινε προς παράνομες κατευθύνσεις, προς τους Έλληνες πολίτες με τον ανταποδοτικό ρόλο του Ο.Π.Α.Π. Α.Ε.. 
     Όσον αφορά το σημείο που αναφέρθηκε στο θέμα Παπαϊωάννου, στις στολές κ.λπ., θα πρέπει να ξέρετε -είμαι σίγουρος- ότι έχει ιδρυθεί Μουσείο Ολυμπιακών Αγώνων. Γίνεται στο I.B.C.. Ετοιμάζεται η δημοπρασία για την κατασκευή, όπου θα μπουν όλα αυτά τα οποία αναφέρατε και όλα εκείνα τα οποία είναι απαραίτητα να μπουν σε ένα ολυμπιακό μουσείο. Άρα δεν θα χαθεί τίποτα. Η αγωνία είναι εύλογη, αλλά από τη μια μέρα στην άλλη μην περιμένετε ότι μπορούμε να κάνουμε θαύματα. Και εσείς κάνατε έξι χρόνια και όταν φύγατε από την Κυβέρνηση τρέχαμε να προλάβουμε, διότι ήταν όλα στημένα όπως είχαν στηθεί. 
     Αναφορικά με το θέμα του Ο.Α.Κ.Α. και την έκθεση, το οποίο έθεσε ο κ. Αλευράς, θα του πω το εξής: Οι αποφάσεις των διοικήσεων του Ολυμπιακού Αθλητικού Κέντρου προσυπογράφονται από την πλευρά της νομικής αιτιολόγησης από τον παριστάμενο. Η συγκεκριμένη απόφαση δεν έχει υπογραφεί και ως εκ τούτου η σύμβαση, η οποία υπογράφηκε στη συνέχεια, δεν έχει ισχύ. Άρα, δεν θα εφαρμοστεί. 
     ΑΘΑΝΑΣΙΟΣ ΑΛΕΥΡΑΣ: Κύριε Υπουργέ, αν μου επιτρέπει ο κύριος Πρόεδρος…
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Αλευρά.
     ΑΘΑΝΑΣΙΟΣ ΑΛΕΥΡΑΣ: Χαίρομαι, κύριε Υπουργέ, για τη διευκρίνιση που δίνετε, η οποία αποκαθιστά ένα ζήτημα ηθικής τάξης. Πιστεύω ότι κάνατε πολύ καλά που δεν αποδεχθήκατε αυτήν την απόφαση, η οποία δυστυχώς είχε σκανδαλώδη χαρακτήρα. 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Ο νόμος που φτιάχτηκε και πάλι από την προηγούμενη κυβέρνηση τους έδινε τη δυνατότητα. 
     Το θέμα δεν είναι αυτό. Το θέμα είναι ότι εμείς πιστεύουμε ότι η συγκεκριμένη διαδικασία, πέραν του ότι έπρεπε να έχει τη νομική κατοχύρωσή της, που δεν υπάρχει, έχει και ένα δεύτερο στοιχείο. Υπάρχει μια εθνική πολιτική εκθέσεων που αφορά την «HELEXPO» και τη Δ.Ε.Θ. Α.Ε., η οποία είναι εγκατεστημένη στα πεντακόσια μέτρα. Άρα, λοιπόν λειτουργούσε ανταγωνιστικά και πέρα από την ευρύτερη έννοια του δημόσιου συμφέροντος η ύπαρξη μιας έκθεσης στο συγκεκριμένο χώρο. Οπότε η απόφασή μας είναι τελική, ακριβώς όπως σας την περιέγραψα. 
     Όσον αφορά το θέμα των μεταολυμπιακών χρήσεων ξέρετε ότι είναι σε εξέλιξη αυτή τη στιγμή και αρκετοί διαγωνισμοί. Από το ξεκίνημα της χρονιάς θα δοθούν σε χρήση. Υπάρχουν όμως και εκείνοι στους οποίους υπάρχει δυσχέρεια. Στο θέμα του Σχοινιά ξέρετε ότι η χρήση είναι πάρα πολύ δύσκολη, πώς ακριβώς θα την κάνεις. Η κωπηλασία είναι μόνο ένα κομμάτι. 
     Δεν είχατε μελετήσει τα έξοδα, αν θα εγκαταστήσετε κάποιους επιχειρηματίες, αν θα δώσετε στην Τοπική Αυτοδιοίκηση. Πρέπει να το παραδεχθούμε σε μια ώρα συναινετικής συζήτησης ότι δεν είχε μελετηθεί τίποτα από την προηγούμενη κυβέρνηση. Βρήκαμε μια καλή έκθεση. Εγώ το παραδέχομαι. Η έκθεση ήταν ωραία, αλλά δεν έδινε λύσεις. Και αυτές τις λύσεις είναι που αναζητούμε τώρα.  
     Και επειδή έχετε μια αγωνία για το αν λειτουργεί για μαζικό αθλητισμό, για τους πολίτες το Ο.Α.Κ.Α., θα σας πω ότι κάθε μέρα πηγαίνουν τρεις χιλιάδες άτομα στα κολυμβητήρια, στους διάφορους χώρους. Στον Άγιο Κοσμά έχουμε επαναφέρει το χρόνο λειτουργίας όλων των πολιτών και δίνουμε κάθε πρωί μέχρι το μεσημέρι τα γήπεδα 5Χ5 για όλα τα σχολεία. Έχουν πάει εκατόν εβδομήντα σχολεία, δωρεάν.
     Θα προχωρήσω στο «Καυταντζόγλειο» της Θεσσαλονίκης. Μέσα στο βοηθητικό πάνε οι πολίτες έξι ώρες την ημέρα και κάνουν προπόνηση κι ο καθένας επιλέγει ό,τι θέλει να κάνει.
     ΠΡΟΕΔΡΕΥΩΝ (Γεώργιος Σούρλας): Στο Βόλο όμως δεν κάνατε τίποτα ακόμη.
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Θα το δούμε και το Βόλο, κύριε Πρόεδρε
     Θα προχωρήσω και θα πω ότι η ελληνική υποψηφιότητα για το 2012 είναι εξαιρετική. Ο φάκελος –και το διαβάσατε στις εφημερίδες- θεωρείται ο καλύτερος από την U.E.F.A., αν δεν μπουν διαδικασίες τις οποίες μόνοι μας δημιουργούμε. Η Ελλάδα θα είναι στους τρεις. Εγώ πιστεύω ότι έχουμε τον καλύτερο φάκελο. Δεκαπέντε υπουργεία, κύριε συνάδελφε, και ο εκπρόσωπος της Ε.Π.Ο. καθίσαμε και δουλέψαμε. Κάναμε έναν εξαιρετικό φάκελο, μελετήσαμε όλα τα στοιχεία. Θεωρείται ότι δίνει λύση. Είμαστε η μόνη χώρα που έχει έξι γήπεδα έτοιμα για τους αγώνες. Όταν ακούτε, λοιπόν, κάποια σχόλια, βάλτε στο μυαλό σας ότι μπορεί να είναι και σχόλια τα οποία βγαίνουν από άλλες κατευθύνσεις γιατί κάτι εξυπηρετούν.
     Και σας είπα ότι δεν θέλουμε να τα εκλάβουμε υπό την έννοια της Κυβέρνησης, αλλά κι εμείς δουλεύουμε και καλές προτάσεις κάνουμε και ξέρουμε να διεκδικούμε.
     Θα σας πω και για τα έργα που αναφέρατε. Μετά την πίεση την οποία δέχθηκε το πρόγραμμα «ΕΛΛΑΔΑ 2004», λόγω έλλειψης οικονομικών δυνάμεων, αυτή τη στιγμή «τρέχει». Θα ολοκληρωθούν όλα τα έργα τα οποία έχουν ξεκινήσει. Υπολογίζουμε ότι είναι περίπου χίλια τετρακόσια αυτά τα οποία είναι σε εξέλιξη. Θα σας υπενθυμίσω ότι διακόσια πενήντα είχαν τελειώσει στα τέσσερα χρόνια και άλλα τριακόσια πενήντα ήταν σε εξέλιξη. Τώρα τα χίλια τετρακόσια θα τελειώσουν και ένα πρόγραμμα, το «2005-2008» αναδιατάσσεται, που αφορά τα υπόλοιπα έργα, όσα εξ αυτών έχουν ωριμάσει για να «τρέξουν» κι εκείνα τα οποία θα ετοιμαστούν από τους δήμους.
     Επειδή κάνατε μια αναφορά, θα πω: ποιος έταξε ποσοστά από το «ΣΤΟΙΧΗΜΑ»; Αντιθέτως, με κυνηγάνε γιατί δεν έχω υποσχεθεί τίποτα όσον αφορά το «ΣΤΟΙΧΗΜΑ».
     Και βέβαια ως προς τη χρήση του Ο.Α.Κ.Α. έχω εδώ μια έκθεση ολόκληρη με τριακόσιες εκδηλώσεις. Η πρώτη εκδήλωση του Ο.Α.Κ.Α. έγινε δεκαοκτώ μέρες μετά τους Παραολυμπιακούς Αγώνες, όταν στο Σίδνευ έγινε μετά από δυόμισι χρόνια και πήραμε και συγχαρητήρια από τη Δ.Ο.Ε. -την οποία επικαλείστε ακριβώς γι’ αυτόν το λόγο- επειδή πολύ γρήγορα τα δώσαμε σε χρήση. 
     ΠΡΟΕΔΡΕΥΩΝ (Γεώργιος Σούρλας):Τα υπόλοιπα στο Υπουργείο.
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Είναι δύο τρία πράγματα που θέλω να πω και θα ολοκληρώσω.
     Αξιοποίηση των Ολυμπιονικών: Υπάρχει ένα πρόγραμμα -προχθές ήταν η πρόεδρος η κυρία Μπακογιάννη- να πάμε στα σχολεία, συγκροτημένα, να δώσουμε και την εικόνα τους και τα στοιχεία αυτά τα οποία είναι απαραίτητα για ένα νέο παιδί, το οποίο θέλει να δει τους ολυμπιονίκες. Την προηγούμενη Κυριακή ήμασταν στη φυλακή των Διαβατών με τους φυλακισμένους. Είχε προηγηθεί επίσκεψη στη Βοιωτία. Έχουν πάει στον Κορυδαλλό. Δηλαδή πρόκειται για κινήσεις οι οποίες αξιοποιούν αυτό το οποίο εσείς ονομάζετε «εικόνα του ολυμπιονίκη». Λογικό είναι κάποιοι να μην ακολουθούν, να χρειάζονται ειδικές συμπεριφορές. Θα τις δούμε και αυτές, θα δούμε και τις απαραίτητες ειδικές συμπεριφορές, για να αξιοποιήσουμε όλο το δυναμικό.
     Επειδή είπατε αν τους αξιοποιήσαμε, θα σας υπενθυμίσω ότι το 2002 δεν εισέπραξαν πριμ, ούτε ολόκληρο το 2003. Το πήραν το 2004, είκοσι μέρες πριν από τις εκλογές, ως προεκλογικό δώρο, κάτι το οποίο εμείς δεν μετερχόμεθα. Και πέρυσι το 2004, όταν δώσαμε τα χρήματα που αναλογούσαν στο 2003, ήρθε ένας ένας και τα πήραν μόνοι τους. Ούτε εκδήλωση ούτε γιορτή ούτε εκμετάλλευσή τους έγινε. Το λέω επειδή αναφερθήκατε στην υποδοχή την οποία ζήτησαν οι ίδιοι, οι της Ε.Π.Ο. να γίνει στο συγκεκριμένο χώρο. Οι ίδιοι οι επικεφαλής της Ε.Π.Ο. ζήτησαν να γίνει η διαδικασία εκεί. 
     Θέλατε μια απάντηση, σας τη δίνω και είναι κάτι που μπορείτε να το διαπιστώσετε. Είναι κάτι πάρα πολύ απλό. Η αξιοποίηση για τα όργανα στα οποία αναφερθήκατε, είναι η Γενική Γραμματεία Ολυμπιακής Αξιοποίησης. Έχει αιτήματα τα οποία και αξιολογεί. Αυτός είναι ο ρόλος της. 
     Να πω και κάτι τελευταίο. Όσο θα βάζετε μπροστά το θέμα της διαφθοράς, χαμένοι θα βγαίνετε, γιατί ο ελληνικός λαός έχει αποτυπωμένη εικόνα…
     ΣΥΛΒΑΝΑ ΡΑΠΤΗ: Το θέμα της διαφθοράς δεν το βάζουμε εμείς. Ο ελληνικός λαός το βάζει. 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): …για το τι είναι διαφθορά και πώς πέρασε. Ο λαός, κυρία συνάδελφε, καλά κάνει και το βάζει, ο λαός είναι ο πρωταγωνιστής και όλοι δίνουμε λόγο σε εκείνον.
     ΠΡΟΕΔΡΕΥΩΝ (Γεώργιος Σούρλας): Μην ανοίγουμε αυτό το θέμα τώρα.
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Με αυτό, λοιπόν, το σκεπτικό, εμείς φροντίζουμε ό,τι εμφανίζεται, με όποια εικόνα, να το κόβουμε την ίδια ώρα και έτσι θα συνεχίσουμε, γιατί στέλνουμε ένα κεντρικό μήνυμα ότι αυτά που ήξερε ο κόσμος, τελείωσαν!
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της επερωτήσεως με αριθμό 8/5/23.9.2005 των Βουλευτών του ΠΑ.ΣΟ.Κ. προς τον Υπουργό Πολιτισμού, σχετικά με την προετοιμασία για τους Ολυμπιακους Αγώνες του Πεκίνου.
     Έχουν διανεμηθεί τα Πρακτικά της συνεδρίασης Τρίτης 11 Οκτωβρίου 2005 και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς, τα Πρακτικά της συνεδρίασης της Τρίτης 11 Οκτωβρίου 2005 επικυρώθηκαν.
     Στο σημείο αυτό, κύριοι συνάδελφοι δέχεσθε να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.58΄ λύεται η συνεδρίαση για αύριο ημέρα Τρίτη 25 Οκτωβρίου 2005 και ώρα 10.30΄ με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που έχει διανεμηθεί.
     Η ΠΡΟΕΔΡΟΣ                                                               ΟΙ ΓΡΑΜΜΑΤΕΙΣ
ΣΕΛ.1                                        ΣΥΝΕΔΡΙΑΣΗ 24-10-2005

