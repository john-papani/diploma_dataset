
Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α'

ΣΥΝΕΔΡΙΑΣΗ ΙΣΤ'

Δευτέρα, 4 Νοεμβρίου 1996

Αθήνα, σήμερα στις 4 Νοεμβρίου 1996, ημέρα Δευτέρα και ώρα 18.32', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από τον Γραμματέα της Βουλής κ. Δημήτριο Κουτσόγιωργα, τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορές με τις οποίες η Κοινότητα Μετοχίου Διρφύου Εύβοιας ζητεί χρηματοδότηση για την αποκατάσταση του τμήματος του επαρχιακού δικτύου στο ύψος Μετόχι - Στρόπωνες - Χαλκίδας.

2. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Νομάρχης Ηρακλείου ζητεί η βιομηχανική περιοχή του Νομού Ηρακλείου να χαρακτηρισθεί ως φθίνουσα για την εφαρμογή των κινήτρων των άρθρων 1 και 11 του ν. 1892/90.

3. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Μετοχίου Διρφύου του Νομού Εύβοιας ζητεί την προμήθεια αυτοκινήτου στον αστυνομικό σταθμό Στενής Εύβοιας.

4. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Μαρμαρίου του Νομού Εύβοιας ζητεί χρηματοδότηση για την αποκατάσταση του δρόμου από Κάρυστο έως το Μαρμάρι που διέρχεται από το Λυκόρεμα του Νομού Εύβοιας.

5. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Συμβούλιο Περιοχής της 5ης Εδαφικής Περιφέρειας του Νομού Εύβοιας ζητεί χρηματοδότηση για τη βελτίωση του επαρχιακού οδικού δικτύου της περιοχής του.

6. Ο Βουλευτής Θεσ/νίκης κ. ΠΑΝΑΓΙΩΤΗΣ ΨΩΜΙΑΔΗΣ κατέθεσε αναφορά με την οποία η Πανελλήνια Κίνηση Ελευθέρων - Δημοκρατικών Πολιτών και η Διοικούσα Επιτροπή του ιδρυθησομένου ιδιωτικού Πανεπιστημίου "ΑΛΕΞΑΝΔΡΕΙΟΥ ΕΥΡΩΠΑΙΚΟΥ ΠΑΝΕΠΙΣΤΗΜΙΟΥ ΘΕΣ/ΝΙΚΗΣ" ζητούν την παράλληλη ίδρυση και λειτουργία των ιδιωτικών Πανεπιστημίων στην Ελλάδα.

7. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία το Επιμελητήριο Μαγνησίας ζητεί οι διοικήσεις των Επιμελητηρίων να έχουν αρμοδιότητα να καθορίζουν τα οδοιπορικά των μελών των Δ.Σ. και των υπαλλήλων τους.

8. Ο Βουλευτής Θεσ/νίκης κ. ΠΑΝΑΓΙΩΤΗΣ ΨΩΜΙΑΔΗΣ κατέθεσε αναφορά με την οποία ο Πρόεδρος του Ομίλου Ασφαλιστικών και Αεροπορικών Επιχειρήσεων "Ιντερσαλόνικα" διαμαρτύρεται για την ανακρίβεια στην έννοια της λέξης "MACEDONIA" στο λεξικό "WEB STER'S".

9. Ο Βουλευτής Αθήνας κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Μοναχή Νεκταρία στο Ιερό Ησυχαστήριο Εισοδίων της Θεοτόκου στην Κερατέα Αττικής διαμαρτύρεται για ανάρμοστη συμπεριφορά ομάδας μοναχών της Μονής και ζητεί την επαναφορά της τάξης στη Μονή.

10. Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία η 'Ενωση Ξενοδόχων Θεσ/νίκης διαμαρτύρεται για τη γραφειοκρατική διαδικασία χορήγησης βίζας από την ελληνική πρεσβεία Βελιγραδίου.

11. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Τεχνικό Επιμελητήριο της Ελλάδας, Τμήμα Κεντρικής και Δυτικής Θεσσαλίας υποβάλλει προτάσεις σχετικά με τον προσδιορισμό των εισφορών στο ΙΚΑ από οικοδομικές εργασίες.

12. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Κοινότητα Ζαππείου Νομού Λάρισας ζητεί τη ρύθμιση των οφειλών των αγροτών της περιοχή της προς την ΑΤΕ.

13. Ο Βουλευτής Αττικής Κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Νομάρχης Ανατολικής Αττικής ζητεί τη σφράγιση των ηλεκτρολογικών εγκαταστάσεων των δύο λατομείων αδρανών υλικών της περιοχής Μερέντας Μαρκοπούλου, που βρίσκονται σε κηρυγμένο αρχαιολογικό χώρο.

14. Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Πλοιοκτητών Μηχανοτρατών Νομού Μαγνησίας "Ο 'Αγιος Νικόλαος" ζητεί τη ρύθμιση των οικονομικών εκκρεμοτήτων των μελών του προς το ΙΚΑ.

15. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Πανελλήνιος Σύλλογος 

Σελίδα 432 

Εργαζομένων στον έλεγχο των Καζίνο υποστηρίζει την ανάκληση της άδειας του Καζίνο Φλοίσβου και προτείνει την επαναδιαπραγμάτευση όλων των συμβάσεων με τους ιδιώτες.

16. Ο Βουλευτής Ηλείας κ. ΙΩΑΝΝΗΣ ΖΑΦΕΙΡΟΠΟΥΛΟΣ κατέθεσε αναφορά με την οποία ο Αγροτικός Συνεταιρισμός Χαβαρίου Ηλείας ζητεί τη λήψη μέτρων απορρόφησης της αδιάθετης παραγωγής κορινθιακής σταφίδας.

17. Ο Βουλευτής Ηλείας κ. ΙΩΑΝΝΗΣ ΖΑΦΕΙΡΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Αμαλιάδας ζητεί το γραφείο Επιθεώρησης Εργασίας Αμαλιάδας να επανακτήσει παλαιές αρμοδιότητες του.

18. Ο Βουλευτής Ηλείας κ. ΙΩΑΝΝΗΣ ΖΑΦΕΙΡΟΠΟΥΛΟΣ κατέθεσε αναφορά με την οποία η Κοινότητα Διασέλλων του Νομού Ηλείας ζητεί τη χρηματοδότηση των κοινοτικών της έργων.

19. Ο Βουλευτής Ηλείας κ. ΙΩΑΝΝΗΣ ΖΑΦΕΙΡΟΠΟΥΛΟΣ κατέθεσε αναφορά με την οποία η Κοινότητα Μακρισίων του Νομού Ηλείας ζητεί χρηματοδότηση για την εκτέλεση κοινοτικών της έργων.

20. Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία οι Αμβυκούχοι Αμπελουργοί Επαρχίας Τυρνάβου και Επαρχίας Ελασσόνας υποβάλλουν προτάσεις για την απόσταξη των σταφυλιών.

21. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Σωματείο Εργαζομένων SYNKO A.B.E.E. ζητεί την οικονομική υποστήριξη της επιχείρησης από την ΑΤΕ.

22. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Ανώτατη Συνομοσπονδία Πολυτέκνων Ελλάδας ζητεί την αύξηση του πολυτεκνικού επιδόματος - σύνταξης καθώς και νέες φορολογικές ρυθμίσεις για τα μέλη της.

23. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Κοινότητα Μαρμαρίου Νομού Εύβοιας ζητεί χρηματοδότηση για την αποκατάσταση του δρόμου Μαρμάρι-Κάρυστος μέσω Λυκορέματος στην Εύβοια.

24. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ιστιαίας του Νομού Εύβοιας ζητεί την καθιέρωση της αύξησης της ποσότητας βάμβακος ανά στρέμμα που δικαιούται η περιοχή του για την απορρόφηση της παραγωγής.

25. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Ανάφης του Νομού Κυκλάδων ζητεί χρηματοδότηση για την κατασκευή περιφερειακού ιατρείου στην περιοχή της.

26. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Σωματείο Εργαζομένων Κέντρων Υγείας των Νοτίων Κυκλάδων ζητεί τη νομοθετική ρύθμιση της καθιέρωσης των πλασματικών κλιμακίων και χρονοεπιδομάτων για τα μέλη του.

27. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Αθλητικός Σύλλογος "ο 'Αρης" Θεσ/νίκης ζητεί τη ρύθμιση των οφειλών του προς το Δημόσιο.

28. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δήμος Θεσ/νίκης ζητεί ο Πυροσβεστικός Σταθμός του Κέντρου της πόλης να παραμείνει στην οδό Σβώλου, όπου ο ΟΣΕ σχεδιάζει την ανέγερση γραφείων στέγασης των υπηρεσιών του και προτείνει την κατασκευή κτιρίου για τη στέγαση των υπηρεσιών και των δύο Οργανισμών στο σημείο αυτό της πόλης.

29. Οι Βουλευτές κύριοι ΠΕΤΡΟΣ ΚΟΥΝΑΛΑΚΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία ο Σύλλογος Γονέων και Κηδεμόνων Κοινότητας Γλυφάδας, Πυλίας - Μεσσηνίας διαμαρτύρεται για την κατάργηση του Δημοτικού Σχολείου της Κοινότητας Γλυφάδας Μεσσηνίας.

30. Οι Βουλευτές κύριοι ΠΕΤΡΟΣ ΚΟΥΝΑΛΑΚΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία η κυρία Καββαδά, κάτοικος Λευκάδας, ζητεί τη νομοθετική ρύθμιση των σπουδών των παιδιών του πάσχουν από νεανικό διαβήτη και σπουδάζουν στο εξωτερικό.

31. Οι Βουλευτές κύριοι ΑΝΔΡΙΑΝΗ ΛΟΥΛΕ και ΠΕΤΡΟΣ ΚΟΥΝΑΛΑΚΗΣ κατέθεσαν αναφορά με την οποία οι Ενώσεις Τέως Γεν. Επιθεωρητών και Επιθεωρητών Εκπαίδευσης Ελλάδας διαμαρτύρονται για το μισθολογικό υποβιβασμό των Επιθεωρητών Μέσης Εκπαίδευσης.

32. Οι Βουλευτές κύριοι ΠΕΤΡΟΣ ΚΟΥΝΑΛΑΚΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία η Συντονιστική Επιτροπή Δ' Εθνικής Κατηγορίας Ποδοσφαίρου ζητεί την επίλυση προβλημάτων των σωματείων της Δ' Εθνικής.

33. Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία η Κοινότητα Προδρόμου του Νομού Βοιωτίας ζητεί χρηματοδότηση για την εκτέλεση του κοινοτικού έργου "διαμόρφωση Παραλίας Σαράντη".

34. Ο Α' Αντιπρόεδρος της Βουλής και Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο κ. Γεώργιος Καλαϊτζής ζητεί τη χορήγηση του παραχωρητηρίου νομής του προσφυγικού του διαμερίσματος στην Ε2 ζώνη στο Ταμπάκικο.

35. Η Βουλευτής Πέλλας κυρία ΠΑΡΘΕΝΑ ΦΟΥΝΤΟΥΝΙΔΟΥ κατέθεσε αναφορά με την οποία η 'Ενωση Συνταξιούχων Γιαννιτσών και Περιχώρων ζητεί την άμεση ρύθμιση της συνταξιοδότησης των μελών της.

36. Η Βουλευτής Πέλλας κυρία ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Πανελλήνιος Σύλλογος Εργαζομένων στον έλεγχο των Καζίνο διαμαρτύρεται για τη δίχως μέτρο χορήγηση αδειών καζίνο.

37. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου επισημαίνει τα προβλήματα που απορρέουν από τις διατάξεις της εγκυκλίου αρ. 81 α.π. Ε01/4/20-10-95 που αφορούν στην επιστροφή των αχρεωστήτων καταβληθέντων εισφορών.

38. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Σύνδεσμος Πολυτέκνων Νομού Λέσβου ζητεί τη διατήρηση των πολυτεκνικών δικαιωμάτων.

39. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Κρατικός Παιδικός Σταθμός Αγιάσου Λέσβου ζητεί να τοποθετηθεί μία ακόμη νηπιαγωγός λόγω ηυξημένων αναγκών του.

40. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Γονέων και Κηδεμόνων Γυμνασίου Ιστιαίας Εύβοιας καταγγέλλει την απαράδεκτη κατάσταση που υπάρχει στους χώρους υγιεινής του Γυμνασίου λόγω της κοινής χρήσης τους από τα παιδιά του Γυμνασίου και του Λυκείου.

41. Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ, ΜΑΡΙΑ ΜΠΟΣΚΟΥ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Πανελλαδική Καπνεργατική Ομοσπονδία ζητεί τη λήψη μέτρων για την πάταξη της ανεργίας.

42. Ο Βουλευτής Αθήνας κ. ΙΩΑΝΝΗΣ ΔΗΜΑΡΑΣ κατέθεσε αναφορά με την οποία οι Ενώσεις Αποστράτων Αξιωματικών Στρατού - Ναυτικού - Αεροπορίας ζητούν τη ρύθμιση του μισθολογίου των μελών τους.

43. Ο Βουλευτής Αθήνας κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Πανελλήνιος Σύλλογος Ιδιοκτητών Παιδικών Σταθμών ζητεί τη νομοθετική ρύθμιση του καθεστώτος στέγασης των ιδιωτικών παιδικών σταθμών.

44. Οι Βουλευτές κ.κ. ΙΩΑΝΝΗΣ ΔΗΜΑΡΑΣ και ΠΑΝ. ΚΡΗΤΙΚΟΣ κατέθεσαν αναφορά με την οποία ο Πανελλήνιος Σύλλογος Ιδιοκτητών Παιδικών Σταθμών ζητεί τη νομοθετική ρύθμιση του καθεστώτος στέγασης των ιδιωτικών παιδικών σταθμών.

45. Οι Βουλευτές κ.κ. ΙΩΑΝΝΗΣ ΔΡΑΓΑΣΑΚΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία η Ομοσπονδία Εργατών - Τεχνιτών και Υπαλλήλων Τσιμέντων Ελλάδος ζητεί την επίλυση ασφαλιστικών και συνταξιοδοτικών προβλημάτων των εργαζομένων στα Τσιμέντα Ελλάδος.

46. Ο Βουλευτής Ηλείας κ. ΙΩΑΝΝΗΣ ΖΑΦΕΙΡΟΠΟΥΛΟΣ κατέθεσε αναφορά με την οποία η Κοινότητα Αγίας 'Αννας του Νομού Ηλείας ζητεί τη λήψη μέτρων πυροπροστασίας του πευκοδάσους στην περιοχή της.

47. Οι Βουλευτές κ.κ. ΙΩΑΝΝΗΣ ΖΑΦΕΙΡΟΠΟΥΛΟΣ και ΠΑΝ. ΚΡΗΤΙΚΟΣ κατέθεσαν αναφορά με την οποία ο Εκπολιτιστικός και Επιμορφωτικός Σύλλογος Μυρσιναίων Αθήνας ζητεί να ληφθούν περιβαλλοντικά μέτρα προστασίας της θαλάσσιας περιοχής της περιφέρειας του κάμπου Λεχαινών - Μυρσίνης.

48. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η 'Ενωση Συλλόγων Γονέων και Κηδεμόνων Δήμου Μυτιλήνης Λέσβου ζητούν να είναι πρωινή η φοίτηση των μαθητών στα Τεχνικά Λύκεια και την Τεχνική Σχολή Μυτιλήνης.

49. Οι Βουλευτές κ.κ. ΔΗΜΗΤΡΙΟΣ ΣΑΡΡΗΣ και ΠΑΝ. ΚΡΗΤΙΚΟΣ κατέθεσαν αναφορά με την οποία ο Νομάρχης Ηρακλείου υποβάλλει προτάσεις για την ανάκαμψη της τουριστικής κίνησης στο Νομό Ηρακλείου Κρήτης.

50. Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Σωματείο Εργαζομένων Ναυπηγείων Αυλίδας ζητεί την επίσπευση της διαδικασίας πώλησης του Ναυπηγείου από την ΕΤΒΑ.

ΠΡΟΕΔΡΟΣ (Απόστολος Κακλαμάνης): Οι Βουλευτές κύριοι Βασίλειος Κορκολόπουλος, Ιωάννης Τζωάννος και Ιωάννης Χαραλαμπόπουλος ζητούν την άδεια του Σώματος για ολιγοήμερη άδεια στο εξωτερικό.

Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Συνεπώς, η Βουλή ενέκρινε τις ζητηθείσες άδειες.


ΠΡΟΕΔΡΟΣ (Απόστολος Κακλαμάνης): Κύριοι συνάδελφοι,εισερχόμεθα στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες Ερωτήσεις πρώτου κύκλου.

Πρώτη στην ημερήσια διάταξη είναι η με αριθμό 84/29-10-96 Επίκαιρη Ερώτηση του Βουλευτή του Πανελληνίου Σοσιαλιστικού Κινήματος κ. Γεωργίου Αδαμόπουλου προς τον Υπουργό Γεωργίας, σχετικά με τη λήψη των αναγκαίων μέτρων για την επίλυση προβλημάτων των αγροτών.

Η Επίκαιρη Ερώτηση του κ. Αδαμόπουλου έχει ως εξής:

"Ως γνωστό η φετινή χρονιά για τους βαμβακοπαραγωγούς τους σιτοπαραγωγούς και τους καλλιεργητές καλαμποκιού και κριθαριού ήταν η πιο δύσκολη γι'αυτούς με τη μειωμένη τιμή κατά προϊόν, τη μικρή απόδοση στην παραγωγή κ.λπ.

Ερωτάται ο κύριος Υπουργός:

1. Εάν η Κυβέρνηση προτίθεται να προβεί στη ρύθμιση των βραχυπροθέσμων αλλά ληξιπροθέσμων εντός του 1996 χρεών της προς την ΑΤΕ με άτοκες δόσεις κατανεμημένες στην προσεχή τριετία.

2. Εάν ελήφθησαν τα απαραίτητα μέτρα για την αποφυγή διπλοζυγισμάτων για τη φετινή εσοδεία του βαμβακιού και ποια είναι αυτά δεδομένου ότι η παραγωγή είναι μειωμένη περίπου στο 40%;

3. Εάν προτίθεται το Υπουργείο Γεωργίας να βοηθήσει τους μικρούς παραγωγούς μη συμπεριλαμβάνοντας κανένα είδος ποινής (συνυπευθυνότητα) για τους βαμβακοπαραγωγούς μέχρι πενήντα τόνους.

4. Εάν πρόκειται οι επιδοτήσεις του βάμβακος της φετινής εσοδείας να δοθούν απευθείας στους παραγωγούς.

5. Πότε πρόκειται να ολοκληρωθεί το Μητρώο Αγροτών;

6. Εάν πρόκειται να τροποποιηθεί ο Κανονισμός του ΕΛΓΑ έτσι ώστε να μην καλύπτονται μόνο οι παραγωγοί που έχουν ζημιά πάνω από 25% έστω και με πρόσθετη επιβάρυνση των αγροτών".

Ο κύριος Υπουργός Γεωργίας έχει τον λόγο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Ο κ. Αδαμόπουλος έθεσε ορισμένα θέματα που σχετίζονται με τη φετινή καλλιεργητική περίοδο, με τα προβλήματα που αντιμετωπίζουν οι βαμβακοπαραγωγοί και οι καλλιεργητές καλαμποκιού και οι σιτοπαραγωγοί.

Ως πρώτο θέμα θέτει το εάν θα μπορούσαν να υπάρξουν διευκολύνσεις σχετικά με τη ρύθμιση χρεών. Πρόσφατα είχαμε μια μεγάλη διεπαγγελματική συνάντηση στο Υπουργείο Γεωργίας όπου ετέθη αυτό το θέμα. Εξηγήσαμε ότι θα μπορούσαμε να συζητήσουμε μία ρύθμιση που θα περιλαμβάνει τη διαγραφή των τόκων της ποινής και μέχρι ενός ορισμένου ποσού τους συμβατικούς τόκους, αλλά μέχρι το 1995. Αυτή η συζήτηση είναι σε εξέλιξη. Δεν μπορούμε να συζητήσουμε για το 1996.

Επίσης πρέπει να υπενθυμίσω ότι μέχρι τις 31 Δεκεμβρίου 1993 υπάρχει απόφαση για τη ρύθμιση και τη διαγραφή των τόκων της ποινής από 1.1.1994 μέχρι 30.6.1996 και απαλλαγή μέρους των συμβατικών τόκων μέχρι το 50%. Μέσα σ'αυτό το πλαίσιο μπορούν να αντιμετωπίσουν τα προβλήματα όσοι ασχολούνται με την καλλιέργεια στο βαμβάκι, στο σιτάρι ή και σε άλλα προϊόντα που έχουν προβλήματα αυτήν την περίοδο.

Το δεύτερο θέμα είναι σχετικό με το σύστημα διασφαλίσεως ούτως ώστε να μην εμφανίζονται εικονικές παραγωγές, διπλοζυγίσματα κ.λπ.

Κατ' αρχήν υπάρχει απόφαση διϋπουργική που προβλέπει ότι ορίζεται μία μέγιστη ποσότητα βαμβακιού που μπορεί να παραδοθεί κατά στρέμμα και αυτό αποτελεί κάτι το κοινά αποδεκτό.

Επίσης φέτος με το θεσμό που καθιερώσαμε απαιτείται συμβολαιογραφική πράξη πληρεξουσιότητας για ένα μόνο εκπρόσωπο στους αγρότες. 'Ετσι κάναμε μία προσπάθεια να φύγουν από τη μέση οι μεσάζοντες που δημιουργούσαν και ένα πλαίσιο συναλλαγής του πραγματικού κομιζόμενου βαμβακιού.

Επίσης πρέπει να πούμε ότι με την απόφαση που ισχύει υπάρχει λογαριασμός όπου κατατίθεται και η εμπορική αξία και η ενίσχυση για τον παραγωγό. Αυτά έχουν γίνει αποδεκτά και έχουν διευκολύνει ώστε να αποφεύγονται φαινόμενα που σε όλους μας είναι γνωστά. 

Τέλος στο συμβούλιο υπουργών του Σεπτεμβρίου έθεσα το θέμα να αποδίδονται απευθείας οι επιδοτήσεις στους παραγωγούς και αυτή η συζήτηση έχει αρχίσει στην Ευρωπαϊκή 'Ενωση. 

ΠΡΟΕΔΡΟΣ (Απόστολος Κακλαμάνης): Ο κ. Αδαμόπουλος έχει το λόγο.

ΓΙΩΡΓΟΣ ΑΔΑΜΟΠΟΥΛΟΣ: Κύριε Πρόεδρε και κύριοι συνάδελφοι, άκουσα με προσοχή τον κύριο Υπουργό και πρέπει να του πω ότι το 1996 ήταν η περίοδος εκείνη που έχουμε τη μειωμένη τιμή και τη μειωμένη ποσότητα. Πρέπει να γνωρίζετε ότι τα περασμένα χρόνια όπως 1993, 1994 και 1995 δεν είχαμε τέτοια προβλήματα.

'Ενα άλλο θέμα είναι οι 40 δρχ. που θα δοθούν με πρωτοβουλία του κυρίου Πρωθυπουργού και θα ήθελα να ξέρω πότε θα γίνει αυτό.

Τώρα όσο για τα μέτρα που είπατε και τα οποία έχουν σχέση με την αποφυγή διπλοζυγισμάτων, θα δούμε κατά πόσο είναι αποτελεσματικά. Νομίζουμε ότι έτσι θα διασφαλιστούν και θα γίνει η εξυγίανση των κυκλωμάτων.

Επίσης θέλουμε να πάρετε θέση, κύριε Υπουργέ -το ζητούν όλοι οι αγρότες- σχετικά με το πλαφόν στο βαμβάκι. Πρέπει να πάρετε μία γενναία απόφαση και είτε να απαλλάξετε τους μικρούς παραγωγούς μέχρι πενήντα τόνους από οποιουδήποτε είδους ποινή είτε να γνωρίζουν οι συγκεκριμένοι παραγωγοί, πότε θα καλλιεργήσουν έστω μικρότερες ποσότητες, αλλά που θα πάρουν όμως την τιμή που προβλέπεται από την Ευρωπαϊκή 'Ενωση.

Επίσης συμφωνούν ώστε να υπάρχει μεγαλύτερη συμμετοχή από αυτήν του 2% για τις αποζημιώσεις, αρκεί να καλύπτονται για το 100% των ζημιών. Εδώ πρέπει να γίνει μια τροποποίηση από τον ΕΛΓΑ.

'Ενα άλλο θέμα, κύριε Υπουργέ, είναι το μητρώο των αγροτών. Είναι διαχρονικό και μεγάλο ζήτημα γιατί έτσι θα εξυγιανθεί ο αγροτικός κόσμος και σε τελική ανάλυση θα αναπνεύσει. Παρακαλώ να μας πείτε πότε προβλέπεται να υλοποιηθεί και αυτό το μέτρο.

ΠΡΟΕΔΡΟΣ (Απόστολος Κακλαμάνης): Να μου επιτρέψετε, κύριοι συνάδελφοι, να συγχαρώ τον κ. Αδαμόπουλο, γιατί μέσα σε δύο λεπτά ανέπτυξε έξι ερωτήματα από την ερώτησή του.

Ο Υπουργός Γεωργίας κ. Τζουμάκας έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, θα προσπαθήσω να τον μιμηθώ.

Το θέμα που τέθηκε, ότι θα μπορούσαν οι καλλιεργητές μέχρι πενήντα τόνους να εντάσσονται στο παραδοσιακό καθεστώς που ισχύει στην Ευρωπαϊκή 'Ενωση, αυτό υπήρχε παλιά, αλλά γινόταν καταστρατήγηση γιατί όλοι εμφάνιζαν κατατμημένη την παραγωγή τους ανά είκοσι πέντε στρέμματα με την αλλαγή του συστήματος ενσωματώθηκαν αυτές οι απαιτήσεις των μικροκαλλιεργητών στο όλο σύστημα.

'Οσο για τον ΕΛΓΑ καταβάλλει μεγάλη αποζημίωση σε σχέση με τα δεδομένα και τους συντελεστές που ισχύουν σε άλλες ευρωπαϊκές χώρες. Πάντως έχουμε ξεκινήσει μία συζήτηση με τη διοίκηση του ΕΛΓΑ ώστε να δούμε στο σύνολο της φυτικής παραγωγής γιατί υπάρχουν μεγάλα προβλήματα.

Ακόμη θα ήθελα να πω, ότι πράγματι είναι δύσκολο να ελεγχθούν τα μέτρα και οι κανονισμοί, που έχουμε επιβάλλει για το βαμβάκι, γιατί το δίκτυο είναι από ανθρώπους και είναι γνωστές ορισμένες δραστηριότητες, που προσπαθούμε να τις αποφύγουμε. Το 40δραχμο θα δοθεί. 'Εχει αρχίσει να δίνεται. 'Εχει υπογραφεί η σύμβαση ανάμεσα στην Κυβέρνηση και τη διοίκηση της Αγροτικής Τράπεζας.

Επίσης θα ήθελα να πω ότι στο Συμβούλιο Υπουργών στην Ευρωπαϊκή 'Ενωση, του Σεπτεμβρίου, εκτός από το ότι ζητήσαμε να πηγαίνουν οι επιδοτήσεις πλέον κατευθείαν στους παραγωγούς, ζητήσαμε να αρχίσει η συζήτηση για νέο πλαφόν στο βαμβάκι και να ανοίξει η συζήτηση για τον κοινοτικό προϋπολογισμό, γιατί τα 770 MECU είναι ένα πάρα πολύ περιοριστικό ποσό για την Ελλάδα.

(Στο σημείο αυτό, την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Τέλος, θα ήθελα να πω ότι η Κυβέρνηση έχει από την πλευρά της κάνει το καθήκον της σχετικά με το μητρώο αγροτών. Υπογράψαμε τις συμφωνίες, υπογράψαμε τις συμβάσεις και υπογράψαμε και τις διϋπουργικές αποφάσεις. Τώρα η ΠΑΣΕΓΕΣ έχει αναλάβει το έργο και όταν εμφανίσει δραστηριότητες ή παραγγείλει δραστηριότητες για την εξέλιξη του έργου, θα υπάρξουν από το Υπουργείο Γεωργίας τα κονδύλια, για τα οποία υπάρχουν δεσμεύσεις από τις συμφωνίες.

ΓΙΩΡΓΟΣ ΑΔΑΜΟΠΟΥΛΟΣ: Θα δοθεί το 40δραχμο ή θα παρακρατηθεί, αν χρωστάει κάποιος;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Αυτό θα εξαρτηθεί από το πώς θα διαμορφωθεί η τελική τιμή. Τώρα θα καταβληθούν οι 40 δρχ., όπως ανακοίνωσε ο Πρωθυπουργός.

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη στην ημερήσια διάταξη Επίκαιρη Ερώτηση είναι η με αριθμό 87/30.10.96 του Βουλευτή της Νέας Δημοκρατίας κ. Αντωνίου Φούσα, προς τον Υπουργό Υγείας και Πρόνοιας, σχετικά με τις ελλείψεις στη δημόσια υγεία στο Νομό Ιωαννίνων και τη λήψη των αναγκαίων μέτρων.

Η Επίκαιρη Ερώτηση έχει ως εξής:

"Το πρόσφατο μεγάλο πρόβλημα της Ελεούσας Ιωαννίνων με τα μαζικά κρούσματα γαστρεντερίτιδος και την εισαγωγή εκατοντάδων κατοίκων στα δύο νοσοκομεία από το μολυσμένο νερό του τοπικού δικτύου υδρεύσεως, απέδειξε κατά τον πλέον σαφή τρόπο ότι το κράτος έχει μεγάλες και επικίνδυνες ελλείψεις στα θέματα προστασίας της δημόσιας υγείας.

Συγκεκριμένα στη Νομαρχία Ιωαννίνων: 1. Δεν υπηρετεί νομίατρος υγειονολόγος εδώ και δύο περίπου χρόνια και ούτε άλλος ιατρός υγειονολόγος.

2. Οι υπηρετούντες επόπτες υγείας είναι αδύνατο να ανταποκριθούν στις αυξημένες ανάγκες, παρά τις φιλότιμες προσπάθειές τους.

3. Υπάρχει έλλειψη σχολιάτρων και δε γίνεται έλεγχος στα σχολεία και στα κυλικεία των σχολείων, όπου διακινούνται υλικά απαγορευμένα ή και ύποπτα και επικίνδυνα για την υγεία των μαθητών.

Για όλα τα θέματα αυτά, η Νομαρχία Ιωαννίνων, οι δήμαρχοι και οι πρόεδροι των κοινοτήτων, αλλά και ο Ιατρικός Σύλλογος Ιωαννίνων έχουν κατ' επανάληψη προβεί σε διάφορες έγγραφες και προφορικές διαμαρτυρίες.

Κατόπιν των ανωτέρω, ερωτάται ο κύριος Υπουργός Υγείας-Πρόνοιας 1) εάν είναι ενήμερος για τα παραπάνω προβλήματα υγείας στο Νομό Ιωαννίνων 2) για ποιο λόγο δεν υπηρετούν σήμερα στο Νομό Ιωαννίνων, που είναι ακριτικός και από τους πλέον ευαίσθητους σε θέματα υγείας στη Χώρα μας, νομίατρος, επαρκής αριθμός εποπτών υγείας και σχολίατροι και 3) σε ποιες άμεσες ενέργειες προτίθεται να προβεί για την αντιμετώπιση του μεγάλου και επικίνδυνου αυτού σημερινού προβλήματος".

Ο Υφυπουργός Υγείας και Πρόνοιας κ. Εμμανουήλ Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, γι' αυτό καθεαυτό το περιστατικό της επιδημίας γαστρεντερίτιδος που με την επίκαιρη ερώτησή του φέρνει ο αγαπητός συνάδελφος κ. Φούσας στη Βουλή, της γαστρεντερίτιδος που έπληξε την κοινότητα Ελεούσα Ιωαννίνων, το Υπουργείο μας ανταποκρίθηκε άμεσα με την αποστολή υγειονολόγου -Κυριακή ήταν, προσωπικά ασχολήθηκα, κύριε Φούσα- για επιτόπια αυτοψία και τεχνική συνδρομή. Ο εν λόγω υγειονολόγος διενήργησε υγειονομική αναγνώριση του συστήματος ύδρευσης της κοινότητας Ελεούσας, επισκέφθηκε τη νομαρχία και το νοσοκομείο και συνεργάστηκε με τους αρμόδιους τοπικούς παράγοντες και για την αντιμετώπιση του προβλήματος έδωσε προφορικές οδηγίες και συνέταξε λεπτομερή έκθεση, που απεστάλη από εμένα στη συνέχεια προς το νομάρχη με την παράκληση για τη λήψη όλων των προτεινόμενων μέτρων, προκειμένου να εξυγιανθεί το σύστημα της ύδρευσης και να διασφαλιστεί αποτελεσματικά η δημόσια υγεία.

Στη συνέχεια, παρακολουθήσαμε το θέμα και νομίζω ότι από αυτή τη σκοπιά τα πράγματα πήγαν καλά και αντιμετωπίσαμε ...

ΑΝΤΩΝΙΟΣ ΦΟΥΣΑΣ: Κατόπιν εορτής.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): 'Ετσι γίνεται πάντα, κύριε Φούσα, στις επιδημίες. Αν μπορούσαμε να προβλέψουμε ότι η ραγδαία βροχή θα διαβρώσει το δίκτυο να γίνει μόλυνση του νερού, να έχουμε αυτήν τη γαστρεντερίτιδα, βεβαίως δε θα είχε συμβεί αυτό που συνέβη, για το οποίο και λυπηθήκαμε και βεβαίως πήραμε τα μέτρα, που μπορούσαμε να πάρουμε.

Τώρα όσον αφορά τα άλλα θέματα που βάζετε στην επίκαιρη ερώτησή σας θέλω να πω ότι είναι πάρα πολλά.

Βάζετε βέβαια ένα πάρα πολύ σημαντικό θέμα, το πρόβλημα της έλλειψης νομιάτρων-υγειονολόγων και το πρόβλημα της έλλειψης εποπτών δημόσιας υγείας. Αυτό είναι ένα μεγάλο θέμα μας απασχολεί και εμάς πάρα πολύ, κύριε Φούσα.

'Οπως ξέρετε, βέβαια, από τον Ιούνιο του 1995 κατηργήθησαν όλες οι κενές οργανικές θέσεις των διευθύνσεων υγείας και πρόνοιας όλων των περιφερειακών υπηρεσιών του Υπουργείου μας και έχουν υπαχθεί στη Νομαρχιακή Αυτοδιοίκηση. Αυτό βέβαια δεν σημαίνει ότι εμείς σαν Υπουργείο Υγείας και Πρόνοιας δεν θα ενδιαφερθούμε και δεν θα δώσουμε έμφαση και προτεραιότητα στη στελέχωση των διευθύνσεων υγείας και πρόνοιας των Νομαρχιών. Είναι ένα μεγάλο θέμα αλλά πρέπει να σας πω ότι το 1995 είχαμε κάνει προκήρυξη για πλήρωση θέσεων υγειονολόγων-νομιάτρων και δυστυχώς δεν είχαμε προσέλευση γιατρών. Υπήρξε απροθυμία.

Είναι ένα θέμα που και αυτό μας απασχολεί τώρα στο νομοσχέδιο το οποίο ετοιμάζουμε -και θέλω να πιστεύω ότι θα κατατεθεί μέσα στο 1996- γι' αυτό και ένα τμήμα του νομοσχεδίου αναφέρεται στα θέματα δημόσιας υγείας και αναβαθμίζουμε τη θέση του νομιάτρου και ελπίζουμε με όλες τις ρυθμίσεις που θα καθιερώσουμε να υπάρξουν κίνητρα, ώστε να έχουμε προσέλευση σε μία μελλοντική προκήρυξη, που οι νομαρχιακές αυτοδιοικήσεις πια, σε συνεργασία με το Υπουργείο Εσωτερικών, θα κάνουν.

'Οσον αφορά τα θέματα για τους διακινούμενους λαθρομετανάστες: Οσάκις αυτοί εντοπίζονται εφαρμόζονται όλα τα μέτρα που αναφέρονται στις τελευταίες εγκυκλίους που έχουμε στείλει. Εδώ έχω και την τελευταία εγκύκλιο που έχουμε στείλει σε όλες τις διευθύνσεις υγείας. 

'Οσον αφορά τα κυλικεία των σχολείων αυτά ελέγχονται τακτικά, κυρίως ως προς την υγιεινή κατάσταση των προσφερομένων τροφίμων, σύμφωνα και με πρόσφατη σχετική εγκύκλιο μας, αντίγραφο της οποίας νομίζω σας έχουμε στείλει αλλά έχω και εδώ μαζί μου και αν θέλετε να σας το αναγνώσω. Εμείς από πλευράς Υπουργείου παρά τις ελλείψεις τις οποίες ομολογούμε στο Κοινοβούλιο, κάνουμε ό,τι μπορούμε και παρά το ότι έχουμε λίγο προσωπικό η Χώρα μας πρέπει να ξέρετε ότι βρίσκεται σε πάρα πολύ κατάσταση διεθνώς όσον αφορά τη δημόσια υγεία.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Φούσας έχει το λόγο.

ΑΝΤΩΝΙΟΣ ΦΟΥΣΑΣ: Ευχαριστώ, κύριε Υπουργέ, για την ενημέρωση, αλλά πρέπει να σας πω ότι φοβάμαι πως δεν έγινε και πολύ αντιληπτή η επίκαιρη ερώτησή μου.

Επισημαίνω και υπογραμμίζω πως το πρόβλημα της Ελεούσας για το οποίο οδηγήθηκαν περίπου διακόσιοι έως τριακόσιοι κάτοικοι του χωριού στα δύο νοσοκομεία, ανέδειξε το εξής μεγαλύτερα προβλήματα: Πρώτον το πως σήμερα συντηρούνται τα δίκτυα υδρεύσεως σε όλες τις κοινότητες όπως και στη συγκεκριμένη κοινότητα της Ελεούσας. Δηλαδή, μπορεί στ' αλήθεια ο πρόεδρος της κοινότητας, ο οποίος δεν μπορεί να γνωρίζει, ή κάποιος κάτοικος, να κάνει τη χλωρίωση που χρειάζεται, το νερό, να κάνει τον έλεγχο που χρειάζεται -αυτό είναι ένα μέγα θέμα που θα ήθελα πράγματι μία απάντηση- και συνεχίζει να πιστεύει το Υπουργείο ότι κατ' αυτόν τον τρόπο μπορούν να προλαμβάνονται, και όχι κατόπιν εορτής, 
αυτά τα προβλήματα, όπως αυτό που ανέκυψε στην Ελεούσα;

Δεύτερον, υπογράμμισα και επαναλαμβάνω ότι οφείλεται το γεγονός αυτό και στην έλλειψη νομιάτρου στο Νομό Ιωαννίνων και παρακαλώ απαντήστε μου για ποιό λόγο ο νομίατρος, που υπηρετούσε πριν από ενάμισι έως δύο χρόνια στα Γιάννενα, μετατέθηκε στην πολύ μικρή νομαρχία Θεσπρωτίας, όπου πράγματι εκεί δεν υπάρχουν οι ανάγκες που έχει ο Νομός Ιωαννίνων; Εγώ ξέρω γιατί -δεν είναι όμως του παρόντος, και κατ' ιδίαν θα σας εξηγήσω αν θέλετε το γιατί- αλλά δε θέλω στο σημείο αυτό να το αναφέρω. Δεν έχετε εσείς, προσωπικά, εξάλλου, ευθύνη. Πάντως αδικαιολόγητα μετετέθη εκεί.

Τρίτον, τι συμβαίνει με τους επόπτες υγείας, όπου εκεί στα Ιωάννινα πρέπει να υπηρετούν δώδεκα και υπηρετούν μόνο πέντε ή έξι αλλά βέβαια οι σημερινές συνθήκες είναι για είκοσι.

Τέταρτον, δεν σας μίλησα εγώ για τα κυλικεία. Εγώ σας είπα πως δεν υπηρετεί κανένας σχολίατρος στην Νομαρχία Ιωαννίνων.

Πέμπτον, δεν σας είπα αν κάνετε ελέγχους, ή όχι. Σας είπα και επαναλαμβάνω, πως το πρόβλημα της λαθρομετανάστευσης είναι μέγα, το πρόβλημα των φορέων με μικρόβια από την Αλβανία είναι μέγα, τα προϊόντα που εισέρχονται στην Ελλάδα είναι πολύ μολυσμένα και πολλά, και επαναλαμβάνω, πως το πρόβλημα είναι πολύ μεγάλο. Θεωρώ ότι εσείς προσωπικά κάνετε ασφαλώς προσπάθεια, αλλά δεν είναι εκείνη που κανείς ανέμενε και αναμένει.

Βεβαίως στείλατε αυτόν τον επόπτη υγειολόγο, όπως είπατε, αλλά ακριβώς η έκθεση αυτή του υγειολόγου υπογραμμίζει το μέγα πρόβλημα που υπάρχει, την οποία ασφαλώς διαβάσατε και παρακαλώ να την προσέξετε καλύτερα.

Τέλος, αναφέρομαι στο έγγραφο της νομαρχίας πολύ πριν και στο έγγραφο sos του Ιατρικού Συλλόγου Ιωαννίνων, για τα προβλήματα τα οποία σας ανέφερα.

ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Δυο λόγια θα πω, κύριε Πρόεδρε.

Συμφωνούμε ότι η έλλειψη προσωπικού, την οποία, επαναλαμβάνω, δεν έχουμε πρόβλημα να αναγνωρίσουμε, είναι μια βασική αιτία για τα προβλήματα που δημιουργούνται κατά καιρούς σε διάφορες περιοχές της χώρας. 'Ομως το πρόβλημα της επιδημίας της γαστρεντερίτιδος όσοι νομίατροι και αν υπηρετούσαν στα Γιάννενα, αγαπητέ συνάδελφε, δεν μπορούσαν να το προβλέψουν. 

ΑΝΤΩΝΙΟΣ ΦΟΥΣΑΣ: Αφού είναι θέμα ελέγχου του δικτύου.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Σας παρακαλώ! Υπήρξε μια πλημμύρα, μια διάβρωση του δικτύου, μολύνθηκε το νερό χωρίς να το προλάβει ο κοινοτάρχης. Δεν μπορούσαν να το προβλέψουν, το γνωρίζετε πολύ καλά.

ΑΝΤΩΝΙΟΣ ΦΟΥΣΑΣ: Χλωρίωση γίνεται;

ΠΡΟΕΔΡΕΥΩΝ (Παναγιώτης Ν.Κρητικός): Κύριε συνάδελφε, σας παρακαλώ!

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Βεβαίως γινόταν. Εμείς πιστεύουμε ότι με το νομοσχέδιο που σας είπα -ελπίζουμε να κατατεθεί μέσα στο 1996- προβλέπουμε και για το σχολίατρο και αναβαθμίζουμε το θεσμό του νομιάτρου και αυτά τα βασικά προβλήματα θα λυθούν με τη νέα προκήρυξη που οι νομαρχιακές αυτοδιοικήσεις θα πραγματοποιήσουν στους νομιάτρους και στους σχολιάτρους. Και θα έχουμε προσέλευση σίγουρα νομιάτρων, γιατί τους εξομοιώνουμε με τους ιατρούς του ΕΣΥ.

ΠΡΟΕΔΡΕΥΩΝ (Παναγιωτης Ν.Κρητικός): Η τρίτη στην ημερήσια διάταξη με αριθμό 90/30.10.96 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη των αναγκαίων μέτρων στήριξης της ελληνικής χαλυβουργίας, έχει ως εξής:

"Σε πορεία συρρίκνωσης βρίσκεται η ΧΑΛΥΒΟΥΡΓΙΚΗ Α.Ε.. Τελευταίο επεισόδιο αποτελεί η ανακοίνωση του κλεισίματος του τμήματος παραγωγής σιδήρου- μπετόν και της μείωσης επί προσωπικού κατά εκατόν πενήντα άτομα. Η εξέλιξη αυτή συμβαίνει σε μια περίοδο που αρχίζει η κατασκευή μεγάλων έργων και αποτελεί συνέχεια μιας μακράς πορείας: Το 1980 με απόφαση του ΕΚΑΧ έκλεισαν οι δυο υψηκάμινοι οι μόνες που υπήρχαν στη Χώρα μας και απολύθηκαν χίλιοι τριακόσιοι εργαζόμενοι. Πριν λίγους μήνες έκλεισε το τμήμα ηλεκτρικών κλιβάνων, τέθηκε σε εκ περιτροπής λειτουργία το τμήμα παραγωγής σιδήρου και τέθηκε σε κίνδυνο η απασχόληση διακοσίων πενήντα εργαζόμενων. 'Ολα αυτά αποτελούν αλλεπάλληλα πλήγματα που καταφέρνουν η εκ Βρυξελλών καθοδηγούμενη κυβερνητική πολιτική και η εργοδοτική ασυδοσία ενάντια στην παραγωγική βάση και στο ανθρώπινο δυναμικό της Χώρας.

Ερωτώνται οι κύριος Υπουργοί ποιά είναι τα μέτρα που πρόκειται να πάρει η Κυβέρνηση και πότε ώστε να διαμορφωθούν και να εφαρμοστούν κλαδικές πολιτικές στήριξης του χαλυβουργικού κλάδου, να ελεγχθούν ποσοτικά και ποιοτικά οι εισαγωγές χάλυβα, να καθιερωθεί ποσοστό ελληνικού σιδήρου στα μεγάλα δημόσια έργα και να δημιουργηθεί ενιαίος φορέας χαλυβουργίας με κορμό τη ΛΑΡΚΟ;".

Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ.Εργασίας και Κοινωνικών Ασφαλίσεων): Σε σχέση με την ερώτηση του συναδέλφου έχω να πω το εξής: Αναμφίβολα η πολιτική ενίσχυσης πρέπει να ενταχθεί μέσα στις γενικότερες διατάξεις που προβλέπονται από την Ευρωπαϊκή 'Ενωση. Στην Ευρωπαϊκή 'Ενωση προβλέπονται βιομηχανικές πολιτικές οριζοντίου μορφής όμως μόνο, τέτοιες που καλύπτουν όλους τους κλάδους της βιομηχανίας. Οι παρεκκλίσεις, δηλαδή η λήψη μέτρων κλάδικής βιομηχανικής πολιτικής επιτρέπεται κατά περίπτωση, όταν υπάρχουν ορισμένοι τομείς που χαρακτηρίζονται σε κρίση. Ειδικά, όμως, για τη χαλυβουργία οι παρεμβάσεις αυτές πρέπει να έχουν ενταχθεί σε πλαίσια τα οποία έχουν προδιαγραφεί από την Κοινότητα και υπάρχουν τρεις παρεμβάσεις.

Η μια δυνατότητα παρέμβασης περιγράφηκε ήδη με βάση τη συνθήκη της ΕΚΑΧ. Είναι παρεμβάσεις και ενισχύσεις που δίνονται μόνο όταν υπάρχει αναδιάρθρωση της παραγωγής -αναφέρεται μια τέτοια περίπτωση στην ίδια την ερώτηση του συναδέλφου- είτε μπορούν να γίνουν σε θέματα κρατικών προμηθειών -το αξιοποιεί αυτό η Ελληνική Κυβέρνηση προωθούνται στο θεσμό των προγραμματικών συμφωνιών για να στηρίξει την εγχώρια παραγωγή- είτε αναφέρονται σε πρακτικές αντιμετώπισης του νταμπιγκ από εισαγωγές τρίτων χωρών. Ωστόσο οι διαδικασίες που επιβάλλονται και σ' αυτόν τον τομέα από την Ευρωπαϊκή 'Ενωση είναι ιδιαίτερα χρονοβόρες και προϋποθέτουν στοιχειοθέτηση και απόδειξη των σχετικών πρακτικών. 

'Oσον αφορά τώρα το θέμα των εισαγωγών από τις τρίτες χώρες, οι εισαγωγές από τις τρίτες χώρες δεν είναι ανεξέλεγκτες. Υπάγονται στα πλαίσια και στις διαδικασίες της Υπηρεσίας Εξωτερικού Εμπορίου του ΥΠΕΘΟ.

Πρέπει να πω δε ότι όσον αφορά τον ποιοτικό έλεγχο των εισαγομένων προϊόντων, υπάρχει σήμα ποιότητας, που επιβάλλεται σε προϊόντα που αφορούν την υγεία και την ασφάλεια των καταναλωτών. Ως εκ τούτου, με απόφαση του 1995, το Υπουργείο Ανάπτυξης έχει ρυθμίσει τα θέματα ποιότητας του χάλυβα οπλισμού σκυροδέματος, που εισάγεται ή παράγεται στον ελληνικό χώρο και καθορίζει με αυτήν την απόφαση τα υποχρεωτικά για τις εισαγωγές τεχνικά χαρακτηριστικά του προϊόντος αυτού και επιβάλλει επιπλέον αυστηρούς ελέγχους για την εισαγωγή και διακίνησή του.

'Οσον αφορά το τρίτο θέμα που αναφέρατε, για τον ενιαίο φορέα, είναι γνωστό ότι ο κλάδος της χαλυβουργίας υπάγεται στη Συνθήκη ΕΚΑΧ, δηλαδή στη Συνθήκη του 'Ανθρακα και Χάλυβα, ενώ η ΛΑΡΚΟ υπάγεται στη Συνθήκη της 'Ενωσης. Ο κλάδος όμως της χαλυβουργίας στην Ελλάδα, ανήκει σχεδόν εξ ολοκλήρου στον ιδιωτικό τομέα, με εξαίρεση την Ανώνυμη Ελληνική Εταιρεία Χάλυβα και επομένως, ως Κυβέρνηση δεν μπορούμε να παρέμβουμε στις αποφάσεις των ιδιοκτητών της. 



Επομένως, η δημιουργία ενιαίου φορέα χαλυβουργίας, με κορμό τη ΛΑΡΚΟ, δεν είναι εφικτή.

'Οσον αφορά την καθιέρωση ποσοστού ελληνικού σιδήρου στα δημόσια έργα, η καθιέρωση των υποχρεωτικών προτύπων και οι εφαρμοστικές διαδικασίες στο θέμα των προμηθειών των εξαιρουμένων τομέων, αυτό το σκοπό ακριβώς έχουν, όπως προηγουμένως ανέφερα.

'Οσον αφορά το θέμα των εργαζομένων, έχει γίνει ήδη μια παρέμβαση του Υπουργείου Εργασίας. Καταφέραμε και πετύχαμε μια προθεσμία σημαντική ίσως για τον καιρό που ζούμε και για τους εργαζόμενους που ήθελε να θέσει σε διαθεσιμότητα η εταιρεία. 

Κατοχυρώσαμε ένα διάλογο μεταξύ εργοδοτών και εργαζομένων, που θα διεξαχθεί αυτήν την εβδομάδα, επί τω σκοπώ να αναζητηθούν κοινά αποδεκτές λύσεις, προκειμένου και η Χαλυβουργική να μείνει ως βιομηχανική επιχείρηση και να δοθούν κίνητρα εθελουσίας εξόδου για την όποια αναγκαία μείωση προσωπικού υπάρχει, χωρίς να υπάρξουν απολύσεις. 

'Οσον αφορά το διάλογο αυτό, η παρουσία και η βοήθεια του Υπουργείου Εργασίας θα συνεχίσει να υπάρχει.

Ευχαριστώ.

ΠΡΟΕΔΡΕΥΩΝ(Παναγιώτης Ν.Κρητικός): Ο κ. Κωστόπουλος έχει το λόγο.

ΔΗΜΗΤΡΙΟΣ Β.ΚΩΣΤΟΠΟΥΛΟΣ(Ε'Αντιπρόεδρος της Βουλής): Κύριε Πρόεδρε, δεν ξέρω αν φωτιστήκατε εσείς, αλλά δε ζητούσαμε αυτήν την απάντηση από την Κυβέρνηση. Η κατάσταση είναι δραματική, θα υποστηρίζαμε, χωρίς να χρωματίζουμε, καθόλου τα πράγματα.

'Οταν ξεκίνησε αυτή η επιχείρηση, η χαλυβουργική ή αν θέλετε στο μάξιμουμ της απόδοσής της, είχε τρεις χιλιάδες πεντακοσίους εργαζόμενους. Αυτή τη στιγμή δουλεύουν πεντακόσιοι πενήντα. Με τα μέτρα που παίρνονται και αφού ο Υφυπουργός μας είπε πως κατάφεραν να αναστείλουν διαθεσιμότητες και απολύσεις για ένα διάστημα, θα πέσουν στους τετρακόσιους και σε λίγο καιρό, θα μπει λουκέτο. Αυτή είναι η κατάσταση.

Ποιά είναι η στάση της Κυβέρνησης; Να αφήσει τα πράγματα μοιραία να οδηγούνται στο λουκέτο, επειδή οι συνεταίροι -τι σόι συνεταιρισμός είναι αυτός, δεν μπορεί να το καταλάβει κανένας-αποφασίζουν πριν από μας για μας; Ποιά είναι η βιομηχανική πολιτική της Κυβέρνησης; Παλαιότερα, είχε κάνει κάποιες μελέτες για κλαδικές πολιτικές, ήταν ολόκληροι τόμοι. 'Ηταν γενικά θετικά πράγματα, είναι γεγονός αυτό, τα οποία, όμως, έχουν πάει όλα στο συρτάρι, ήταν λόγια, όπως αποδείχθηκε.

Ζήτησε το Σωματείο συνάντηση με το Υπουργείο Βιομηχανίας, που είναι το αρμόδιο Υπουργείο, γιατί γνωρίζει καλύτερα το αντικείμενο. Το Υπουργείο Εργασίας ασχολείται με τα εργασιακά, τις απολύσεις και τις διαθεσιμότητες. Η συνάντηση αυτή, με το Βιομηχανίας όμως, δεν έγινε. Αυτήν τη στιγμή η Ελλάδα παίρνει σίδερο, μπετόβεργες, από διάφορες χώρες, όπως λ.χ. από την Τουρκία.

Ξαναβάζω λοιπόν το ερώτημα: Η Κυβέρνηση θα λέει "αυτές είναι οι διαταγές", ή αν θέλετε "οι οδηγίες" ή θα πει και ένα "όχι" σ'αυτές τις διαταγές, σ'αυτές τις οδηγίες, για να περισώσουμε ό,τι δύναται να περισωθεί; Γίνεται να υπάρχει ανεπτυγμένη χώρα χωρίς να έχει ποδάρια βιομηχανικά, ποδάρια νέων τεχνολογιών; Σας ρωτάω, κύριε Υπουργέ. Γίνεται χώρα ανεπτυγμένη με υπηρεσίες, γίνεται χώρα ανεπτυγμένη με το να κλείνουν καθημερινώς τα εργοστάσια;

Δεν μπορούμε να απαντήσουμε καταφατικά εμείς σαν Κομμουνιστικό Κόμμα Ελλάδας και ο κύριος Υφυπουργός δεν μας απάντησε σ'αυτά τα δραματικά ερωτήματα.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Η κατάσταση στην ελληνική βιομηχανία δεν είναι ρόδινη. Πρέπει όλοι να αντιληφθούμε ότι είμαστε σε εποχή αναδιάρθρωσης και ιδιαίτερα των παραδοσιακών κλάδων της ελληνικής βιομηχανίας και αυτό σημαίνει ότι η αναδιάρθρωση θα έχει και το δικό της κόστος.

Το γιατί φθάσαμε στην κατάσταση που είμαστε σήμερα, νομίζω ότι μπορούμε μιά άλλη φορά να το αναλύσουμε. Θα έλεγα όμως, ότι βιομηχανική πολιτική από την κυβέρνηση υπάρχει. Και η βιομηχανική πολιτική στηρίζεται στη δημιουργία νέων επιχειρήσεων που κατακτούν τα δικά τους συγκριτικά πλεονεκτήματα μέσα από τα επενδυτικά προγράμματα που υποβάλλονται και ενισχύονται από το Δεύτερο Κοινοτικό Πλαίσιο Στήριξης. 

Επενδύσεις γίνονται στην Ελλάδα, αλλά επενδύσεις γίνονται κύρια από νέες επιχειρήσεις με ένα δικό τους μέγεθος, συνήθως μεσαίο ή μικρό και με προδιαγραφές που αντιστοιχούν σε νέα αναπτυσσόμενα προϊόντα ή κλάδους και όχι στους παραδοσιακούς που είχαμε συνηθίσει. Στους παραδοσιακούς υπάρχει πρόβλημα. Αυτό που πρέπει να κάνουμε είναι να μελετήσουμε τρόπους προκειμένου να εγγυηθούμε με όσο το δυνατόν καλύτερους όρους την αναδιάρθρωση, τον εκσυγχρονισμό και την επιβίωση όσο το δυνατόν περισσότερων από αυτούς τους φορείς και τις βιομηχανίες, χωρίς αυτό να σημαίνει ότι μπορεί πια να γίνεται αυτό με τρόπο που να έχει το Δημόσιο ιδιοκτησία ή να δίδονται συνεχώς χρήματα, προκειμένου να επιδοτούνται και απλώς να ζούν κάποιες επιχειρήσεις. Η αναδιάρθρωση πρέπει να γίνει με όρους ανταγωνιστικότητας και επιβίωσης και αυτό σημαίνει ότι χρειάζεται διάλογος, χρειάζεται κόστος και χρειάζεται ευθύνη και ανάληψη ευθυνών απ' όλες τις πλευρές. 

'Οσον αφορά την παρέμβαση της Κυβέρνησης στα θέματα που σχετίζονται με την προστασία της εγχώριας βιομηχανίας, σας λέω ότι στις εισαγωγές έχουν καθιερωθεί ποιοτικοί έλεγχοι για την προστασία από τον αθέμιτο ανταγωνισμό και προωθούμε τις προγραμματικές συμφωνίες των ΔΕΚΟ με ελληνικές επιχειρήσεις. Μέχρι το 1997 μπορούμε να κάνουμε αυτές τις προγραμματικές συμφωνίες και να έχουν ορίζοντα και βάθος χρόνου, προκειμένου να μπορέσουμε να εκμεταλλευθούμε τις δυνατότητες που μας δίνονται -και είναι οι τελευταίες δυνατότητες- για να πετύχουμε την προσαρμογή της ελληνικής βιομηχανίας.

Ευχαριστώ.

ΠΡΟΕΔΡΕΥΩΝ(Παναγιώτης Ν. Κρητικός): Τέταρτη στην ημερήσια διάταξη είναι η με αριθμό 85/29.10.96 Επίκαιρη Ερώτηση της Βουλευτού του Συνασπισμού της Αριστεράς και της Προόδου κας Μαρίας Δαμανάκη, προς τον Υπουργό Περιβάλλοντος Χωροταξίας και Δημοσίων Εργων σχετικά με την οικονομική ενίσχυση των δήμων της Δυτικής Αθήνας για την υλοποίηση των αναπτυξιακών προγραμμάτων της περιοχής.

Η επίκαιρη ερώτηση της κας Δαμανάκη έχει ως εξής:

"Οι Δήμοι της Δυτικής Αθήνας, αποτελούν την πιο υποβαθμισμένη περιοχή της Αττικής. Οι κάτοικοι των δυτικών προαστείων βιώνουν καθημερινά τα προβλήματα του Ελληνα πολίτη στο μέγιστο βαθμό, καθώς, όπως έχει επισημάνει και ο Πρωθυπουργός στην ομιλία του στο Περιστέρι, στις 4 Σεπτεμβρίου 1996, η περιοχή αυτή χαρακτηρίζεται από περιβαλλοντική υποβάθμιση, με πυκνή δόμηση και ανυπαρξία πρασίνου καθώς και ελλιπή κοινωνική και πολιτιστική υποδομή.

Στην ίδια ομιλία του ο Πρωθυπουργός είχε αναγνωρίσει την αναγκαιότητα γοργών ρυθμών και αδιάκοπης συνέχειας των αναπτυξιακών προγραμμάτων για την αναστροφή της συνολικής εικόνας της περιοχής. 

Παραλλήλως ο κ. Σημίτης είχε εξαγγείλει προεκλογικώς στην ίδια ομιλία του την ολοκλήρωση συμφωνίας μεταξύ ΥΠΕΧΩΔΕ και δήμων της Δυτικής Αττικής, προκειμένου να διατεθούν στους τελευταίους πιστώσεις 11 δισ. δραχμών για την προώθηση έργων πρασίνου.

Ερωτάται ο κύριος Υπουργός ΠΕ.ΧΩ.Δ.Ε.:

Σε ποιο στάδιο βρίσκεται η υλοποίηση της συμφωνίας, μεταξύ του Υ.ΠΕ.ΧΩ.Δ.Ε. και των Δήμων της περιοχής για τη χορήγηση πιστώσεων ύψους 11 δισ. και πώς αυτό το ποσό θα κατανεμηθεί, εφ' όσον έχει όντως ολοκληρωθεί η συμφωνία. Ειδάλλως πότε προβλέπεται να ολοκληρωθεί και αν θα εγγραφούν οι σχετικές πιστώσεις στον προϋπολογισμό του 1997".


Ο Υπουργός Περιβάλλοντος Χωροταξίας και Δημοσίων Εργων κ. Κωνσταντίνος Λαλιώτης έχει το λόγο.

ΚΩΣΤΑΝΤΙΝΟΣ ΛΑΛΙΩΤΗΣ(Υπ. ΠΕ.ΧΩ.Δ.Ε.): Κύριε Πρόεδρε, στην ερώτησή της η κα Δαμανάκη περιγράφει τα προβλήματα των οκτώ Δήμων της Δυτικής Αθήνας, των Δήμων Περιστερίου, Αιγάλεω, Αγ. Αναργύρων, Αγ. Βαρβάρας, Πετρούπολης, Καματερού, και Ιλίου, τα Νέα Λιόσια δηλαδή που έχουν μετονομαστεί σε 'Ιλιον.

Σε αυτούς τους οκτώ δήμους ζουν και μοχθούν περίπου επτακόσιες χιλιάδες άνθρωποι. Είναι μια περιοχή με σοβαρότατα προβλήματα. Προβλήματα που φέρουν τη σφραγίδα του μεταπολεμικού μοντέλου ανάπτυξης, δηλαδή της ανάπτυξης της Αττικής, μιας ανάπτυξης χωρίς πρόβλεψη χωρίς σχέδιο κα χωρίς υποδομές.

Η Κυβέρνησή μας θεωρούσε πάντα αναγκαίο και σκόπιμο, κατά τη διάρκεια της περιόδου 1981-1989, να θέσει σε προτεραιότητα τα έργα και τις παρεμβάσεις για την αναβάθμιση της ποιότητας ζωής σ'αυτές τις περιοχές και το ίδιο έκανε και κάνει από το 1993 μέχρι σήμερα.

Τα έργα υποδομής τα οποία έχουν σχεδιαστεί, προωθούνται και εκτελούνται γι'αυτές τις περιοχές -και είναι έργα παρέμβασης πνοής που έχουν σχέση με τις υποδομές, με τον κοινωνικό εξοπλισμό, με τα δίκτυα ποιότητας ζωής- έχουν προϋπολογισμό περίπου 102.000.000.000. Μέσα σ'αυτά τα 102.000.000.000 υπάρχει ένα πρόγραμμα με ξεχωριστούς πόρους που χρηματοδοτείται από το Ειδικό Ταμείο Εφαρμογής Ρυθμιστικών και Πολεοδομικών Σχεδίων, από το λεγόμενο Ε.Τ.Ε.Ρ.Π.Σ.

Αυτό το πρόγραμμα το έχουμε επεξεργαστεί μετά από κοινές συναντήσεις με τις Δημοτικές Αρχές.'Ηδη αυτό το πρόγραμμα υλοποιείται, διότι έχουν γίνει χρηματοδοτήσεις περίπου 1.700.000.000. Αυτό το πρόγραμμα έχει συνολικό προϋπολογισμό 11 δισ. περίπου και εντάσσεται στο ΑΤΤΙΚΗ S.O.S.'Εχει μια δική του συνοχή και ιεράρχηση, γιατί θεωρούμε ότι θα πρέπει και αυτοί οι Δήμοι να είναι σύγχρονες ανθρώπινες πόλεις, να έχουν παραγωγική και κοινωνική συνοχή, να είναι πόλεις με πολιτισμική και με περιβαλλοντική ταυτότητα.

Ακριβώς γι'αυτό το λόγο, έχουμε συμφωνήσει με τους Δημάρχους, με τις δημοτικές κινήσεις και εκφράσεις, με τους δημοτικούς φορείς να γίνει κατανομή για έργα υπερτοπικής σημασίας, για έργα διαδημοτικής σημασίας, για έργα δημοτικής και τοπικής αναφοράς.

Αυτά τα έργα και αυτές οι παρεμβάσεις αναφέρονται σε κάθε Δήμο και χρηματοδοτήσεις έχουν ένα χρονικό ορίζοντα μέχρι το 1999. Το ίδιο έχει γίνει και σε άλλες περιοχές.

Θα ήθελα να πω ότι αυτοί οι οκτώ Δήμοι της Δυτικής Αθήνας είναι μια από τις πιο υποβαθμισμένες περιοχές. Δεν είναι η πιο υποβαθμισμένη περιοχή της Αττικής. Υπάρχουν κι άλλες, τις οποίες έχουμε ανακαλύψει, πολύ πριν κάνουν οι αξιότιμοι κύριοι συνάδελφοι ερωτήσεις.

ΠΡΟΕΔΡΕΥΩΝ (Παναγιώτης Ν. Κρητικός):Η κα Μαρία Δαμανάκη έχει το λόγο.

ΜΑΡΙΑ ΔΑΜΑΝΑΚΗ:Κύριε Πρόεδρε, δε θέλω να σχολιάσω την τελευταία αποστροφή του κυρίου Υπουργού. Προφανώς, η δεύτερη Περιφέρεια του Πειραιά προηγείται σε ορισμένες επιλογές, για ευνόητους λόγους.

Αλλά επειδή έχω πολύ λίγο χρόνο, θέλω να μπω κατευθείαν στην ουσία. Αναφέρθηκε ο κύριος Υπουργός στην περασμένη δεκαετία του ΠΑ.ΣΟ.Κ., τη δεκαετία 1980-1990. Νομίζω ότι τα πεπραγμένα αυτής της δεκαετίας έχουν αποτυπωθεί και μάλιστα, έχουν αποτυπωθεί στην πραγματικότητα, η οποία παραμένει πάρα πολύ σκληρή για τους ανθρώπους που ζουν στους Δήμους της Δυτικής Αθήνας, στους οκτώ Δήμους, στους οποίους εγώ αναφέρομαι με την ερώτησή μου.

Η ερώτησή μου όμως, κύριε Υπουργέ, επιτρέψτε μου να πω ότι ήταν αρκετά συγκεκριμένη. Αναφέρεται στην Πρωθυπουργική εξαγγελία, η οποία αναφερόταν σε ολοκλήρωση συμφωνίας εντός του έτους για πρόγραμμα 11.000.000.000.

Πληροφορήθηκα ότι, σήμερα είχατε μία συνάντηση με τους δημοτικούς άρχοντες των Δήμων, στους οποίους αναφέρομαι. Και πράγματι, εκεί ανακοινώθηκε ένα πρόγραμμα, το οποίο έχει ένα χρονικό ορίζοντα αρκετά μακρύ, μιλούμε δηλαδή, για το 1999, γεγονός το οποίο δημιουργεί έναν ορισμένο κίνδυνο. Ο κίνδυνος είναι, φέτος να δοθούν κάποια λίγα χρήματα, να παραπεμφθούν τα υπόλοιπα στα επόμενα χρόνια και επομένως, να ακυρωθούν στην πράξη -και νομίζω ότι αντιλαμβάνεστε τι εννοώ- οι πρωθυπουργικές εξαγγελίες.

Επομένως, ένα ερώτημα, στο οποίο παρακαλώ να απαντήσετε συγκεκριμένα, είναι, τι απ'αυτά θα γραφτεί στον επόμενο προϋπολογισμό. Πρέπει να έχουμε μία εικόνα, κύριε Υπουργέ, για το τι θα απορροφηθεί μέσα στο 1997.

Από κει και πέρα, αν έχουμε αυτό το στοιχείο, μπορούμε να δούμε κατά πόσο, μέσα σε έναν ορίζοντα τριετίας -γιατί αν κατάλαβα καλά αυτή είναι η θέση σας- μπορούν να δημιουργηθούν βάσιμες ελπίδες ότι θα απορροφηθούν τα χρήματα.

Κατά τα άλλα, νομίζω και εγώ ότι είναι περιττό να συζητούμε και να διεκτραγωδούμε την κατάσταση. Νομίζω ότι όλοι και όλες το αντιλαμβανόμαστε ότι είναι δύσκολη. Το θέμα είναι ότι, εφόσον υπήρξε αυτή η Πρωθυπουργική δέσμευση, πρέπει να υλοποιηθεί.

Παρακαλώ, να έχω μια συγκεκριμένη απάντηση, για το πότε θα υλοποιηθεί.

ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υπουργός έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ.ΠΕ.ΧΩ.Δ.Ε.): Κύριε Πρόεδρε, ως Υπουργός Περιβάλλοντος, Χωροταξίας και Δημοσίων 'Εργων, ως πρόσωπο, αλλά και το Υπουργείο ως θεσμός, δεν κάνει διακρίσεις ανάμεσα στις διάφορες περιοχές. Η πολιτική μας γίνεται με αντικειμενικά κριτήρια πάντα με προτεραιότητες και ιεραρχήσεις. 'Ετσι, δε γίνεται διάκριση ανάμεσα στη Β' Πειραιώς ή στη Β' Αθηνών, ή σε άλλες περιοχές. Αυτό το ξέρουν και οι συνάδελφοι Βουλευτές, αλλά κυρίως το ξέρουν οι εκπρόσωποι της Τοπικής Αυτοδιοίκησης.

'Αρα, αντιπαρέρχομαι την οποιαδήποτε αιχμή, κυρία Δαμανάκη.

Θα ήθελα να σας πω ότι αυτά τα 11 δισ. περίπου υπάρχουν στο Ειδικό Ταμείο Ρυθμιστικών Σχεδίων και Πολεοδομικών Εφαρμογών. Αυτό το ταμείο είναι αυτοτελές, έχει τους πόρους του. Το ταμείο δεν εγγράφεται με τους πόρους του στον κρατικό προϋπολογισμό. Πρώτον, αυτό.

Δεύτερον. 'Εχει γίνει η προεργασία εδώ και αρκετό καιρό, περίπου δεκατέσσερις μήνες. Μέχρι να ολοκληρωθεί αυτό το πρόγραμμα, αρκετοί Δήμοι έχουν πάρει έναντι χρήματα για έργα, έτσι ώστε να υλοποιούνται αυτά τα έργα και να μην περιμένουν μέχρι την τελική υπογραφή της συμφωνίας. Σας είπα ότι από τα 11 δισ. περίπου, έχουν δοθεί 1.700 εκατ. περίπου, κατά το 1995 και 1996.

Αυτά τα χρήματα θα έχουν ένα χρονικό ορίζοντα, διότι θα είναι χρήματα που θα δοθούν για συγκεκριμένα έργα. Θα είναι ενάριθμοι οι προϋπολογισμοί, δε θα είναι γενικοί και αόριστοι. Θα γίνει μία προγραμματική συμφωνία και ένα πρωτόκολλο συνεργασίας και με τους οκτώ Δήμους μαζί, αλλά και με κάθε Δήμο χωριστά. 'Ετσι θα περιγράφεται το αντικείμενο, το κάθε έργο, η κάθε παρέμβαση, η κάθε δράση για την αναβάθμιση της ποιότητας ζωής και για την προστασία του περιβάλλοντος για τους οκτώ Δήμους της Δυτικής Αττικής.

Αυτό έχει γίνει και για την Β' Πειραιά, έχει γίνει και για τη Δυτική Θεσσαλονίκη, έχει γίνει για το Λαύριο, καθώς και για πάρα πολλές περιοχές. 'Οσον αφορά την Αττική εντάσσονται στο ολοκληρωμένo πρόγραμμα δράσης "Αττική S.O.S."

Oι δεσμεύσεις μας, λοιπόν, ισχύουν. Να μην έχετε τόσο μεγάλη αμφιβολία.

ΜΑΡΙΑ ΔΑΜΑΝΑΚΗ: Οι αριθμοί ευημερούν. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, με χαρά σας ανακοινώνω, ότι από τα Δυτικά Θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην 'Εκθεση της Αίθουσας "Ελευθέριος Βενιζέλος", τριάντα οκτώ μαθητές και δύο συνοδοί καθηγητές του 15ου Λυκείου Αθήνας.

Τους καλωσορίζουμε στο Κοινοβούλιο.

(Χειροκροτήματα)

Η πέμπτη στην ημερησια διάταξη υπ' αριθμόν 83/29.10.96, επίκαιρη ερώτηση, του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τον Υπουργό Εμπορικής Ναυτιλίας, σχετικά με το πρόσφατο ατύχημα στο πλοίο "Πήγασος" και τη λήψη των αναγκαίων μέτρων για την ασφάλεια στις θαλάσσιες μεταφορές, διαγράφεται, λόγω απουσίας στο εξωτερικό του ερωτώμενου Υπουργού Εμπορικής Ναυτιλίας.

Εισερχόμαστε στη συζήτηση των επικαίρων ερωτήσεων δευτέρου κύκλου.

Η η πρώτη στην ημερήσια διάταξη με αριθμό 81/29.10.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Καψή, προς τους Υπουργούς Περιβάλλοντος Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικά με τις πρόσφατες πλημμύρες στις περιοχές Αγίου Ιωάννη Ρέντη και Καμινίων και τη λήψη των αναγκαίων μέτρων για την κατασκευή των απαραίτητων αντιπλημμυρικών έργων, στην περίληψή της έχει ως εξής:

"Μια βραχείας σχετικώς διάρκειας και μέσης έντασης βροχή είχε σαν αποτέλεσμα να πλημμυρίσουν δεκάδες υπόγεια και ημιυπόγεια καταστήματα, βιοτεχνίες, αλλά και κατοικίες στα σύνορα του Αγίου Ιωάννη Ρέντη και των Καμινίων και να προκληθούν ζημίες πολλών δεκάδων εκατομμυρίων. Κυρίως, όμως, είχε σαν αποτέλεσμα να προκληθεί ζωηρή ανησυχία στα όρια του πανικού μεταξύ των κατοίκων που στο πρόσφατο παρελθόν θρήνησαν και ανθρώπινα θύματα. Οι βροχές της έκτης Οκτωβρίου υπενθύμισαν μία δραματική πραγματικότητα, ότι οποτεδήποτε βρέχει, λίγο περισσότερο του συνήθους, οι περιοχές αυτές και δη εκεί του Ρέντη, θα πλημμυρίζουν εκ του ασφαλούς και οι κάτοικοί της θα πληρώνουν βαρύ φόρο, όχι μόνο σε υλικά αγαθά, αλλά ενίοτε, συχνά ίσως και στο υπέρτατο αγαθό εκείνο της ανθρώπινης ζωής.

Ερωτάται: Το όντως μεγάλο έργο της κατασκευής αποχετευτικού αγωγού από την Π. Ράλλη έως την παραλία, ύψους 30 δισ., που εξήγγειλε ο Υπουργός ΠΕ.ΧΩ.ΔΕ., σε ποιο χρονικό ορίζοντα προβλέπεται να ολοκληρωθεί;

Ερωτάται: Εάν θα γίνουν, και πότε, τοπικά αντιπλημμυρικά έργα στις παρακείμενες του Κηφισού περιοχές;

Ερωτάται: Εάν θ' ανασταλούν, μέχρις ότου γίνουν τα τοπικά έργα στο Ρέντη, τα αντιπλημμυρικά των βορείων προαστίων που καθιστούν μεν πιο άνετη τη ζωή των κατοίκων τους, αλλά πνίγουν τους κατοίκους των υποβαθμισμένων περιοχών.

Ερωτάται: Εάν η κεντρική διοίκηση θα παρέμβει ώστε να δοθεί -σαν μέτρο άμεσης βοήθειας- λύση στη διαμάχη για τον καθαρισμό των φρεατίων έτσι ώστε τον έλεγχο και την επίβλεψη να έχουν οι Δήμοι, χωρίς όμως και αύξηση της δαπάνης καθαρισμού κατά φρεάτιο, και μάλιστα στο πενταπλάσιο όπως ζητήθηκε σε μια περίπτωση.

Ερωτάται: Ποια η προτεραιότητα έργων "στις χαμηλές περιοχές" στο σημερινό πρόγραμμα των 70 δισ., με χρονικό ορίζοντα το 2000, που εφαρμόζει η ΕΥΔΑΠ.

Ερωτάται: Τέλος, αν ο κοινοβουλευτικός έλεγχος εξικνείται σ' όλες τις βαθμίδες της διοίκησης, αν δηλαδή ο Βουλευτής έχει το δικαίωμα να συγκεντρώνει πληροφορίες -δικαίωμα που γεννά την αντίστοιχη υποχρέωση-για την άσκηση κοινοβουλευτικού ελέγχου ή αν οι μεγάλοι οργανισμοί και η Νομαρχιακή Αυτοδιοίκηση είναι εκτός παντός ελέγχου.

Ο Υπουργός ΠΕ.ΧΩ.ΔΕ., κ. Λαλιώτης έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.ΔΕ.): Κύριε Πρόεδρε, όπως εσείς έτσι και εγώ οφείλουμε να ευχαριστήσουμε το συνάδελφο κ. Καψή για την ευκαιρία που μας δίνει να κάνουμε έναν απολογισμό για το τι έχει γίνει, τι γίνεται και τι σχεδιάζεται να γίνει για τις λεγόμενες υποβαθμισμένες περιοχές του Πειραιά, όπως έκανα πριν με την ερώτηση της κας Δαμανάκη για τους οκτώ δήμους Δυτικής Αττικής.

'Εχω πει, και το επαναλαμβάνω για μία ακόμα φορά, ότι τα έργα της αντιπλημμυρικής θωράκισης και προστασίας που απαιτούνται για την Αττική, εδώ και σαράντα χρόνια και δεν έχουν γίνει, έχουν προϋπολογισμό περίπου 250 δισ. Τα έργα τα οποία έχουμε σχεδιάσει και εκτελούνται και πρόκειται να ανατεθούν είναι έργα προϋπολογισμού περίπου 100 δισ. για την περίοδο 1994-1999. Αυτό σημαίνει ότι μέσα σε τέσσερα χρόνια, καλύπτουμε περίπου το μισό του προϋπολογισμού αυτών των αναγκαίων έργων το καλύπτουμε. 'Ετσι αντιστρεφουμε ριζικά αυτή την αρνητική πραγματικότητα. Αντιστρέφουμε αυτήν την αρνητική πραγματικότητα κατά απόλυτη προτεραιότητα για τις υποβαθμισμένες περιοχές. Και αυτές είναι και οι περιοχές του Πειραιά, όπως περιγράφει ο κ. Καψής. Εδώ θα ήθελα να σας ενημερώσω, κύριοι συνάδελφοι, ότι κατά μήκος του Κηφισού, ήδη κατασκευάζονται δύο έργα τα οποία είναι σύνθετα, συνδυάζουν και το οδικό και το υδραυλικό και το αντιπλημμυρικό έργο, για την διευθέτηση του Κηφισού στις Τρεις Γέφυρες ως τον κόμβο Δυρραχίου και από τον κόμβο Δυρραχίου μέχρι τον κόμβο Καβάλας προϋπολογισμού περίπου 19 δισ.

Στις 15.10.96 κατετέθησαν οι τεχνικές και οικονομικές προσφορές για το έργο διευθέτησης του Κηφισού από την παραλιακή λεωφόρο Ποσειδώνος μέχρι τις γραμμές ΗΣΑΠ, με προϋπολογισμό περίπου 10 δισ. Για το τμήμα από τις γραμμές ΗΣΑΠ μέχρι την περιοχή της Ιεράς Οδού, η προετοιμασία για τη δημοπράτηση των έργων βρίσκεται στην τελική φάση με προϋπολογισμό περίπου 22 δισ. Σε σχέση με αυτό το τελευταίο έργο προβλέπονται να γίνουν και τα αντιπλημμυρικά έργα για τον αγωγό ομβρίων υδάτων του Ρέντη με προϋπολογισμό περίπου 1,5 δισ. Με αυτά τα έργα που ανέφερα ολοκληρώνεται σταδιακά μέχρι το 1999 η αντιπλημμυρική θωράκιση και προστατεύονται πλήρως οι Δήμοι Αιγάλεω, Ρέντη, Ταύρου και Μοσχάτου, που μέχρι τώρα ήταν Δήμοι και περιοχές χωρίς καμία θωράκιση.

Για τα υπόλοιπα, σε επίπεδο Δήμων, έργα, υπάρχουν συγκεκριμένες αναφορές κατά απόλυτη προτεραιότητα. Για την περιοχή Ρέντη και Μοσχάτου έχουν δημοπρατηθεί έργα αντιπλημμυρικά προϋπολογισμού 800 εκατ., για την περιοχή Νίκαιας και Κορυδαλλού έχουν δημοπρατηθεί αντιπλημμυρικά έργα περίπυ 800 εκατ., για δε την περιοχή Κερατσινίου έχουν δημοπρατηθεί έργα οδικά σε συνδυασμό με τη διοχέτευση ομβριων υδάτων περίπου 1,5 δισ.

Αν σ' αυτά προσθέσουμε και άλλα τα οποία πρόκειται να προκηρυχθούν στους επόμενους μήνες, για τον Κορυδαλλό, το Ρέντη, τη Νίκαια και Πειραιά που είναι 1,5 δισ., αυτό σημαίνει ότι 6 δισ. περίπου είναι οι προϋπολογισμοί των έργων που έχουν προκηρυχθεί γι' αυτές τις συγκεκριμένες περιοχές. Αυτό δεν έχει γίνει ποτέ.

Αυτό που τονίζει ο κ.Καψής, δικαιολογημένα ίσως στην ερώτησή του, θεωρώ ότι πρέπει να απαντηθεί ότι είναι υποχρεωμένοι όλοι οι Οργανισμοί όλων των Υπουργείων και ειδικά στους Οργανισμούς που εποπτεύονται από το Υ.ΠΕ.ΧΩ.ΔΕ. -έχουμε δώσει εντολή- να απαντούν σε όλους τους συναδέλφους Βουλευτές και να παρέχουν τα αναγκαία στοιχεία για να ασκούν τον κοινοβουλευτικό τους έλεγχο και να πληροφορούνται με έγκυρο τρόπο. Αυτό βεβαίως αφορά και την Τοπική και τη Νομαρχιακή Αυτοδιοίκηση που δεν εμπίπτει στη δική μας αρμοδιότητα.

Σε ό,τι αφορά για τις πρόσφατες πλημμύρες και ζημιές στη δευτερολογία μου θα έχω τη δυνατότητα να παραθέσω ορισμένα στοιχεία.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Καψής έχει το λόγο.

ΙΩΑΝΝΗΣ ΚΑΨΗΣ:Να μου επιτραπεί να πω, κύριε Πρόεδρε, ότι η προσπάθεια της περίληψής της ερώτησής μου αφενός και η δεξιοτεχνία του αγαπητού φίλου και Υπουργού επέτρεψε να μη δοθεί απάντηση σε πολλά θέματα. Υπεγράμμισε το όντως θεαματικό έργο του Υπουργείου, αλλά δεν απάντησε σε μερικά από τα ερωτήματά μου. Πριν πω ποια είναι αυτά, θα θέσω και ορισμένα καινούρια ερωτήματα όπως αν, ο κύριος Υπουργός έχει υπόψη του ότι η ΕΥΔΑΠ δεν έχει καθαρίσει ούτε ένα φρεάτιο στη Δραπετσώνα τα δύο τελευταία χρόνια και όλο το βάρος το έχει επωμισθεί ο Δήμος που επιπροσθέτως καλό είναι να πληρώσει διπλάσια εισφορά. Και να ρωτήσω ακόμη αν γνωρίζει ότι το νέο νεκροταφείο δημιουργεί μια λεκάνη τριάντα τεσσάρων στρεμμάτων, η οποία έχει αγωγό αποχέτευσης με διπλάσια διατομή του κεντρικού αγωγού, πράγμα που σημαίνει ότι στην πρώτη μεγάλη βροχή θα έχουμε με μαθηματική ακρίβεια νέες πλημμύρες που θα κατακλύσουν το Ικόνιο.

Εκείνο που θα ήθελα κυρίως να τονίσω εκτός από το τελευταίο που μου απάντησε, τις υποχρεώσεις δηλαδή του ευρυτέρου κράτους να παρέχει στους Βουλευτές πληροφορίες, είναι αν θα βρεθεί αμεσοπρόθεσμη λύση της εκκαθάρισης των φρεατίων. Θα ήθελα μια μεγαλύτερη προτεραιότητα κυρίως στο Ρέντη στο θέμα συντήρησης των αγωγών. Διότι μετά τις πλημμύρες τα συνεργεία που κατέβηκαν στους αγωγούς τα βρήκαν στεγνά, που σημαίνει ότι δεν είχε περάσει σταγόνα νερού. Και σ'αυτό δεν φταίει το Υπουργείο. Είναι η διαμάχη, η ασυνεννοησία Δήμων και ΕΥΔΑΠ. 

Δεν υποστηρίζω να μεταφερθεί ο καθαρισμός στους Δήμους, γιατί άκουσα ότι ένας Δήμος ζήτησε 50.000 κατά φρεάτιο έναντι των 12.000 που στοιχίζει στην ΕΥΔΑΠ. Αλλά θα πρέπει να υπάρχει συνεργασία, και έλεγχος τουλάχιστον από τους Δήμους αν καθαρίζονται τα φρεάτια.

ΠΡΟΕΔΡΕΥΩΝ (Παναγιώτης Ν. Κρητικός):Ο κύριος Υπουργός έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕΧΩΔΕ):Κύριε Πρόεδρε, έχω πει πολλές φορές και θεωρώ ότι είναι ζωτικής σημασίας θέμα ότι πρέπει να οριοθετηθούν οι αρμοδιότητες και οι ευθύνες ανάμεσα στην ΕΥΔΑΠ, στους Δήμους και στη Νομαρχιακή Αυτοδιοίκηση. Και όταν μιλώ για την οριοθέτηση των αρμοδιοτήτων και ευθυνών αυτό σημαίνει και μεταβίβαση αρμοδιοτήτων και ευθυνών, αλλά και μεταβίβαση πόρων και ανθρώπινου δυναμικού. Αυτό γίνεται αυτές τις ημέρες και ελπίζω κάποια στιγμή να τελειώσουμε.

Είναι αλήθεια ότι η ΕΥΔΑΠ έχει ένα πρόγραμμα που σε σύγκριση με άλλες εποχές έχει φέρει θετικά αποτελέσματα σε ό,τι αφορά τον καθαρισμό των φρεατίων. Υπάρχουν όμως προβλήματα. Εμένα δε με ενδιαφέρει και δε με ικανοποιούν τα συγκριτικά στοιχεία με το τι γινόταν άλλες εποχές και το τι γίνεται σήμερα, αν και σήμερα είναι πολύ καλύτερη η εικόνα. Με ενδιαφέρει το απόλυτο. Δηλαδή να υπάρχει η δυνατότητα να καθαρίζονται όλα τα φρεάτια έτσι ώστε να μην έχουμε τα γνωστά προβλήματα.

Αυτό το συγκεκριμένο που είπατε για τη Δραπετσώνα και για το νεκροταφείο στην περιοχή Ικονίου δεν το έχω υπόψη μου. Αν υπάρχει γραπτή ερώτηση θα απαντήσω γραπτώς και έτσι θα έχετε πληροφόρηση ικανοποιητική κύριε συνάδελφε...

ΙΩΑΝΝΗΣ ΚΑΨΗΣ: Κύριε Υπουργέ, με συγχωρείτε, δεν θέλω να σας αιφνιδιάσω. Και εγώ μόλις χθες το έμαθα, για να είμαι τίμιος απέναντί σας.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ κύριε συνάδελφε. Δεν επιτρέπονται οι διακοπές και ιδιαίτερα σ'αυτήν τη διαδικασία.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Εντάξει. Να υπάρξει γραπτή ερώτηση για να σας δώσω τη σχετική απάντηση.

ΙΩΑΝΝΗΣ ΚΑΨΗΣ: Δεν υπάρχει λόγος ούτε να μου απαντήσετε. Απλώς να το λάβετε υπόψη σας.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Για να τελειώνω, κύριε Πρόεδρε, στην πρόσφατη πλημμύρα για την περιοχή αυτή, έχουν γίνει οι πρώτες καταγραφές, οι πρώτες αξιολογήσεις. 'Εχουν δοθεί τα πρώτα έκτακτα οικονομικά βοηθήματα στις οικογένειες και συνεχίζεται αυτό το πρόγραμμα. 'Εχει γίνει η κατάθεση στη Νομαρχία Πειραιώς περίπου ογδόντα αιτήσεων από επιχειρήσεις και έχουμε πει τι ακριβώς θα γίνει για την ενίσχυση και των πληγέντων είτε αναφέρονται αυτοί ως οικογένειες με τις οικοσυσκευές τους είτε αναφέρονται ως επιχειρήσεις που πρέπει να τύχουν της αμέριστης βοηθείας της Πολιτείας.

ΙΩΑΝΝΗΣ ΚΑΨΗΣ: Δεν έχουν καταβληθεί ακόμη οι αποζημιώσεις. Δεν έχει τελειώσει ακόμη η αξιολόγηση.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Ορισμένες έχουν καταβληθεί. Μιλώ για τα σπίτια. Είναι έργο της Νομαρχίας το οποίο συνεχίζεται.

Αλλά από τα στοιχεία που έχω, έχει αρχίσει η αξιολόγηση, αλλά δεν έχει τελειώσει.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω στο Σώμα, ότι με την υπ'αριθμόν 5835/4788/4.11.96 απόφαση του Προέδρου της Βουλής συγκροτήθηκε η προβλεπόμενη από το άρθρο 46 του Κανονισμού της Βουλής Επιτροπή Κανονισμού της Βουλής για την Θ' Περίοδο.

Η σχετική απόφαση, η οποία θα κοινοποιηθεί στους κυρίους Βουλευτές και θα καταχωρισθεί στα Πρακτικά της σημερινής συνεδριάσεως, έχει ως εξής: " 

A Π Ο Φ Α Σ Η

Ο Πρόεδρος της Βουλής,

έχοντας υπόψη:

1. τα άρθρα 46, 47 και 48 του Κανονισμού της Βουλής και

2. τις έγγραφες υποδείξεις των Κοινοβουλευτικών Ομάδων,

α π ο φ α σ ί ζ ο υ μ ε,

συγκροτούμε την προβλεπόμενη από το άρθρο 46 του Κανονισμού της Βουλής, Επιτροπή Κανονισμού της Βουλής για τη Θ' Περίοδο, αποτελούμενη από τους εξής Βουλευτές:

1. Κακλαμάνη Απόστολο

2. Αρσένη Μαρία

3. Γιαννάκη Ιωάννη

4. Κατσικόπουλο Δημήτριο

5. Στάϊκο Ευάγγελο

6. Τζανή Λεωνίδα

7. Ανδρεουλάκο Απόστολο

8. Αυδή Λεωνίδα

9. Κουβέλη Φώτιο

10. Τσαφούλια Γεώργιο

Ο ΠΡΟΕΔΡΟΣ ΤΗΣ ΒΟΥΛΗΣ

ΑΠΟΣΤΟΛΟΣ ΚΑΚΛΑΜΑΝΗΣ

ΠΡΟΕΔΡΕΥΩΝ (Παναγιώτης Ν. Κρητικός): Επίσης, με την υπ'αριθμόν 5836/4789/4.11.1996 απόφαση του Προέδρου της Βουλής συγκροτήθηκαν οι προβλεπόμενες από το άρθρο 46 του Κανονισμού της Βουλής Επιτροπές Οικονομικών της Βουλής και της Βιβλιοθήκης για την Α' Σύνοδο της Θ' Περιόδου.

Η σχετική απόφαση, η οποία θα κοινοποιηθεί στους κυρίους Βουλευτές και θα καταχωρισθεί στα Πρακτικά της σημερινής συνεδρίασης, έχει ως εξής:"

Α Π Ο Φ Α Σ Η

Ο Πρόεδρος της Βουλής,

έχοντας υπόψη:

1. τα άρθρα 46, 47 και 48 του Κανονισμού της Βουλής και

2. τις έγγραφες υποδείξεις των Κοινοβουλευτικών Ομάδων,

α π ο φ α σ ί ζ ο υ μ ε,

συγκροτούμε τις προβλεπόμενες από το άρθρο 46 του Κανονισμού της Βουλής, Επιτροπές Οικονομικών της Βουλής και της Βιβλιοθήκης της για την Α' Σύνοδο της Θ' Περίοδου, ως ακολούθως:

1. Την Επιτροπή Οικονομικών της Βουλής, αποτελούμενη από τους εξής Βουλευτες:

1. Βρεττό Κωνσταντίνο

2. Ζήση Ροδούλα

3. Γιαννακόπουλο Ιωάννη

4. Θωμόπουλο Ιωάννη

5. Καραμάριο Αναστάσιο

6. Πολύδωρα Βύρωνα

7. Κωστόπουλο Δημήτριο

2. Την Επιτροπή της Βιβλιοθήκης της Βουλής, αποτελούμενη απότους εξής Βουλευτές:

1. Βρεττό Κωνσταντίνο

2. Ζήση Ροδούλα

3. Ανουσάκη Ελένη

4. Ντούσκα Δημήτριο

5. Καραμάριο Αναστάσιο

6. Σημαιοφορίδη Κωνσταντίνο

7. Μπόσκου Μαρία

Ο ΠΡΟΕΔΡΟΣ ΤΗΣ ΒΟΥΛΗΣ

ΑΠΟΣΤΟΛΟΣ ΧΡ. ΚΑΚΛΑΜΑΝΗΣ


ΠΡΟΕΔΡΕΥΩΝ (Παναγιώτης Ν. Κρητικός): Επίσης, οι Υπουργοί Δικαιοσύνης, Οικονομικών και Υγείας και Πρόνοιας, κατέθεσαν σχέδιο νόμου: Κύρωση ως Κώδικα του Σχεδίου Νόμου "Υιοθεσία, επιτροπεία και αναδοχή ανηλίκου, δικαστική συμπαράσταση, δικαστική επιμέλεια ξένων υποθέσεων και συναφείς ουσιαστικές δικονομικές και μεταβατικές διατάξεις".

Παραπέμπεται στην αρμόδια Διαρκή Επιτροπή.

Δεύτερη στην ημερήσια διάταξη είναι η υπ'αριθμόν 73/29.10.1996 επίκαιρη ερώτηση δευτέρου κύκλου του Βουλευτή της Νέας Δημοκρατίας κ. Γεωργίου Σούρλα, προς τους Υπουργούς Εθνικής Παιδείας και Θρησκευμάτων, Υγείας και Πρόνοιας, Δημόσιας Τάξης, σχετικά με την λήψη των αναγκαίων μέτρων για την αντιμετώπιση του προβλήματος των ναρκωτικών και ιδιαίτερα στα σχολεία και η οποία έχει ως εξής:

"Η διάδοση ναρκωτικών σε μαθητές έχει πάρει επικίνδυνες διαστάσεις. Οι γονείς των μαθητών και ιδιαίτερα μετά τα τελευταία κρούσματα στην Αθήνα και στο Βόλο διακατέχονται από ανησυχία για την προστασία των παιδιών τους. Αισθάνονται έντονα την αδυναμία της Πολιτείας να προστατεύσει τα παιδιά τους από τους εμπόρους του λευκού θανάτου που κυκλοφορούν ελεύθεροι. Η έλλειψη ενημέρωσης και η ανεπαρκής αστυνόμευση καθιστά, ιδιαίτερα τα σχολεία, ανοχύρωτες μονάδες και τους μαθητές λεία των εμπόρων ναρκωτικών.

Η Κυβέρνηση του ΠΑ.ΣΟ.Κ. έχει ευθύνες γι'αυτήν την κατάσταση που επικρατεί γιατί δεν αντιμετωπίζει το πρόβλημα με την επιβαλλόμενη ευαισθησία.

Χαρακτηριστικές περιπτώσεις είναι η διάλυση της διακομματικής επιτροπής για τη συνεχή παρακολούθηση του θέματος των ναρκωτικών, που αποφασίστηκε ομόφωνα από τη Βουλή και συνήλθε μόνο δύο φορές από το 1994 μέχρι σήμερα.

Επίσης η απόφαση του Υπουργείου Δημόσιας Τάξης (υπ.αριθμόν 70012/803α/19.1094) για την ίδρυση τμήματος διώξεως ναρκωτικών στο Βόλο, η οποία μέχρι σήμερα δεν υλοποιήθηκε.

Ερωτώνται οι κύριοι Υπουργοί και παρακαλούνται να ενημερώσουν τη Βουλή αν προτίθεται η Κυβέρνηση να λειτουργήσει τη διακομματική επιτροπή για τα ναρκωτικά.

Τι πρόκειται να κάνει για την αντιμετώπιση του προβλήματος στα σχολεία.

Επίσης, αν πρόκειται το Υπουργείο Δημόσιας Τάξης να υλοποιήσει αποφάσεις για την ίδρυση τμημάτων διώξεως ναρκωτικών, όπως εκείνη του Βόλου".

Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος, έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κυρίες και κύριοι συνάδελφοι, χωρίς να θέλω να μειώσω τη σημασία της επίκαιρης ερώτησης, θα ήθελα να κάνω μία παρατήρηση για να φέρω το πρόβλημα στο πραγματικό του μέγεθος. Δεν είναι αλήθεια ότι υπάρχει τόσο μεγάλη διάδοση ναρκωτικών σε μαθητές. Απλούστατα, κάποια μεμονωμένα κρούσματα διογκώνονται και δημιουργείται η εντύπωση ότι έχει προσλάβει μεγάλες διαστάσεις το θέμα. Ελέγχεται σε ικανοποιητικό βαθμό και δεν υπάρχει ευρεία διακίνηση ναρκωτικών στα σχολεία. Βεβαίως, και τα μεμονωμένα κρούσματα, για λόγους υπευθυνότητας και ευθυξίας πρέπει να συνεγείρουν τη συντεταγμένη πολιτεία και όλα τα συναρμόδια Υπουργεία προκειμένου να επανεξετάσουν τα μέτρα που έλαβαν και να εξετάσουν τη λήψη και άλλων αναγκαίων μέτρων.

Ειδικά τώρα όσον αφορά τα σκέλη των συγκεκριμένων ερωτήσεων που περιλαμβάνονται στην επίκαιρη ερώτηση. Εάν ή όχι θα ενεργοποιηθεί η διακομματική επιτροπή, είναι θέμα της Βουλής. Η Κυβέρνηση απλούστατα το επιθυμεί και δηλώνει ότι θα προσφέρει όλο το υλικό που έχει στη διάθεσή της για να διευκολύνει το έργο της. Το Υπουργείο Παιδείας, σε συνεργασία πάντοτε με το Υπουργείο Υγείας-Πρόνοιας, λαμβάνει ένα σωρό μέτρα που τείνουν κυρίως στην πρόληψη της χρήσης τοξικών ουσιών από τους μαθητές και κυρίως:

Ενημερώνει με τον καταλληλότερο τρόπο τους μαθητές και τους γονείς.

Επιμορφώνει και εκπαιδεύει ειδικά εκπαιδευτικούς γι' αυτό το ρόλο.

Προσπαθεί να ενισχύσει τη συνεργασία μεταξύ του σχολείου και της οικογένειας.

Προσπαθεί να πετύχει την καλύτερη και αποτελεσματικότερη περιφρούρηση του σχολικού χώρου.

Ψυχολογικά στηρίζει τα νεαρά άτομα που αντιμετωπίζουν σοβαρά προσωπικά ή άλλα προβλήματα.

Προσπαθεί να εξασφαλίσει δυνατότητες όσο το δυνατόν καλύτερης ψυχαγωγίας και, φυσικά, προσπαθεί με όλα τα μέσα να ανεβάσει ποιοτικά αυτό που λέμε σχολείο και σχολική ζωή ώστε να μην υπάρχουν αυτές οι κοινωνικές εκτροπές που οδηγούν τα τρυφερά αυτά άτομα στη χρήση των ναρκωτικών. Πώς;

Αναπτύσσει προγράμματα αγωγής υγείας, πρώτα απ' όλα. Δεν θέλω να αναφέρω το μεγάλο αριθμό αυτών των προγραμμάτων που γίνονται σε πειραματικό και πιλοτικό στάδιο τόσο στις μεγάλες πόλεις, στα αστικά κέντρα, όσο βέβαια και στην περιφέρεια.

Πραγματοποιούνται σε στενή συνεργασία με το Υπουργείο Υγείας και Πρόνοιας ένα σωρό εκδηλώσεις, στις οποίες συμμετέχει ενεργώς και η ΟΛΜΕ, μαζί βέβαια και με άλλους επιστημονικούς και κοινωνικούς φορείς.

Εξετάζεται τρόπος ίδρυσης λειτουργίας και εγκατάστασης μονάδων στήριξης του εκπαιδευτικού έργου ή όπως αλλιώς χαρακτηρίζονται, συμβουλευτικών σταθμών νέων. 'Ενας σε κάθε διεύθυνση δευτεροβάθμιας εκπαίδευσης που έργο θα έχει τη στήριξη, εφαρμογή και παρακολούθηση των προγραμμάτων αγωγής υγείας. 'Ηδη έχουμε προσλάβει το προηγούμενο έτος περίπου δεκαπέντε, αυτό το έτος θα προσλάβουμε άλλους πενήντα ειδικούς καθηγητές οι οποίοι θα διεξάγουν αυτά τα προγράμματα αγωγής υγείας.

Στη δευτερολογία μου θα αναφερθώ και στα θέματα της Δημόσιας Τάξης.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σούρλας έχει το λόγο.

ΓΕΩΡΓΙΟΣ ΣΟΥΡΛΑΣ: Τη διάσταση του προβλήματος κύριε Πρόεδρε, που εύχομαι να είναι έτσι όπως λέει ο κύριος Υφυπουργός, την έδωσε ο τότε Πρωθυπουργός Ανδρέας Παπανδρέου παρουσιάζοντας ένα αριθμό εξήντα χιλιάδες και πλέον ηρωϊνομανών και πρόβλημα που υπήρχε στις μαθητικές ηλικίες, αλλά τη δίνουν και επιστημονικές μελέτες που έγιναν από τα πανεπιστήμια. Εύχομαι όμως να είναι έτσι όπως λέει ο κύριος Υφυπουργός.

Σ' ό,τι αφορά τα ερωτήματα τα οποία έθεσα, δεν πήρα καμία απάντηση και δυσκολεύομαι να παραμείνω στο Βήμα, κύριε Υφυπουργέ. Η διακομματική επιτροπή η οποία έγινε ομόφωνα και πανηγυρικά στη Βουλή είναι ευθύνη αποκλειστικά της τότε Κυβέρνησης του ΠΑ.ΣΟ.Κ. και τη λειτουργήσατε μόνο επτάμισι ώρες. Κυβέρνηση του ΠΑ.ΣΟ.Κ. ήταν τότε και τώρα. Μόνο επτάμισι ώρες και αποτελεί προσβολή και είναι και θέμα -να επιληφθεί το Προεδρείο, κύριε Πρόεδρε, αξιοπιστίας αποφάσεων της Βουλής.

Δεν καταλογίζω ευθύνη σε σας κύριε Πρόεδρε, αλλά όταν αποφασίζεται ομόφωνα, πανηγυρικά μέσα από την τραγικότητα του θέματος η λειτουργία Διακομματικής Επιτροπής, συνεδριάζει δύο φορές για διαδικαστικά θέματα, σύνολο συνεδριάσεων 7,5 ώρες! Τι θα πούμε στον Ελληνικό Λαό ότι κάνουμε εδώ μέσα, κύριε Πρόεδρε; Να μου απαντήσετε, κύριε Υπουργέ. Είστε Κυβέρνηση. Να πάρετε πρωτοβουλίες. Και βεβαίως δε θα μείνει με σταυρωμένα τα χέρια η Αξιωματική Αντιπολίτευση. 'Εχει επισημανθεί ότι είναι ανάγκη να ιδρυθούν Τμήματα Δίωξης Ναρκωτικών. Επικαλέσθηκα μία απόφαση για την πόλη του Βόλου που γνωρίζω -θα υπάρχουν κι άλλες- και παρά την αναγκαιότητα, παρά την αντίδραση, παρά τη δυσφορία των κατοίκων της Μαγνησίας, προφανώς και άλλων νομών, επί δύο χρόνια δεν ιδρύεται το τμήμα ναρκωτικών. Τι απαντάτε σε αυτό; Σας έθεσα το συγκεκριμένο ερώτημα για την περιφρούρηση των σχολείων, κύριε Υφυπουργέ. Ξέρω περίπου τα μέτρα που έχετε πάρει. Δεν αμφισβητώ την καλή σας πρόθεση και την προσπάθεια που καταβάλλετε, ξέρω όμως ότι δεν είναι εκείνα που πρέπει και δεν είναι αποτελεσματικά μέχρι σήμερα, αλλά επιτακτικά πρόβαλλει η ανάγκη να απαντήσετε σήμερα εδώ τι θα γίνει με την περιφρούρηση των σχολείων. Συγκεκριμένο θέμα.

Η Κυβέρνηση της Νέας Δημοκρατίας, αν θυμάμαι καλά, είχε αποφασίσει την τοποθέτηση διακοσίων φυλάκων στα σχολεία, ίσως και περισσοτέρων σαν μία προσπάθεια περιφρούρησης των σχολείων. Εσείς υλοποιήσατε αυτήν την απόφαση; 'Εχετε κάτι άλλο να προτείνετε; Δεν είχα καμία πρόθεση να ασκήσω εδώ αντιπολιτευτική κριτική ή να κάνω επίθεση, αλλά με πόνο ψυχής όπως πιστεύω και όλοι οι συνάδελφοι παρακολουθούμε το δράμα το οποίο ζουν σήμερα χιλιάδες οικογένειες, που οι διαστάσεις του το καθιστούν πρώτης προτεραιότητος θέμα.

Θα σας παρακαλέσω να δώσετε συγκεκριμένες απαντήσεις στα ερωτήματα που έθεσα.

ΠΡΟΕΔΡΕΥΩΝ (Παναγιώτης Ν.Κρητικός): Η Επιτροπή στην οποία αναφερθήκατε λειτούργησε στα πλαίσια της προηγούμενης Βουλής και βεβαίως κάτω από την τότε Κυβέρνηση. Δεν ήταν δυνατόν να συνεχίσει τη λειτουργία της και μετά αφού προέκυψε νέα Βουλή. Σε κάθε περίπτωση το Προεδρείο δεν ευθύνεται.

ΓΕΩΡΓΙΟΣ ΣΟΥΡΛΑΣ: Ποιος ευθύνεται;

ΠΡΟΕΔΡΕΥΩΝ (Παναγιώτης Ν. Κρητικός): Αν νομίζετε ότι πρέπει να κινηθεί νέα διαδικασία, γνωρίζετε τον Κανονισμό και ευχαρίστως το προεδρείο θα προωθήσει οποιαδήποτε ρύθμιση.

ΓΕΩΡΓΙΟΣ ΣΟΥΡΛΑΣ: Μπορεί, κύριε Πρόεδρε, να αποφασίζονται επιτροπές και να μη λειτουργούν;

ΠΡΟΕΔΡΕΥΩΝ (Παναγιώτης Ν. Κρητικός): Δεν αναφέρομαι στην λειτουργία της. Λέγω ότι λειτούργησε όπως λειτούργησε στα πλαίσια της προηγούμενης Βουλής και της προηγούμενης Κυβέρνησης. 'Ηταν της προηγούμενης Βουλής η επιτροπή αυτή.

Ορίστε κύριε Υπουργέ.

ΓΕΩΡΓΙΟΣ ΣΟΥΡΛΑΣ: Δεν επιτρέπεται να διακόπτεται η λειτουργία της επιτροπής.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριε Πρόεδρε δε νομίζω ότι χρειάζεται να επαναλάβω κι εγώ ότι η λειτουργία αυτής της Επιτροπής δεν είναι ευθύνη της Κυβέρνησης.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Θα μπορέσετε να συνεννοηθείτε μεταξύ σας;

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Δεν είναι ευθύνη της Κυβέρνησης. Είπε ότι είναι ευθύνη της Βουλής. Αλλά θα πρέπει να κινηθεί η διαδικασία...

ΠΡΟΕΔΡΕΥΩΝ (Παναγιώτης Ν.Κρητικός): Λειτούργησε λέω στα πλαίσια της προηγούμενης κυβέρνησης και της προηγούμενης Βουλής και βεβαίως η Επιτροπή αυτή είναι Διακομματική, κύριε Πρόεδρε, όπως ξέρετε. Αν αδρανούσε κάποια πλευρά, όφειλε να επισημάνει την αδράνεια μία άλλη. Διακομματική ήταν.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Με συγχωρείτε που παρεμβαίνω...

ΠΡΟΕΔΡΕΥΩΝ (Παναγιώτης Ν.Κρητικός): 'Εχει δοθεί ο λόγος στον κ. Υφυπουργό, ορίστε έχετε το λόγο όμως.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): ... αλλά στην Αίθουσα αυτή έχει ζητηθεί από συναδέλφους της Νέας Δημοκρατίας στην προηγούμενη Βουλή, τουλάχιστον τρεις φορές με επίκαιρες ερωτήσεις και ερωτήσεις τι θα γίνει με αυτήν την επιτροπή.

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι δυνατόν να συνεχίζεται αυτή η συζήτηση.

Ορίστε, κύριε Υφυπουργέ.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Εν πάση περιπτώσει, κύριε Πρόεδρε, εμείς διατυπώνουμε την ευχή της λειτουργίας αυτής της Επιτροπής και δηλώνουμε ότι είμαστε διατεθειμένοι να προσφέρουμε όλα τα μέσα που θα χρειαστεί, από την πλευρά της Κυβέρνησης, για τη λειτουργία της.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να συγκροτηθεί εκ νέου, στη νέα Βουλή.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Να συγκροτηθεί και να προχωρήσει.

'Οσον αφορά το θέμα της ίδρυσης Τμήματος Δίωξης Ναρκωτικών στη Μαγνησία και γενικώς, έχουν ήδη σε πολλά σημεία της Ελλάδος συσταθεί. Το Υπουργείο Δημόσιας Τάξης προωθεί τη συγκρότηση και άλλων. Βρίσκεται ήδη σε μία φάση επανεξέτασης της οργάνωσης αλλά και της χωροταξικής κατανομής των περιφερειακών υπηρεσιών της Αστυνομίας. Μέσα στα πλαίσια αυτά εξετάζει και την ίδρυση και λειτουργία τμημάτων δίωξης ναρκωτικών, όπως και στο θέμα της Μαγνησίας. Η διαβεβαίωση από το Υπουργείο Δημόσιας Τάξης είναι ότι στο εγγύς μέλλον θα λειτουργήσει και εκεί και στο Βόλο Τμήμα Δίωξης Ναρκωτικών.

Θα ήθελα εδώ να μνημονεύσω ότι μεταξύ των μέτρων τα οποία πρόκειται να λάβει η σημερινή πολιτική ηγεσία του Υπουργείου Παιδείας για την πρόληψη της χρήσης ναρκωτικών είναι ο διορισμός των φυλάκων, κυρίως στα σχολεία και τα γυμνάσια των μεγάλων αστικών κέντρων, έτσι ώστε να ελέγχεται η είσοδος των όποιων υπόπτων επιχειρούν να εισβάλουν και να επιδοθούν σε αυτήν την επικίνδυνη εμπορία του λευκού θανάτου.

Και επίσης για την καλύτερη ενημέωση των μαθητών σκοπεύουμε σε κάποια βιβλία κάποιων μαθημάτων, όπως είναι τα Υγιεινής, Βιολογίας, Ανθρωπολογίας, να βάλουμε και πρόσθετα πληροφοριακά στοιχεία σχετικά με τους κινδύνους, που προκαλούνται από τη χρήση αυτών των τοξικών ουσιών για τους μαθητές.

ΠΡΟΕΔΡΕΥΩΝ (Παναγιώτης Ν.Κρητικός): Η τρίτη επίκαιρη ερώτηση του δευτέρου κύκλου με αριθμό 89/30.10.1996 του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Πολιτισμού, σχετικά με τη λήψη των αναγκαίων μέτρων αναβάθμισης του ελληνικού κινηματογράφου, διαγράφεται, λόγω απουσίας του κυρίου Υπουργού Πολιτισμού στο εξωτερικό.

Η τέταρτη επίκαιρη ερώτηση του δευτέρου κύκλου με αριθμό 86/29.10.1996 είναι του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με την επιλογή της τοποθεσίας ανέγερσης των νέων φυλακών Χαλκίδας, η οποία και έχει ως εξής:

"Το νομαρχιακό συμβούλιο Εύβοιας με ομόφωνη απόφασή του απέκλεισε τη θέση "Οντάθι" Ριτσώνας για τη μεταφορά των φυλακών Χαλκίδας και αντί αυτής πρότεινε τη θέση "Προφήτης Ηλίας-Ριτσώνας", για την οποία συμφώνησε και ο πρώην Υπουργός Δικαιοσύνης κ.Ευάγγελος Βενιζέλος.

Μάλιστα για το σκοπό αυτό παραχωρήθηκε και σχετική έκταση τριάντα τριών στρεμμάτων, ενώ εγκρίθηκε από το Νομάρχη Εύβοιας και το τοπικό ρυμοτομικό σχέδιο.

Επειδή υπάρχουν πληροφορίες ότι το Υ.ΠΕ.ΧΩ.ΔΕ. προχωρεί στην ανάθεση ανέγερσης των φυλακών στην αρχή θέση "Οντάθι", ερωτάται ο κύριος Υπουργός:

1. Αν αληθεύουν οι σχετικές πληροφορίες, πράγμα που θα δημιουργήσει οξύτατες αντιδράσεις στην τοπική κοινωνία, αφού για τη θέση αυτή έχουν εκφράσει την αντίθεση τους όλοι οι τοπικοί φορείς, αλλά και οι αρμόδιες υπηρεσίες.

2. Μήπως μεθοδεύεται η κατασκευή φυλακών στη Χαλκίδα που θα απορροφήσουν και το συγκρότημα Κορυδαλλού, πράγμα που προδικάζει απολύτως αρνητικά το μέλλον της πόλης.

Ο κύριος Υπουργός έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ.ΠΕΧΩΔΕ): Κύριε Πρόεδρε, όλοι έχουνε αναγνωρίσει, ότι το πρόβλημα των φυλακών είναι εκρηκτικό και γίνεται εκρηκτικότερο όταν η μεγαλύτερη φυλακή, του Κορυδαλλού, είναι πολιορκημένη από μία ολόκληρη πόλη, το Δήμο Κορυδαλλού. Αποτελεί δέσμευση της Κυβέρνησής μας και όλα τα Κόμματα συμφωνούν ότι θα πρέπει να φύγουν σταδιακά οι φυλακές από τον Κορυδαλλού. Ακριβώς γι'αυτό το λόγο υπάρχει το ερώτημα πού θα πάνε.

Το Υπουργείο Δικαιοσύνης έχει ένα κτιριολογικό πρόγραμμα για την διασπορά των φυλακών σε διάφορα σημεία της Επικράτειας σύμφωνα με κριτήρια, τα οποία έχει επιλέξει εδώ και αρκετά χρόνια.

Υπάρχει περίπου εδώ και είκοσι ένα χρόνια μία συγκεκριμένη αναφορά για ένα συγκεκριμένο χώρο στη Ριτσώνα. Από το 1975 μέχρι σήμερα υπήρχε αυτός ο χώρος ως χώρος επιλεγμένος να γίνουν οι φυλακές, για περίπου 300 άτομα.

Επειδή εδώ δε θα ήθελα να μπω στο παιχνίδι, ποιο είναι το καλό και ποιο το κακό Υπουργείο, ο καλός ή ο κακός νομάρχης, ο καλός ή ο κακός Υπουργός, θα ήθελα να σας πω ότι το Υ.ΠΕ.ΧΩ.ΔΕ. δεν επιλέγει τους χώρους, απλώς παίρνει μία εντολή από το Υπουργείο Δικαιοσύνης να προχωρήσει σε συγκεκριμένους χώρους, στην εκπόνηση των μελετών και να υποβοηθήσει το Υπουργείο Δικαιοσύνης, για να προχωρήσει το κτιριολογικό πρόγραμμα των σωφρονιστικών καταστημάτων. Αυτό και έχει γίνει μέχρι τώρα για τη συγκεκριμένη θέση Ριτσώνα.

Εάν το Υπουργείο Δικαιοσύνης έχει αλλάξει θέση, εμείς δεν έχουμε καμία αντίρρηση να σταματήσουμε όλη τη διαδικασία, που κατ'εντολήν του Υπουργείου Δικαιοσύνης είχαμε ξεκινήσει για τη μελέτη και κατασκευή φυλακών στη Ριτσώνα. Γιατί έχει προκυρηχτεί διαγωνισμός, για τη μελέτη-κατασκευή φυλακών στη συγκεκριμενη θέση.

Εάν ο προηγούμενος Υπουργός Δικαιοσύνης, ο κ. Βενιζέλος, θεώρησε, σύμφωνα με την απάντησή του στο Νομαρχιακό Συμβούλιο, ότι πρέπει να μη γίνει φυλακή σε εκείνο το χώρο, άρα να γίνει άγονος ο διαγωνισμός, ουδέν πρόβλημα εάν αυτή τη θέση την υιοθετεί το Υπουργείο Δικαιοσύνης και ο νέος Υπουργός Δικαιοσύνης.

Απλώς, θα ήθελα να σας πω, κύριοι συνάδελφοι, ότι η προσπάθεια για να αποκτηθεί το οικόπεδο, εμβαδού περίπου τριακοσίων στρεμμάτων, στο χώρο Οντάθι της Ριτσώνας, έχει ξεκινήσει από το 1975. 'Εχουν γίνει οι πράξεις Υπουργικού Συμβουλίου και έχουν οριοθετήσει τη συγκεκριμένη χρήση για το συγκεκριμένο χώρο και το '85 και το '91. Και το '91 όταν ο Γεωργικός Πιστωτικός Συνεταιρισμός Δροσιάς Ευβοίας διεκδίκησε την έκταση στο Συμβούλιο της Επικρατείας, το Συμβούλιο της Επικρατείας απέρριψε την αίτησή του.

Αυτό τι σημαίνει; Σημαίνει ότι είκοσι ένα χρόνια αυτός ο χώρος είναι επιλεγμένος για να ανεγερθούν φυλακές. Και θα είχαν ανεγερθεί οι φυλακές, γιατί από το 1994 η Διεύθυνση Τεχνικών Υπηρεσιών του Νομού Ευβοίας είχε προκηρύξει διαγωνισμό για τη συγκεκριμένη θέση με το σύστημα μελέτης - κατασκευής. Ο διαγωνισμός αναβλήθηκε επειδή το Υπουργείο Δικαιοσύνης το '94 θεώρησε αναγκαίο να γίνει αρχιτεκτονικός διαγωνισμός, πράγμα που τελικά έγινε. Και με εντολή του Υπουργείου Δικαιοσύνης το Υ.ΠΕ.ΧΩ.ΔΕ προκήρυξε διαγωνισμό στις 23.5.1996 για να κατασκευαστούν οι νέες φυλακές Χαλκίδας με το σύστημα μελέτη-κατασκευή στη θέση Οντάθι Ριτσώνας με προϋπολογισμό, πέντε δισεκατομμυρίων περίπου.

Στις 27.11.1996 κατατίθενται οι τεχνικές και οικονομικές προσφορές. Εάν το Υπουργείο Δικαιοσύνης θεωρεί ότι δεν πρέπει να γίνει εκεί και πρέπει να γίνει στο χώρο που προτείνει ομόφωνα το Νομαρχιακό Συμβούλιο της Εύβοιας, τότε εμείς δεν πρόκειται να προχωρήσουμε το διαγωνισμό. Το διαγωνισμό τον προχωρούμε κατ'εντολή του Υπουργείου Δικαιοσύνης.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, δεν έχετε άλλο χρόνο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.ΔΕ.): Μισό λεπτό, κύριε Πρόεδρε.

Εδώ θα ήθελα να σας πω, ότι η πρόταση του Νομαρχιακού Συμβουλίου αναφέρεται σε ένα χώρο που έχει τριάντα τρία στρέμματα έκταση. 'Ομως είναι γνωστό ότι σύμφωνα με τις προδιαγραφές και τα κριτήρια, για ένα χώρο όπου πρόκειται να φιλοξενηθούν ή πρόκειται να ζήσουν εκεί το όποιο χρόνο της ποινής τους τριακόσιοι κρατούμενοι, απαιτούνται το minimum ογδόντα στρέμματα. Αυτή είναι η αλήθεια.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει τον λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, κάπου τα Υπουργεία έχουν αρχίσει το ένα με το άλλο να μπερδεύονται. Εμείς θέλουμε το έργο να γίνει στην Εύβοια, γιατί έστω και μία ευκαιρία απασχόλησης αν παρουσιαστεί στην Εύβοια -ξέρετε ότι είναι το νησί της ερήμωσης και της εγκατάλειψης- είναι ευπρόσδεκτη.

Πιστεύουμε, όμως ότι αν επιμείνετε στη συγκεκριμένη θέση, υπάρχει κίνδυνος να μη γίνει το έργο, γιατί σας είπα πως υπάρχει καθολική αντίδραση όλων των κατοίκων και των φορέων της περιοχής. Ειδικά έχει αντιδράσει το Νομαρχιακό Συμβούλιο.

Το λέω αυτό, κύριε Υπουργέ, γιατί άλλες ήταν οι συνθήκες το 1975 και άλλες είναι οι συνθήκες σήμερα. Δίπλα στη θέση Οντάθι υπάρχει κάποιος οικισμός και δε θέλουμε εμείς τα προβλήματα που υπάρχουν σήμερα στον Κορυδαλλό να εμφανισθούν μετά στη Χαλκίδα. Και θέλω να σας πω με την ευκαιρία, ότι το πρόβλημα των κρατουμένων δεν είναι η τοποθεσία των φυλακών, είναι οι συνθήκες διαβίωσης στις φυλακές.

Το Νομαρχιακό Συμβούλιο, όπως γνωρίζετε, με ομόφωνη απόφασή του και παρουσία υπηρεσιακού παράγοντα -νομίζω του Υπουργείου σας- απέρριψε τη θέση Οντάθι και πρότεινε -και μάλιστα σε πολύ σύντομο χρονικό διάστημα-μία άλλη θέση. Αν αυτή η θέση, κύριε Υπουργέ, δεν επαρκεί υπάρχουν και άλλες προτάσεις. Υπάρχει η πρόσφατη πρόταση τριών κοινοτήτων στο εσωτερικό της Εύβοιας, σε πολύ κοντινή απόσταση από τη Χαλκίδα, που μπορούν να δεχθούν και προσφέρουν το απαραίτητο οικόπεδο.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Τελειώνω, κύριε Πρόεδρε.

Εγώ θέλω να τονίσω, ότι εσείς με έγγραφό σας στις 17.7.1996 προς την Νομαρχιακή Αυτοδιοίκηση αναφέρατε ότι "η θέση Οντάθι αν υπάρξει επίσημη τοποθέτηση του Υπουργείου Δικαιοσύνης αρνητική, μπορεί να ακυρωθεί".

Με επείγον σήμα -το έχω μπροστά μου- στις 26.7.1996 ο τότε Υπουργός Δικαιοσύνης ζητάει από το Υ.ΠΕ.ΧΩ.Δ.Ε. να διακοπεί η σχετική διαδικασία και το θέμα των φυλακών να το δει με τα σημερινά δεδομένα, της ακαταλληλότητας του χώρου, της αντίδρασης των κατοίκων και πάντα λαμβάνοντας υπόψη την γνώμη της Νομαρχιακής Αυτοδιοίκησης.

'Ετσι, θα αναβαθμίσουμε, κύριε Υπουργέ, την Νομαρχιακή Αυτοδιοίκηση, όταν δε λαμβάνουμε υπόψη τις αντιδράσεις της; Και πάλι σας λέω ότι δε θέλουμε εξαιτίας αυτής της καθυστέρησης να χαθεί αυτή η ευκαιρία απασχόλησης για την Εύβοια.

ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υπουργός έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ.ΠΕ.ΧΩ.Δ.Ε.): Κύριε Πρόεδρε, ο αξιότιμος συνάδελφος κ. Αποστόλου αναφέρει σωστά και παραδέχεται ότι από το 1975 είχε αρχίσει αυτή η υπόθεση, αυτή η συζήτηση, αυτός ο σχεδιασμός. 'Ομως, μέχρι και το 1996 δεν υπήρχε κανένα πρόβλημα. Το 1994 άρχισαν να υλοποιούνται οι αποφάσεις των Υπουργικών Συμβουλίων όλων αυτών των χρόνων και οι τεχνικές υπηρεσίες της Νομαρχίας Ευβοίας είχαν προκηρύξει το διαγωνισμό. Εάν το Υπουργείο Δικαιοσύνης δεν παρενέβαινε να τον σταματήσει, γιατί ήθελε να κάνει διεθνή αρχιτεκτονικό διαγωνισμό για τις φυλακές, αυτές οι εγκαταστάσεις θα είχαν αρχίσει να γίνονται.

Εμείς, ως Υπουργείο Περιβάλλοντος, Χωροταξίας και Δημοσίων 'Εργων δεν έχουμε λόγο για το πού και το πώς, θα γίνει ή για το πότε και το πόσο θα κοστίσει μία φυλακή. Αυτό το λόγο τον έχει το Υπουργείο Δικαιοσύνης.

Ακριβώς γι' αυτόν το λόγο είπαμε ότι εμείς ακολουθούμε τις κατευθύνσεις και εκτελούμε τις εντολές, τις επιλογές του Υπουργείου Δικαιοσύνης. Εάν το Υπουργείο Δικαιοσύνης θεωρεί ότι αυτή η απόφαση έχει ισχύ και σήμερα -και το έχουμε θέσει ως ερώτημα στο Υπουργείο Δικαιοσύνης και στον Υπουργό Δικαιοσύνης- εμείς δεν έχουμε καμία αντίρρηση να κηρύξουμε άγονο το διαγωνισμό. Αλλά αυτή είναι μία υπόθεση του Υπουργείου Δικαιοσύνης.

Κύριε Πρόεδρε, θα ήθελα εδώ να επισημάνω, ότι η αναφορά που κάνει ο αξιότιμος συνάδελφος, ότι δεν πρέπει να χαθεί η ευκαιρία εγκατάστασης των φυλακών στην Εύβοια για πολλούς και διαφόρους λόγους, αυτο μπορεί να συμβεί μέσα από αυτές τις εναλλακτικές προτάσεις, μπορεί σε τελευταία ανάλυση να χαθούν οι ευκαιρίες, γιατί, όπως ξέρετε, υπάρχει διασπορά αυτών των εγκαταστάσεων σε όλη την Ελλάδα, στα Τρίκαλα, στο Λαγκαδά και στα Χανιά ή οπουδήποτε αλλού επιλέξει το Υπουργείο Δικαιοσύνης.

Κατά συνέπεια, θα πρέπει και το Νομαρχιακό Συμβούλιο και οι άλλοι φορείς της Εύβοιας να αποφασίσουν πολύ γρήγορα για το που θα γίνει, πάντα σε συνεργασία με το Υπουργείο Δικαιοσύνης. Και αφού το ξεκαθαρίσετε ως Νομαρχιακό Συμβούλιο Ευβοίας και ως φορείς Ευβοίας με το Υπουργείο Δικαιοσύνης και θέλετε να γίνει, ας μας πείτε που θα γίνει, για να προσπαθήσουμε ή να προκηρύξουμε το διαγωνισμό.

ΠΡΟΕΔΡΕΥΩΝ (Παναγιώτης Ν.Κρητικός): Τελευταία επίκαιρη ερώτηση του δευτέρου κύκλου είναι η υπ'αριθμ. 79/29.10.1996 του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Εσωτερικών Δημόσιας Διοίκησης και Αποκέντρωσης, σχετικά με την κάλυψη των κενών θέσεων προσωπικού του Δημοσίου από τους επιτυχόντες στον Πανελλήνιο διαγωνισμό του Απριλίου 1995.

Η επίκαιρη ερώτηση έχει ως εξής:

"Στον Πανελλήνιο γραπτό διαγωνισμό που διεξήχθη στις 8-9 Απριλίου 1995 με τη συμμετοχή πενήντα χιλιάδων υποψηφίων για την κάλυψη κενών θέσεων στο Δημόσιο, κρίθηκαν ως επιτυχόντες περίπου τρεις χιλιάδες.

Οι επιτυχόντες υποψήφιοι, οι οποίοι σύμφωνα με το άρθρο 25 παρ.2 του ν. 2349/1995 έπρεπε να διοριστούν κατά προτεραιότητα σε θέσεις τακτικού προσωπικού στον ευρύτερο δημόσιο τομέα, παραμένουν ακόμα αδιόριστοι.

Επειδή υπάρχει δεδηλωμένη ανάγκη σε μόνιμο προσωπικό για άμεση κάλυψη των κενών.

Ερωτάται ο κύριος Υπουργός:

1. Εάν υπάρχει πρόθεση της Κυβέρνησης για την κάλυψη των κενών θέσεων από τους παραπάνω επιτυχόντες ή μελετά άλλο τρόπο κάλυψής τους και για ποιο λόγο.

2. Εάν αποφασιστεί τελικά η κάλυψη των κενών από τους επιτυχόντες στον πανελλήνιο διαγωνισμό, πότε θα γίνει αυτό."

Ο Υφυπουργός Εσωτερικών, Δημόσιας Διοίκησης και Αποκέντρωσης κ. Αναστάσιος Μαντέλης έχει το λόγο.

ΑΝΑΣΤΑΣΙΟΣ ΜΑΝΤΕΛΗΣ (Υφυπ.Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, όπως γνωρίζετε, με το ν.2190 έχει θεσπισθεί ότι οι κενές θέσεις του τακτικού προσωπικού, όπως και του προσωπικού ιδιωτικού δικαίου αορίστου χρόνου καλύπτονται με γραπτούς διαγωνισμούς, τους οποίους προκηρύσσει το Ανώτατο Συμβούλιο Επιλογής Προσωπικού (Α.Σ.Ε.Π.), το οποίο κατανέμει τις θέσεις κατά κλάδο, φορέα, ειδικότητα και νομαρχία. Εκείνοι που υποβάλλουν αιτήσεις, είναι υποχρεωμένοι να υποβάλουν αίτηση σε μία μόνο νομαρχία και από το αποτέλεσμα του διαγωνισμού θεωρείται ότι ο πίνακας επιτυχόντων ισχύει μόνο για την πλήρωση των θέσεων, για την οποία προκηρύχθηκε ο διαγωνισμός.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Επίσης ο ν.2190 προβλέπει ρητά ότι, εάν κάποιος υποψήφιος έχει κάνει κάποια προτίμηση για συγκεκριμένη θέση, η οποία δε διατίθεται πλέον, διαγράφεται από τον πίνακα και ακολουθεί ο επόμενος στη σειρά, του οποίου η θέση που προτίμησε διατίθεται.

Με βάση τα δεδομένα αυτά, προκηρύχθηκε το Γενάρη του 1995 γραπτός διαγωνισμός για τρεις χιλιάδες εβδομήντα πέντε θέσεις του Δημοσίου, μεταξύ των οποίων περιλαμβάνονταν και θέσεις του Υπουργείου Οικονομικών, για το οποίο προβλεπόταν στην προκήρυξη αυτή να υπάρξει εξέταση σε πρόσθετα μαθήματα και επιπλέον πρόσθετη ανώτερη βάση των λοιπών υποψηφίων.

Ο διαγωνισμός διενεργήθηκε και από το διαγωνισμό αυτό προέκυψε ότι εκείνοι που έλαβαν μέρος δε συγκέντρωσαν τη βάση, που ήταν απαραίτητη για το Υπουργείο Οικονομικών και επομένως δεν μπορούσαν να καλυφθούν οι θέσεις, που αφορούσαν το Υπουργείο Οικονομικών. Οι υπόλοιποι δε που συγκέντρωσαν βαθμολογία, ανώτερη της βάσης για τους λοιπούς φορείς και για τις λοιπές προκηρυχθείσες θέσεις ήταν περισσότεροι από τους τρεις χιλιάδες εβδομήντα πέντε. 'Ομως καλύφθηκαν οι θέσεις πλην του Υπουργείου Οικονομικών που προκήρυξε ο διαγωνισμός, των οποίων ο αριθμός ανερχόταν στις χίλιες οκτακόσιες ενενήντα τέσσερις. Γι' αυτό καλύφθηκαν αυτές οι χίλιες οκτακόσιες ενενήντα τέσσερις θέσεις. Οι υπόλοιπες δεν μπορούσαν να καλυφθούν, διότι ακριβώς δεν είχε καλυφθεί η βάση, για την οποία είχε γίνει η προκήρυξη.

Μετά από αυτό, η Βουλή, με ευρεία συναίνεση και βλέποντας ότι υπήρχαν κενές θέσεις συνολικά, που δεν είχαν καλυφθεί, ανεξάρτητα αν ανήκαν στο Υπουργείο Οικονομικών ή όχι και ότι υπήρχαν ενδιαφερόμενοι που είχαν λάβει μέρος στο διαγωνισμό και είχαν πιάσει τη βάση με ευρεία συναίνεση, όπως σας είπα, ψήφισε το ν.2439, που έδωσε τη δυνατότητα από αυτούς, οι οποίοι είχαν συμμετάσχει στο διαγωνισμό και είχαν πιάσει τη βάση για τις λοιπές θέσεις, να καλυφθούν οι υπόλοιπες χίλιες εκατόν ογδόντα μία.

Με την ερώτηση αυτή, ερωτάται η Κυβέρνηση τι θα κάνει με εκείνους, που είναι πέρα των χιλίων εκατόν ογδόντα ένα, είναι πέρα των τριών χιλιάδων εβδομήντα πέντε προκηρυχθεισών θέσεων και οι οποίοι έπιασαν την κατώτερη βάση για τις θέσεις εκτός του Υπουργείου Οικονομικών.

Το Υπουργείο εξέτασε το αίτημα με πολλή προσοχή, λαμβανομένου υπόψη ότι οι ενδιαφερόμενοι είχαν και μια διαμαρτυρία της μορφής ότι πολλοί από αυτούς, που τελικά τοποθετήθηκαν με τη δεύτερη προκήρυξη, συγκέντρωναν βαθμολογία κατώτερη από κάποιους, οι οποίοι παρελήφθησαν. Αυτό ήταν ένα θέμα, που έπρεπε να δούμε.

Από την εξέταση του θέματος προέκυψε ότι το Υπουργείο δεν μπορεί να προχωρήσει και να καλύψει θέσεις του δημόσιου τομέα απ' αυτόν το διαγωνισμό, γιατί αντιβαίνει σε δύο ουσιώδεις διατάξεις του ν.2190. Οι ουσιώδεις αυτές διατάξεις είναι αυτές που σας είπα προηγούμενα. Η πρώτη ότι ο πίνακας επιτυχόντων δεν μπορεί να ισχύει πέραν του αριθμού των προκηρυχθεισών θέσεων και η δεύτερη διάταξη είναι ότι εκείνος ο οποίος συμμετέσχε στο διαγωνισμό και του οποίου η θέση που προτίμησε δε διατίθεται, διαγράφεται του πίνακα. Και οι δύο διατάξεις είναι ουσιώδεις. Δεν μπορούσε να τις παραβιάσει το Υπουργείο.

Το μόνο που μπορεί να λεχθεί είναι ότι πολλοί από τους ενδιαφερόμενους -ίσως όλοι οι ενδιαφερόμενοι- έχουν προσφύγει στη Διοικητική Δικαιοσύνη, έχουν ασκήσει αιτήσεις ακυρώσεως και το Υπουργείο θα αναμένει με ενδιαφέρον την απόφαση του Ανωτάτου Ακυρωτικού Δικαστηρίου και βέβαια θα εφαρμόσει τις δικαστικές αποφάσεις, που θα εκδοθούν.

ΠΡΟΕΔΡΕΥΩΝ (Νικόλαος Κατσαρός): Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Σύμφωνα με την προκήρυξη της 25.1.1995, επιτυχόντες είναι όσοι λάβουν άθροισμα βαθμών ίσο τουλάχιστον προς το γινόμενο του αριθμού 44 επί των βαθμών των μαθημάτων. Αυτή η προκήρυξη, η οποία είναι προκήρυξη υποσχετική, έχει κάποια διαβεβαίωση προς τους ενδιαφερομένους ότι αυτό είναι το δίκαιο και θα ισχύσει.

'Εφτασαν μέχρι τους τρεις χιλιάδες περίπου -δύο χιλιάδες οκτακόσιους ενενήντα νομίζω- οι επιτυχόντες, βάσει του βαθμού της καθορισθείσης θέσης. Δηλαδή, όπως είπε με την προκήρυξη το Υπουργείο, έφτασαν σ' αυτόν τον αριθμό.

Εκείνο που έχει σημασία, όμως, είναι το εξής, ότι στις 9.1.1996, που ελήφθη η απόφαση, είπαν να καλυφθούν οι θέσεις που εγκρίθηκαν από το Υπουργικό Συμβούλιο, από τους επιτυχόντες της κάθε κατηγορίας του διαγωνισμού της 8.4.1995, με βάση τη βαθμολογία που έλαβαν στο γραπτό διαγωνισμό.

Με την προκήρυξη λέει ότι σε μία μόνο νομαρχία του Κράτους έχει το δικαίωμα να υποβάλει εκείνος που έχει τη βάση, υποψηφιότητα. Υπέβαλαν υποψηφιότητες χωρίς να γνωρίζουν ένα εμπαικτικό τρόπο, ο οποίος δημιουργήθη και ήταν ο εξής: Πήγε ένας επιτυχών, που είχε περισσότερα μόρια, στην περιοχή της Αττικής πιστεύοντας ότι εκεί θα μπορέσει να επιτύχει. Ενώ άλλος στον 'Εβρο πήγε με πολύ λιγότερα μόρια. Ξέρετε πώς έγινε γνωστό; Οι διάφοροι άνθρωποι που βρίσκονται στη νομαρχία και οι διάφοροι κομματικοί παράγοντες ειδοποιούσαν με κινητά τηλέφωνα το νούμερο και τον αριθμό των υποψηφίων έτσι ώστε εκείνοι που γνώριζαν ότι δεν είναι υψηλά πολύ υποψήφιος για να συμμετάσχει στον 'Εβρο, ήρχοντο από δω και υπέβαλαν υποψηφιότητα. Εκείνοι που είχαν μεγάλο βαθμό ευρέθησαν έξω, εκείνοι που είχαν χαμηλό βαθμό ευρέθησαν μέσα.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Αυτήν την κοινωνική αδικία, αυτό το σάπισμα ιδιαίτερα και τη λειτουργία της αναξιοπιστίας που δημιουργήσατε προς τους νέους ανθρώπους της Ελλαδος, προς τα παιδιά μας, οφείλετε να την αποκαταστήσετε. 'Ηταν ένα τέχνασμα, ήταν ένα πείραμα με το οποίο θρυματίσατε για άλλη μια φορά την ψυχή των νέων μ' αυτό που έγινε. Δε διαθέσατε τους επιτυχόντας κατά τη σειρά της επιτυχίας, παρά είπατε σε μια νομαρχία να υποβάλει. Εκείνος, όμως, που ήταν κομματικός παράγων, ήταν προσκείμενος στη Κυβέρνηση, εγνώριζε τα κανάλια κάθε νομαρχίας και έπαιρνε με το κινητό του και εκείνη τη στιγμή του έλεγαν "έλα εδώ εσύ που είσαι διακόσια μόρια παρακάτω, υπέβαλε την αίτησή σου και θα την πάρεις". Εκείνος όμως που ήταν μπούφος και δεν καταλαβαίνει τι του γίνεται γιατί δεν έχει προσβάσεις στα κομματικά όργανα της Κυβέρνησης και στα τσιράκια της νομαρχίας, ας μείνει απέξω. Και αυτό το φαινόμενο οφείλετε να το αποκαταστήσετε.

Η δε έκθεση του Α.Σ.Ε.Π., λέει ότι κάθε χρόνο ο πίνακας του κατ' έτος διενεργουμενου διαγωνισμού να ισχύσει για όλο το ημερολογιακό έτος ώστε να περιορίζεται αφενός η πολύ μεγάλη δαπάνη δημοσίου χρήματος που απαιτείται για την διεξαγωγή των διαγωνισμών και να επιτυγχάνεται αφετέρου η πλήρωση των μεταγενεστέρων κατά το ίδιο ημερολογιακό έτος κενωμένων θέσεων.

ΠΡΟΕΔΡΕΥΩΝ (Νικόλαος Κατσαρός): Παρακαλώ κύριε συνάδελφε!

ΓΕΩΡΓΙΟΣ ΤΣΑΦΟΥΛΙΑΣ: Τελειώνω κύριε Πρόεδρε.

Επομένως, εδώ τι λέτε; Να μη γίνει άλλος διαγωνισμός και στο ίδιο έτος να καλυφθούν οι θέσεις. 

Γνωρίζατε για το 1995 ποιες θέσεις ήταν κενές για το 1996. Δεν κάνατε καμιά ενέργεια. 

ΠΡΟΕΔΡΕΥΩΝ (Νικόλαος Κατσαρός): Κύριε συνάδελφε, τελειώσατε.

ΓΕΩΡΓΙΟΣ ΤΣΑΦΟΥΛΙΑΣ: Τα προκηρύξατε όλα ως επιβεβαιωθέντα το 1996. Και κατ' αυτόν τον τρόπο σήμερα, για να αποκαταστήσετε αυτό το δίκαιο, πρέπει να πείτε να μην ισχύσει άλλος διαγωνισμός, να μην έχουμε άλλα δύο δισεκατομμύρια...

ΠΡΟΕΔΡΕΥΩΝ (Νικόλαος Κατσαρός): Τελειώσατε κύριε συνάδελφε. 

ΓΕΩΡΓΙΟΣ ΤΣΑΦΟΥΛΙΑΣ: Τελειώνω κύριε Πρόεδρε. 

Παρά τη δήλωση του κ. Τσοχατζόπουλου, ότι θα ενεργήσει προεκλογικώς το διαγωνισμό το Δεκέμβριο του 1996, ο διαγωνισμός πήγε περίπατο. Με τέτοια υποκρισία να μη χειρίζεσθε τους νέους της Ελλάδας.

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο.

ΑΝΑΣΤΑΣΙΟΣ ΜΑΝΤΕΛΗΣ (Υφυπ.Εσωτερικών Δημόσιας Διοίκησης και Αποκέντρωσης): Κύριε συνάδελφε, πέρα από το μαϊντανό για τις δήθεν κομματικοποιήσεις, που βέβαια δεν υπήρξαν, θέλω να επισημάνω ότι δεν έχετε κατανοήσει τη διαδικασία με την οποία γίνεται ο διαγωνισμός.

Εν συνόψει σας ανέφερα τις διατάξεις του ν.2190, οι οποίες είναι σαφέστατες. Από τις διατάξεις αυτές προκύπτει ότι σε κάθε διαγωνισμό, από τη στιγμή που οι υποψήφιοι υποβάλουν αίτηση σε μια μόνο νομαρχία, υπάρχει το ενδεχόμενο σε μια νομαρχία να προσληφθεί κάποιος με ανώτερο βαθμό και σε κάποια άλλη νομαρχία να προσληφθεί κάποιος με κατώτερο βαθμό, γιατί η επιλογή γίνεται κατά νομαρχίες. 

Εκείνο το οποίο πρέπει επίσης να προστεθεί σ' αυτά που είπατε είναι ότι η προκήρυξη ήταν για τρεις χιλιάδες εβδομήντα πέντε θέσεις και καλύφθηκαν και οι τρεις χιλιάδες εβδομήντα πέντε θέσεις με τη μεγαλύτερη δυνατή ελαστικότητα με την οποία μπορούσε να εφαρμόσει κανείς στο νόμο και σύμφωνα με την ευρεία συναίνεση της Βουλής. Πέραν τούτου, δεν υπάρχει ελαστικότητα από το νόμο πάνω από τις τρεις χιλιάδες εβδομήντα πέντε θέσεις που έχουν καλυφθεί.

Επίσης, ρητά σας ανέφερα τη διάταξη εκείνη η οποία λέει ότι, όταν μια θέση δε διατίθεται, παραλείπεται και διαγράφεται από τον πίνακα επιτυχίας εκείνος ο οποίος έχει επιλέξει τη συγκεκριμένη θέση και ακολουθεί ο επόμενος. Είναι σαφείς οι διατάξεις του νόμου, τις οποίες δεν μπορεί το Υπουργείο να παραβιάσει όταν είναι ο πρόμαχος αυτού του νόμου.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, θέλω να θέσω ένα θέμα αν μου επιτρέπετε.

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Τσοβόλα.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Κύριε Πρόεδρε, ως Πρόεδρος του ΔΗ.Κ.ΚΙ., κατέθεσα την προηγούμενη βδομάδα επίκαιρη ερώτηση προς τον κύριο Πρωθυπουργό, που αναφέρεται στα θέματα της Παιδείας και των τριών βαθμίδων της. 

Σήμερα, ημέρα Δευτέρα και ενώ ο κύριος Πρωθυπουργός, όπως ακούσαμε όλοι στις προγραμματικές δηλώσεις είχε πει ότι θα συμβάλει στην αναβάθμιση της Βουλής με την αναβάθμιση του θεσμού της "ώρας του Πρωθυπουργού", δεν έχει καθορίσθει για καμία επίκαιρη ερώτηση προς τον Πρωθυπουργό, αν θα γίνει συζήτηση. Ασφαλώς, όπως έχει απασχόληση ο κύριος Πρωθυπουργός, απασχόληση έχουν και οι Αρχηγοί των Κομμάτων. Θέλω να το επισημάνω αυτό σαν μια ανακολουθία του κυρίου Πρωθυπουργού.

Περιμένουμε να μας πει αν θα γίνει αυτήν την εβδομάδα συζήτηση την "ώρα του Πρωθυπουργού", διότι τίποτα δεν έχει γίνει μέχρι στιγμής, παρά τα λεγόμενα περί του αντιθέτου από τον κύριο Πρωθυπουργό. Απ'ό,τι θυμάμαι, και άλλοι Αρχηγοί Κομμάτων της Αντιπολίτευσης, έχουν υποβάλει ερωτήσεις αλλά δεν έχει ορισθεί ημέρα συζητήσεώς τους.

Τέλος πάντων, τα λόγια πρέπει κάποτε να γίνονται έργα και να συμβάλουν η Κυβέρνηση και ο Πρωθυπουργός, στην αναβάθμιση του Κοινοβουλίου, δείχνοντας ότι υπολογίζουν τα Κόμματα και το δημοκρατικό διάλογο.

ΠΡΟΕΔΡΕΥΩΝ(Νικόλαος Κατσαρός): Κύριε Πρόεδρε, πράγματι υπεβλήθη το ίδιο αίτημα και από τον Αρχηγό της Αξιωματικής Αντιπολιτεύσεως. Μάλιστα προήδρευε τότε ο ίδιος ο Πρόεδρος της Βουλής κ.Κακλαμάνης. Ξέρω ότι ανέλαβε την υποχρέωση να μεταφέρει την παράκληση και του Αρχηγού της Αξιωματικής Αντιπολιτεύσεως. Θα προστεθεί σ'αυτό το αίτημα και το δικό σας. Θα μεταφερθεί στον Πρόεδρο της Βουλής και πιστεύω ότι θα πάρετε από εκείνον την απάντηση.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Κύριε Πρόεδρε, βλέπετε ότι ερχόμαστε με ευλάβεια για να συμβάλουμε εμείς, δηλαδή τα Κόμματα της Αντιπολίτευσης και οι Αρχηγοί των Κομμάτων, στην αναβάθμιση του Κοινοβουλίου. Το θέμα δεν είναι αν μεταβιβάστηκε από τον κύριο Πρόεδρο της Βουλής αυτό το αίτημα προς τον Πρωθυπουργό. Τι κάνει ο κύριος Πρωθυπουργός; Θα δώσει κάποια απάντηση; Γιατί πρέπει ο Πρόεδρος της Βουλής ν'ανακοινώσει στο Σώμα, τι θα γίνει, για να λάβουν γνώση οι Αρχηγοί των Κομμάτων, εάν εννοεί να υλοποιήσει ο Πρωθυπουργός αυτό που είπε πριν από είκοσι πέντε ημέρες στη Βουλή. Αυτό, για να ξέρει ο Ελληνικός Λαός εάν αυτά που λέγονται εδώ μέσα από τον κύριο Πρωθυπουργό εννοούνται και γίνονται πράξη.

ΠΡΟΕΔΡΕΥΩΝ(Νικόλαος Κατσαρός): Πιστεύω, κύριε Πρόεδρε, ότι θα πάρετε απάντηση από τον Πρόεδρο της Βουλής.


ΠΡΟΕΔΡΕΥΩΝ (Νικόλαος Κατσαρός): Κύριοι Βουλευτές εισερχόμεθα στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί Επερώτηση των Βουλευτών κυρίων Αποστόλου Σταύρου, Σάββα Τσιτουρίδη, Γεωργίου Καρασμάνη, Ηλία Βεζδρεβάνη, Ευαγγέλου Μπασιάκου, Σταύρου Παπαδόπουλου, Αθανασίου Νάκου, Αθανασίου Χειμάρα και Τριανταφύλλου Μπέλλου, κατά του Υπουργού Γεωργίας, με αντικείμενο την πολιτική της Κυβέρνησης στον τομέα της κτηνοτροφίας, και τη λήψη των αναγκαίων μέτρων για την προστασία της.

Από τη Νέα Δημοκρατία ορίσθηκε ως Κοινοβουλευτικός Εκπρόσωπος του Κόμματος ο Βουλευτής κ.Αθανάσιος Νάκος.

Από το Συνασπισμό της Αριστεράς και της Προόδου ορίσθηκε ως Κοινοβουλευτικός Εκπρόσωπος ο Βουλευτής κ.Ευάγγελος Αποστόλου.

Ο πρώτος επερωτών κ. Απόστολος Σταύρου έχει το λόγο.

ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, κύριοι συνάδελφοι, η κτηνοτροφία είναι σημαντικός κλάδος της εθνικής μας οικονομίας. Ως γνωστόν, η ακαθάριστη αξία των προϊόντων της, αποτελεί περίπου το 1/3 της συνολικής αξίας της γεωργικής μας παραγωγής. Απασχολεί ικανό αριθμό του αγροτικού μας πληθυσμού και τα προϊόντα της, είναι μεγάλης σημασίας για τη διατροφή του πληθυσμού της Χώρας. Παρά τις όποιες βελτιώσεις, οι επί μέρους κλάδοι της κτηνοτροφίας, χοιροτροφία, πτηνοτροφία κ.λπ., αντιμετωπίζουν μόνιμη κρίση, που αγγίζει όλο το κύκλωμα της (ζωοτροφές, κτηνοτροφική παραγωγή, επεξεργασία και διάθεση).

Είναι γνωστό ότι δεν εξασφαλίζει ικανοποιητικό εισόδημα στους κτηνοτρόφους και δεν καλύπτει τις ολοένα αυξανόμενες ανάγκες της Xώρας σε κτηνοτροφικά προϊόντα. Βασική αιτία της ελλιπούς ανάπτυξης της κτηνοτροφίας είναι η καθυστερημένη αγροτική οικονομία, που δεν εξασφαλίζει επαρκή και φθηνή παραγωγή ζωοτροφών, τόσο με την καλλιέργεια κτηνοτροφικών φυτών όσο και με τη βελτίωση των βοσκοτόπων. Αποτέλεσμα είναι να εισάγουμε ζωοτροφές με πολύτιμη απώλεια συναλλάγματος. Η κύρια αιτία για την πορεία της κτηνοτροφίας προς τη συρρίκνωση, καθώς και των κτηνοτρόφων μας, βρίσκεται κυρίως στην αντικτηνοτροφική και γενικά αντιαγροτική πολιτική των κυβερνήσεων του ΠΑ.ΣΟ.Κ. και φυσικά και της σημερινής. Η ερήμωση της ελληνικής υπαίθρου συντελείται πλέον με γρήγορους και ανησυχητικούς ρυθμούς. Οι κοινωνικές και εθνικές επιπτώσεις της δυσμενούς αυτής εξέλιξης γίνονται καθημερινά περισσότερο φανερές και επικίνδυνες.

Η Κυβέρνηση του ΠΑ.ΣΟ.Κ. αδυνατεί να αντιμετωπίσει την κατάσταση αυτή, ενώ τουλάχιστον με την αδιάφορη στάση και τις παραλείψεις της, τόσο σε κοινοτικό όσο και εθνικό επίπεδο, τα ήδη οξυμένα προβλήματα των κτηνοτρόφων επιδεινώνονται. Σε περίοδο που επιβάλλεται περισσότερο παρά ποτέ ο εκσυγχρονισμός της ελληνικής κτηνοτροφίας, για να μπορέσει να συναγωνιστεί τα ομοειδή προϊόντα της Ευρωπαϊκής 'Ενωσης, αλλά και άλλων χωρών, επιβάλλεται να αυξήσει τους ρυθμούς, ώστε να είναι ανταγωνιστικά τα δικά μας προϊόντα. Βέβαια, καταστροφικό κτύπημα δέχονται οι παραγωγοί αγελαδινού γάλακτος όλης της Χώρας, εξ αιτίας της ανικανότητας της Κυβέρνησης του ΠΑ.ΣΟ.Κ., να διασφαλίσει και να προστατεύσει τα συμφέροντα της Χώρας μας στην Ευρωπαϊκή 'Ενωση.

Επισημαίνουμε την ασυγχώρητη παράλειψή της να διεκδικήσει, και την τραγική αδυναμία της να πετύχει αύξηση της εθνικής ποσόστωσης αγελαδινού γάλακτος κατά τη διάρκεια της Ελληνικής Προεδρίας το πρώτο εξάμηνο του 1994 αλλά και σε άλλες ευκαιρίες που παρουσιάστηκαν από τότε μέχρι σήμερα.

Χαρακτηριστικά αναφέρεται, ότι σε πρόσφατο συμβούλιο Υπουργών Γεωργίας, κατά το οποίο αποφασίστηκε η χορήγηση αποζημιώσεων ποσού μεγαλύτερο των 600 δισ. δραχμών στους Βρετανούς κτηνοτρόφους, για τις επιπτώσεις από τη νόσο των τρελών αγελάδων, ο Υπουργός Γεωργίας δεν έθεσε καν το θέμα της αύξησης των ποσοστώσεων. Σήμερα αδυνατεί να αντιμετωπίσει και το πρόβλημα της επιβολής προστίμων σε γαλακτοπαραγωγούς που υπερβαίνουν την ατομική τους ποσόστωση, παρά τις ρητές διαβεβαιώσεις της Κυβερνήσεως ότι έχει διασφαλιστεί η άρση των προστίμων.

Γενικώς η Κυβέρνηση δεν αξιοποίησε την εμπειρία της κυβέρνησης της Νέας Δημοκρατίας, που το 1992 πέτυχε την κατάργηση των αντίστοιχων προστίμων και το κυριότερο την αύξηση της ποσόστωσης κατά 100.000 τόνους. Συγχρόνως οι τιμές που απολαμβάνει ο παραγωγός από το 1993 μέχρι σήμερα, σε σταθερές τιμές έχουν μειωθεί στο 50% περίπου.

Σημαντικότατα προβλήματα παρουσιάζονται όμως και στον τομέα του αιγοπρόβειου γάλακτος. Στον τομέα αυτόν οι πραγματικές τιμές από το 1993 μέχρι σήμερα, έχουν μειωθεί πάνω από το ήμισυ. Τόσο στο αγελαδινό όσο και στο αιγοπρόβειο γάλα είναι χαρακτηριστικό ότι, ενώ οι τιμές στον παραγωγό πέφτουν, οι τιμές στον καταναλωτή για το νωπό γάλα και για τα τυροκομικά προϊόντα έχουν ανέβει μέχρι και 50% από το 1993 έως σήμερα. Οι κύριοι λόγοι για την κατάσταση αυτή στις τιμές είναι, κατά την άποψη της Νέας Δημοκρατίας, η παντελής έλλειψη κυβερνητικής πολιτικής, η παράνομη εισαγωγή γαλακτοκομικών προϊόντων από τρίτες χώρες και η μη ορθή εφαρμογή των κανόνων του ελεύθερου ανταγωνισμού.

Η αδιαφορία της Κυβέρνησης για τους κτηνοτρόφους διαφαίνεται από το γεγονός ότι, ενώ βρισκόμαστε ήδη στο δέκατο μήνα του έτους, η πληρωμή των εξισωτικών αποζημιώσεων του έτους 1995 δεν έχει ολοκληρωθεί μέχρι σήμερα. Επίσης, δεν έχουν καταβληθεί στους κτηνοτρόφους μας ούτε οι επιδοτήσεις για τα επιλέξιμα, παρά το γεγονός ότι οι Κοινοτικοί Κανονισμοί παρέχουν τη δυνατότητα στην Κυβέρνηση να καταβάλει την πρώτη δόση από τον Ιούνιο και τη δεύτερη από το Σεπτέμβριο.

Κύριε Πρόεδρε, αναποτελεσματική είναι η αποτροπή της πώλησης ξένων ζωοκομικών και γαλακτομικών προϊόντων ως ελληνικών. Ελλιπής, ελλιπέστατος θα έλεγα, είναι ο επιβαλλόμενος αστυκτηνιατρικός και αγορανομικός έλεγχος για την προστασία των ελληνικών προϊόντων, αλλά και της δημόσιας υγείας, γενικότερα.

Επίσης, δεν μπόρεσε το Υπουργείο Γεωργίας να προστατεύσει τη γνησιότητα των παραγομένων ελληνικών γαλακτοκομικών προϊόντων και έτσι η νόθευσή τους με υποκατάστατα του γάλακτος να μειώνει την ανταγωνιστικότητά τους.

Κύριοι συνάδελφοι, δραματική είναι η κατάσταση των κτηνοτρόφων μας, που δεν αφήνει περιθώρια ούτε τις απαραίτητες για τα ζώα ζωοτροφές να αγοράσουν. Αποτέλεσμα, πολλοί αναγκάζονται να σφάζουν τα ζώα τους και όσοι δεν το πράττουν, χρεοκοπούν, αφού, όταν πωλούν το γάλα τους, επιτυγχάνουν εξευτελιστικές τιμές, ίσως και λιγότερο των 100 δραχμών για το αιγοπρόβειο.'Εχουμε έτσι απώλεια εισοδήματος των κτηνοτρόφων από την πτώση της τιμής του αιγοπρόβειου γάλακτος και τη μη διάθεση της φέτας, τα αποθέματα της οποίας υπερβαίνουν ως γνωστόν ίσως και τους 35.000 τόνους. Βεβαίως, θετική κρίνουμε την κατοχύρωση της ελληνικής φέτας στην Κοινότητα.'Ομως, κύριε Υπουργέ, παρά τις θριαμβολογίες για την κατοχύρωση της ελληνικής φέτας, η Δανία έχει το δικαίωμα να κυκλοφορεί στην ελληνική και την ευρωπαϊκή γενικά αγορά, το λευκό τυρί της με την επωνυμία φέτα για πέντε χρόνια -είναι ως γνωστόν η μεταβατική περίοδος- και εκτός της Ευρωπαϊκής 'Ενωσης δεν υπάρχει κανένας περιορισμός.

Εδώ θέλουμε να ερωτήσουμε: Παρά το γεγονός ότι μετά την ψήφιση του σχετικού Κανονισμού δίδεται η δυνατότητα στα κράτη-μέλη να υποβάλουν αίτημα, αφού το θεμελιώσουν και το στοιχειοθετήσουν δεόντος, για τροποποίηση της ζώνης παραγωγής, καμιά ενέργεια δεν έχει γίνει εκ μέρους της Ελλάδος για να συμπεριληφθεί και η Κεφαλλονιά στην εν λόγο ζώνη. Γιατί, κύριε Υπουργέ, αυτή η αδράνεια και αυτή η αδιαφορία; 

Η αναποφασιστικότητα της πολιτικής ηγεσίας του Υπουργείου Γεωργίας στην άσκηση της κυβερνητικής πολιτικής φανερώνει την παντελή έλλειψη προγραμματισμού, βλάπτει όχι μόνο τον 'Ελληνα παραγωγό, αλλά προκαλεί σύγχυση και ζημία στην αγορά. Η εμπορία και διακίνηση των γαλακτοκομικών προϊόντων δημιουργεί ακαταστασία και σε υψηλό βαθμό νοθείες σε βάρος του 'Ελληνα καταναλωτή.

Η πολιτική που ακολουθείτε, κύριε Υπουργέ, χαρακτηρίζεται από έλλειψη οποιουδήποτε συγκεκριμένου και ορθολογιστικού προγράμματος διατήρησης και ανάπτυξης της κτηνοτροφίας μας. Βεβαίως, σε καμία περίπτωση δεν πρέπει να είστε ικανοποιημένος γι' αυτά τα θλιβερά και απαράδεκτα που συμβαίνουν και που έχουν οδηγήσει τους κτηνοτρόφους μας κυριολεκτικά σε απόγνωση. Και όταν θα έλθει η ώρα των έντονων αντιδράσεών τους, μην τους κατηγορήσετε ότι δήθεν υποκινούνται από τη Νέα Δημοκρατία, το Κ.Κ.Ε. και τα άλλα Kόμματα της Αντιπολίτευσης. Η αγανάκτηση και το ποτήρι της πικρίας και της απογοήτευσης έχει ξεχυλίσει. Επιτέλους, δεν γνωρίζω πότε θα παρέμβετε όπως πρέπει, για να δώσετε τις αναγκαίες λύσεις στα προβλήματα των κτηνοτρόφων μας.

Αντί να εκμεταλλευθείτε την Ευρωπαϊκή 'Ενωση, που στηρίζει και ενισχύει κατά 50% περίπου το εισόδημα του κτηνοτρόφου και να φτιάξετε ένα εθνικό πλαίσιο σωστής στρατηγικής για την προστασία της κτηνοτροφίας, λειτουργείτε ερασιτεχνικά, πυροσβεστικά και τελείως επιπόλαια. 

Ο ρόλος του Υπουργείου Γεωργίας πρέπει να είναι συνεχώς παρεμβατικός σε όλους τους διεπαγγελματικούς παράγοντες, που διαμορφώνουν τις συνθήκες λειτουργίας της αγοράς, για την καλή πορεία και τον εκσυγχρονισμό της κτηνοτροφίας. Βεβαίως, οι τιμές, όπως γνωρίζουμε, είναι ελεύθερες και καθορίζονται από τους νόμους της αγοράς, όμως, μπορείτε να παρεμβαίνετε και να μην εφαρμόζετε πολιτική Πόντιου Πιλάτου. 

Κύριε Υπουργέ, να δεχθώ την όποια δικαιολογία σας για την έλλειψη κυβερνητικού προγράμματος και στρατηγικής για την κτηνοτροφία. Το κυβερνητικό κενό το έχει ήδη καλύψει η Νέα Δημοκρατία. Και το απόλυτα ρεαλιστικό και άμεσα εφαρμόσιμο πρόγραμμά της, που αποτελεί καλή αφετηρία για την αναγέννηση της κτηνοτροφίας μας και γενικότερα της ελληνικής γεωργίας, το έχει θέσει υπόψη και στη διάθεση της Κυβερνήσεως από το Δεκέμβριο του 1994. Από τότε μέχρι σήμερα η Νέα Δημοκρατία, με εντολή του Προέδρου της, έχει καταθέσει επτά επερωτήσεις για την κτηνοτροφία και έμπρακτα δείχνει την αγωνία και το ενδιαφέρον της για τα προβλήματα των κτηνοτρόφων. Μπορούσατε να είχατε υιοθετήσει τις προτάσεις μας, ώστε να μην υπήρχε η σημερινή εκρηκτική κατάσταση, που προμηνύει νέες εξεγέρσεις του αγροτικού κόσμου. Αν είχατε εφαρμόσει τις προτάσεις μας, όπως αυτές για άλλη μια φορά καταγράφονται στη σημερινή επερώτηση, πολλά προβλήματα των κτηνοτρόφων θα είχαν επιλυθεί και μια νέα εποχή ανασυγκρότησης και αναδημιουργίας θα είχε αρχίσει για την κτηνοτροφία μας.

Τίποτε απ' αυτά δεν πράξατε δυστυχώς και οφείλετε, κύριε Υπουργέ, στην απάντησή σας να δώσετε εξηγήσεις και στην Εθνική Αντιπροσωπεία, αλλά και στους 'Ελληνες κτηνοτρόφους, γιατί δεν εφαρμόζετε αυτές τις συγκεκριμένες προτάσεις του προγράμματος της Νέας Δημοκρατίας. Αυτό είναι ιδιοκτησία ολόκληρου του Eλληνικού Λαού και, επειδή εσείς στερείστε παντελώς προγράμματος για την κτηνοτροφία, οφείλατε, όχι μόνο να το είχατε αναγνώσει αλλά να το είχατε εφαρμόσει.

Και για το ότι δεν το εφαρμόσατε μέχρι σήμερα, θα πρέπει να αιτιολογήσετε τους λόγους και τις αιτίες της μη εφαρμογής του από τη δική σας Κυβέρνηση και από το δικό σας Υπουργείο Γεωργίας.

Κύριοι συνάδελφοι, τη ρύθμιση των τόκων των κτηνοτροφικών χρεών, που είχε αποφασίσει η κυβέρνηση της Νέας Δημοκρατίας το 1993 με προσωπική ευθύνη του ομιλούντος, έως τότε Υφυπουργού Γεωργίας, που είχε γίνει αποδεκτή ευμενώς από ολόκληρο το κτηνοτροφικό κόσμο. Τη σταματήσατε, δυστυχώς, κακώς, κάκιστα. Και αντ'αυτού, τι κάνατε; Κάνατε εισπρακτικές ρυθμίσεις των οφειλών, διαιωνίζοντας έτσι το πρόβλημα, φορτώνοντας και νέα χρέη στους κτηνοτρόφους, διευκολύνοντας παράλληλα την Α.Τ.Ε. να εισπράξει οφειλές, τις οποίες πιθανόν να μην εισέπρατε.

'Ομως, εκτός από αυτά, προβλήματα έχουν και οι πτηνοτρόφοι της Χώρας μας. Οι ανεξέλεγκτες εισαγωγές αυγών επιδεινώνουν το πρόβλημα και οι πτηνοτρόφοι μας μόλις καλύπτουν το κόστος παραγωγής. 'Ενα αυγό, π.χ. πωλείται σήμερα 20 δρχ. περίπου και το κόστος παραγωγής ανέρχεται επίσης σε 20 δρχ., όπως προκύπτει από επίσημη έρευνα και κοστολόγιο που έκανε ο Πτηνοτροφικός Συνεταιρισμός Μεγάρων, μία περιοχή, στην οποία ευδοκιμεί η πτηνοτροφία. 'Ομως, για να διατηρηθεί ο κλάδος, πρέπει να δοθούν κίνητρα και ουσιαστικές ενισχύσεις και όχι μόνο διευκολύνσεις εξόφλησης δανείων.

Αλλά τότε η Νέα Δημοκρατία και για τους πτηνοτρόφους είχε προβεί σε ανάλογες ρυθμίσεις των τόκων των χρεών και είχε ανακουφίσει την τάξη αυτή των πτηνοτρόφων.

Η χοιροτροφία, κύριοι συνάδελφοι, επίσης βρίσκεται σε άσχημη κατάσταση και χρειάζεται τη συμπαράσταση της Πολιτείας για να ξεπεράσει τις δυσκολίες της. 

Η Νέα Δημοκρατία, που στήριζε και στηρίζει και σαν κυβέρνηση και σαν Αντιπολίτευση τα δίκαια αιτήματα των κτηνοτρόφων, είχε εγκαίρως προειδοποιήσει την Κυβέρνηση, ότι η ανυπαρξία της πολιτικής της στον τομέα αυτόν τους οδηγεί σε αφανισμό.

Για να αποφευχθούν τα αδιέξοδα, προχώρησε από το 1994 σε μία σειρά ρεαλιστικών και υπεύθυνων προτάσεων, πέραν της μείωσης του κόστους γενικότερα παραγωγής, σε όλο το φάσμα της γεωργίας, όπως φθηνότερα καύσιμα, μειωμένο τιμολόγιο Δ.Ε.Η, μείωση Φ.Π.Α. για αγορά αγροτικών μηχανημάτων, απαλλαγές έως και μειώσεις φόρου κληρονομιάς, δωρεές, γονικές παροχές και μεταβίβαση αγροτικής γης, κόστος για έκδοση αδειών και κατασκευή αγροτικών κτισμάτων και κατοικιών, αύξηση των κονδυλίων για μεταποίηση και εμπορία των κτηνοτροφικών προϊόντων και εκσυγχρονισμό των υπηρεσιών στήριξης των Ελλήνων κτηνοτρόφων, καθώς και αναβάθμιση της ποιότητας ζωής στην Ελληνική ύπαιθρο. (Στο σημείο αυτό, ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Κύριε Πρόεδρε, θα παρακαλέσω την ανοχή σας και ας μου αφαιρεθεί ο χρόνος από τη δευτερολογία.

Για να ορθοποδήσει, όμως, η ελληνική κτηνοτροφία χρειάζονται μέτρα, τα οποία συνοπτικά έχω την τιμή να σας αναφέρω, όπως τα έχει μελετήσει, καταγράψει και εξαγγείλει η Νέα Δημοκρατία:

Εφαρμογή της κυβερνητικής απόφασης του Σεπτεμβρίου 1993 για ρύθμιση των τόκων των κτηνοτροφικών χρεών, με προσαρμογή της στα νέα δεδομένα βεβαίως.

Προώθηση του προγράμματος της σφαγειοτεχνικής υποδομής της Xώρας και των λοιπών εγκαταστάσεων επεξεργασίας προϊόντων ζωικής παραγωγής. Μείωση του κόστους της αδείας για την κατασκευή κτηνοτροφικών εγκαταστάσεων. Ρύθμιση του ιδιοκτησιακού καθεστώτος των βοσκοτόπων. Και εδώ ήθελα να σημειώσω, ότι έχετε έτοιμο το νομοσχέδιο της Νέας Δημοκρατίας από το 1993 για την επίλυση του ιδιοκτησιακού και δασικού προβλήματος της Χώρας. 'Ομως, έχετε καθυστερήσει και είναι άγνωστο πότε και αν θα το φέρετε. Σταδιακή επέκταση της ασφαλιστικής κάλυψης και στο ζωικό κεφάλαιο. Επίσπευση καταβολής τόσο των αποζημιώσεων όσο και των κοινοτικών επιδοτήσεων, με αξιοποίηση των δυνατότητων του ιδιωτικού τομέα. Αξιοποίηση των φυσικών πόρων, κατά προτεραιότητα στις περιοχές που παρουσιάζουν συγκριτικό πλεονέκτημα. Ανάπτυξη της κτηνοτροφίας με επιδότηση επιτοκίου για παραγωγικές επενδύσεις εντός των κοινοτικών πλαισίων.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή.)

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, συγγνώμη. Είναι άλλα δεκατρία-δεκατέσσερα μέτρα και δεν μπορείτε να έχετε τόσο χρόνο στη διάθεσή σας για να αναφερθείτε σ'όλα. 'Αλλωστε αναφέρονται στην επερώτηση.

ΑΠΟΣΤΟΛΟΣ ΣΤΑΥΡΟΥ:Προώθηση προγραμμάτων και μια σειρά άλλων μέτρων, τελειώνω, κύριε Πρόεδρε, τα οποία έχει καταγράψει και έχει θέσει υπόψη σας η Νέα Δημοκρατία.

ΠΡΟΕΔΡΕΥΩΝ (Νικόλαος Κατσαρός): Αναφερθείτε εν συνόλω και στα υπόλοιπα που αναφέρονται στην επερώτηση.

ΑΠΟΣΤΟΛΟΣ ΣΤΑΥΡΟΥ:Βεβαίως, όλα αυτά τα μέτρα αναφέρονται και στην επερώτηση, διότι έμμεσα συντελούν στη μείωση κόστους παραγωγής και για την κτηνοτροφία.

ΠΡΟΕΔΡΕΥΩΝ (Νικόλαος Κατσαρός): Δεν πρέπει, λοιπόν, να τα επαναλάβετε, διότι θα χρειαστείτε άλλα τρία-τέσσερα λεπτά και δεν υπάρχει αυτή η δυνατότητα. Συντομεύστε.

ΑΠΟΣΤΟΛΟΣ ΣΤΑΥΡΟΥ:Συμφωνούμε, λοιπόν, και στα υπόλοιπα, κύριε Πρόεδρε, φαντάζομαι.

Η Νέα Δημοκρατία έχει τις λύσεις για την ανάπτυξη του κτηνοτροφικού τομέα και κατέθεσε από καιρό τις προτάσεις της. Είναι οι μόνες που μπορούν να βγάλουν τον τομέα αυτόν από το σημερινό αδιέξοδο και να τον εκσυγχρονίσουν. Χρειάζεται όμως ρεαλισμός, τόλμη και ενδιαφέρον και πάνω απ' όλα πραγματικό ενδιαφέρον για τους κτηνοτρόφους, και με τις πράξεις και με τις παραλείψεις σας, κύριε Υπουργέ, δεν φαίνεται ότι υπάρχει.

Σας ευχαριστώ.

(Χειροκροτήματα από την Πτέρυγα της Νέας Δημοκρατίας.)

ΠΡΟΕΔΡΕΥΩΝ (Νικόλαος Κατσαρός):Ο κ. Τσιτουρίδης έχει το λόγο.

ΣΑΒΒΑΣ ΤΣΙΤΟΥΡΙΔΗΣ:Κύριε Πρόεδρε, κυρίες και κύριοι, χθες το βράδυ σε ορεινό χωριό του Κιλκίς, λίγα χιλιόμετρα από τα σύνορα βρέθηκα με μια παρέα κτηνοτρόφων. Είχα επιδιώξει εγώ να τους δω, για να τους πω -με λίγη περηφάνεια, είναι αλήθεια- ότι ως νέος Βουλευτής θα μίλαγα εδώ απόψε στη Βουλή για την κτηνοτροφία.

Θα σας πω, κύριε Υπουργέ Γεωργίας, την αντίδραση ενός ηλικιωμένου ανθρώπου που είναι ακόμα πολιτικά φίλος σας: "Θα χάσεις τον καιρό σου παιδί μου. Δεν καταλαβαίνουν αυτοί, ότι εμείς εδώ πάνω τελειώσαμε".

Εάν βρισκόμαστε εδώ, κυρίες και κύριοι συνάδελφοι, απόψε, είναι γιατί πιστεύουμε ακόμα ότι υπάρχει ελπίδα, αρκεί να μας ακούσει η Κυβέρνηση.

Κύριε Πρόεδρε, κυρίες και κύριοι, στη σύντομη εκ των πραγμάτων παρέμβασή μου, θα αναφερθώ σε δύο σημεία, που είναι κατά την εκτίμησή μου ιδιαιτέρως σημαντικά: Σε αυτό των τιμών και σε αυτό της ποσοστώσεως του αγελαδινού γάλακτος. 

Δεν είναι εύκολο να αντιληφθούν οι γαλακτοπαραγωγοί της Χώρας, είτε παράγουν αγελαδινό είτε παράγουν πρόβειο γάλα πως είναι δυνατόν από τη μια πλευρά οι τιμές των προϊόντων τους τα τρία τελευταία χρόνια να μειώνονται διαρκώς, ενώ από την άλλη πλευρά οι τιμές του γάλακτος και των γαλακτομικών προϊόντων να ανεβαίνουν συνεχώς στους καταναλωτές.

Συγκεκριμένα, το 1993 το αγελαδινό γάλα με χαμηλό μικροβιακό φόρτο και καλά λιπαρά έφθασε τις 109 δραχμές το κιλό. Τρία χρόνια μετά, το ίδιο ακριβώς γάλα, μετά βίας φθάνει τις 105 δραχμές το κιλό. Για διαφορετικούς τύπους οι τιμές βεβαίως είναι ακόμα πιο χαμηλές.

Aυτό το στοιχείο, αποπληθωρισμένο, σε σταθερές τιμές, δείχνει ότι η πτώση της τιμής προσεγγίζει το 40% σε σχέση με το 1993, στο αγελαδινό γάλα. Εκεί όμως που είναι δραματική η κατάσταση, είναι στο πρόβειο γάλα. Το 1993-1994 η τιμή του είχε φθάσει τις 280 δραχμές και οι παραγωγοί έπαιρναν προκαταβολές. Τρία χρόνια μετά, και μετά από μια δραματική περσινή χρονιά, όπου οι τιμές έπεσαν μέχρι και στις 140 δραχμές το κιλό, φέτος οι τιμές διαμορφώνονται γύρω στις 200 δραχμές. Αυτό σημαίνει ότι σε σταθερές τιμές, οι τιμές του πρόβειου γάλακτος είναι ακριβώς στο ήμισυ των τιμών του 1993. 

Η ίδια ακριβώς κατάσταση στις τιμές υπάρχει και στο γίδινο γάλα. Και το σπουδαιότερο: Δεν ξέρουν οι παραγωγοί τα τελευταία χρόνια πότε θα πληρωθούν, ενώ πριν -επαναλαμβάνω- έπαιρναν και προκαταβολές. 

Και ενώ συμβαίνουν αυτά στις τιμές του παραγωγού, οι τιμές στον καταναλωτή ανεβαίνουν. Το 1993 εγώ ως καταναλωτής νωπού αγελαδινού γάλακτος πλήρωνα 240 δραχμές το λίτρο και τρία χρόνια μετά πληρώνω 340 δραχμές το λίτρο. Και αναφέρομαι για την τιμή στο ίδιο ακριβώς κατάστημα της γειτονιάς μου, για το ίδιο ακριβώς προϊόν, της ίδιας ακριβώς βιομηχανίας. 

Αυτό συμβαίνει, γιατί μεταξύ όλων των άλλων παραλείψεών σας και των λόγων που ανέφερε ο κ. Σταύρου, δεν λειτουργεί ο ανταγωνισμός, κυρίες και κύριοι συνάδελφοι. Υπάρχουν βιομηχανίες που μοιράζουν μεταξύ τους τις γραμμές όπως λένε οι παραγωγοί, δηλαδη τις περιοχές από όπου αγοράζουν γάλα και υπάρχει σαφώς παραβίαση του νόμου του ελεύθερου ανταγωνισμού σε ό,τι αφορά την αγορά των προϊόντων στον καταναλωτή. Και εδώ η ευθύνη σας, κύριοι της Κυβέρνησης, είναι πάρα πολύ μεγάλη τα τελευταία τρία χρόνια.

Και έρχομαι στο κρέας. Οι τιμές για τον παραγωγό, τόσο του μοσχαρίσιου όσο και του αρνίσιου κρέατος, είναι καθηλωμένες από το 1993 στις 1.000 με 1.100 δραχμές στις καλές περιόδους, στις περιόδους της μεγάλης ζήτησης, στο μοσχαρίσιο και στις 1.600 δραχμές περίπου για το αρνίσιο, στις ίδιες περιόδους μεγάλης ζήτησης. Σε σταθερές τιμές η μείωση φθάνει το 40% στα τρία χρόνια. Στο ίδιο διάστημα που οι τιμές των προϊόντων πέφτουν, οι τιμές, τόσο των συμπυκνωμένων όσο και των χονδρών ζωοτροφών, τραβούν την ανηφόρα.

Θα πω και λίγα λόγια για τις ποσοστώσεις. Η Κυβέρνησή σας, κύριε Υπουργέ της Γεωργίας, είχε και έχει μία χαρακτηριστική άνεση. 'Οταν ετίθετο ή τίθεται θέμα ποσοστώσεων από το 1993 απαντάτε "τι να κάνουμε; Η Νεα Δημοκρατία τις επέβαλε".

Είμαστε αναγκασμένοι να υπενθυμίσουμε, ότι οι ατομικές ποσοστώσεις επιβλήθηκαν από την περίοδο 1984-1985, απλώς δεν τις εφαρμόσατε τότε. Τόσο ο κ. Σημίτης όσο και ο κ. Ποττάκης μετά, τις άφηναν για τους επόμενους. Και φθάσαμε το 1993, να κληρονομήσουμε ως κυβέρνηση πρόστιμα πάνω από 2 δισ. δραχμές και μία τραγική κατάσταση στη Χώρα. Αγωνιστήκαμε και διαγράψαμε τα πρόστιμα αυτά και αυξήσαμε, το Μάιο του 1992 κατά 20% την ποσόστωση, την οποία είχε πετύχει ο κ. Σημίτης τότε. Και επιτέλους έπρεπε να εφαρμόσουμε το σύστημα των ατομικών ποσοστώσεων.

Από κει και πέρα, τι κάνατε εσείς τρία χρόνια; Χάσατε τη μία ευκαιρία μετά την άλλη να ανεβάσετε τις ποσοστώσεις. Και τρία χρόνια τώρα τις ποσοστώσεις, ενώ έπρεπε να τις έχουν οι παραγωγοί, το πάνω χέρι το έχει ακόμα η βιομηχανία. Και βέβαια δεν είναι το τι κάνουν οι βιομηχανίες, αλλά το τι κάνετε εσείς όλα αυτά τα χρόνια. Εσείς αυτό που κάνετε είναι να χάνετε τη μία ευκαιρία μετά την άλλη. Αν συνεχίσετε με την ίδια μακαριότητα και απάθεια, την οποία επιδείξατε στον τομέα της κτηνοτροφίας από το 1993 έως σήμερα, στο τέλος της θητείας της Κυβέρνησής σας θα έχετε επιλύσει το πρόβλημα: Δεν θα υπάρχει κτηνοτροφία.

Εμείς πιστεύουμε ότι η κτηνοτροφία έχει ακόμη μέλλον στη Χώρα, γι' αυτό και κάνουμε τις προτάσεις μας. Με Κυβέρνηση βεβαίως ΠΑ.ΣΟ.Κ. το πρόβλημα είναι, ότι δεν έχει παρόν. Ελπίζουμε ότι έστω και με καθυστέρηση τριών ετών, θα καταλάβετε, κύριε Υπουργέ της Γεωργίας, το τι επιτέλους πρέπει να κάνετε σε έναν τομέα, που είναι καθοριστικής και εθνικής σημασίας για τη Χώρα. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κ. Καρασμάνης έχει το λόγο.

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, κυρίες και κύριοι συνάδελφοι, η επερώτηση αυτή πραγματοποιείται σε ώρες πραγματικής απόγνωσης για το παρόν και εφιαλτικής αβεβαιότητας για το μέλλον της ελληνικής κτηνοτροφίας. Μία εικόνα που τη συνθέτουν, όπως την περιέγραψαν οι συνάδελφοι, η υπερχρέωση, το υψηλό κόστος παραγωγής, τα εξοντωτικά πρόστιμα. Πέρυσι ήταν 1,5 δισ., φέτος θα πληρώσουν οι παραγωγοί αγελαδινού γάλακτος πάνω από 2,5 δισ., ενώ το 1992, όπως ξέρετε, η κυβέρνηση της Νέας Δημοκρατίας κατάφερε να ρυθμίσει αυτά τα πρόστιμα.

Οι άδικες ποσοστώσεις. Είμαστε η μοναδική Χώρα που έχουμε εξαψήφιο αριθμό. 'Ολες οι άλλες χώρες της Ευρωπαϊκής Κοινότητας έχουν επταψήφιο αριθμό. 

Οι τιμές. 'Εχει επικρατήσει σλόγκαν "κάθε πέρσι και καλύτερες". Φθάσαμε σε σημείο, για ένα λίτρο οι κτηνοτρόφοι να πληρώνονται όσο κοστίζει ένα λίτρο εμφιαλωμένου νερού. Και ακούσατε ότι το παστεριωμένο γάλα πληρώνεται στην κατανάλωση τρεις φορές παραπάνω.

Επιτέλους, αποτελεί υποχρέωση της Κυβέρνησης, η οποία έχει την πολιτική ευθύνη, να αφήσει τα λόγια και να προχωρήσει επειγόντως στα αναγκαία μέτρα, που θα αντιστρέψουν αυτήν τη δραματική κατάσταση.

Τελικά, αν η ελληνική κτηνοτροφία κινδυνεύει, δεν κινδυνεύσει από την GATΤ ή από την ΚΑΠ αλλά από την απουσία της ύπαρξης αγροτικής κτηνοτροφικής πολιτικής, που βασικά είναι σημερινό φαινόμενο.

Σήμερα, περισσότερο παρά ποτέ, όσο άλλοτε απαιτείται η εφαρμογή μιας αγροτικής πολιτικής, που θα έχει αφ'ενός ξεκάθαρους στόχους και αφ'ετέρου θα δίνει εκείνη την ώθηση που χρειάζεται η ελληνική κτηνοτροφία, για να βγει από το αδιέξοδο. Θα έλεγα ότι χρειάζεται μια καινούρια νέα κτηνοτροφική μεταρρύθμιση, ξεκινώντας πρώτα-πρώτα από τη ρύθμιση των κτηνοτροφικών χρεών.

Εάν η Κυβέρνηση δεν προχωρήσει άμεσα σε μια γενναία και ουσιαστική ρύθμιση των χρεών των κτηνοτρόφων, στο πρότυπο της ρύθμισης του 1993, που αποφασίστηκε από την τότε κυβέρνηση της Νέας Δημοκρατίας, αλλά που οι μετέπειτα κυβερνήσεις του ΠΑ.ΣΟ.Κ. ουδέποτε τις εφάρμοσαν, τότε πολύ σύντομα η κτηνοτροφία στη Χώρα μας θα καταρρεύσει. Και είναι άδικο τη στιγμή που η Κυβέρνηση χαρίζει με το νομοσχέδιο του Υπουργείου Οικονομικών, χρέη, οφειλές και πρόστιμα εκατοντάδων δισεκατομμυρίων δραχμών σε μεγαλοέχοντες και μεγαλοκατέχοντες, να μην προχωρά στη ρύθμιση των κτηνοτροφικών χρεών, γιατί οι κτηνοτρόφοι δεν ζητούν χάρισμα. Ζητούν ρύθμιση, στην οποία να λαμβάνεται υπόψη η σημερινή κατάσταση του κλάδου.

Οι 'Ελληνες κτηνοτρόφοι δεν μπορούν να συνεχίσουν να ζουν με το βραχνά των χρεών και των δικαστικών αποφάσεων για κατάσχεση της περιουσίας τους και προσωποκράτηση, ενώ ταυτόχρονα λόγω των χρεών να μην μπορούν να χρηματοδοτηθούν για παραγωγικές δραστηριότητες και επενδυτικές πρωτοβουλίες και να υπόκεινται σε συνεχείς παρακρατήσεις των επιδοτήσεών τους έναντι των χρεών σε κάθε συναλλαγή τους με την Αγροτική Τράπεζα.

Η ρύθμιση των χρεών και η καθιέρωση ισχυρών κινήτρων για τους νέους κτηνοτρόφους, που επιθυμούν να ακολουθήσουν το κτηνοτροφικό επάγγελμα, αποτελούν δύο από τα βασικά κλειδιά για την επίλυση των οξυμένων προβλημάτων, που αντιμετωπίζει η κτηνοτροφία μας στην Ελλάδα. 

Κάθε μέρα που περνά και δεν λαμβάνονται αποφάσεις προς αυτήν την κατεύθυνση, το αποτέλεσμα θα είναι να συρρικνώνεται ο κλάδος, να ερημώνουν ορεινές, μειονεκτικές και εθνικά ευαίσθητες περιοχές και το έλλειμμα στο εμπορικό μας ισοζύγιο ζωικών και γαλακτοκομικών προϊόντων να διευρύνεται.

Κύριε Υπουργέ, είναι γνωστό ότι καθυστερούν οι επιδοτήσεις. Πρέπει άμεσα να καταβληθούν. Δεν έχουν οι κτηνοτρόφοι να αγοράσουν ζωοτροφές. Ακόμη, θα πρέπει να παρέμβετε στην Αγροτική Τράπεζα, ώστε να σταματήσουν να παρακρατούν τις επιδοτήσεις. Είναι γνωστό, ότι ο κανονισμός της Ευρωπαϊκής Κοινότητος, το απαγορεύει αυτό το πράγμα, ακόμα και για φορολογικές υποχρεώσεις στο Δημόσιο Ταμείο. Δυστυχώς, η Αγροτική Τράπεζα πάντοτε ισχυρίζεται, ότι επειδή έχουν μεταφερθεί τα χρέη στο Δημόσιο Ταμείο, τους παραπέμπει για να πάρουν φορολογική ενημερότητα από το Δημόσιο Ταμείο, με αποτέλεσμα το Δημόσιο Ταμείο να παρακρατεί τις επιδοτήσεις. Είναι παράνομο και το έχουν πει κατ' επανάληψη, κύριε Υπουργέ, οι ευρωπαϊκοί κανονισμοί. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο.

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, με υψηλό το αίσθημα της ευθύνης απέναντι των κτηνοτρόφων της Χώρας, σας κρούομε, κύριε Υπουργέ, για μια ακόμα φορά -και θα παρακαλέσω να μας ακούτε- τον κώδωνα του κινδύνου. Ενός κινδύνου που απειλεί τους κτηνοτρόφους της Χώρας με πραγματικό αφανισμό. Και το πράττουμε αυτό, κύριε Υπουργέ, διότι βλέπουμε, ότι συνεχίζετε μακαρίως να αδιαφορείτε γι αυτήν την παραγωγική τάξη, που μαζί με τους γεωργούς αποτελούν τη σπονδυλική στήλη του 'Εθνους. 'Εχουν ένα πρόβλημα, που όπως κατ' επανάληψη ο πρόεδρος της Νέας Δημοκρατίας έχει πει, δεν είναι πρόβλημα μιας κοινωνικής τάξεως, αλλά είναι πρόβλημα εθνικό.

Με συνεχείς οχλήσεις μας, κύριε Υπουργέ, από το Βήμα της Βουλής, σας καταστήσαμε κοινωνούς του μεγάλου αυτού προβλήματος και ζητήσαμε τη λήψη όλων εκείνων των απαραιτήτων και των αναγκαίων μέτρων, με τα οποία θα ανακουφίζατε τους 'Ελληνες κτηνοτρόφους.

Εσείς, όμως, περί πάντα τα άλλα τυρβάζοντες, δεν εκάνατε τίποτε. Σας είπαμε να οργανώσετε τις συμμαχίες σας στα Συμβούλια των Υπουργών της Ενωμένης Ευρώπης, για να μπορέσετε, δίνοντας σε κάποια περίπτωση που ενδιαφέροντο άλλοι, να πάρετε και εσείς. Αλλά, κύριε Υπουργέ, εσείς στα Συμβούλια των Υπουργών αρκείσθε στο να βλέπετε να απορρίπονται τα αιτήματά μας.

Σας προτείναμε μέτρα για τη μείωση του κόστους παραγωγής και εσείς δεν θελήσατε ούτε να μελετήσετε τις προτάσεις μας. Σας επισημάναμε ότι οι λαθρέμποροι γέμισαν την αγορά με γαλακτοκομικά προϊόντα και με ανταγωνιστικές για τα ελληνικά κτηνοτροφικά προϊόντα τιμές και εσείς παραμείνατε σε ξόρκια, κύριε Υπουργέ, χωρίς κανένα ουσιαστικό μέτρο. Σας αποκαλύψαμε ότι γίνεται νοθεία από τα οργανωμένα συμφέροντα και σεις τους χαϊδεύετε, αντί να λάβετε δραστικά μέτρα. Σας τονίσαμε, κατ'επανάληψη, να προβείτε τώρα αμέσως στη ρύθμιση των κτηνοτροφικών χρεών, που πνίγουν τους κτηνοτρόφους μας και σεις ακόμη σχεδιάζετε, όπως λέτε, και μελετάτε. Στην πρόταση νόμου που κατέθεσε η Νέα Δημοκρατία και τη συζητήσαμε το καλοκαίρι, προσπαθήσαμε να σας δώσουμε λύσεις και δεν θελήσατε να μας ακούσετε. Σας προτείναμε την κατάργηση των οικοδομικών τελών για τα αγροτικά κτίσματα και σεις συνεχίζετε ακόμη τα ίδια τέλη που απαιτείτε στο Κολωνάκι, τα ίδια τέλη να ζητάτε στη Μουργκάνα, στο Σούλι, στα Τζουμέρκα, στην Πίνδο.

Και σαν να μην έφθαναν όλα αυτά, κύριε Υπουργέ, καθυστερείτε επί δεκάμηνο τώρα την καταβολή των εξισωτικών αποζημιώσεων του 1995, χωρίς να ρωτάτε τους κτηνοτρόφους της Χώρας, αν μπορούν να ταϊσουν τις οικογένειές τους, διότι τα ζωντανά τους πια αυτόν το χειμώνα δεν θα μπορέσουν να τα ταϊσουν με ζωοτροφές, εκεί που έφθασαν αυτές, και με τα χρέη που τους πνίγουν στην Αγροτική Τράπεζα.

Κύριοι συνάδελφοι, όπως γνωρίζετε, εκπροσωπώ στην Αίθουσα αυτή έναν ακριτικό νομό, το Νομό Θεσπρωτίας, που γειτνιάζει με την Αλβανία.

Κύριε Υπουργέ, κατ'επανάληψη σας έχουμε πει, ότι τα σύνορά μας είναι ελεύθερα στον κάθε λαθρέμπορο, να γεμίζει τη Χώρα με κτηνοτροφικά προϊόντα υπόπτου υγιεινής καταστάσεως, διότι αγορανομικοί και αστυατρικοί έλεγχοι δεν γίνονται. Και εκείνοι που γίνονται επί της ασφάλτου, κύριε Υπουργέ, δεν αποδίδουν, διότι οι λαθρέμποροι δεν περνάνε από την άσφαλτο, όπου ευρίσκονται τα αστυνομικά αποσπάσματα.

Εσείς, όμως, κύριε Υπουργέ, και όταν λέω εσείς, εννοώ την Κυβέρνησή σας ολόκληρη, δεν ασχοληθήκατε με το θέμα και φθάσαμε εδώ που φθάσαμε. Το ίδιο βεβαίως συμβαίνει σε όλα τα βόρεια και τα ανατολικά σύνορά μας. Σε άλλες επερωτήσεις ο υποφαινόμενος και από αυτήν τη θέση και από του Βήματος της Βουλής, σας είχαμε υποδείξει τι πρέπει να κάνετε με τα τυριά. Σας είπαμε να ζητήσετε, να αξιώσετε, στους τενεκέδες που φέρνουν τα λευκά τυριά των Βαλκανίων, να χτυπηθούν τα γράμματα που να δείχνουν τόπο προέλευσης, όχι ο τενεκές του τυριού που μπαίνει στα σύνορα με την ετικέτα που γράφει Βουλγαρίας και ο έμπορος τη σκίζει και ονομάζει τη φέτα ελληνική. Τίποτα δεν κάνατε, κύριε Υπουργέ, πάνω σ'αυτά που σας είπαμε.

Οι μέχρι τούδε πράξεις σας και παραλείψεις σας, οδηγούν τον κτηνοτροφικό κόσμο της Χώρας σε πραγματικό αφανισμό. Αν αυτό αποφασίσατε για τον 'Ελληνα κτηνοτρόφο, εμείς είμαστε αποφασισμένοι να συνεχίσουμε τον αγώνα και αυτό είναι το καθήκον μας και εδώ και έξω απ'αυτόν το χώρο.

Ακόμη, κύριε Υπουργέ, πρέπει να γνωρίζετε, ότι αυτή η έκρηξη που ετοιμάζεται στον αγροτικό κόσμο της Χώρας και που θα φανεί σε λίγο, δεν θα μας βρει αδιάφορους. Και αν σε προηγούμενες κινητοποιήσεις των γεωργών και των κτηνοτρόφων βρεθήκαμε δίπλα τους, αυτήν τη φορά θα βρεθούμε μπροστά τους.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Νικόλαος Κατσαρός): Ο κ. Μπασιάκος έχει το λόγο.

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, είναι γνωστό σ' όλους ότι η κρίση, που αντιμετωπίζει ο κτηνοτροφικός τομέας είναι η χειρότερη. Καθημερινά γινόμαστε μάρτυρες φαινομένων απερήμωσης της ελληνικής υπαίθρου με τη μετεγκατάσταση των κτηνοτρόφων, ανέργων πλέον, στα μεγάλα αστικά κέντρα, γεγονός που συνεπάγεται δυσμενείς εθνικές, οικονομικές και κοινωνικές επιπτώσεις.

Ο κτηνοτρόφος βρίσκεται σε απόγνωση και η Κυβέρνηση παραμένει απαθής σε αντιμετώπιση αυτού του τραγικού φαινομένου. 

Η Νέα Δημοκρατία πολιορκεί την Κυβέρνηση με επερωτήσεις, με προτάσεις, με παρεμβάσεις, με παραστάσεις ακριβώς για να τονίσει τη μεγάλη σημασία που πρέπει να αποδίδει ένα πολιτικό κόμμα, στην αντιμετώπιση των προβλημάτων της ελληνικής κτηνοτροφίας και θεωρεί τον τομέα της κτηνοτροφίας ύψιστης εθνικής σημασίας.

Ελέχθη προηγουμένως, ότι η Κυβέρνηση αδυνατεί να στηρίξει τα εθνικά αγροτικά και κτηνοτροφικά δίκαια στα κοινοτικά όργανα. Δεν πέρασαν παρά λίγοι μόνο μήνες, όταν η Κυβέρνηση θριαμβολογούσε για την "εξασφάλιση" μιας πενταετούς μεταβατικής περιόδου για την ελληνική φέτα. Επισημάνθηκε τότε στον Υπουργό της Γεωργίας, ότι δεν επρόκειτο περί μιας επιτυχίας. Ξέρουμε πολύ καλά ποια προνόμια απολαμβάνει η φέτα της Δανίας, αλλά έσπευσε ο Υπουργός της Γεωργίας, να θριαμβολογήσει και να ευχαριστήσει και τον κ. Φίσλερ τον επίτροπο γεωργίας, για τη μεγάλη επιτυχία του. Και του επεσήμανα σε μια ατυχή κατά τα άλλα τηλεοπτική εκπομπή ότι είναι λάθος να ευχαριστεί τους Κοινοτικούς Επιτρόπους, γεγονός που θυμίζει τις ευχαριστίες του κ. Σημίτη το βράδυ των ΙΜΙΑ, όταν έχει σε εκκρεμότητα πολλά άλλα σημαντικά θέματα της κτηνοτροφίας, τα οποία αδυνατεί να προωθήσει, ακριβώς διότι δεν παρίσταται καν στα συμβούλια των Υπουργών Γεωργίας συστηματικά.

Επισημάνθηκε το πρόβλημα των τιμών. Οι τιμές έχουν μειωθεί, ενώ αντίστοιχα οι τιμές του καταναλωτή αυξάνονται και το εισόδημα των κτηνοτρόφων συρρικνώνεται. Οι επιδοτήσεις καθυστερούν. Εδώ φθάσαμε στο σημείο να εκμεταλλεύεται και να αξιοποιεί ο δημόσιος τομέας χρήματα τα οποία δικαιούνται οι αγρότες και οι κτηνοτρόφοι εις βάρος τους και γίνεται σκέψη για παρακράτηση των κοινοτικών επιδοτήσεων, κάτι το οποίο δεν μπορεί να γίνει. Και λυπάμαι, διότι παρά τις διαβεβαιώσεις παλαιότερα του Υπουργού Γεωργίας, ότι δεν πρόκειται να παρακρατηθούν οι κοινοτικές επιδοτήσεις, ειδικότερα των κτηνοτρόφων και παρά τις διαβεβαιώσεις σε επερώτηση της Νέας Δημοκρατίας προς τον Υπουργό της Εργασίας για το θέμα των συντάξεων, ότι δεν θα υπάρξει τέτοιου είδους παρακράτηση, ακούω σήμερα δυστυχώς τον Υπουργό Γεωργίας να επαναλαμβάνει αυτή τη δήλωση, ότι πρόκειται να παρακρατηθούν αυτές οι κοινοτικές επιδοτήσεις, για να εξασφαλισθεί ο κοινωνικός πόρος για τον ΟΓΑ. Θα παρακαλέσω να υπάρξει η διαβεβαίωση αυτή που δώσατε κύριε Υπουργέ, πριν από κάποιους μήνες και αυτή που είπε ο Υπουργός Εργασίας πριν από λίγες μέρες στη Βουλή, ότι δεν κινδυνεύουν οι κοινοτικές επιδοτήσεις από παρακρατήσεις.

Δεν γίνεται πουθενά κτηνιατρικός και αστυκτηνιατρικός έλεγχος και ουσιαστικά επιτρέπουμε τη λαθραία και αθρόα εισαγωγή προϊόντων από γειτονικές χώρες που δημιουργούν ένα τεράστιο πρόβλημα στην ομαλή διακίνηση και διάθεση των προϊόντων της ζωϊκής μας παραγωγής.

Ακούγεται και θέλω να το διαψεύσετε, ότι πρόκειται να μειωθούν οι δαπάνες του Κρατικού Προϋπολογισμού στον τομέα της γεωργίας. Είναι καταστροφικό αυτό, όταν έχετε συρρίκνωση του αγροτικού και κτηνοτροφικού τομέα, όταν έχετε απερήμωση της υπαίθρου, όταν εθνικοί λόγοι επιβάλουν τη στήριξη της ελληνικής υπαίθρου, να έρχεται το Υπουργείο Γεωργίας και να μειώνει τις δαπάνες για τον αγροτικό τομέα, να μειώνει τη συμμετοχή του αγροτικού τομέα στα έργα του δεύτερου πακέτου Ντελόρ, που από 985 δισ. που η Νέα Δημοκρατία είχε εξασφαλίσει τότε, να τα περιορίζει στα 805 δισ. δραχμές.

Επίσης, δεν μας είπατε τίποτε για το θέμα της μείωσης των τελών εκδόσεως αδειών για κτηνοτροφικά κτίσματα, παρά το ότι στην Κοινοβουλευτική Επιτροπή είχατε θεωρήσει πολύ θετική αυτήν την πρόταση. 'Ηταν μία από τις επτά προτάσεις που η Νέα Δημοκρατία είχε καταθέσει και που επανακαταθέτει αύριο με τον Πρόεδρό της ακριβώς για να δείξει το τεράστιο ενδιαφέρον και την άμεση ανάγκη να στηριχθεί ο αγροτικός τομέας με συγκεκριμένα μέτρα, μείωσης του κόστους παραγωγής και βελτίωσης της ανταγωνιστικότητας της ελληνικής γεωργίας.

Ετέθη επίσης προηγουμένως το θέμα της υπερχρέωσης των κτηνοτρόφων και η ανάγκη να εφαρμοσθεί η απόφαση της Νέας Δημοκρατίας του Αυγούστου του 1993 για τη ρύθμιση των χρεών αυτών για λόγους που δεν ευθύνονται οι κτηνοτρόφοι.

Δεν ευθύνονται γιατί υπήρξαν αρνητικά ΝΕΠ και μια σειρά άλλες ρυθμίσεις οι οποίες οδήγησαν τους κτηνοτρόφους στην υπερχρέωση. Και γνωρίζετε πολύ καλά, ότι σε 2 βαθμούς τα δικαστήρια έχουν δικαιώσει τους κτηνοτρόφους και αρνείσθε εσείς να εφαρμόσετε αυτήν την πολύ σημαντική απόφαση του Σεπτεμβρίου του 1993.

Δεν λάβατε κανένα ουσιαστικό μέτρο για τη στήριξη των περιοχών που υπέστησαν μεγάλη ζημιά λόγω του αυθώδους πυρετού, αλλά και των ζωονόσων γενικότερα στις παραμεθόριες περιοχές του 'Εβρου, της Θράκης και της Μακεδονίας. Και όλοι θυμόμαστε την ολιγωρία που επέδειξε η Κυβέρνηση στην ενίσχυση με κτηνιάτρους στις περιοχές αυτές, στην ανακατανομή του προσωπικού, στην αναδιοργάνωση και εκσυγχρονισμό των κτηνιατρικών υπηρεσιών.

Πράγματι, κύριε Υπουργέ της Γεωργίας, οι κτηνοτρόφοι χρειάζονται στήριξη, χρειάζονται συγκεκριμένα μέτρα και δεν θα είναι μεγάλος ο χρόνος που θα εκδηλωθούν διαμαρτυρίες για ακόμη μια φορά. Δεν σας συγκίνησαν την προηγούμενη φορά όλες αυτές οι σκηνές με το χύσιμο του γάλακτος και με τις έντονες διαμαρτυρίες. Φοβάμαι ότι θα έχουμε τα ίδια φαινόμενα και θα φέρετε ακεραία την ευθύνη.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο Πρόεδρος της Νέας Δημοκρατίας, κ. Μιλτιάδης 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κυρίες και κύριοι συνάδελφοι, δεν υπάρχει καμιά αμφιβολία, ότι η ελληνική κτηνοτροφία καταστρέφεται, η ύπαιθρος ερημώνει. Είναι πρωτοφανής η στάση της Κυβερνήσεως. Θα έλεγα ότι σε ορισμένες περιπτώσεις εγγίζει τα όρια της αναλγησίας και της αδιαφορίας. Επί 2 χρόνια σχεδόν μία ή δύο φορές το μήνα από τα δίκτυα της τηλεόρασης παρακολουθεί όλος ο Ελληνικός Λαός την αγωνία του κτηνοτρόφου μέσα από τις εκδηλώσεις του. Και όμως υπάρχει αδιαφορία από την πλευρά της Κυβέρνησης. Σαν να μη συμβαίνει τίποτα. Και το επιμύθιο κάθε φορά είναι, ότι πίσω από τους κτηνοτρόφους, πίσω από τους βαμβακοπαραγωγούς, πίσω από τον αγρότη καλλιεργητή βρίσκονται τα κόμματα, άλλοτε η Νέα Δημοκρατία, άλλοτε το Κ.Κ.Ε. -τώρα θα βρεθούν και τα υπόλοιπα κόμματα που είναι στη Βουλή- που υποκινούν κινητοποιήσεις για πολιτική εκμετάλλευση. Και δεν βλέπουν κάθε φορά στο πρόσωπο των αγροτών και των κτηνοτρόφων που εξεγείρονται το άγχος για την επιβίωση, το άγχος για το αύριο.

Η πραγματικότητα είναι, ότι ο κτηνοτρόφος εδώ και 3 χρόνια βλέπει το εισόδημά του να μειώνεται, χωρίς να υπάρχει εν πάση περιπτώσει κάποια προοπτική, κάποιο αισιόδοξο μήνυμα, ότι κάτι μπορεί να μεταβληθεί.

'Εχουμε πει επανειλημμένα, ότι το θέμα του πρωτογενούς τομέα δεν είναι οικονομικό μόνο, ούτε καν κοινωνικό. Είναι εθνικό. Και θα σας δώσω μια διάσταση της μεγάλης σημασίας που έχει η κτηνοτροφία, από την αντίθετη πλευρά. 'Οχι από την πλευρά της παραγωγής, αλλά από την πλευρά της τάσης των εισαγωγών για κρέατα και ζώα ζώντα. Ακούστε την τάση, όπως διαγράφεται μεταξύ των ετών 1993 και 1995.

Το 1993 για κρέατα και ζώα ζώντα 704 εκατ. δολάρια, το 1994 784 εκατ. δολάρια, το 1995 885 εκατ. δολάρια. Κοιτάξτε την αλματώδη αύξηση της εκροής συναλλάγματος για τα κρέατα.

Πάμε τώρα στα γαλακτοκομικά. Το 1993 407 εκατ. δολάρια, το 1994 474 εκατ. δολάρια και το 1995 490 εκατ. δολάρια.

Χάθηκαν δηλαδή το 1995 πάνω από 1.300.000.000 δολάρια για εισαγωγές κρεάτων και σ'αυτά, πρέπει να προσθέσετε πάνω από 120.000.000 δολάρια για τις εισαγωγές κτηνοτροφών.

Και εδώ δεν μιλάμε για ένα τομέα που χρειάζεται τόσο υψηλή τεχνολογία, τόσο πολύ συσσωρευμένο κεφάλαιο, όπου η φτωχή Ελλάδα δεν μπορεί να αντιδράσει. Για την κτηνοτροφία μιλάμε. Εάν χάνονται τόσα εκατομμύρια δολάρια για την κτηνοτροφία, φαντάζεσθε τι θα γίνεται σε όλους τους υπόλοιπους τομείς. Και δημιουργείται ένα τεράστιο πρόβλημα, τι θα γίνει το 2001, το 2002, όταν πλέον όλα αυτά τα περίφημα προγράμματα από την Ευρώπη θα έχουν καταργηθεί, θα έχουμε στερηθεί τα δισεκατομμύρια δολάρια που έρχονται από την Ευρώπη και πως θα αντέξει το εμπορικό ισοζύγιο και το ισοζύγιο εξωτερικών πληρωμών. Θα υπάρξει δραματικό πρόβλημα.

Τι καλύπτει η εγχώρια παραγωγή σε σχέση με την κατανάλωση; Εκτός από τα πουλερικά, το 45% μόνο. Συνεπώς, οι δυνατότητες αυξήσεως της παραγωγής είναι μοναδικές. Σε έναν τομέα όπου μπορεί να έχουμε καθετοποίηση της παραγωγής, χωρίς υψηλή τεχνολογία, δεν μπορούμε να ανταπεξέλθουμε.

Αμήχανα η Κυβέρνηση παρακολουθεί τα όσα συμβαίνουν στην Ευρωπαϊκή 'Ενωση, αμήχανα η Κυβέρνηση παρακολουθεί την τιμή του παραγωγού να μειώνεται από το 1993 μέχρι σήμερα κατά 50% σε σταθερές τιμές στα γαλακτοκομικά και ταυτόχρονα, την τιμή στον καταναλωτή να αυξάνει κατά 50%.

Θυμάστε τι έλεγε το ΠΑΣΟΚ για την ψαλίδα μεταξύ καταναλωτού και παραγωγού; Ολόκληρες θεωρίες είχατε αναπτύξει στο παρελθόν και μέσα σε τρία χρόνια, δημιουργήθηκε αυτό το τεράστιο άνοιγμα της ψαλίδας.

Στην Αγγλία δημιουργήθηκε, όπως γνωρίζετε, το μεγάλο πρόβλημα με τις "τρελές αγελάδες" και δημιουργήθηκε εθνικό θέμα. Κατόρθωσαν οι 'Αγγλοι να πάρουν 600.000.000.000 δραχμές από την Ευρωπαϊκή 'Ενωση.

Εμείς τι κάνουμε; 'Οταν πάτε στην Ευρωπαϊκή 'Ενωση και αρχίζετε τις συζητήσεις -αν τις κάνετε τις συζητήσεις, εκτός αν παρακολουθείτε ως βουβά πρόσωπα τα όσα συμβαίνουν εκεί- πώς δεν αντιλαμβάνεσθε, ότι υπάρχει μία αναγκαιότητα να τους υποχρεώσετε να αυξήσουν κάποια ποσόστωση; Τόσο δύσκολο είναι να αυξήσετε την ποσόστωση κατά 100.000 τόνους στα θέματα του γάλακτος;

Δεν υπάρχει -είναι η πραγματικότητα- ούτε βραχυπρόθεσμο πρόγραμμα, ούτε ακόμα μακροπρόθεσμο πρόγραμμα και μέτρα, τα οποία θα έπρεπε να ληφθούν, ούτως ώστε να μειωθεί το πράγματι υψηλό κόστος, το οποίο αντιμετωπίζει η κτηνοτροφία μας.

Δεν θα αναλύσω τα βασικά βραχυπρόθεσμα θέματα, στα οποία αναφέρθηκαν οι συνάδελφοι, αλλά να δούμε τις διαρθρωτικές αδυναμίες, γιατί η επερώτηση δεν έχει σκοπό, αποκλειστικά και μόνο να σας ψέξει για την αδιαφορία όλων αυτών των ετών, αλλά να συμβάλει, ούτως ώστε πραγματικά να υπάρξει μια διαρθρωτική μεταβολή και στον τομέα της κτηνοτροφίας.

Πρώτον, το μέγεθος των κτηνοτροφικών μονάδων στην Ελλάδα είναι γνωστό, ότι είναι το μικρότερο στην Ευρώπη. 'Ισως είμαστε υψηλότερα από την Πορτογαλία. Το μέγεθος των κτηνοτροφικών μονάδων στην Ελλάδα είναι περίπου το 1/3 του μεγέθους των κτηνοτροφικών μονάδων της Ευρωπαϊκής 'Ενωσης. Πώς να υπάρχουν τα στοιχεία του συγκριτικού κόστους, όταν δεν έχουν δοθεί κίνητρα, ούτως ώστε να υπάρξουν μονάδες αρίστου μεγέθους;

Αναχρονιστικός τελείως ο χαρακτήρας των εκμεταλλεύσεων, ανεπάρκεια κατάλληλης υποδομής, υψηλό κόστος της χρηματοδότησης. Είναι ποτέ δυνατόν να αντέξει ένας κτηνοτρόφος, όταν πληρώνει επιτόκια της τάξεως του 17%, 18%, 20% και με τις υπερημερίες ξεπερνά και αυτό το ποσοστό;

Υψηλό κόστος ζωοτροφών, ανεπάρκεια χώρων για ελεύθερη βοσκή, έλλειψη κινήτρων για να μπουν μέσα στο επάγγελμα, τουλάχιστον νέοι κτηνοτρόφοι και πολύπλοκες γραφειοκρατικές διαδικασίες για την ίδρυση μιας κτηνοτροφικής μονάδος.

'Ελλειψη της τυποποίησης των παραγομένων προϊόντων, κακή οργάνωση της εμπορίας.

Πήγα, αγαπητοί συνάδελφοι -εδώ είναι συνάδελφοι από τη Θράκη- όταν παρατηρήθηκε ο αφθώδης πυρετός στη Θράκη. Και είδα εκεί, ότι πλέον οδηγούμεθα, μετά τις χωματερές των φρούτων, στις χωματερές των ζώων. Τραγική η εικόνα, τραγική η κατάσταση και μεγάλη αδιαφορία. Λέει, θα δώσουμε αποζημιώσεις. Και πράγματι, μπορεί να δόθηκαν. Ποιο είναι το συμπέρασμα, όμως, από εκεί και πέρα; 'Οτι ο κτηνοτρόφος που παίρνει την αποζημίωση, δεν παραμένει εκεί, για να φτιάξει νέο κτηνοτροφικό κεφάλαιο στη μονάδα του. Φεύγει και πάει στην Αλεξανδρούπολη, για να ανεβάσει τις τιμές των ακινήτων. Μετακινείται από την παραμεθόριο περιοχή μέσα στην Αλεξανδρούπολη, μέσα στη μεγάλη πόλη. Και αυτό συμβαίνει σε όλη την Ελλάδα, εγκαταλείπεται η ύπαιθρος.

Σας είπαν οι συνάδελφοι, ότι κυκλοφορούν στην Ελλάδα όλα τα παράνομα, όλων των μορφών γαλακτοκομικά προϊόντα, χωρίς να ασκείται κανένας κτηνιατροφικός έλεγχος. Μα, είναι δυνατόν να μην υπάρχει ένας παραμικρός έλεγχος; Πήγα στα σύνορα και αυτό το διαπίστωσα παντού. 'Εμπαιναν συνέχεια, ελεύθερα, και περνούσαν μέσα από τις περιοχές, όπου υπήρχε και αφθώδης πυρετός. Και οι αποζημιώσεις των εξισωτικών ποσών έχουν να πληρωθούν από το 1995. Πού είναι το ενδιαφέρον;

Σας έβλεπα να παρακολουθείτε τους επερωτώντες Βουλευτές και αλήθεια σας λέω, κύριε Υπουργέ, έχω την απορία αν καταλαβαίνετε τι λένε οι άνθρωποι, αν ζείτε την αγωνία των συναδέλφων και αν ενδιαφέρεστε τελικά.

Βλέπω μία μακαριότητα στο χώρο της Κυβερνήσεως, ειδικότερα για τον αγροτικό τομέα, που αλήθεια απορώ. Δεν βλέπετε, ότι επέρχεται ολοσχερής καταστροφή στον τομέα της κτηνοτροφίας; Εμείς τι προτείνουμε; Μακροπρόθεσμα, πέρα από τα βραχυπρόθεσμα, πέρα από τον αγώνα τον οποίο πρέπει να κάνετε στην Ενωμένη Ευρώπη: 

Πρώτον, δημιουργία ζωνών για την κτηνοτροφία. Κάποια δεδομένη στιγμή θα πρέπει να αποφασίσουμε σε ποιους νομούς μπορεί να αναπτυχθεί η κτηνοτροφία. 'Οχι μόνο ζώνες περιοχών σε κάθε νομό, αλλά σε ποιούς νομούς. Ποιοι θα είναι οι νομοί εκείνοι, στους οποίους θα υπάρχει ένταση στον τομέα της κτηνοτροφίας.

Δεύτερον, κίνητρα για να συνενωθούν οι μικρές κτηνοτροφικές μονάδες.

'Ολοι έχετε εμπειρία -εγώ δεν την έχω, διότι έχω γεννηθεί στην Αθήνα, ήμουν Βουλευτής της Αθήνας και τώρα της Θεσσαλονίκης- και γνωρίζετε ότι κάθε μικρομονάδα έχει το πολύ-πολύ οκτώ - δέκα κεφάλια, όταν είναι αποδεδειγμένο, ότι αν δεν υπάρχουν εκατό κεφάλια στη βοοτροφία, είναι αδύνατο να υπάρχουν συγκριτικά στοιχεία κόστους. Και το ίδιο ισχύει ασφαλώς για όλη την κτηνοτροφία.

Δημιουργία ζωνών για την καλλιέργεια ζωοτροφών, για να πέσει τελικά το κόστος της ζωοτροφής. Το κόστος της ζωοτροφής στην Ελλάδα είναι διπλάσιο, από αυτό που είναι στην Ιταλία. Είναι και αυτό μοναδικό θαύμα, μοναδικό επίτευγμα.


Ρύθμιση του ιδιοκτησιακού καθεστώτος των βοσκοτόπων. Κι εδώ σας είπα, ότι έχει σημασία ποιοι νόμοι τελικά θα χαρακτηριστούν για κτηνοτροφική ανάπτυξη, που ταυτόχρονα θα είναι και περιοχές καλλιέργειας των ζωοτροφών. 

Επέκταση της απαραίτητης υποδομής για την αξιοποίηση βοσκοτόπων.

Επέκταση των καλλιεργειών, που προορίζονται για την παραγωγή ζωοτροφών.

Δημιουργία συγχρόνων μεθόδων επεξεργασίας και παραγωγής ζωοτροφών. 

Περιορισμός στη γραφειοκρατία για την ίδρυση νέων κτηνοτροφικών εκμεταλλεύσεων.

Μέτρα για τη βελτίωση της ζωής των ζώων.

Πήγα στην Αλεξανδρούπολη και είδα μία μονάδα. Ε, είναι δυνατόν να μην υπάρξουν ασθένειες κάτω από τις συνθήκες, που αναπτύσσονται αυτές οι μονάδες; 

Μου δόθηκε η ευκαιρία, κυρίες και κύριοι συνάδελφοι, να επισκεφθώ το Ισραήλ και πήγα σε ένα κιμπούτζ, το οποίο είχε μία μεγάλη κτηνοτροφική μονάδα αγελάδων. 'Εμεινα κατάπληκτος πως οι αγελάδες, ως ρομπότ πλέον, εκινούντο από μηχάνημα σε μηχάνημα, από το αυτόματο πλύσιμο, το άρμεγμα, τον τρόπο με τον οποίο τις τάϊζαν, τις πότιζαν και πήγαιναν για ύπνο. Δεν έμπαινε ούτε ένα χέρι, όλα γινόντουσαν αυτόματα.

Είναι δυνατόν ποτέ να συγκριθεί το κόστος της παραγωγής, με το κόστος της παραγωγής των Ισραηλινών ή οποιεδήποτε άλλης χώρας; Ακόμα ποια είναι η στελέχωση των Νομαρχιών με προσωπικό παροχής υγειονομικής και τεχνικής υποστήριξης; Επαναλαμβάνω: Στο Νομό του 'Εβρου, την ώρα της μεγάλης κρίσης, τρεις κτηνίατροι, εκ των οποίων ο ένας γνώριζε την περιοχή και οι άλλοι περιεφέροντο αγνοώντας το πρόβλημα, αγνοώντας την περιοχή. Και εχάνοντο ζώα, εχάνετο παραγωγικό κεφάλαιο και υπήρχε κίνδυνος επεκτάσεως και στους άλλους νομούς.

Πρόγραμμα, ούτως ώστε να βελτιωθεί ο τομέας της εμπορίας και αυστηρός έλεγχος της εισαγωγής ζωοκομικών προϊόντων. Μόνο με ένα ολοκληρωμένο, μακροπρόθεσμο 5ετές, 6ετές κτηνοτροφικό πρόγραμμα είναι δυνατόν, πλέον, να αποκτήσουμε έναν κλάδο ο οποίος θα είναι υγιής και αποδοτικός. Διότι οποιεσδήποτε ρυθμίσεις μας κάνει βραχυπρόθεσμα η Ευρώπη, πάντοτε θα βρισκόμαστε με υψηλό κόστος και με παρενέργειες όπως και αυτές τις οποίες σας προανέφερα, στο ισοζύγιο εξωτερικών πληρωμών, στο εμπορικό ισοζύγιο από τις εισαγωγές ζώων, κτηνοτροφών και γάλακτος.

Σας κρούομε τον κώδωνα του κινδύνου. Εγκαταλείπεται η ύπαιθρος και κυρίως, εγκαταλείπονται οι ακριτικές περιοχές, οι οποίες, κατ'εξοχήν, θα μπορούσαν να βοηθήσουν στον εθνικό τομέα.

'Εχουν έρθει οι Πόντιοι. Τους κτίζουμε σπιτάκια και δεν τους δίνουμε τη δυνατότητα να γίνουν νέοι κτηνοτρόφοι. Πώς είναι δυνατόν να περιμένετε, ότι ο Πόντιος θα μείνει στην Ξάνθη, στην Κομοτηνή, πάνω στα σύνορα εάν δεν του δώσετε σε αυτές τις περιοχές τη δυνατότητα να εργαστεί; Και ο ευκολότερος τρόπος για να εργαστεί εκεί είναι να του παραχωρήσετε γη, να του δώσετε τη δυνατότητα να γίνει γεωργός και κτηνοτρόφος. Γι'αυτό σας λέμε ότι το πρόβλημα είναι εθνικό και λυπούμεθα πάρα πολύ για τον τρόπο με τον οποίο αδιαφορεί η Κυβέρνηση. Σας ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός Γεωργίας έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, κυρίες και κύριοι συνάδελφοι, στη διάρκεια της δεκάμηνης ενασχόλησης μου με τη γεωργία, εκ μέρους της Κυβερνήσεως του ΠΑ.ΣΟ.Κ., είναι η δεύτερη φορά που οι συνάδελφοι της Νέας Δημοκρατίας καταθέτουν επερώτηση για την κτηνοτροφία. Θα μπορούσε κανένας, αν ανέτρεχε στα Πρακτικά ή και στα αρχεία της Βουλής, να έβλεπε το ίδιο κείμενο όσον αφορά την επερώτηση και ως ένα βαθμό πιο βελτιωμένη θα έλεγα τη συζήτηση από τότε.

Το πρόβλημα της κτηνοτροφίας είναι ένα πρόβλημα σημαντικό. Απασχολεί τη Χώρα και τα πολιτικά Κόμματα και τις κοινωνικές οργανώσεις πάρα πολλά χρόνια. Και αυτό που θα έπρεπε όλοι να αντιμετωπίσουμε είναι το θέμα αυτό καθ'αυτό και τι δυνατότητες υπάρχουν σήμερα. Η βάση ποια είναι; Υπάρχει δυνατότητα στην Κυβέρνηση, στην όποια κυβέρνηση για να δώσει με παρεμβατικές επιλογές, προοπτικές σαν αυτές που προανέφερε τόσο ο Αρχηγός της Αξιωματικής Αντιπολιτεύσεως αλλά και πάρα πολλοί συνάδελφοι; Δηλαδή είναι βέβαιο, ότι όλα αυτά που ισχυρίζονται οι συνάδελφοι της Νέας Δημοκρατίας, εάν ήσαν στην Κυβέρνηση θα είχαν τη δυνατότητα από τις δημοσιονομικές προοπτικές να τα εφαρμόσουν; Σε καμία περίπτωση.

Δεν υπάρχουν δυνατότητες για παρεμβάσεις σε πάρα πολλούς τομείς. Για παράδειγμα για να εξομαλυνθεί οι αγορά και οι τιμές, θα περάσουν πάρα πολλά χρόνια και θα έπρεπε σ' αυτό το θέμα οι συνάδελφοι της Νέας Δημοκρατίας να είναι πιο προσεκτικοί. Η απελευθέρωση της αγοράς και οι όροι από τους οποίους διαμορφώθηκε κατά τη διάρκεια που τη διακυβέρνηση της Χώρας είχε η Νέα Δημοκρατία, είχαν σαν αποτέλεσμα να διαμορφωθούν αυτές οι συνθήκες σε βασικά προϊόντα όπως και στα προϊόντα της κτηνοτροφίας. Με ποιο τρόπο θα αντιμετωπιστεί το φαινόμενο όπου οι τιμές των παραγωγών είναι υποτριπλάσιες από τις τιμές των καταναλωτών. Υπάρχει κάποιος τρόπος; 

ΣΑΒΒΑΣ ΤΣΙΤΟΥΡΙΔΗΣ: Βεβαίως. 

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Μάλιστα! Και τόσο καιρό δεν τον ήξερε κανείς αυτό τον τρόπο για να τα αντιμετωπίσει; Δηλαδή όλοι αυτοί που τόσα χρόνια ασχολούνται με τα δημοσιονομικά, με το εμπόριο δεν θα ήθελαν να λύσουν αυτό το θέμα; Και έχετε εσείς, κύριε συνάδελφε, τη λύση; Και μετά βρίσκεται ο καθένας στη δυσάρεστη θέση, όπως αναφέρθηκα και στην προηγούμενη συζήτηση. Μίλησα για τη δημαγωγική σας πολιτική. Εσείς για να ανασυνταχθείτε ως παράταξη θεωρείτε πως κάθε δεύτερη βδομάδα, μια επερώτηση για τη γεωργία καλό κάνει....

ΑΠΟΣΤΟΛΟΣ ΣΤΑΥΡΟΥ: Εσείς τι καλό κάνετε; Εσείς τι καλό κάνατε στη γεωργία; 

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Σας παρακαλώ, εγώ δεν σας διέκοψα, σας άκουσα, εκφωνήσατε την ομιλία σας. 'Ελεγα, λοιπόν, ότι κάθε δεύτερη βδομάδα μια επερώτηση καλό κάνει. Και μια μεγάλη ανησυχία για το που πάει η ύπαιθρος χώρα, η κτηνοτροφία, όπου το μοντέλο της αστυφιλίας είναι της παρατάξεώς σας, το μοντέλο της μεταναστεύσεως, είναι της παρατάξεώς σας, για να μη πάμε πάρα πολύ πίσω. Θα έλεγα λοιπόν....

ΓΕΩΡΓΙΟΣ ΣΑΛΑΓΚΟΥΔΗΣ: Εσείς σε ποια παράταξη ...

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Εγώ δεν σας διέκοψα.

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε συνάδελφε, μη διακόπτετε. 

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Σας παρακαλώ, δεν σας διέκοψα.

Υπάρχουν ορισμένα πράγματα -και την άλλη φορά αναγκάστηκα να μιλήσω για τη δημαγωγία- που θα μπορούσα να πω ότι οι συνάδελφοι τα αντιμετωπίζουν ή με απλοϊκότητα, ή με άγνοια. Για να μη λέω λοιπόν για δημαγωγία, οι μηχανισμοί της αγοράς, είναι γνωστοί στο παρόν, στο υπάρχον, στο ένα και μοναδικό καπιταλιστικό σύστημα με την απελευθέρωση και με την αγορά. Και έχω απορία ως προς το ποια έδρανα κάθεστε. Το είπα και την προηγούμενη φορά. 'Εχει σημασία αυτό το πράγμα....

ΣΤΡΑΤΗΣ ΚΟΡΑΚΑΣ: Μήπως πρέπει να ψαχθείτε και σεις;

ΠΡΟΕΔΡΕΥΩΝ (Νικόλαος Κατσαρός): Κύριε Κόρακα, αργήσατε πολύ να μιλήσετε. Αργήσατε πράγματι! Σας παρακαλώ.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Διότι κατά μεγάλο μέρος οι τοποθετήσεις των συναδέλφων μέχρι τώρα στην επερώτηση και οι διατυπώσεις που έγιναν μέχρι τώρα θα μπορούσαν κάλιστα να έχουν γίνει από Βουλευτές του ΚΚΕ. 

Γιατί έχουν σημασία ορισμένα πράγματα και πρέπει να τα επισημάνουμε, σε ποια βάση δηλαδή μιλούμε. Ποιες είναι οι βασικές αρχές για την οικονομία, για την κοινωνία, για την αγορά. Ασφαλώς δεν υπάρχει περίπτωση να αμφισβητήσει κανείς, ότι υπάρχει παρεμβατισμός στην πρωτογενή παραγωγή. Επανέλαβα και άλλη φορά, ότι ακόμα και η κα Θάτσερ έκανε παρεμβατική πολιτική στη γεωργία, στη Μεγάλη Βρετανία. Αλλά, να δούμε τις δυνατότητες και τις συνθήκες που διαμορφώνονται. 'Ετσι, λοιπόν, υπάρχει μια σύγχυση για το σε ποια βάση τίθενται τα θέματα της γεωργίας και της κτηνοτροφίας σε σχέση με την αγορά, τις εξελίξεις και τις τιμές από την πλευρά μιας ομάδας συναδέλφων της Νέας Δημοκρατίας. Διότι είμαι πεπεισμένος, ότι αυτή δεν είναι η συνολική πολιτική της Νεάς Δημοκρατίας, είναι της λαϊκίστικης δεξιάς που ήταν το μοντέλο της προεκλογικής εκστρατείας, της ηττημένης δεξιάς, που συνεχίζει τον ίδιο καμβά, διότι πρέπει να έχει τη μια πλευρά της συσπείρωσης στη Νέα Δημοκρατίας.

Κύριοι συνάδελφοι, σήμερα συναντήθηκα με τον Πρωθυπουργό της Χώρας και συνομιλήσαμε επ' αρκετόν για τα προβλήματα της ελληνικής γεωργίας και ασφαλώς και της κτηνοτροφίας. Κατέθεσα το πρόγραμμα των άμεσων δραστηριοτήτων ως κείμενο, την κοστολόγηση αυτού του προγράμματος και τρία βασικά νομοσχέδια, όπου ένα απ' αυτά είναι το δασικό, το θέμα των βοσκοτόπων, όπου όταν κυβερνούσε η παράταξή σας, σκοπίμως ο τότε Υπουργός Γεωργίας δεν έστειλε δικηγόρο του Νομικού Συμβουλίου του Κράτους στη δίκη, που είχατε μεθοδεύσει μέσα από ένα σωματείο, για να κηρυχθεί ο νόμος αντισυνταγματικός περί βοσκοτόπων, διότι άλλο να χαθεί μια υπόθεση και άλλο να μεθοδευθεί η ερημοδικία από την πλευρά του Ελληνικού Κράτους ή η εκδίκαση μιας τόσο σοβαρής υποθέσεως.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι σοβαρά αυτά που λέτε;

ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, υπήρχε ερημοδικία.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σοβαρευτείτε.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Υπήρχε ερημοδικία και αυτό είναι ένα γεγονός που δεν μπορεί κανείς να το αμφισβητήσει. Είναι γεγονός. Μπορεί να κρίνετε και να αξιολογείτε αυτά που λέω εγώ, αλλά το γεγονός της ερημοδικίας είναι αυτοτελές, αυθύπαρκτο. Στο γεγονός αυτό δεν έχει σημασία η αξιολόγηση. Τι λέω εγώ ή εσείς. Εν πάση περιπτώσει, θα έλθει το θέμα για να αντιμετωπισθεί και να ξανασυζητηθεί με βάση τη νομολογία που διαμορφώθηκε και την απόφαση του Συμβουλίου της Επικρατείας.

Επίσης, θα κατατεθεί το νομοσχέδιο σχετικά με τη μείωση του κόστους στα κτίσματα, στους σταβλισμούς και σε όλο αυτό το θέμα που είχε κάνει πρόταση νόμου η Νέα Δημοκρατία. Το είχαμε ξανασυζητήσει και όντως είχαμε αναγνωρίσει, ότι πρέπει να υπάρξουν τέτοιες ρυθμίσεις για να μειωθεί το κόστος.

Κυρίες και κύριοι συνάδελφοι, θα έλθω στο θέμα των ποσοστώσεων του αγελαδινού γάλατος. Είναι δύσκολο, κύριε 'Εβερτ, να πάρει μία χώρα ποσόστωση στο αγελαδινό γάλα και μάλιστα, μία χώρα του νότου, διότι δεν έχει συμμαχίες.

Είπε ο κ. Βεζδρεβάνης να φτιάξουμε συμμαχίες. Οι συμμαχίες δεν φτιάχνονται μόνο από τις σχέσεις των αντιπροσώπων και των χωρών. Φτιάχνονται πάνω σε ζώνες προϊόντων και σε συμφέροντα. Δεν είναι μόνο σχέσεις χωρών και αντιπροσώπων χωρών. Δεν θεωρούν, ότι αυτό το προϊόν είναι προϊόν του νότου. Και ασφαλώς είμαστε μειοψηφία. Και εμείς έχουμε ένα επιπλέον πρόβλημα: 'Εχουμε μεγάλη απόσταση από την 'Ενωση και έχουμε και διπλάσιο πληθυσμό το καλοκαίρι στη Χώρα. Αυτά είναι θετικά για τη διαπραγμάτευση. Δεν άρχισε όμως, η συζήτηση.

'Εχω γνωστοποιήσει εδώ και εννέα μήνες, ότι η συζήτηση για το μοίρασμα ξανά του πακέτου των ποσοστώσεων θα αρχίσει τον Ιανουάριο, το νέο έτος. 'Οσες συζητήσεις, όσες διατυπώσεις και αν γίνονται εδώ, δεν έχουν καμμιά αξία. Απλώς κάθε φορά λέγονται για να λέγονται. Και στη νέα συζήτηση που θα υπάρξει για τη νέα κατανομή των ποσοστώσεων, η Ελλάδα έχει θέσει το αίτημα για τουλάχιστον εκατόν είκοσι πέντε χιλιάδες τόνους και έχει αναγνωριστεί αυτό το αίτημα. Είναι αναγνωρισμένο. Το έχουμε ξαναπεί σε αυτήν την Αίθουσα. Ξανά ετέθη.

Σχετικά με τα πρόστιμα: Είπαμε να υπάρξει συμψηφισμός για τα πρόστιμα ενόψει του, ότι θα υπάρξει νέο καθεστώς ποσοστώσεων. Τώρα, όμως, δεν μπορούν να μην πληρωθούν τα πρόστιμα.

'Οταν έγινε η συνολική διαπραγμάτευση και η Ιταλία τότε είχε το λόγο στις ποσοστώσεις του αγελαδινού γάλατος και έγινε ο συμψηφισμός, ο συμψηφισμός δεν ήταν συνολικός, γιατί κάποιοι λένε να κάνουμε και εμείς όπως έκανε η Ιταλία που δεν πλήρωσε. Δεν αληθεύει. Υπάρχουν ακόμα -και όχι μόνο για την Ιταλία, για όλες τις χώρες που έκαναν τότε το συνολικό συμβιβασμό- πρόστιμα τα οποία είναι και σε δόσεις και κατά διαστήματα κατατίθενται από τις χώρες κράτη-μέλη στα ταμεία του ΦΕΟΓΚΑ.

'Ετσι λοιπόν -επειδή προχθές είχαμε συμβούλιο Υπουργών στο Λουξεμβούργο και το έθεσα αυτό το θέμα στα περιθώρια του συμβουλίου -δεν μπορούμε από το καθεστώς. Θα πληρωθούν τα πρόστιμα και στη διαπραγμάτευση των εκατόν είκοσι πέντε χιλιάδων τόνων, τουλάχιστον, θα προτείνουμε το συμψηφισμό για την επόμενη φάση, γιατί πράγματι είναι αλήθεια, ότι τώρα οι αγελαδοτρόφοι θα φέρουν ένα βάρος. Και εμείς δεν θέλουμε να φέρουν αυτό το βάρος.

Υπάρχει επίσης μία ανακρίβεια σχετικά με τις προκαταβολές στα επιλέξιμα. Η διαχειριστική επιτροπή συνήλθε στις 18 Οκτωβρίου και όντως υιοθέτησε το αίτημα για να υπάρχουν δεύτερες προκαταβολές. 'Ομως, ο Κανονισμός δεν έχει εκδοθεί ακόμα και δεν μπορούν να υπάρξουν προκαταβολές. Δηλαδή, κακώς ετέθη από εσάς το θέμα. Μόλις θα δημοσιευθεί η οδηγία και ο κανονισμός στην Εφημερίδα των Ευρωπαϊκών Κοινοτήτων, τότε θα αρχίσει να τρέχει η διαδικασία των δεύτερων προκαταβολών.

Θα ήθελα να πω, ότι όντως υπάρχουν καθυστερήσεις. Και αυτές οι καθυστερήσεις έχουν σχέση με το ότι υπάρχει μια μεταβατική περίοδος και οι υπηρεσίες γεωργίας των Νομαρχιακών Αυτοδιοικήσεων δεν είναι οργανωμένες καλά.

Ο κ. 'Εβερτ είπε, ότι μάλλον δείχνω να μην αντιλαμβάνομαι και να μην καταλαβαίνω αυτά που λέτε. Εγώ μεν καταλαβαίνω αυτά που λέτε, αλλά δεν έχουν καμία σχέση με την παράταξή σας και τις βαθύτερες κοσμοθεωρητικές βάσεις. Ξέρω όμως τι γίνεται, γιατί έχω πάει σε αρκετούς νομούς. 'Οπου η Νομαρχιακή Αυτοδιοίκηση είναι οργανωμένη σωστά, οι εξισωτικές αποζημιώσεις του προηγούμενου έτους έχουν από τον Αύγουστο κατατεθεί, ενώ άλλες που έχουν χαλάρωση ή που έχουν έλλειψη προσωπικού -και οι προσλήψεις θα γίνουν από τον Υπουργό Εσωτερικών, Δημόσιας Διοίκησης και Αποκέντρωσης για τη Νομαρχιακή Αυτοδιοίκηση, δεν μπορεί να κάνει πλέον το Υπουργείο Γεωργίας προσλήψεις για τις υπηρεσίες γεωργίας της περιφέρειας, μόνο για το επιτελείο- όντως παρουσιάζονται προβλήματα, και καθυστερήσεις. Τα γνωρίζω γιατί έχει την ευθύνη η Κυβέρνηση. Αλλά δεν είναι του επιτελείου του Υπουργείου Γεωργίας, είναι των περιφερειακών κρατικών δραστηριοτήτων που έχουν σχέση με τη Νομαρχιακή Αυτοδιοίκηση.

Κύριε Πρόεδρε, δεν αληθεύει αυτό που είπε στην ομιλία του ο πρώτος ομιλητής, ότι αυτήν τη στιγμή υπάρχει αδιάθετη φέτα τριάντα πέντε χιλιάδων τόνων.

Αυτό δεν είναι αληθές. 'Ηταν -να πω μια λέξη της αγοράς- η "σπέκουλα" πέρσι ...

ΑΠΟΣΤΟΛΟΣ ΣΤΑΥΡΟΥ: Πόσο είναι; 

ΣΤΕΦΑΝΟΣ ΤΖΟΥΜΑΚΑΣ(Υπ. Γεωργίας): Αυτήν τη στιγμή είναι πολύ πιο κάτω Είναι πολύ πιο κάτω. Σε πάρα πολλές περιοχές της Χώρας δεν υπάρχει ούτε ένα κιλό απόθεμα. Και ήταν ένας λόγος, μια επίκληση του κυκλώματος που εσείς επισημάνατε -και συμφωνούμε απόλυτα για το κύκλωμα της νοθείας, της απάτης- που ήθελε με τη "σπέκουλα" αυτή να πιέσει τους κτηνοτρόφους για να δεχθούν τιμές γάλακτος μέχρι 130 δραχμές το κιλό που υπήρχαν πέρσι στη Θράκη και ήταν τιμές εξευτελεστικές, τιμές καταστροφής του εισοδήματος των κτηνοτρόφων.

'Ετσι λοιπόν, δεν υπάρχει τέτοια πίεση φέτος. 'Εχει εξομαλυνθεί η κατάσταση και γι' αυτό όπως είπε ο συνάδελφος από το Κιλκίς, η κατώτατη τιμή αιγοπρόβειου γάλακτος φέτος είναι 200 δραχμές. Η συμφωνία όμως που είχαμε κάνει στο Υπουργείο Γεωργίας, ήταν 220 δραχμές.

Γι' αυτό θέλω σήμερα απ' αυτό το Βήμα να στείλω ένα μήνυμα: Κανένας κτηνοτρόφος δεν πρέπει να δώσει αιγοπρόβειο γάλα κάτω από 220 δραχμές το κιλό. Να μη δεχθεί την πίεση και να μας ενημερώσει στο Υπουργείο Γεωργίας ποιος είναι αυτός ο τυροκόμος...

ΣΤΡΑΤΗΣ ΚΟΡΑΚΑΣ: Λέτε να μη το δώσει, κύριε Υπουργέ. Τι θα το κάνει;

ΣΤΕΦΑΝΟΣ ΤΖΟΥΜΑΚΑΣ(Υπ. Γεωργίας): Κύριε συνάδελφε, στέλνω ένα μήνυμα από εκεί και πέρα ασφαλώς υπάρχει η αγορά. Τι να κάνουμε; 

Είπαμε να μας ενημερώσουν στο Υπουργείο Γεωργίας για να δούμε ποιοι είναι αυτοί οι τυροκόμοι που θέλουν να πάνε κάτω από τις 220 δραχμές και για πάρα πολλούς άλλους λόγους. 'Εχουμε αρκετά πράγματα να πούμε γι' αυτό.

Κυρίες και κύριοι συνάδελφοι, είπε συνάδελφος ότι θριαμβολόγησα όταν ανακοίνωσα και αναφέρθηκα στην 5ετή μεταβατική περίοδο που έχει ως δικαίωμα η Δανία και οι άλλες χώρες, που διακινούν το λευκό τυρί και χρησιμοποιούν τον όρο "φέτα". Αυτό το καθεστώς της πενταετίας δεν είναι καθεστώς που έγινε τώρα που καθιερώθηκε το προϊόν με ονομασία προελεύσεως. Είναι καθεστώς που υπάρχει από προηγούμενη περίοδο. Υπάρχει μια συζήτηση από πότε αρχίζει η πενταετία και μέχρι πότε. Η Δανία δεν έχει θέσει ακόμα το θέμα στο Συμβούλιο των Υπουργών. Υπάρχει σε εκκρεμότητα και θα το θέσει η Δανία για τη μεταβατική περίοδο.

Η Χώρα μας είναι σαφές ότι θα προσπαθήσει με κάθε τρόπο να μην ισχύσει αυτή η μεταβατική περίοδος γιατί η Δανία θέλει αυτή τη μεταβατική περίοδο της πενταετίας για να οργανωθεί καλύτερα, να επεκτείνει τις δραστηριότητές της και να πει μετά ότι έχει τεράστιο εθνικό πρόβλημα στην οικονομία, ότι δεν μπορεί να εναρμονιστεί και ότι θα πρέπει να βρεθεί τρόπος να διατηρήσει και αυτή τον όρο "φέτα".

Είναι αυτό που έκανε προχθές η Πορτογαλία στο Συμβούλιο των Υπουργών που ζήτησε παράταση για το νέο καθεστώς του ελαιολάδου για τρία χρόνια για να φυτέψει δέκα εκατομμύρια ελιές σ'αυτά τα τρία χρόνια και να δικαιολογήσει το ότι τώρα δηλώνει σαράντα επτά εκατομμύρια ελιές, ενώ έχει τριάντα επτά εκατομμύρια ελιές η χώρα. Είναι μία γνωστή μέθοδος. Δεν θα τη δεχθούμε.'Εχουμε συζητήσει και με άλλες χώρες γι'αυτήν την καταστρατήγηση που θα επιδιώξει η εκπροσώπηση της Δανίας στα Κοινοτικά όργανα.

Συμφωνούμε απόλυτα με αυτό που είπε ο συνάδελφος κ. Καρασμάνης και αυτή είναι η θέση του Υπουργείου.'Εχουμε δώσει οδηγίες στην Αγροτική Τράπεζα, ότι δεν έχει δικαίωμα αυτή να παρακρατεί Κοινοτικές επιδοτήσεις. Είναι αυτοτελές δικαίωμα των αγροτών και είπαμε ότι όταν υπάρχει κρούσμα να αναφέρεται.

ΓΕΩΡΓΙΟΣ ΚΑΡΑΣΜΑΝΗΣ:Και τα Δημόσια Ταμεία παραβιάζουν τους κανονισμούς της Ε.Κ.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας):Συμφωνώ μαζί σας, κύριε συνάδελφε. Οπωσδήποτε, όταν υπάρχει παραβίαση, να υπάρχουν συνέπειες στο στέλεχος αυτό της Τράπεζας που θα κάνει αυτήν την παράνομη ενέργεια.

Θα ήθελα επίσης να πω, ότι έγινε μία συζήτηση στο Υπουργείο Εθνικής Οικονομίας για τον κοινωνικό πόρο του ταμείου κύριας ασφάλισης των αγροτών. Στη συζήτηση ετέθη το θέμα, ότι θα μπορούσε ένα μέρος για τον κοινωνικό πόρο να είναι από τη γενικότερη οικονομική δραστηριότητα, ένα μέρος από τα τέλη της διακίνησης των προϊόντων και-εάν θα υπήρχε η δυνατότητα -ένα ποσοστό από τις Κοινοτικές επιδοτήσεις. Και αυτό, όχι γιατί το αποφασίζει η χώρα, να έρθει σε μια επικοινωνία, σε μια συζήτηση με τα Κοινοτικά όργανα, εάν υπάρχει τέτοια δυνατότητα.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το ελπίζετε αυτό;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Θα σας πω, κύριε Πρόεδρε. Εμείς θέσαμε το θέμα με την ευκαιρία του Συμβουλίου στο Λουξεμβούργο και η κατ'αρχήν απάντηση- αλλά θα εξετασθεί- είναι ότι από τα διαρθρωτικά προγράμματα, επειδή είναι διαρθρωτικό μέτρο και επειδή οι 'Ελληνες αγρότες μέχρι τώρα δεν είχαν ταμείο κύριας ασφάλισης, θα υπάρξουν αναζητήσεις, θα συνεχισθούν οι συζητήσεις και θα υπάρξουν οριστικές απαντήσεις. Το θέμα αυτό, όμως, είναι σε εκρεμότητα.

ΕΥΑΓΓΕΛΟΣ ΜΠΑΣΙΑΚΟΣ:Ο Υπουργός Εργασίας το απέκλεισε κατηγορηματικά πριν πέντε μέρες.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ:Δε φαίνεται πιθανό καθόλου;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας):Είναι δύσκολο, κύριε Πρόεδρε. Κάναμε, όμως, μία προσπάθεια και μάλιστα, σε εκείνο το θέμα που είναι διαρθρωτικό, το θέμα της πρόωρης συνταξιοδότησης.

'Εχουμε ένα πρόβλημα. Σ'αυτό έχει όντως ευθύνη η Κυβέρνηση γιατί για θέματα τα οποία έχουν μία βάση, πρέπει να αναγνωρίζουμε. Δεν απορροφήσαμε σωστά το κονδύλιο της πρόωρης συνταξιοδότησης. Υπάρχει αυτήν τη στιγμή ένα κονδύλιο στον ανάλογο λογαριασμό, του ανάλογου κανονισμού, περίπου 104 MECU και αυτό γιατί δεν είχαμε μια σωστή πολιτική και πριν αναλάβει τη διακυβέρνηση η Νέα Δημοκρατία και στη συνέχεια και μετά το 1993 που ανέλαβε το ΠΑ.ΣΟ.Κ. Πρέπει να δούμε αυτό το καθεστώς, γιατί δεν μπορεί ένα τόσο σημαντικό ποσόν να παραμένει εκεί, να μην απορροφάται από τη Xώρα. 'Οταν έγινε, μάλιστα, η προσπάθεια να μεταφερθούν κονδύλια- και αυτό τουλάχιστον για τα αρροτραία το αποφύγαμε- για τις "τρελές αγελάδες" υπήρχε απειλή να μεταφερθούν και τα κονδύλια που δεν απορροφώvται από την πρόωρη συνταξιοδότηση.

Κυρίες και κύριοι συνάδελφοι, τέθηκε το θέμα του αφθώδους πυρετού στον 'Εβρο. Πρώτον, ο κ. 'Εβερτ είπε "εάν έχουν πληρωθεί οι αποζημιώσεις". Το γνωρίζει αυτό καλά. Του είχα στείλει και γραπτό σημείωμα ότι έχει γίνει αυτό. Πληρώθηκαν 3.200.000.000 μέσα σε ένα μήνα για τις αποζημιώσεις στον 'Εβρο, το καλοκαίρι. Αυτό προβλεπόταν από τον Κανονισμό.

Δεύτερον, αμέσως, στο Συμβούλιο του Σεπτεμβρίου έθεσα το θέμα των έμμεσων αποζημιώσεων και για τον αφθώδη πυρετό στον 'Εβρο και για τον αφθώδη πυρετό στη Λέσβο. Ο Φίσλερ, ο Επίτροπος όταν υποστηρίζει τις επιδιώξεις μας, νομίζω ότι για λόγους σχέσεων και διεθνών σχέσεων και άλλων σχέσεων πρέπει να τον ευχαριστούμε, όπως και αυτός μας ευχαριστεί.

Για παράδειγμα, προχθές συζητούσαμε το θέμα της ευλογιάς και το θέμα της επίσκεψης αντιπροσωπείας της Ευρωπαϊκής 'Ενωσης και του F.A.O. στην 'Αγκυρα. Επειδή ο Φίσλερ αναγνώρισε τη μεγάλη προσφορά της Ελλάδας στο να αντιμετωπίσουμε τις ασθένειες που έρχονται από την Τουρκία -οφείλουμε να το αναγνωρίσουμε αυτό- αυτό μας βοηθάει στις περαιτέρω επιδιώξεις μας στην Ευρωπαϊκή 'Ενωση.

Επανέρχομαι να πω, ότι αναγνώρισε ο Επίτροπος, πως υπάρχει θέμα έμμεσων αποζημιώσεων και ζήτησε από τις αρχές της Ελλάδας να καταθέσουν συγκεκριμένα στοιχεία για το ύψος της έμμεσης ζημίας και σε ποια προϊόντα ή σε ποια ζώα. Μπορώ να σας δώσω κείμενο της επιστολής μου, με όλα τα στοιχεία για το τι ζητήσαμε θα υπάρξει και έμμεση αποζημίωση από την Ευρωπαϊκή 'Ενωση.

Ετέθη ένα άλλο θέμα, αν θα υπάρξει μείωση των δαπανών του προϋπολογισμού για τη γεωργία. Από τις θεσμοθετημένες διαδικασίες και εγώ ως Υπουργός Γεωργίας προσήλθα στο Υπουργείο των Οικονομικών και συζητήσαμε στα γραφεία του Γενικού Λογιστηρίου του Κράτους τον προϋπολογισμό για το νέο έτος. Δεν κόπηκε κανένα κονδύλιο στα διαρθρωτικά προγράμματα. 'Ομως, σε θέματα που εμφανίζονταν ως ανελαστικές δαπάνες για τη λειτουργία των υπηρεσιών των Υπουργείων, θα υπάρχουν κάποιες περικοπές, είναι άλλης τάξης θέμα. Στα θέματα που έχουν σχέση με την ανάπτυξη, με τις επενδύσεις, με τα διαρθρωτικά, δε θα κάνουμε καμία περικοπή. Αλλά χρειάζεται και ένα νοικοκύρεμα εκεί -σε κάθε περίπτωση ο κάθε Υπουργός λέει στον Υπουργό των Οικονομικών ότι, ξέρετε, έχω δυσκολίες, έχω προβλήματα- χρειάζεται κάποιο μέτρο.

Υπάρχει το θέμα που έθεσε ο συνάδελφος σχετικά με την Κεφαλλονιά, γιατί το άσπρο τυρί, η φέτα της Κεφαλλονιάς, να μην κατοχυρωθεί. 'Εχει συγκεντρωθεί ο φάκελος και η Νομαρχιακή Αυτοδιοίκηση της Κεφαλλονιάς, αλλά και η 'Ενωση Κτηνοτρόφων έχουν συμβάλει πάρα πολύ. Είναι ένα αίτημα της Ελλάδος, που αφορά και άλλα προϊόντα, που θέλουμε να μπουν στο καθεστώς των προϊόντων της "Ονομασίας προελεύσεως".

Τέθηκε το θέμα των χρεών. Υπάρχει ρύθμιση. Ασφαλώς εσείς έχετε τη δική σας γνώμη, για τη ρύθμιση που θα κάνατε το 1993. 'Ομως, αυτήν τη στιγμή τρέχει ένα καθεστώς μιας δεκαετίας συν το καθεστώς που διαμορφώσαμε περίπου το Φεβρουάριο με Μάρτιο. Από κει και πέρα υπάρχει ένα θέμα με την Αγροτική Τράπεζα, ότι κατά διαστήματα διαμορφώνουμε ένα κλίμα και μια συνείδηση, πως δε θα πληρωθούν επιτόκια. Ενώ δηλαδή γίνεται συζήτηση ότι με τόσο μεγάλα επιτόκια πώς θα γίνουν επενδύσεις και πώς θα ενισχυθούν σημαντικές δραστηριότητες και αγροτικές εκμεταλλεύσεις, από τις ρυθμίσεις που έχουμε δει τουλάχιστον τα τελευταία πέντε χρόνια, πάντα διαγράφονται οι τόκοι υπερημερίας και οι τιμές, πάντα διαγράφονται οι συμβατικοί τόκοι κατά 50%. Και άρα γίνεται μία συζήτηση που έχει ως κατάληξη το εξής: 'Ερχονται πάρα πολλοί επιχειρηματίες στο χώρο της γεωργικής βιομηχανίας και λένε "γιατί να πληρώσω κι εγώ τότε, αφού μπορώ να περιμένω και κάποια στιγμή θα διαμορφωθεί ένα πακέτο πιέσεων με μία νέα ρύθμιση;". 'Οπου δηλαδή υπάρχουν πραγματικές ανάγκες -και αυτό το κάνει το διοικητικό συμβούλιο της Αγροτικής Τράπεζας, εξατομικεύει περιπτώσεις και δείχνει όλη την καλή διάθεση- και πρέπει, η εκμετάλλευση και η επιχείρηση να προχωρήσουν.

ΕΥΑΓΓΕΛΟΣ ΜΠΑΣΙΑΚΟΣ: Υπάρχουν δικαστικές αποφάσεις και σ' αυτές αναφέρομαι. 

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Το άκουσα, κύριε συνάδελφε, το σημείωσα, αλλά δεν μπορώ αυτήν τη στιγμή να σας δώσω απάντηση.

Ο συνάδελφος έθεσε το θέμα της κτηνοτροφίας, που είναι στον κύκλο της ζωικής παραγωγής. 'Εχουν ευθύνες, κύριε συνάδελφε. Είναι εννιά μεγάλες επιχειρήσεις του ιδιωτικού και του συνεταιρισμένου τομέα και δεν μπορούν να συνεννοηθούν σχετικά με την αντιμετώπιση του προϊόντος και την αγορά του προϊόντος. 'Οταν το κόστος σε ένα κοτόπουλο είναι 600-700 δρχ. και αυτοί έρχονται σε μία βίαιη αναμέτρηση και ρίχνουν συνεχώς την τιμή του κοτόπουλου, ενώ το κόστος είναι υψηλό και το έχουν φθάσει μέχρι 350 δρχ., πώς μετά ο κλάδος θα μπορέσει να σταθεί;

Υπάρχει άγριος ανταγωνισμός ανάμεσα στις εννέα Πτηνοτροφικές επιχειρήσεις που έχει η Χώρα. Συνέχεια ρίχνουν την τιμή, αλλά όχι το κόστος. Και αν δούμε στην ΑΤΕ ή σε άλλες τράπεζες, όλες αυτές οι επιχειρήσεις είναι υπερχρεωμένες. Δεν μπορούν να βρουν μία ελάχιστη βάση συνεννόησης για το κόστος. Και δεν είναι τυχαίο ότι μέσα σ' αυτό το πλαίσιο έγινε το κλείσιμο της ΒΟΚΤΑΣ με όλα αυτά που έδειξε η τηλεόραση για το πρόσωπο της Χώρας μας που ασφαλώς δεν είναι αυτό.

Ασφαλώς η κτηνοτροφία μας περνά μία μεγάλη δοκιμασία. Θέλω, όμως να πω ότι οι εισαγωγές των κρεάτων -δεν είναι όσες ανέφερε ο κ. 'Εβερτ-είναι τουλάχιστον 35% και έχουν σχέση με το κόστος του παραγόμενου προϊόντος. Εμείς στην Ελλάδα δεν έχουμε δυνατότητα να έχουμε βοοτροφία. Αυτό είναι γνωστό εδώ. 'Ομως, οι 'Ελληνες θέλουν να διατρέφονται με κρέατα βοοειδών. Θα γίνουν εισαγωγές. Αυτό λέει η σύγχρονη αγορά. 'Οποιος πει ότι μπορεί να φτιάξει μεγάλες εκμεταλλεύσεις με βοοειδή, δε λέει πράγματα που ευσταθούν. 'Η αν τις φτιάξει, αυτό θα έχει μεγάλο κόστος.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής, κ. ΠΑΝΑΓΙΩΤΗΣ ΣΓΟΥΡΙΔΗΣ)

Πρέπει, λοιπόν, να δούμε ποιά είναι τα συγκριτικά πλεονεκτήματα της Χώρας μας στην κτηνοτροφία. Πρέπει να υποστηρίξουμε τα παραδοσιακά μας προϊόντα και να επιμείνουμε στους ελέγχους. Μετά την κρίση του Φεβρουαρίου δεν έχει εισαχθεί λευκό τυρί από τη Βουλγαρία. Γι' αυτό διαλέξαμε το δρόμο της νομιμότητας, των ελέγχων, των εργαστηρίων. Ούτε αυτό, λοιπόν, αληθεύει ως στοιχείο της επερωτήσεώς σας. 

Χρειάζεται, λοιπόν, έναντι των τρίτων χωρών και όχι έναντι των επιχειρήσεων της Ευρωπαϊκής 'Ενωσης με την οποία έχουμε ελεύθερες ανταλλαγές, μεγάλη και εγγυημένη προσπάθεια, η οποία βέβαια υπάρχει. Και επειδή τα προϊόντα των κτηνοτρόφων έχουν σχέση με τη νοθεία, πρέπει όλοι μας να στήσουμε ένα μεγάλο τείχος, γιατί αν υποστηρίξουμε τα προϊόντα του κτηνοτρόφου, τότε θα πάει καλύτερα η κτηνοτροφία και θα γίνουν επενδύσεις. Πάντως, είναι ένας τομέας με μεγάλες αδυναμίες και ευαίσθητος. Εμείς, ως Κυβέρνηση, αυτό το αναγνωρίζουμε.

(Χειροκροτήματα από την Πτέρυγα του ΠΑ.ΣΟ.Κ.)

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Θα σας δώσω το λόγο, κύριε Πρόεδρε, αλλά οφείλω να σας πω, ότι η συζήτηση την οποία κάνουμε γίνεται με το άρθρο 135, συζήτηση επερωτήσεων. Αυτή είναι μία ειδική διάταξη. Το άρθρο 97 παρ. 7, βάσει του οποίου μπορείτε να πάρετε το λόγο όποτε το ζητήσετε, είναι μία γενική διάταξη. Μπορεί να μην είμαι νομικός, αλλά γνωρίζω ότι οι ειδικές διατάξεις υπερισχύουν των γενικών διατάξεων. 'Επρεπε να αναφέρεται ρητώς. Εγώ, πάντως, θα σας δώσω το λόγο.

Ορίστε κύριε Πρόεδρε.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πρώτον, κύριε Πρόεδρε, επί της γενικής σας παρατηρήσεως σας λέω, ότι οσάκις έχω ζητήσει το λόγο επί επερωτήσεων τον έχω λάβει. Απορώ για την παρατήρηση που κάνατε. Θα μιλήσω για ένα τέταρτο, γιατί νομίζω το δικαιούμαι.

ΠΡΟΕΔΡΕΥΩΝ (Παναγιώτης Σγουρίδης): Εγώ, κύριε Πρόεδρε, σας λέω ότι ισχύει αυτό που σας είπα.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτή είναι μία ερμηνεία που τώρα τη δίνετε. Περιορίζετε το δικαίωμά μου να ομιλώ. Εάν θέλετε καταργήστε τη διάταξη να τελειώνουμε. 

ΠΡΟΕΔΡΕΥΩΝ (Παναγιώτης Σγουρίδης): Δε νομίζω ότι έχει γίνει κάτι τέτοιο, κύριε Πρόεδρε.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Στο τέλος-τέλος είναι και άτοπο, κύριε Πρόεδρε. Δεν κάνω κατάχρηση του λόγου σ' αυτήν την Αίθουσα. Κάτι έχω να πω. Γιατί το θυμηθήκατε τώρα και δεν το λέγατε τρία χρόνια τώρα;

ΠΡΟΕΔΡΕΥΩΝ (Παναγιώτης Σγουρίδης): Δε νομίζω ότι ζητήσατε το λόγο επί επερωτήσεως και δεν τον έχετε πάρει.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τον εζήτησα. Επί επερωτήσεως έχω ομιλήσει επανειλημμένως. Θα ζητήσω από το Προεδρείο να ξεκαθαριστεί αυτό το θέμα. Αυτήν την αχάριστη συζήτηση δεν επιθυμώ να την κάνω.

ΠΡΟΕΔΡΕΥΩΝ (Παναγιώτης Σγουρίδης): Θα υπάρξει ξεκαθάρισμα του θέματος.

Ορίστε, κύριε Πρόεδρε.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριοι συνάδελφοι, πιστεύω ότι το θέμα που συζητάμε σήμερα είναι πολύ σημαντικό. Γι' αυτό ζήτησα το λόγο. Νομίζω ότι μπορώ να έχω κάποια ουσιαστική συνεισφορά στην αντιμετώπιση του προβλήματος.

Θα απευθυνθώ πρώτα στον κύριο Υπουργό. Επεσήμανε τη δεκάμηνο απασχόλησή του με τα θέματα της γεωργίας ως Υπουργού Γεωργίας. Δεν γνωρίζω, κύριε Υπουργέ, αν προτού γίνετε Υπουργός είχατε ποτέ σας απασχοληθεί με τη γεωργία. Φοβούμαι πως πέσατε αλεξιπτωτιστής σ'αυτό το Υπουργείο. Αλλά, εν πάση περιπτώσει εμένα δε με πείσατε ούτε ότι εις βάθος γνωρίζετε το πρόβλημα για το οποίο ομιλήσατε ούτε ότι με πάθος, όπως επιβάλεται, αντιμετωπίζετε το πράγματι δύσκολο πρόβλημα το οποίο καλείσθε σήμερα ως υπεύθυνος Υπουργός Γεωργίας να διαχειριστείτε γενικότερα και του οποίου κομμάτι αποτελεί και το πρόβλημα της κτηνοτροφίας.

Η Νέα Δημοκρατία, κύριε Υπουργέ -είναι η δεύτερη παρατήρηση που θέλω να σας κάνω- δε δημοκοπεί, ούτε λαϊκίζει στα θέματα αυτά. Εμείς κατ'εξοχήν γνωρίζουμε τι μπορεί και τι δεν μπορεί να γίνει με βάση τα κοινοτικά δεδομένα, τα οποία εμείς σεβόμαστε. Το δικό σας κόμμα ήταν εκείνο το οποίο δημιούργησε την εντύπωση στους 'Ελληνες γεωργούς στο παρελθόν, ότι μπορούν να ζητούν τα πάντα και να αγνοούν τους περιορισμούς της Κοινότητας. Και η γενική σας παρατήρηση εναντίον της Νέας Δημοκρατίας, δε συνοδεύτηκε με καμιά συγκεκριμένη επισήμανση ότι αυτό που ζητάτε φερ'ειπείν στα πολύ σωστά μέτρα τα οποία σας ανέλυσε και ο Πρόεδρος του Κόμματος και οι ομιλητές, είναι αδύνατον, διότι εμποδίζει ο τάδε ή ο όποιος Κοινοτικός κανονισμός.

Εγώ δε θα αναλύσω το πρόβλημα της κτηνοτροφίας, κύριοι συνάδελφοι απόψε. Θα επιμείνω μόνο σε ορισμένες πτυχές. Για μένα, κυρίες και κύριοι συνάδελφοι, σήμερα το υπ'αριθμόν 1 πρόβλημα της κτηνοτροφίας είναι η υπερχρέωση. Ο κτηνοτρόφος δεν αντέχει. Λόγοι πολλοί, χαμηλή παραγωγικότητα, μεγάλα τα έξοδα, μικρές οι μονάδες, αλλά προπαντός το τεράστιο, το ασήκωτο βάρος της χρηματοδότησης της ελληνικής κτηνοτροφίας λόγω των υψηλών επιτοκίων. Η Αγροτική Τράπεζα είναι και αυτή μια Τράπεζα όπως όλες οι άλλες. Και αυτής το επιτόκιο υπερημερίας είναι ληστρικό, τοκογλυφικό.

Κατά τη δική μου πεποίθηση, κύριοι συνάδελφοι, και το λέω για πρώτη φορά από του Βήματος της Βουλής, υπάρχει ένα πρόβλημα τόκου υπερημερίας. Το λέω και για σας, κύριε Υπουργέ, να το ακούσει και ο Πρωθυπουργός σας, να το ακούσουν και οι αρμόδιοι Υπουργοί. Οι τράπεζες οι ελληνικές είναι τοκογλυφικές επιχειρήσεις, όταν επιβάλουν τον τόκο υπερημερίας. Και θα πρέπει κάποτε -είναι και δική μας αδυναμία που δεν το κάναμε στο παρελθόν, εγώ το είχα κατ' αρχήν συζητήσει, δεν το είχαμε όμως υλοποιήσει-να υπάρξει επιτέλους ένα πλαφόν. Αλλά, οι ατυχείς κτηνοτρόφοι σήμερα είναι αδύνατον να ανταπεξέλθουν στις επιβαρύνσεις που έχουν. Αντιμετωπίζουν πράγματι θανάσιμο κίνδυνο, κίνδυνο επιβίωσης.

Και το ερώτημα είναι: 'Οταν ήλθε το ΠΑ.ΣΟ.Κ. στην εξουσία -δεν ήσαστε εσείς Υπουργός τότε, δεν είχατε εσείς την ευθύνη, άλλος την είχε- βρήκατε μια ρύθμιση. Το Σεπτέμβριο του 1993 η Κυβέρνηση της Νέας Δημοκρατίας είχε κάνει μία ρύθμιση των κτηνοτροφικών χρεών, των πτηνοτροφικών χρεών και των χοιροτροφικών χρεών. Μια ρύθμιση λογική, σωστή, η οποία θα έδινε ανάσσα. Αυτή τη ρύθμιση, γιατί δεν την εφήρμοσε το ΠΑ.ΣΟ.Κ; Είναι κάτι το οποίο ποτέ μου δεν κατάλαβα. Από εχθρότητα προς τους κτηνοτρόφους; Από αντίθεση προς τη Νέα Δημοκρατία, η οποία είχε κάνει αυτήν τη ρύθμιση;

Δεν υπάρχει, κύριοι συνάδελφοι, προηγούμενο κυβέρνησης, η οποία να ενήργησε έτσι όπως ενήργησε η Κυβέρνηση του ΠΑ.ΣΟ.Κ. στη συγκεκριμένη περίπτωση. Βρήκατε επιτέλους υπογεγραμμένη απόφαση. Γιατί δεν την εφαρμόσατε; Και γιατί δεν εφαρμόζετε και σήμερα αυτήν την απόφαση; Αυτό είναι το θέμα που σήμερα θέτω, πολύ περισσότερο όταν συμβαίνει μερικοί από τους ενδιαφερομένους, να έχουν καταφύγει στο δικαστήριο και να έχουν πάρει πρωτόδικο απόφαση και εφετειακή απόφαση ευνοϊκή.

Και δε δικαιούσθε να μην το γνωρίζετε, κύριε Υπουργέ της Γεωργίας. 'Εχω δίκιο όταν σας λέω ότι δεν παρακολουθείτε αρκετά τα θέματα της γεωργίας όταν αυτό το πράγμα περιμένετε να το ακούσετε από τη Βουλή σήμερα. 'Επρεπε να το γνωρίζατε. Θα πει ότι δε σας ενδιαφέρει η ρύθμιση, δε σας ενδιαφέρει το θέμα. Είναι ανάγκη να πάτε στον 'Αρειο Πάγο; Θα αντιδικήσετε με τους κτηνοτρόφους για μία ρύθμιση; Μήπως λίγες ρυθμίσεις κάνετε ή έκαναν οι κυβερνήσεις του ΠΑ.ΣΟ.Κ. και λίγες ρυθμίσεις έκανε η δική σας Κυβέρνηση; Δε θέλω να αναφερθώ σε άλλα, αλλά να κάνω μία σύγκριση με τους συνεταιρισμούς.

Εμείς οι ίδιοι πρώτοι στις τριτοβάθμιες συνεταιριστικές οργανώσεις χαρίσαμε περίπου 500 δισ., τα οποία δεν ήταν όλα ανοίγματα θα έλεγα μη δικαιολογημένα. Μερικά ήταν δικαιολογημένα διότι οι κυβερνήσεις του παρελθόντος έκαναν πολιτική μέσω των συνεταιριστικών οργανώσεων, κατά μεγάλο μέρος, όμως, οφείλονταν και σε κακή διαχείριση ή ίσως και σε μη νόμιμη διαχείριση.

Σήμερα, άκουσα εσάς να λέτε ότι θα ρυθμίσετε πάλι άλλη μία φορά τα θέματα των οφειλών των συνεταιριστικών οργανώσεων. Ξέρετε, κύριε Υπουργέ, πόσα δισεκατομμύρια είναι αυτά, όταν τα δείτε εγγύτερα; Ξέρετε τι σημαίνουν αυτά; Ε, μπορείτε και ρυθμίζετε τα θέματα των συνεταιριστικών οργανώσεων που είναι εν πολλοίς αμαρτωλές και δεν μπορείτε να ρυθμίσετε τα θέματα των οφειλών ενός κτηνοτρόφου, ο οποίος αυτήν την ώρα αντιμετωπίζει το θανάσιμο κίνδυνο να εξοντωθεί η επιχείρησή του; 

Κύριε Υπουργέ, έχετε χρέος να ρυθμίσετε τα χρέη στη βάση την οποία πριν μίλησα και να ρυθμίσετε και τα κτηνοτροφικά χρέη και τα πτηνοτροφικά. 

Και μία λέξη για τα πτηνοτροφικά. Δεν έχετε δίκιο όταν λέτε ότι μεταξύ τους ανταγωνίζονται οι ελληνικές επιχειρήσεις και ρίχνουν την τιμή στα κοτόπουλα. Ναι, υπάρχει μεταξύ τους ανταγωνισμός, για τον οποίο δεν θα έπρεπε κανείς να στενοχωριέται και πάντως δε θα έπρεπε να στενοχωριέται η Κυβέρνηση. Δυστυχώς, όμως, το πρόβλημα δεν είναι εκεί. Το πρόβλημα είναι τα εισαγόμενα. Τα εισαγόμενα ρίχνουν τις τιμές, κύριε Υπουργέ και δεν έπρεπε ο Υπουργός Γεωργίας να είναι τόσο εκτός θέματος, για να λέει τέτοιες κραυγαλέες ανακρίβειες.

Και πρέπει να ρυθμίσετε και το θέμα των πτηνοτροφικών οργανώσεων. Γιατι δηλαδή όταν είναι μία συνεταιριστική οργάνωση έχει προνόμιο και όταν είναι ιδιώτης δεν έχει προνόμιο; Στο τέλος-τέλος και δίκαιο δεν είναι και στα δικαστήρια θα χάσετε και απέναντι της Ευρώπης η πολιτική την οποία ακολουθείτε δεν στέκει, διότι καλώς γνωρίζετε ότι δεν έχει μέσα στην σημερινή Ευρώπη κανένα ιδιαίτερο προνόμιο η συνεταιριστική οργάνωση. Τώρα, μετά από αυτά, θα ήθελα να πω ακόμη πολύ σύντομα τα εξής: Προϋπολογισμός του Υπουργείου Γεωργίας: Καλά θα κάνετε να κάνετε οικονομίες όπου μπορείτε, κύριε Υπουργέ. Δεν είμαι εγώ εκείνος ο οποίος θα διαφωνήσει γιατί χωρίς οικονομίες δεν μπορεί να ανταπεξέλθει σήμερα η οικονομία μας στη δύσκολη θέση την οποία βρίσκεται, αλλά δεν πρέπει σε καμία περίπτωση να κόψετε δαπάνες, οι οποίες αναφέρονται στην παραγωγή. Και χαίρομαι για τη διαβεβαίωση που δώσατε και η οποία δεν αμφιβάλλω ότι θα ανταποκρίνεται στην πραγματικότητα.

Ακόμη θα ήθελα να σας πω και κάτι άλλο, που το θεωρώ πολύ βασικό. Το ιδιοκτησιακό πρόβλημα των βοσκοτόπων, ελπίζω ότι θα το λύσετε και σημειώνω την διαβεβαίωση τη δώσατε. Την προϊστορία του θέματος τη γνωρίζουν οι κύριοι συνάδελφοι. Εμείς είχαμε έτοιμο το νομοσχέδιο, όταν αποτόμως με τις προϋποθέσεις που γνωρίζετε ανετράπη η Κυβέρνησή μας. Η προηγούμενη κυβέρνηση του ΠΑ.ΣΟ.Κ. το είχε έτοιμο και δεν πρόλαβε και αυτή να το ψηφίσει. Ας ελπίσουμε ότι εσείς θα αρχίσετε από αυτό το νομοσχέδιο, για να μην επαναληφθεί το ίδιο προηγούμενο, διότι το ιδιοκτησιακό πρόβλημα γενικότερα στην ελληνική γεωργία, αλλά ιδιαίτερα και στην κτηνοτροφία, είναι πάρα, μα πάρα πολύ σημαντικό.

Κύριοι συνάδελφοι, βεβαίως στη σημερινή ελεύθερη οικονομία, την οικονομία της αγοράς, η επέμβαση του Κράτους δεν είναι επιτρεπτή και οι τιμές διαμορφώνονται με βάση τα δεδομένα της αγοράς και από εκεί δεν πρέπει και δεν μπορούμε να ξεφύγουμε.

Είναι, όμως, βέβαιο ότι στην περίπτωση της κτηνοτροφίας τα πράγματα εξελίχθησαν πάρα πολύ άσχημα. Περάσαμε μία φάση πάρα πολύ κακή, διότι πράγματι, ενώ εμειώθησαν δραματικά οι τιμές στον παραγωγό, στον κτηνοτρόφο, του κρέατος και του γάλακτος, αντίθετα οι τιμές των προϊόντων την ίδια εποχή αυξήθηκαν, κύριε Υπουργέ. Και αυτό είναι κάτι το οποίο έχει την αιτία του. Και οι αιτίες ήταν αυτές που σας αναφέρθηκαν. Και νομίζω ότι επ' αυτού πρέπει να μείνουμε σύμφωνοι, ότι θα πρέπει το Κράτος να ασκήσει το χρέος του, εποπτεύοντας και από απόψεως τηρήσεως νόμων, αλλά και από απόψεως τηρήσεως των υγειονομικών διατάξεων.

Γενικότερα το θέμα της ύπαρξης κράτους, του κρατικού ελέγχου, είναι σημαντικό και στην κτηνοτροφία και στα κτηνοτροφικά προϊόντα, όπως και γενικότερα, για να μην αναφερθώ και στο γεγονός ακόμα της ασφάλειας στην ύπαιθρο, γεγονός που τουλάχιστον στην ιδιαίτερη περιφέρειά μου την Κρήτη επηρεάζει αποφασιστικά την κτηνοτροφία, διότι όταν ανθεί σ' αυτήν την έκταση που ανθεί η ζωοκλοπή, η κτηνοτροφία, όπως αντιλαμβάνεσθε, δεν μπορεί να έχει μέλλον. Είναι ένα θέμα στο οποίο η Κυβέρνηση πρέπει να λάβει τα μέτρα που επιβάλονται, όπως επίσης και στο μέτρημα των ζώων πρέπει να λάβετε τα μέτρα σας, ώστε να είναι σωστά τα δεδομένα και να μην επωφελούνται οι έξυπνοι, διότι τελικά επωφελούνται εις βάρος των νομοταγών εκείνοι οι οποίοι δε δηλώνουν τον πραγματικό αριθμό.

Κυρίες και κύριοι συνάδελφοι, αποσπασματικές ήταν οι παρατηρήσεις μου. Δεν έχω την πρόθεση, ούτε και τη δυνατότητα άλλωστε να εξαντλήσω το θέμα. Εκείνο που θα ήθελα να πω στον κύριο Υπουργό είναι ότι η Κυβέρνηση έχει ορισμένες δυνατότητες, τις οποίες πρέπει να εξαντλήσει.

Τη μία δυνατότητα την είπα ήδη. 'Εχετε χρέος να ρυθμίσετε τα αγροτικά χρέη. Δεν μπορείτε να ρυθμίζετε τα κτηνοτροφικά χρέη, δεν μπορείτε να ρυθμίζετε όλα τ' άλλα και να ξεχνάτε τους κτηνοτρόφους. Δεν το μπορείτε, διότι θα σας έλθει η θύελλα, ενώ δεν είναι τόσο σημαντικό για την ΑΤΕ και για την ελληνική οικονομία η ρύθμιση των χρεών.

Με την επιμονή μου, κύριε Υπουργέ, νομίζω ότι σας βοηθώ, δε νομίζω ότι σας βλάπτω. Διότι είμαι βέβαιος ότι και ο κύριος Υπουργός Εθνικής Οικονομίας και ο κύριος Πρωθυπουργός, ο οποίος, επιτέλους, υπήρξε και αυτός Υπουργός Γεωργίας, και όλη η Εθνική Αντιπροσωπεία, κανείς δε θα βρεθεί να έχει αντίρρηση γι' αυτό που σας λέω σήμερα. Και γι' αυτό άλλωστε έμεινα και γι' αυτό ομιλώ, ενοχλώντας λιγάκι και το Προεδρείο.

Το δεύτερο πράγμα που θέλω να σας πω είναι: Δώστε καλύτερα και σωστότερα τη μάχη στην Ευρώπη. Κάποια γνώμη μπορώ να έχω επί του θέματος. 'Εχω χειρισθεί τα θέματα στην Ευρώπη αρκετά χρόνια. Μπορώ να σας δώσω τη διαβεβαίωση ότι μπορείτε να κερδίσετε το θέμα της ποσόστωσης του γάλακτος, αρκεί να πιστέψετε και αρκεί να προετοιμασθείτε σωστά. Στην Ευρώπη δεν πηγαίνει κανείς με τα επιχειρήματα που χρησιμοποιούμε εδώ μέσα. Το γνωρίζετε, έχετε αποκτήσει αρκετή πείρα. Διαλέξτε τους κατάλληλους ανθρώπους για να συνεργασθείτε μαζί, οι οποίοι να σας βοηθήσουν και δώστε τη μάχη στην Ευρώπη.

Για την ελληνική κτηνοτροφία υπάρχουν περιθώρια και υπάρχουν και σύμμαχοι, κύριε Υπουργέ. Εγώ θα σας πω κάτι από την προσωπική μου εμπειρία. Ο πρώτος μου σύμμαχος στα θέματα της κτηνοτροφίας, στα Συμβούλια Κορυφής γνωρίζετε ποιος ήταν; Θα εκπλαγείτε αν σας το πω. Εσείς ψάχνετε να βρείτε σύμμαχο στο Νότο. Ο πρώτος μου σύμμαχος ήταν ο Καγκελάριος Κολ, ο οποίος έχει ελάχιστους κτηνοτρόφους στην ορεινή Νότια Γερμανία, στην περιοχή των 'Αλπεων, και ο οποίος, όμως, ήταν φανατικός υποστηρικτής των δικαίων τους.

Η κτηνοτροφία μπορεί να βρει υποστηρικτές στην Ευρώπη. Και αυτά τα οποία ζητεί η Ελλάς είναι λίγα για την κτηνοτροφία μας.

Ιδιαίτερα σε ό,τι αφορά το πρόβατο και το κατσίκι νομίζω ότι οι δυνατότητες υποστήριξης που θα βρείτε στην Ευρώπη είναι μεγάλες.

Αυτά, κύριοι συνάδελφοι, πιστεύω. Εάν η Κυβέρνηση ακολουθήσει μέσα στα πλαίσια του δυνατού αυτήν την πολιτική την οποία η Νέα Δημοκρατία προτείνει και την οποία εγώ κάνω πιο συγκεκριμένη σε ορισμένους τομείς, είμαι βέβαιος ότι και τους κτηνοτρόφους θα βοηθήσουμε, αλλά και η ίδια θα βοηθήσει να αποφευχθεί μια μεγάλη αναστάτωση, η οποία αλλιώς επίκειται.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριοι Βουλευτές, συζητάμε σήμερα μια επερώτηση της Νέας Δημοκρατίας, με το πραγματικά ιδιαίτερης σημασίας περιεχόμενο, αυτό της κτηνοτροφίας.

Η Νέα Δημοκρατία έρχεται, κάνει κριτική και επικρίνει την κυβέρνηση του ΠΑ.ΣΟ.Κ. για την πολιτική που ακολουθεί σ' αυτόν τον τομέα.

Θα μου επιτρέψετε, πριν κάνουμε τις παρατηρήσεις μας, να παρατηρήσω για άλλη μια φορά, ότι και σήμερα ήμασταν μάρτυρες της ίδιας παράστασης. Εάν παίρναμε μια επερώτηση του ΠΑ.ΣΟ.Κ. στα χρόνια της Νέας Δημοκρατίας θα παρατηρήσαμε ότι το ΠΑ.ΣΟ.Κ. στα βασικά ζητήματα κάνει την ίδια κριτική που κάνει σήμερα η Νέα Δημοκρατία στην Κυβέρνηση του ΠΑ.ΣΟ.Κ.

Μάλιστα -και έκανα μια διακοπή εκείνη την ώρα- κάποια στιγμή ο κ.Τζουμάκας, ο Υπουργός Γεωργίας, είπε στη Νέα Δημοκρατία ότι: "Η επερώτησή σας και τα λεγόμενά σας θα μπορούσαν να προέρχονται από τα έδρανα του Κ.Κ.Ε.". Και είπα εγώ: "Μήπως θα έπρεπε να ψαχτείτε".

Πραγματικά φοβάμαι, κύριε Υπουργέ, ότι η πολιτική σας έχει πάει τόσο δεξιά που με άνεση -την άνεση που παρατηρήσαμε- η Νέα Δημοκρατία σας κάνει κριτική από τα αριστερά, αν και θα πούμε ότι η κριτική της Νέας Δημοκρατίας είναι πράγματι λαϊκίστικη και ψευτοαριστερή, αν πάρουμε υπόψη μας αυτό που είπατε εσείς. Γιατί και εσείς και η Κυβέρνηση, το ΠΑ.ΣΟ.Κ. και η Νέα Δημοκρατία, τα δύο Κόμματα αυτά και όχι μόνο, αλλά και τα άλλα Κόμματα που ψήφισαν το Μάαστριχτ και εντάσσουν τους στόχους τους στα ευρωπαϊκά ιδεώδη -όπως λένε- ξεκινάτε από την ίδια λογική. Προσπαθείτε να βρείτε λύσεις-ασπιρίνες, οι οποίες σε καμία περίπτωση δεν αντιμετωπίζουν την ουσία των ζητημάτων, αλλά απλώς αποβλέπουν στο να παραπλανούν, να αποπροσανατολίζουν τους αγρότες και ούτε καν πολλές φορές να ανακουφίζουν. 'Αλλο τώρα αν οι προτάσεις που κάνετε, εάν εφαρμοζόνταν πράγματι, θα μπορούσαν να ανακουφίσουν.

Θα ήθελα να πω και στον απελθόντα επίτιμο Πρόεδρο της Νέας Δημοκρατίας, ότι εν πάση περιπτώσει κάπου θα πρέπει να σταματήσουμε. Η Νέα Δημοκρατία κυβέρνησε αυτόν τον Τόπο. 'Ετσι, δεν είναι; Κυβέρνησε και θα πω για τις ευθύνες της. Δεν μπορεί τώρα να έρχεται χωρίς καμία δόση -ας το πω έτσι- χωρίς νότα αυτοκριτικής και να κάνει κριτική. Δε λέω ότι είναι αδικαιολόγητη η κριτική της, αλλά, όμως, και η ίδια στην ίδια πολιτική βάδισε.

Είπε ο κύριος Υπουργός: "Τι να κάνουμε; Δεν μπορούμε να κτυπήσουμε τη λεηλασία του παραγωγού και του καταναλωτή, διότι αυτοί είναι οι νόμοι της οικονομίας της ελεύθερης αγοράς". Μάαστριχτ. 'Ετσι δεν είναι, κύριε Υπουργέ; Τα είπαμε και στο Υπουργείο, όταν πάμε κάθε χρόνο με αντιπροσωπείες και εμείς απαντούμε πάντοτε ότι αυτή κατ' ευφημισμό μπορεί να λέγεται οικονομία της ελεύθερης αγοράς, αλλά είναι οικονομία της ελεύθερης λεηλασίας παραγωγού και κτηνοτρόφου. Και αυτό είναι απαραβίαστο.

Η κριτική που κάνει η Νέα Δημοκρατία στο ΠΑ.ΣΟ.Κ. είναι γιατί δεν πάλεψε να πετύχουμε άλλες εκατό χιλιάδες τόνους γάλακτος, να αυξήσουμε κατά εκατό χιλιάδες την ποσόστωσή μας. Δε λέω ότι δεν είναι τίποτα, αλλά αυτό είναι η ουσία; 'Οταν καλύπτουμε τις μισές μας ανάγκες με δική μας παραγωγή και έχουμε τη δυνατότητα να καλύψουμε το σύνολο των αναγκών, όταν οι δυτικοευρωπαϊκές χώρες είναι πλεονάζουσες, έχουν παραπάνω από τις ανάγκες τους παραγωγή σε αγελαδινό γάλα, εμείς θα δίνουμε τη μάχη για τις εκατό χιλιάδες τόνους; Και τι έγινε;

ΑΠΟΣΤΟΛΟΣ ΣΤΑΥΡΟΥ:'Ενα απ' όλα.

ΣΤΡΑΤΗΣ ΚΟΡΑΚΑΣ:Ναι και τι έγινε; 'Ετσι είναι όλες σας οι παρατηρήσεις, κύριε Σταύρου. Αποσπασματικές, ασπιρίνες κ.λπ.

ΑΘΑΝΑΣΙΟΣ ΝΑΚΟΣ:Σαράντα προτάσεις είναι.

ΑΠΟΣΤΟΛΟΣ ΣΤΑΥΡΟΥ: 'Εχουμε σαράντα προτάσεις.

ΣΤΡΑΤΗΣ ΚΟΡΑΚΑΣ: Ναι, και οι σαράντα. Δε θέλω τώρα να τις πάρω μία-μία, γιατί θα φάω όλο το χρόνο μου, αλλά, εν πάση περιπτώσει, είναι τέτοιες.

Τα προβλήματα που αντιμετωπίζει η κτηνοτροφία μας είναι πράγματι πολύ σοβαρά. 'Εχουμε μία διαχρονική μείωση της παραγωγής, διαρθρωτικές αδυναμίες, έλλειψη σύγχρονης υποδομής, έχουμε υψηλό κόστος παραγωγής. Φούντωσαν πράγματι οι τιμές των ζωοτροφών και τα επιτόκια της Αγροτικής Τράπεζας είναι πανύψηλα, αν μπορώ να εκφραστώ έτσι. 

Και εδώ θέλω να πω, για ποια ανταγωνιστικότητα μιλάμε, όταν οι μεγαλοκτηνοτρόφοι της Δυτικής Ευρώπης δανείζονται με 4% και 5% και οι δικοί μας δανείζονται με 27%, 30% και πάει λέγοντας;

Θα ήθελα και άλλη μία παρατήρηση να κάνω. Το αν η Αγροτική Τράπεζα σήμερα είναι πράγματι τοκογλυφική, αν ληστεύει τον κτηνοτρόφο και τον αγρότη γενικά, αυτό δεν έπεσε από τον ουρανό. Κάποτε η Αγροτική Τράπεζα ήταν αρωγός στο συνεταιρισμό, αλλά και στον αγρότη, όπως είναι γνωστό. 'Ηρθε, λοιπόν, η Ευρωπαϊκή 'Ενωση, η Ε.Ο.Κ. τότε, ήρθαν και οι πειθήνιες σ'αυτήν κυβερνήσεις και μετέτρεψαν την Αγροτική Τράπεζα από τράπεζα αρωγό προς τον αγρότη σε τράπεζα ληστή του αγρότη, να το πω έτσι απλολαϊκά. Αυτή είναι η αλήθεια. Και η ευθύνη είναι και στη Νέα Δημοκρατία, και στο ΠΑ.ΣΟ.Κ., και σε όσους στηρίζουν αυτήν την πολιτική. Να σταματήσουμε κάποτε το κροκοδείλια δάκρυα.

Υπάρχουν, λοιπόν, αυτοί οι παράγοντες που κάνουν το κόστος ψηλό και άλλοι που δε με παίρνει η ώρα να τους αναφέρω. 'Εχουμε την ίδια στιγμή όλο και πιο χαμηλές τιμές παραγωγού, έχουμε έλλειψη επιστημονικής στήριξης, έχουμε μια -αν θέλετε- ανακοπή της ανανέωσης σε ηλικία των κτηνοτρόφων και όπου οι νέοι μπαίνουν στην κτηνοτροφία γίνεται το παν για να αποθαρρυνθούν. Διώκονται στην κυριολεξία.

Να σας δώσω το παράδειγμα της Μυτιλήνης. 'Οταν κατέβαιναν σε διαδηλώσεις το 70%, κύριε Υπουργέ, ήταν νέοι κτηνοτρόφοι κάτω των 30. Το έβλεπες. Τι κάναμε για να τους κρατήσουμε; Τώρα τους στέλνουμε και στα δικαστήρια, γιατί στην αγανάκτησή τους, όταν πήγαν στο Υπουργείο Αιγαίου να δώσουν τα υπομνήματά τους και τα παράπονά τους βρήκαν "τοίχο-πόρτα". Βρήκαν αμπαρωμένη την πόρτα και στην οργή τους έσπασαν την πόρτα και μπήκαν μέσα και κάνατε και διάφορες δηλώσεις κατανοώντας κ.λπ.

Στις αρχές Δεκεμβρίου κάθονται στο σκαμνί 17 κτηνοτρόφοι αγωνιστές, όχι τόσο για τις ζημιές που έγιναν, αλλά κυρίως για να τρομοκρατηθεί το αγροτικό κίνημα που αναγκαστικά θα φουντώσει και εμείς δεν το θεωρούμε κακό. Εμείς θα το ενθαρρύνουμε αυτό το κίνημα, διότι δεν υπάρχει άλλη λύση, γιατί είναι γνωστές οι πολιτικές που το ταλανίζουν.

'Εχουμε, λοιπόν, αυτήν την κατάσταση, έχουμε τις ποσοστώσεις, έχουμε τα αρνητικά ΝΕΠ, έχουμε την εξάρτηση στη παραγωγή, τεχνικό εξοπλισμό, αναπαραγωγικό υλικό, έρευνα, ζωοτροφές κ.λπ. Το αποτέλεσμα είναι η θέση του κτηνοτρόφου να γίνεται όλο και πιο δεινή. Και εδώ αντί να έχουμε πολιτική προστασίας προς την κτηνοτροφία μας, έχουμε το αντίθετο. Πειθήνια εφαρμογή των κατευθύνσεων που έρχονται από την Ευρωπαϊκή 'Ενωση για να ενισχυθούν οι μεγαλοκτηνοτρόφοι της Ευρωπαϊκής 'Ενωσης και τρίτες χώρες με τις οποίες έχουν ιδιαίτερες σχέσεις και ιδιαίτερα συμφέροντα.

'Εχουμε σύνολο εισαγωγών πάνω από 400 δισεκατομμύρια δραχμές το 1995 σε κτηνοτροφικά προϊόντα. Ο μακαρίτης ο Παπανδρέου είχε πει κάποτε ότι "είναι απαράδεκτο μία χώρα σαν την Ελλάδα να είναι ελλειμματική σε κτηνοτροφικά προϊόντα και θα προωθήσουμε την ανάπτυξη της κτηνοτροφίας".

Τα χρόνια πέρασαν και μόνο η ανάπτυξη της κτηνοτροφίας δεν έγινε, αλλά έχουμε συνεχή μείωσή της. 'Ολο και μικρότερο ποσοστό των πραγματικών μας αναγκών σε κρέας και γαλακτοκομικά προϊόντα καλύπτεται από τη δική μας παραγωγή.

Τώρα, βασικές αιτίες αυτής της υπόθεσης, πρέπει να πούμε, είναι η κοινοτική πολιτική, η αναθεωρημένη ΚΑΠ και η GATT.

Η Νέα Δημοκρατία, η οποία κάνει την επερώτηση σήμερα, διαπραγματεύτηκε και υπέγραψε την αναθεώρηση της κοινής αγροτικής πολιτικής και μπήκαν τα γνωστά πλαφόν, τα όρια, στον αριθμό των αιγοπροβάτων, μπήκαν τα γνωστά πλαφόν στην παραγωγή του αγελαδινού γάλακτος.

Το ΠΑΣΟΚ, όχι μόνο δεν αμφισβήτησε την GATT στη συνέχεια, και την αναθεώρηση της κοινής αγροτικής πολιτικής, ΚΑΠ, αλλά ολοκλήρωσε τη διαπραγμάτευση και υπέγραψε την GATT, που είναι πραγματικά η ταφόπετρα για την κτηνοτροφία μας, αφού με τη μείωση των δασμών στις εισαγωγές κατά το 1/3, κατακλυζόμαστε από γαλακτοκομικά προϊόντα από τρίτες χώρες πάρα πολύ φθηνά, όπως 600 δραχμές η φέτα κ.λπ.

Την ίδια στιγμή βεβαίως έχουμε αύξηση των γαλακτοκομικών προϊόντων στον καταναλωτή. Είπαμε για τη λεηλασία του.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Κύριε Πρόεδρε, θα ήθελα ένα-δυό λεπτά παραπάνω, αν είναι δυνατόν.

Επίσης, πολλά λέγονται και λέχθηκαν και σήμερα και τις προηγούμενες ημέρες για τις νοθείες, για την κερδοσκοπία, για τις ανεξέλεγκτες εισαγωγές, για τις απάτες κ.λπ. Πολλά λέγονται, πολλά μέτρα ανακοινώνονται, αλλά μέχρι σήμερα κανένας δεν πιάστηκε, κανένας δεν τιμωρήθηκε και αυτό είναι ενδεικτικό της πολιτικής που ακολουθεί η κυβέρνηση. Εξάλλου, όλα τα κρατικά ελεγκτικά όργανα είναι σκόπιμα, κατά τη γνώμη μας, ανεπαρκή και ανεπαρκώς στελεχωμένα.

'Οσον αφορά τις ζωονόσους, είπατε για τον αφθώδη πυρετό και άλλες. Η εκλογική μου περιφέρεια η Λέσβος πλήγηκε πριν από δύο χρόνια από τον αφθώδη πυρετό. Φυσικά το κίνημα εμπόδισε τον όλεθρο, πράγμα που δεν έγινε κατορθωτό στον 'Εβρο, όπου πάνω από τριάντα χιλιάδες κεφάλια θανατώθηκαν. Στη Μυτιλήνη η ζημιά ήταν λιγότερη. Αλλά, ενώ η Κυβέρνηση υποσχόταν ότι θα καταβάλλει αποζημίωση για απώλεια εισοδήματος και το υποσχέθηκαν και στον 'Εβρο -πήγα περιοδεία στον 'Εβρο- μέχρι στιγμής δεν έχει δοθεί ούτε μια δραχμή, κύριε Τζουμάκα, για απώλεια εισοδήματος και βεβαίως τον περασμένο Απρίλιο, σε ερώτησή μου για τη Λέσβο, μου απάντησε ο κ.Τζουμάκας ότι δεν το επιτρέπει η Ευρωπαϊκή 'Ενωση.

Παρέρχομαι πολλά για να φθάσω τελικά στο "δια ταύτα", κύριε Πρόεδρε. Στις υποδομές στα σφαγεία έχουμε τεράστια προβλήματα.

Η Νέα Δημοκρατία με τις μικροαλλαγές που προτείνει δε θίγει τις πραγματικές αιτίες της κακοδαιμονίας στην κτηνοτροφία μας. Για παράδειγμα, εμείς λέμε να μην πειθαρχήσουμε στις ντιρεκτίβες της ΕΟΚ, να μην εφαρμόσουμε αυτήν την πολιτική που μας οδηγεί στον όλεθρο, να μην πούμε το "σφάξε με αγά μου, ν'αγιάσω", να αντισταθούμε. Για παράδειγμα, να καταργήσουμε το πλαφόν στα επιλέξιμα αιγοπρόβατα, να βάλουμε έλεγχο τιμών και μέτρα περιορισμού της ασυδοσίας στις τιμές παραγωγού...

ΠΡΟΕΔΡΕΥΩΝ (Παναγιώτης Σγουρίδης): Κύριε Κόρακα...

ΣΤΡΑΤΗΣ ΚΟΡΑΚΑΣ: Τελειώνω, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Τελειώνετε, αλλά δεν τελειώνετε.

ΣΤΡΑΤΗΣ ΚΟΡΑΚΑΣ: ...ενίσχυση των συνεταιριστικών οργανώσεων, χαμηλότοκη και επαρκή χρηματοδότηση, πραγματική ρύθμιση των χρεών -η Νέα Δημοκρατία την ανακοίνωσε προεκλογικά και δεν την εφάρμοσε ποτέ- εθνικό σύστημα διακίνησης των ζωοτροφών μέσα από τους συνεταιρισμούς, ειδικές ενισχύσεις και κίνητρα για τους νέους κτηνοτρόφους, διαφήμιση των ελληνικών προϊόντων, κατοχύρωση και ουσιαστική προώθηση των προϊόντων ονομαστικής προέλευσης.

'Ενα παράδειγμα θα πω και τελειώνω.

ΠΡΟΕΔΡΕΥΩΝ (Παναγιώτης Σγουρίδης): Κύριε Κόρακα, σας παρακαλώ. Αφήστε τα παραδείγματα. Καταλάβαμε ποιες είναι οι προτάσεις σας.

ΣΤΡΑΤΗΣ ΚΟΡΑΚΑΣ: Τέλειωσα, κύριε Πρόεδρε.

Το περίφημο "καλαθάκι" της Λήμνου αυτήν τη στιγμή παράγεται και στη Θεσσαλονίκη και αλλού, αλλά και στο εξωτερικό και ενώ έχουμε επανειλημμένα οχλήσει το Υπουργείο Γεωργίας δεν παίρνεται κανένα μέτρο εναντίον αυτών που παραβιάζουν αυτήν την υπόθεση.

Τελειώνοντας, κύριε Πρόεδρε, θα ήθελα να πω ότι το θέμα της κτηνοτροφίας είναι πολύ σοβαρό και μπορεί να αντιμετωπιστεί μόνο με μια ριζικά αντίθετη πολιτική. Οι αγρότες και οι κτηνοτρόφοι στην συγκεκριμένη περίπτωση δεν πρόκειται να το βάλουν κάτω. Θα αναπτύξουν τους αγώνες τους, όσες δίκες σκοπιμότητας και τρομοκρατίας και αν επιχειρήσει η Κυβέρνηση...

ΠΡΟΕΔΡΕΥΩΝ (Παναγιώτης Σγουρίδης): Κύριε Κόρακα, τελειώνετε.

ΣΤΡΑΤΗΣ ΚΟΡΑΚΑΣ: ... μέσω των οργάνων της που δε διστάζουν, ούτε και την ίδια τη Δικαιοσύνη να βάλουν στην υπηρεσία του συστήματος. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Κύριε Κόρακα τελειώσατε. 

ΣΤΡΑΤΗΣ ΚΟΡΑΚΑΣ: Φυσικά, κύριε Πρόεδρε, το Κ.Κ.Ε....

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, να μη γραφτεί το τελευταίο που είπε ο κ.Κόρακας.

Ο κ.Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κυρίες και κύριοι, ο κλάδος της κτηνοτροφίας στην Χώρα μας έχει σοβαρά προβλήματα, αλλά και αξιόλογες δυνατότητες ανάπτυξης. Οι αδυναμίες της ελληνικής κτηνοτροφίας οφείλονται βέβαια σε εγγενείς παράγοντες, αλλά στο μεγαλύτερο μέρος πηγάζουν από την έλλειψη πολιτικής στρατηγικής σε αυτόν τον τομέα.

Επειδή η επερώτηση έχει εντοπιστεί στα ζητήματα αιγοπροβατοτροφίας και βοοτροφίας θα περιοριστώ σε αυτά. Και επειδή οι δραστηριότητες αυτές κατά κανόνα αναπτύσσονται στην περιφέρεια τίθεται το ερώτημα: Ποια περιφερειακή ανάπτυξη έγινε τα τελευταία χρόνια; Είναι δυνατόν να μιλάμε για τους παραπάνω κλάδους χωρίς να αναφερόμαστε στην ανισότητα απασχόλησης και εισοδήματος που υπάρχει, όχι μόνο μεταξύ περιφερειακών και αστικών περιοχών, αλλά και σε σχέση με τους άλλους κλάδους της αγροτικής οικονομίας.

Σήμερα το ετήσιο εισόδημα του αιγοπροβατοτρόφου αντιπροσωπεύει το 50% του μέσου εισοδήματος του 'Ελληνα. Σήμερα οι παραπάνω κλάδοι της κτηνοτροφίας, δηλαδή η αιγοπροβατοτροφία και η βοοτροφία αντιμετωπίζουν τα παρακάτω τρία βασικά προβλήματα.

Πρώτον, το υψηλό κόστος παραγωγής.

Δεύτερον, τα συσσωρευμένα χρέη στην ΑΤΕ.

Τρίτον, τις αρνητικές επιπτώσεις της GATT και της ΚΑΠ.

Το υψηλό κόστος παραγωγής οφείλεται κατά κύριο λόγο στις ζωοτροφές που συμμετέχουν κατά 60%-70% στο κόστος παραγωγής. Η κατάργηση του καθεστώτος της ΚΥΔΕΠ το 1991 και η απελευθέρωση των ζωοτροφών από την τότε κυβέρνηση της Νέας Δημοκρατίας διπλασίασε αμέσως το κόστος των ζωοτροφών, χωρίς να υπάρχει αντίστοιχη αύξηση των τιμών των παραγωγών.

Η πολιτική των χρηματοδοτήσεων και ειδικά τα υψηλά επιτόκια. Σήμερα τα επιτόκια της Αγροτικής Τράπεζας είναι δώδεκα μονάδες περίπου πάνω από τον πληθωρισμό και δεκατέσσερις μονάδες περίπου πάνω από το επιτόκιο μέσο όρο της Ευρωπαϊκής 'Ενωσης, χωρίς βέβαια να λαμβάνουμε υπόψη τους τόκους της υπερημερίας.

Βέβαια δε σημαίνει ότι η κατάσταση επί Νέας Δημοκρατίας ήταν καλύτερη. 'Ολοι θυμόμαστε ότι τα επιτόκια το 1993 έφθαναν 26%-30%.

Οι εκάστοτε βέβαια ρυθμίσεις δεν έκαναν τίποτα άλλο από το να διογκώνουν και να μετατοπίζουν το πρόβλημα. Οι επιπτώσεις της ΚΑΠ αφορούν κυρίως τις ποσοστώσεις. Και σε αυτήν την περίπτωση οι ελληνικές κυβερνήσεις εξ'αιτίας της έλλειψης συγκεκριμένης στρατηγικής στον κάθε κλάδο δεν υπεράσπισαν όσο έπρεπε τα συμφέροντά τους.

Η αιγοπροβατοτροφία στην Ελλάδα είναι μία ισχυρή κτηνοτροφική δύναμη, που ποτέ μέχρι σήμερα δεν απέκτησε δική της πολιτική. Η Χώρα μας κατέχει την πρώτη θέση στην Ευρώπη στην αιγοτροφία και την τέταρτη στην προβατοτροφία. Αν και αποζούν, περί τις τριακόσιες πενήντα χιλιάδες οικογένειες από την αιγοπροβατοτροφία, που αποτελεί έναν από τους βασικότερους μοχλούς της οικονομικής δραστηριότητας στην ύπαιθρο, δεν αξιοποιήθηκε όσο έπρεπε και δεν αναπτύχθηκε σωστά.

Την περασμένη χρονιά ο κλάδος αντιμετώπισε φοβερή κρίση από την οποία επωφελήθηκαν πρώτον: Οι μεγάλες γαλακτοβιομηχανίες που σύμφωνα με τους ισολογισμούς τους παρουσίασαν αυξημένα κέρδη.

Δεύτερον, οι διάφοροι εισαγωγείς λευκών τυριών, στα οποία πολλές φορές είχαν και ελληνικές ονομασίες, όπως ΑΘΗΝΑ, ΑΡΚΑΔΙΑ κ.λπ. και τρίτον, μερικοί ασυνείδητοι τυροκόμοι που έφτιαχναν φέτα με υποκατάστατο σκόνη αγελαδινού γάλακτος, μια κατάσταση που είχε θύματα εκτός από τους κτηνοτρόφους και τον 'Ελληνα καταναλωτή.

Η κρίση αυτή οδήγησε σε ουσιαστικό περιορισμό του κτηνοτροφικού εισοδήματος και δημιούργησε σοβαρές ανησυχίες για το μέλλον του κλάδου. Η κατάσταση αυτή είναι περισσότερο ανησυχητική στις μονάδες που βρίσκονται στις περιοχές μειωμένου ενδιαφέροντος για την αγορά γάλακτος, καθώς και σε όσους πωλούν το προϊόν τους σε ιδιαίτερα χαμηλές τιμές, σήμερα 140 δραχμές έναντι 105 που είναι η μέση τιμή. Και αν σήμερα τα υπάρχοντα αποθέματα βρίσκονται σε χαμηλό επίπεδο, αυτό οφείλεται στη μειωμένη παραγωγή γάλακτος. Υπολογίζεται ότι φέτος έχει μειωθεί η παραγωγή γύρω στο 20% σε σχέση με την περσινή χρονιά.

Η αγελαδοτροφία είναι ένας κλάδος της κτηνοτροφίας, που έχει συνεχώς φθίνουσα πορεία. Υπάρχει μία μείωση των κτηνοτροφικών εκμεταλλεύσεων τα τελευταία χρόνια κατά 50%, ενώ η παρατηρούμενη αύξηση της γαλακτοπαραγωγής αντιμετωπίζει σημαντικό πρόβλημα εξαιτίας των ποσοστώσεων.

Αυτήν την εβδομάδα κατανεμήθηκαν από την Ευρωπαϊκή 'Ενωση ενισχύσεις μισού δισ. ECU για την άμεση αποκατάσταση του βοδινού κρέατος και η Ελλάδα εξισώθηκε με το Λουξεμβούργο, παίρνοντας το 0,3% των χρηματοδοτήσεων.

Οι αγελαδοτρόφοι πλήρωσαν το 1994-1995 πρόστιμο 1,64 δισ. και για την περίοδο 1995-1996 προβλέπεται να πληρώσουν 820 εκατομμύρια. 

Πρέπει, κύριε Υπουργέ, να παρέμβετε άμεσα. Τα πρόστιμα αυτά δεν τα σηκώνουν οι αγελαδοτρόφοι. Θα κλείσουν και οι λίγες σωστές μονάδες που υπάρχουν.

Η κτηνοτροφία είναι ο μοναδικός κλάδος του αγροτικού τομέα, που έχει δυνατότητα ανάπτυξης. Φαίνεται δε ότι είναι ο μοναδικός κλάδος της κτηνοτροφίας, που μπορεί να διατηρήσει ζωντανό τον κοινωνικό ιστό στις ορεινές και μειονεκτικές περιοχές. Η περαιτέρω αύξηση της κτηνοτροφίας θα σημάνει πρώτιστα την κάλυψη των αναγκών της Χώρας σε ζωϊκά προϊόντα και θα περιορίσει την εκροή πολύτιμου συναλλάγματος για εισαγωγή ζωοκομικών προϊόντων. Για να πραγματοποιηθεί αυτή η προοπτική, είναι απαραίτητο να υιοθετηθούν από την Κυβέρνηση μια σειρά μέτρων σε τρία επίπεδα. Πρώτον, στο επίπεδο της πρωτογενούς παραγωγής χρειάζεται να καθιερωθούν περισσότερα κίνητρα για τον εκσυγχρονισμό των κτηνοτροφικών εκμεταλλεύσεων και ειδικά για τη συγχώνευση μικρών κτηνοτροφικών εκμεταλλεύσεων. Να καθιερωθούν κίνητρα για την ανάπτυξη της καλλιέργειας ζωοοτροφών. Εδώ μπαίνει και το ζήτημα της αναδιάρθρωσης των καλλιεργειών, που είναι και το πρώτιστο πρόβλημα της αγροτικής οικονομίας. Αύξηση της ποσόστωσης του αγελαδινού γάλακτος. Αξιοποίηση των εξισωτικών αποζημιώσεων και των πριμοδοτήσεων για τα επιλέξιμα αιγοπρόβατα, για τον εκσυγχρονισμό των εκμεταλλεύσεων και ρύθμιση των κτηνοτροφικών χρεών κατά περίπτωση και με τρόπο που θα καθιστά δυνατή την ανταπόκριση των κτηνοτρόφων στις υποχρεώσεις της ρύθμισης. 

Ξέρετε για τί ύψος μιλάμε για αιγοπροβατοτροφία και αιγοτροφία; Μιλάμε για 80 δισ., από τα οποία τα 22 δισ. είναι ληξιπρόθεσμα, όταν σε διπλανή αίθουσα πριν από λίγη ώρα συζητούσαμε για ρυθμίσεις οφειλών χρεών ΠΑΕ, ιδιοκτητών σκαφών αναψυχής ύψους εκατοντάδων δισεκατομμυρίων.

Δεύτερον, στο επίπεδο της μεταποίησης χρειάζονται εκσυγχονισμός των μονάδων μεταποίησης γάλακτος, δημιουργία κέντρων συγκέντρωσης και πρόπηξης γάλακτος, βελτίωση της τυποποίησης των ζωοκομικών προϊόντων και παραγωγή προϊόντων υψηλής ποιότητας, ένα συγκριτικό πλεονέκτημα που έχουμε με το αιγοπρόβειο γάλα απέναντι των άλλων χωρών της Ευρωπαϊκής 'Ενωσης και δεν το έχουμε εκμεταλλευτεί.

Και τρίτον, στο επίπεδο της εμπορίας και της διακίνησης χρειάζεται εντατικοποίηση του ελέγχου υγιεινής κατάστασης, αλλά και αποφυγής νοθείας στα γαλακτοκομικά προϊόντα, δημιουργία δικτύου διακίνησης και έρευνα της αγοράς.

Βεβαίως, για όλα αυτά απαραίτητη προϋπόθεση είναι η δυνατότητα χρηματοδότησης των κτηνοτρόφων με χαμηλά επιτόκια και η παροχή κινήτρων για τους νέους ειδικά, ώστε να παραμείνουν στο χωριό για να ασχοληθούν με την κτηνοτροφία.

Ξέρετε ότι με τον αφθώδη πυρετό αποζημιώνονται οι κτηνοτρόφοι, αλλά το ζωικό κεφάλαιο δεν αποκαθίσταται, γιατί δεν υπάρχουν οι προϋποθέσεις να κρατήσουμε τους νέους στην ύπαιθρο.

Πρέπει η Πολιτεία, κύριε Υπουργέ, να κάνει το παν και με όποιο κόστος να συγκρατηθεί ο αγροτικός πληθυσμός, που στην πλειοψηφία του είναι κτηνοτρόφοι, στις περιοχές που είναι τώρα.

Η εθνική αγροτική πολιτική θα πρέπει να επιλέξει μεταξύ της ανταγωνιστικότητας της ελληνικής κτηνοτροφίας και της συνέχισης της πορείας που ακολουθείται μέχρι τώρα, δηλαδή, της ικανοποίησης κάποιων αναγκών με τις κοινοτικές ενισχύσεις, χωρίς αναπτυξιακή κατεύθυνση. 

Ο Συνασπισμός θα ενανέλθει σύντομα στα θέματα της κτηνοτροφίας και ειδικά για τους άλλους κλάδους χοιροτροφία και πτηνοτροφία, που και αυτοί οδηγούνται στον αφανισμό. Και ο βασικός λόγος δεν είναι η έλλειψη συνεννόησης μεταξύ των πτηνοτρόφων και των χοιροτρόφων. Τις τιμές στην πτηνοτροφία τις ρίχνουν η κακή οικονομική κατάσταση των μονάδων και η έλλειψη των κεφαλαίων κίνησης. Ξέρετε τι τρέξιμο κάνουν οι χοιροτρόφοι και οι πτηνοτρόφοι για να καλύψουν τις επιταγές που έχουν εκδώσει και όταν οι πληρωμές των προϊόντων τους γίνονται με επιταγές 6 και 8 μηνών; Πώς θα καλύψουν τις τρέχουσες υποχρεώσεις;

Δεν είναι άσχετο ότι η τοκογλυφία έχει αναπτυχθεί σε περιοχές που είναι ανεπτυγμένη η χοιροτροφία και η πτηνοτροφία.

Προτάσεις, κύριε Υπουργέ, για την επίλυση των προβλημάτων υπάρχουν και πρέπει ειδικά στο σχεδιασμό σας να επιδιωχθεί η ανατροπή της σημερινής σχέσης μεταξύ φυτικής και ζωικής παραγωγής που είναι 70 προς 30, στο αντίστροφο. Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Κύριε Νάκο, θέλετε να δευτερολογήσετε τώρα; Εάν θέλετε να σας δώσω το λόγο, διότι δεν έχετε δικαίωμα να πρωτολογήσετε, λόγω του ότι μίλησαν και ο Πρόεδρος της Νέας Δημοκρατίας και ο επίτιμος Πρόεδρος της Νέας Δημοκρατίας.

ΑΘΑΝΑΣΙΟΣ ΝΑΚΟΣ: Θα μιλήσω τώρα κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε δέκα λεπτά.

ΑΘΑΝΑΣΙΟΣ ΝΑΚΟΣ: Κύριε Πρόεδρε, ο κύριος Υπουργός εξέφρασε την απορία γιατί η σημερινή επερώτηση είναι περίπου ίδια με την επερώτηση της 5ης Μαρτίου 1996. Εμένα όμως μου δημιουργήθηκε η απορία, πώς έχει την απορία ο κύριος Υπουργός.

Είναι απλή η απάντηση. Εάν είχαν γίνει ενέργειες από τη μεριά της Κυβερνήσεως σ' αυτό το χρονικό διάστημα, βεβαίως η επερώτηση θα ήταν διαφορετική. Αυτό που αποδεικνύεται είναι ότι όλο αυτό το χρονικό διάστημα των οκτώ μηνών από την Κυβέρνηση του ΠΑΣΟΚ δεν έγινε σχεδόν τίποτε.

Θα αναφερθώ μόνο στις δεσμεύσεις που έκανε ο κύριος Υπουργός κατά τη συζήτηση της επερώτησης της 5ης Μαρτίου. 'Ελεγε, απαντώντας στον κύριο Σουφλιά, ο οποίος ήταν Κοινοβουλευτικός Εκπρόσωπος ότι: "'Εχουν πάρει άδεια με βάση τις κοινοτικές προδιαγραφές τυροκομεία στη Βουλγαρία, στη Ρουμανία και εισάγουν τυρί τύπου "φέτα" στη Χώρα μας, το οποίο είναι αγνώστου συνθέσεως, αλλά απλώς υπάρχουν οι υγειονομικές προδιαγραφές που μπορούν να παράγουν τυρί λευκό που το ονομάζουν "φέτα" και το εισάγουν στη Χώρα μας. Αυτό έχουν δικαίωμα να το κάνουν. Αυτό το τυρί είναι όντως Βουλγαρίας και εκεί στην Ελλάδα, στο τάδε σούπερ μάρκετ, στη σειρά και αυτό είναι από τα Σκόπια και εκεί στη σειρά και από τη Ρουμανία. Γι' αυτό έχουμε ανακοινώσει από την 1η Μαρτίου ένα πλαίσιο, όπου θα διαμορφώσουμε ένα άλλο κείμενο ως αγορανομική διάταξη και από δω και μπρος όπου τέτοια προϊόντα, που, ή στον παραγωγό, ή στον έμπορο ή στη πώληση, δε θα έχουν ακριβή στοιχεία, την πρώτη φορά που θα γίνεται αυτή η παράβαση θα έχει ποινή 1 εκατομμυρίου ως 3 εκατομμύρια δραχμές, μετά αφαίρεση άδειας δεκαπέντε μέρες, σε περίπτωση υποτροπιασμού θα επιβάλεται ποινή 5-10 εκατομμυρίων και οριστική αφαίρεση της άδειας σε όλο το κύκλωμα, στο παραγωγό, στην εμπορία, στη διάθεση". Μια δέσμευση, κύριε Υπουργέ, για την οποία δεν έγινε τίποτε. 

Δεύτερη δέσμευση. Πήγατε μετά από μερικές μέρες στη γενική συνέλευση της ΠΑΣΕΓΕΣ και εκεί πέρα δεσμευθήκατε ότι: "Από την ερχόμενη Τρίτη στη συνεδρίαση της κυβερνητικής επιτροπής η ηγεσία του Υπουργείου Γεωργίας θα εισηγηθεί και θα ληφθούν τα εξής πρόσθετα μέτρα.

Πρώτον, την επέκταση για έναν ακόμη χρόνο της ρύθμισης των κτηνοτροφικών χρεών, όσο και της πρόσφατης ρύθμισης για τα ληξιπρόθεσμα χρέη αγροτών-κτηνοτρόφων. Την ασφαλιστική κάλυψη από τον ΕΛΓΑ των ζημιών και στο ζωικό κεφάλαιο, τη δυνατότητα ένταξης και των κτηνοτρόφων στο νέο κοινοτικό καθεστώς της πρόωρης συνταξιοδότησης των αγροτών. Ανέφερε όνομα γαλακτοβιομηχανίας η οποία είχε κάνει ατασθαλίες και περιμέναμε βεβαίως να πέσει βαρύς ο πέλεκυς της Δικαιοσύνης και παράλληλα υποσχέθηκε προεδρικό διάταγμα σύντομα για τη σύσταση του Οργανισμού Ελέγχου και Πιστοποίησης Προϊόντων ονομασίας προέλευσης. Παράλληλα επεσήμανε την αδυναμία του ΕΛΟΓ λέγοντας και αναλαμβάνοντας προφανώς τη δέσμευση να συμμορφώσει τον ΕΛΟΓ όπως και άλλους οργανισμούς που κατά καιρούς έχει καταγγείλει ο κύριος Υπουργός, λες και δεν είναι η Κυβέρνησή του δεκαέξι χρόνια τώρα μ'ένα μικρό διάλειμμα που αυτούς τους οργανισμούς, είτε τους συνέστησε είτε τους ελέγχει ή θα έπρεπε να τους ελέγχει και δεν τους ελέγχει.

Επίσης, για την ποσόστωση του αγελαδινού γάλακτος που τόση συζήτηση γίνεται, δεν ειπώθηκε όλη η αλήθεια. Και δεν ειπώθηκε η αλήθεια, για το εξής: Η Νέα Δημοκρατία, όταν πέτυχε τους εκατό χιλιάδες παραπάνω τόνους, ανέλαβε την υποχρέωση να δημιουργήσει τον ΕΛΟΓ, τον οποίο τόσο κατακρίνατε, αλλά παράλληλα δεν εξυγιάνατε. Να εφαρμόσει ανέλαβε την υποχρέωση πλήρως το καθεστώς των ποσοστώσεων σε επίπεδο παραγωγού. Η Κυβέρνηση όμως του ΠΑΣΟΚ, παρά τις επανειλημμένες ευκαιρίες που είχε την τελευταία τριετία δεν κατάφερε να αυξήσει την ποσόστωση γιατί το '94, αφού άφησε ανεκμετάλλευτο το πρώτο εξάμηνο που είχε την Προεδρία, δεν μπόρεσε να το κάνει αυτό, διότι δεν ικανοποιούντο οι κοινοτικοί έλεγχοι, όσον αφορά τη λειτουργία του ΕΛΟΓ και την κατανομή των ποσοστώσεων στους παραγωγούς, με αποτέλεσμα τη μη έγκαιρη οριστικοποίηση των εκατό χιλιάδων τόνων. Φέτος μάλιστα, κύριε Υπουργέ, η πολιτική ηγεσία του Υπουργείου, εσείς, χάσατε μια ακόμα ευκαιρία για την αύξηση της ποσόστωσης στα πλαίσια της συμβιβαστικής πρότασης του πακέτου τιμών '96-'97, όταν επρόκειτο να συζητηθεί η νέα οργάνωση αγοράς για τα οπωροκηπευτικά. Εκπροσωπούσε ή δεν εκπροσωπούσε γι'αυτό το τόσο σημαντικό θέμα τη Χώρα μας μόνο ο Γενικός Γραμματέας του Υπουργείου Γεωργίας; Αυτά είναι ερωτηματικά στα οποία καλείσθε να απαντήσετε, κύριε Υπουργέ, αφ'ενός για την αθέτηση των υποσχέσεων, αφ'ετέρου για τα μέτρα που εξαγγέλετε κάθε φορά. Και τα θυμάστε στην επερώτηση του Μαρτίου, όταν ο απόηχος των διαμαρτυριών των κτηνοτρόφων είχε φτάσει στα αυτιά σας για τη ρύθμιση των κτηνοτροφικών χρεών, σαν άσσο από το μανίκι, μας βγάλατε εκείνη την περίφημη ρύθμιση. Και σας είχαμε καταγγείλει τότε ότι η ρύθμιση εκείνη, δεν θα έλυνε κανένα πρόβλημα. Διότι η έκπτωση από τους τόκους και τους τόκους υπερημερίας, ήταν μεγάλη, ήταν υπολογίσιμη, εφ'όσον κατεβάλετο όλο το κεφάλαιο που χρωστούσε ο κτηνοτρόφος. Μα, αν ο κτηνοτρόφος είχε 15-20 εκατομμύρια να πάει να τα καταβάλει μονομιάς για να επιτύχει αυτήν την ελάφρυνση, θα μιλούσαμε και θα ισχυριζόμασταν ότι οι κτηνοτρόφοι βρίσκονται στη δραματική θέση που βρίσκονται λόγω υπερχρέωσης;

Επίσης, σήμερα ανακοινώσατε με την ίδια τακτική που εφαρμόσατε το Μάρτιο ότι επίκειται σύσκεψη με τον κύριο Πρωθυπουργό στην οποία θα τεθούν αυτά τα θέματα τα οποία δεν έχουν τεθεί μέχρι τώρα. Αναφέρατε ως αιτίες της κακοδαιμονίας την Ευρωπαϊκή 'Ενωση και σας απέδειξα ότι ολιγωρήσατε στη διαπραγμάτευση με την Ευρωπαϊκή 'Ενωση, τη δημοσιονομική κατάσταση της Χώρας, λες και κάποια άλλη κυβέρνηση από άλλο κράτος φταίει για το χάλι της ελληνικής οικονομίας και την κρατική μηχανή, την οποία αφού αποδιοργανώσατε, τη θεωρείτε ως άλλοθι για τη μη επιβολή των ελέγχων.

Η Κοινότητα μπορεί να φταίει για πολλά πράγματα, ή να μη φταίει. Η Κοινότητα είναι μια οργανωμένη κοινωνία που παρέχει δικαιώματα αλλά έχει και απαιτήσεις, προκειμένου τα κράτη-μέλη να λειτουργούν με τον τρόπο που πρέπει να λειτουργούν τα σύγχρονα κράτη. Αν εξαιρέσουμε την Κοινότητα, αν εξαιρέσουμε τις επιδοτήσεις και τα επιλέξιμα, τις γενικότερες επιδοτήσεις, τις συνέπειες από τη νόσο των τρελών αγελάδων η Κοινότητα βάζει ένα πλαίσιο. Μέσα σ' αυτό το πλαίσιο υπάρχουν δυνατότητες για εθνικές πολιτικές. Φταίει η Κοινότητα που δεν έχει επιλυθεί το ιδιοκτησιακό καθεστώς των βοσκοτόπων; Το βρήκατε έτοιμο. Σας είπε ο επίτιμος Πρόεδρος της Νέας Δημοκρατίας ότι το βρήκατε έτοιμο. Τι σας εμποδίζει, λοιπόν, να το υλοποιήσετε αυτό; Ξέρετε ότι τα δικαστήρια είναι γεμάτα από κτηνοτρόφους που αγωνίζονται να επιβιώσουν παλεύοντας μια κρατική μηχανή δυσκίνητη προκειμένου να θρέψουν τα κοπάδια τους; 

Για την παράνομη εισαγωγή γαλακτοκομικών προϊόντων και τη μη εφαρμογή των κανόνων ελευθέρου ανταγωνισμού. Καταγγείλατε εταιρείες, επονομάσατε εταιρείες. Κάνατε τίποτα; Τους κλείσατε ούτως ώστε να αποτελέσει αυτό παράδειγμα προς αποφυγήν; Γνωρίζετε ότι περνάνε τράνζιτ νταλίκες -σας το είχαμε καταγγείλει - που έχουν μόνο μια σειρά από τυριά και τα υπόλοιπα κατεβαίνουν στο λιμάνι της Θεσσαλονίκης; 'Εχουν γίνει συγκεκριμένες καταγγελίες. Η κρατική μηχανή αν δεν είναι ικανή να ανταποκριθεί στις απαιτήσεις της εποχής, κάτι πρέπει να γίνει. Και η μόνη υπεύθυνη που πρέπει να κάνει την κρατική μηχανή να λειτουργήσει δεν μπορεί να είναι κανείς άλλος από την κυβέρνηση η οποία επί δεκαέξι χρόνια κυβερνά. 'Αρα, λοιπόν, το ανάθεμα δεν μπορεί να στρέφεται εναντίον του οποιουδήποτε. Πρέπει τον εαυτό σας να ψέξετε.

Είχατε πει τότε ως Υπουργός καινούριος -και τελειώνω, κύριε Πρόεδρε,- "είχαμε άλλες προτεραιότητες". Μου έχει καρφωθεί στο μυαλό όταν σε επίμονη ερώτηση δική μας γιατί δεν εκμεταλλευθήκατε την Προεδρία της Χώρας μας στην Ευρωπαϊκή 'Ενωση το πρώτο εξάμηνο του '94 είχατε πει "είχαμε άλλες προτεραιότητες". Γι' αυτό κατηγορείστε, κύριε Υπουργέ, εσείς και η Κυβέρνησή σας, ότι αφανίζεται η ελληνική ύπαιθρος, αφανίζεται ο 'Ελληνας κτηνοτρόφος επειδή έχετε άλλες προτεραιότητες! Τα δημοσιονομικά επιτρέπανε τη ρύθμιση για τις αστικές συγκοινωνίες της Αθήνας, το σβύσιμο των χρεών της ΕΤΒΑ, τη ρύθμιση που κάνατε για τα ναυπηγεία Σκαραμαγκά και για τα ναυπηγεία Ελευσίνος; Γι' αυτά υπάρχουν λεφτά; Μόνο για τον 'Ελληνα κτηνοτρόφο και τον 'Ελληνα γεωργό δεν υπάρχουν; 'Αρα είναι θέμα επιλογών και προτεραιοτήτων και δεν είναι λαϊκίστικη πολιτική. Βλέπουμε τον κίνδυνο που έρχεται. Είναι η αγωνία μας, είναι το πάθος μας για την ερήμωση της ελληνικής υπαίθρου, που βλέπουμε να γίνεται με ραγδαίο τρόπο. Δεν είναι λαϊκίστικη πολιτική. Είναι ενδιαφέρον που επέδειξε και θα επιδεικνύει η Νέα Δημοκρατία.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ(Παναγιώτης Σγουρίδης): Ο κ. Σταύρου έχει το λόγο.

ΑΠΟΣΤΟΛΟΣ ΣΤΑΥΡΟΥ: Απόψε, κύριε Υπουργέ, δώσατε πραγματικά ένα μήνυμα προς τους 'Ελληνες κτηνοτρόφους, ότι οι πολύ άσχημες ημέρες θα γίνουν χειρότερες, πολύ χειρότερες επί των ημερών της διακυβέρνησης της Χώρας από το ΠΑΣΟΚ. Αν σας άκουγαν απόψε οι 'Ελληνες κτηνοτρόφοι, αμφιβάλλω αν θα τους έπιανε ο ύπνος όχι τούτη τη νύκτα, αλλά πολλές νύκτες στο μέλλον.

Η απάντηση στην επερώτηση της Νέας Δημοκρατίας έδειξε για άλλη μια φορά την έλλειψη παντελούς κοινωνικής ευαισθησίας της Κυβέρνησής σας. Και δώσατε επίσης να βγει από την αποψινή συζήτηση το συμπέρασμα ότι ενώ επισημαίνετε και συμμερίζεστε τα προβλήματα, κανένα απ' αυτά τα προβλήματα δε λύσατε ή τουλάχιστον δεν είστε σε θέση να τα επιλύσετε στο μέλλον.

Πριν ξεκινήσετε την απάντησή σας, κύριε Υπουργέ, σημείωσα σ'αυτήν την κόλλα χαρτιού τρεις στήλες για να διαπιστώσω τι κάματε, τι θα κάματε - και κάποιες άλλες διαπιστώσεις - ως Υπουργός Γεωργίας. Ειλικρινά θλίβομα, διότι από την πρώτη στήλη "τι κάναμε" σημείωσα μόνο ότι λύσατε το πρόβλημα των επιλέξιμων. Για τα άλλα, βεβαίως, ανακοινώσατε νομοσχέδια, τα οποία στο μέλλον θα τα φέρετε και τα οποία πράγματι είναι χρήσιμα, γιατί και το ιδιοκτησιακό και το δασικό ταλάνιζε και ταλανίζει επί σειρά δεκαετιών σχεδόν ολόκληρο τον Ελληνικό Λαό και ειδικότερα τους 'Ελληνες αγρότες.

Θέλω να πιστεύω ότι τα περί δημαγωγίας και λαϊκίστικης πολιτικής δεν άγγιξαν και ούτε αγγίζουν τη Νέα Δημοκρατία. Ειλικρινά διερωτώμαι πώς υποστηρίζετε κάτι τέτοιο, αφού γνωρίζουμε ποιοί ήσαν οι πρυτάνεις και οι εκπρόσωποι της δημαγωγίας και του λαϊκισμού, πράγμα που το γνωρίζετε πάρα πολύ καλά. Θα πρέπει να σας υπενθυμίσουμε ότι η Παράταξη η δική σας είναι αυτή που υπεστήριζε (και ήταν πολέμια τότε της Ευρωπαϊκής Οικονομικής Κοινότητας και σήμερα της Ευρωπαϊκής 'Ενωσης) η οποία προκειμένου να εξαπατήσει και να παραπλανήσει τους 'Ελληνες αγρότες, ότι θα επιτύχει τιμές Αθηνών και όχι τιμές Βρυξελλών.

Μιλήσατε για τις δυσχέρειες που υπάρχουν στην Ευρωπαϊκή 'Ενωση προκειμένου να επιτύχουμε την αναγνώριση ορισμένων δικαίων που απασχολούν τον αγροτικό κόσμο και ειδικότερα τους κτηνοτρόφους, για τους οποίους συζητούμε σήμερα.

Θα σας αναφέρω τρία χαρακτηριστικά παραδείγματα, για το πώς μπορούν και να εξευρεθούν συμμαχίες αλλά και πολύ περισσότερο, πώς μπορεί κάποιος να πείσει με την επιμονή του, αλλά με στοιχεία αδιάσιστα και με αποδείξεις τέτοιες, την Ευρωπαϊκή 'Ενωση, για να υιοθετήσει δίκαια αιτήματα των κτηνοτρόφων μας. Σας υπενθυμίζω πρώτα πώς επιτύχαμε το 1992 την αύξηση της ποσόστωσης κατά εκατό χιλιάδες τόνους, πώς επιτύχαμε τη μη εφαρμογή τότε των προστίμων για την υπέρβαση της ποσόστωσης, αλλά θα σας υπενθυμίσω -και αυτό έρχεται να εδραιώσει αυτό που είπα στην πρωτολογία μου- την έλλειψη συγκεκριμένης στρατηγικής και κυβερνητικής πολιτικής και την αδυναμία επιβολής αυτών όπως και της προχειρότητας με την οποία αντιμετωπίζονται ορισμένα προβλήματα των κτηνοτρόφων- ότι το 1987 ή το 1988, αν ενθυμούμαι καλώς, είχε γίνει η καταγραφή των επαγγελματικών αλιευτικών σκαφών και τότε δυστυχώς η Κυβέρνηση του ΠΑ.ΣΟ.Κ. έδωσε στην Κοινότητα εσφαλμένα στοιχεία με συνέπεια να αποκλειστούν στη συνέχεια δεκάδες αλιευτικών σκαφών. Τότε πραγματικά και επί των ημερών μας δόθηκε πραγματική μάχη στις Βρυξέλλες και επιτύχαμε αρκετές βελτιώσεις επ'ωφελεία και των Ελλήνων αλιέων.

Συνεπώς, μην αιτιάσθε την Κοινότητα όταν, δεν ξέρω για ποιους λόγους, δεν μπορείτε ή δεν είσθε σε θέση να επιτύχετε την επιβολή των εθνικών δικαίων μέσα από τις διαδικασίες της Ευρωπαϊκής 'Ενωσης. Το ίδιο καθεστώς ίσχυε τότε, το ίδιο ισχύει και σήμερα. Μου έκανε εντύπωση επίσης, όσον αφορά τη μη καταβολή των εξισωτικών αποζημιώσεων, ότι προσπαθήσατε να μεταθέσετε τις ευθύνες στη Νομαρχιακή Αυτοδιοίκηση. Δεν αποκλείεται να είναι και έτσι τα πράγματα.

'Ομως, κύριε Υπουργέ, μην ξεχνάτε ότι ως Υπουργός Γεωργίας, έχετε την εποπτεία. Και όταν μίλησα για παρεμβατισμό, δεν εννούσα παρεμβατισμό στρέβλωσης του ελεύθερου ανταγωνισμού και της αγοράς, αλλά παρεμβατική πολιτική τέτοια μεταξύ των διεπαγγελματικών παραγόντων, που ρυθμίζουν αυτές τις περιπτώσεις. Μπορείτε να την κάνετε.

Συνεπώς, είχατε την ευχέρεια να εποπτεύσετε, να ελέγξετε αυτές τις Νομαρχιακές Αυτοδιοικήσεις, που για διάφορους λόγους δεν μπόρεσαν να δώσουν λύσεις σ' αυτά τα προβλήματα.

Κύριε Υπουργέ, με τα απλά μηνύματα, τα οποία θελήσατε να δώσετε στους παραγωγούς αιγοπρόβειων προϊόντων, δε λύνονται τα προβλήματα, διότι τους κάνατε έκκληση να μην πωλήσουν φθηνότερα από 220 δραχμές. 'Ομως, ποιες είναι αυτές οι προϋποθέσεις που το Υπουργείο σας δημιούργησε στους παραγωγούς, για να μπορέσουν να έλθουν άμεσα να υλοποιήσουν αυτήν την προτροπή σας;

Σ' αυτήν την Αίθουσα και ειδικότερα επειδή είστε ο αρμόδιος Υπουργός Γεωργίας, δεν είναι δυνατόν μόνο με ευχολόγια να προσπαθούμε να επιλύουμε τα προβλήματα.

Και πάλι σας επαναλαμβάνω ότι τις προτάσεις της Νέας Δημοκρατίας κακώς τις αγνοήσατε, διότι, αν ήταν προτάσεις οι οποίες δεν μπορούν να υλοποιηθούν και να πραγματοποιηθούν, πώς δεχθήκατε και ανακοινώσατε πριν από λίγο στο Σώμα, ότι το θέμα των οικοδομικών αδειών για αγροτικές εγκαταστάσεις ήδη έχει πάρει την οδό της ικανοποίησης;

Επίσης, κύριε Υπουργέ, θα πρέπει να σας υπενθυμίσω, ότι προσπαθήσατε να καλύψετε ορισμένες αδυναμίες της κυβερνητικής σας πολιτικής επιρρίπτοντας έμμεσα αιτιάσεις προς την Ευρωπαϊκή 'Ενωση, με συνέπεια να αρπάξει την ευκαιρία ο Εκπρόσωπος του Κομμουνιστικού Κόμματος και να επαναλάβει τις γνωστές θέσεις του Κόμματος έναντι της Ευρωπαϊκής 'Ενωσης.

Κι εδώ θέλουμε να σας ρωτήσουμε: Φταίει η Κοινότητα γιατί δεν έχουν γίνει έργα υποδομής και για το ότι απορροφάται μόνο το 70% των κοινοτικών πόρων; Φταίει η Κοινότητα διότι δεν είστε σε θέση, όπως αποδείξαμε, να κάνετε αποτελεσματικούς ελέγχους για την πάταξη της νοθείας και της παράνομης εισαγωγής άσπρου τυριού; 'Εχετε αφήσει εντελώς ανοχύρωτη τη Χώρα μας και ανύπαρκτη την προστασία του καταναλωτή. Φταίει, επίσης, η Κοινότητα για την ανυπαρξία εκπαίδευσης των κτηνοτρόφων; Φταίει η Κοινότητα όταν ο κτηνοτρόφος δανείζεται από την τράπεζα με υπερβολικά υψηλά επιτόκια; Και τέλος, φταίει η Κοινότητα όταν εμείς δεν μπορούμε να υπερασπισθούμε αποτελεσματικά και να αποδείξουμε βασικά και αυταπόδεικτα δικαιώματά μας;

Κύριε Υπουργέ, περίμενα ειλικρινά από σας συγκεκριμένες λύσεις στα προβλήματα τα οποία γνωρίζετε. Περιοριστήκατε απόψε σε γενικόλογες διαπιστώσεις ακαδημαϊκού χαρακτήρα, αλλά λύσεις και απαντήσεις στα ερωτήματά μας και στα προβλήματα των Ελλήνων κτηνοτρόφων δε δώσατε.

Και ήθελα να σας καλέσω, έστω και την υστάτη στιγμή, με περισσότερο ενδιαφέρον, με περισσότερη αγωνία να σκύψετε στα προβλήματα που απασχολούν τον κτηνοτροφικό κόσμο της Χώρας.

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιτουρίδης έχει το λόγο για τρία λεπτά.

ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, δύο παρατηρήσεις ήθελα να κάνω, ύστερα από τις παρεμβάσεις τις οποίες έκανε ο κύριος Υπουργός Γεωργίας.

Το πρώτο ερώτημα το οποίο έθεσε ο κ. Τζουμάκας, ήταν, αν μπορεί να μικραίνει η ψαλίδα ανάμεσα στις τιμές παραγωγού και καταναλωτή. Θα επισημάνω ότι το 1993 η ψαλίδα αυτή ήταν 2,2%, ενώ σήμερα έχει φθάσει το 3,25%. 'Αρα, υπάρχουν τρόποι -αυτή είναι η εκτίμησή μου- για να μικρύνει αυτή η ψαλίδα.

Το δεύτερο θέμα το οποίο θα επισημάνω, είναι ότι, στο θέμα των προστίμων, αναφερόμενος ο κύριος Υπουργός Γεωργίας, είπε ότι δε διαγράφονται τα πρόστιμα αυτά στον τομέα του αγελαδινού γάλακτος. Υπάρχει το προηγούμενο του 1992. Επισημαίνω ότι το 1992, στις 22 Μαϊου, που ήταν η τελική ημερομηνία, έπρεπε να πληρώσουμε πρόστιμα περίπου 2 δισ. δραχμών.

Διεγράφησαν αυτά τα πρόστιμα, ύστερα από διαπραγμάτευση η οποία έγινε.

Από εκεί και πέρα μπορώ να πω, ότι όλο αυτό το πλέγμα των σχέσεων με την Ευρωπαϊκή Κοινότητα, πιστεύω και εγώ, όπως αναφέρθηκε και από τον επίτιμο Πρόεδρο τον κ. Μητσοτάκη, ότι μπορεί να τύχει καλύτερης διαπραγμάτευσης. Βεβαίως, δε θα μας έλυνε τα προβλήματα στην κτηνοτροφία η Ευρωπαϊκή 'Ενωση. Σίγουρα, όμως, πρέπει το Υπουργείο Γεωργίας σε συνεργασία με το Υπουργείο Εξωτερικών, γιατί, κύριε Υπουργέ, δεν περνούν από σας οι διαπραγματεύσεις αυτές, να μπορέσει να πετύχει κάτι καλύτερο στις δύσκολες διαπραγματεύσεις οι οποίες θα υπάρξουν -και θα υπάρξουν με την ευκαιρία συμφωνιών με ανατολικές χώρες, οι οποίες θα προχωρήσουν σε διαπραγματεύσεις για την κτηνοτροφία τους με την Ευρωπαϊκή 'Ενωση- για το θέμα των ποσοστώσεων, αλλά και για τον αριθμό των επιλεξίμων αιγοπροβάτων που μπορούν να τύχουν αποζημίωσης. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Τσιτουρίδη.

Ο κ. Καρασμάνης έχει το λόγο.

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, τα προβλήματα της ελληνικής γεωργίας είναι μακροχρόνια, συσσωρευμένα, προερχόμενα από τη δεκαετία του '80 και είναι λάθος να μην εφαρμόζετε τη ρύθμιση του 1993, γιατί όπως είναι γνωστό, οι 'Ελληνες κτηνοτρόφοι δεν ευθύνονται γι' αυτήν την υπερδιόγκωση των χρεών. Φταίνε τα αρνητικά Ν.Ε.Π. -το είπαν οι συνάδελφοι-της περιόδου 1983-1989. Γιατί, όπως ξέρετε, το μοσχαρίσιο κρέας ήταν επιδοτούμενο από την Ευρωπαϊκή Κοινότητα μέχρι 200 δραχμές. Το ίδιο ίσχυε για το γάλα, για το τυρί, για το κασέρι.

Επομένως , θα πρέπει να έρθετε σ' αυτήν την ρύθμιση για να απαλλαγούν απ' αυτό το βραχνά οι 'Ελληνες κτηνοτρόφοι.

Δεύτερη επισήμανση: Πάρα πολύ σωστά έχετε πει, ότι δεν έχει δικαίωμα η Α.Τ.Ε. να παρακρατεί τις επιδοτήσεις των αγροτών και των κτηνοτρόφων. Δυστυχώς, όμως, οι διευθυντές της Α.Τ.Ε. επικαλούνται κάποια άλλη εγκύκλιο της Α.Τ.Ε. και λένε ότι αυτή ισχύει και δεν ισχύει η προφορική τοποθέτηση του Υπουργού.

Σας παρακαλώ πάρα πολύ, κύριε Υπουργέ, να πάρετε επίσημη θέση πάνω σ' αυτό το θέμα. Να είναι γραπτή εντολή για να σταματήσουν αυτά τα πράγματα.

'Οπως ξέρετε, κύριε Υπουργέ, υπάρχουν τα κτηνοτροφικά δάνεια, τα οποία έχουν πάρει οι κτηνοτρόφοι με εγγύηση του Δημοσίου. Αυτά τα δάνεια έχουν βεβαιωθεί στο Δημόσιο Ταμείο. Πάει ο κτηνοτρόφος να εισπράξει από την Α.Τ.Ε. τη δίγραμμη επιταγή -και είναι σκόπιμη η δίγραμμη επιταγή, για να μην μπορεί να μεταβιβάζεται- και του λέει ο υπάλληλος, επειδή είναι πάνω από 500.000 δραχμές, να πάει στο Δημόσιο Ταμείο να φέρει φορολογική ενημερότητα. Στο Δημόσιο Ταμείο τον "σκαλώνει" ο υπάλληλος και του λέει "εδώ χρωστάς και πρέπει να καταθέσεις την επιταγή".

'Οπως ξέρετε, οι κτηνοτρόφοι -το είπε και ο επίτιμος Πρόεδρος- έχουν καταφύγει στα δικαστήρια και έχουν δικαιωθεί με αποφάσεις πρωτοβάθμιες και δευτεροβάθμιες και έχει φθάσει η υπόθεση στον 'Αρειο Πάγο.

Θα πρέπει και εδώ, κύριε Υπουργέ, να πάρετε θέση. 'Αλλωστε, είναι ξεκαθαρισμένος ο Κανονισμός της Ευρωπαϊκής Κοινότητας. Το λέει ο κ. Λεγκρά, ο γενικός διευθυντής της Διευθύνσεως Γεωργίας της Κοινότητας, το επιβεβαιώνει και ο κ. Στάϊχεν, ο επίτροπος, ότι κανένα κράτος της Ευρωπαϊκής Κοινότητας δεν έχει δικαίωμα να παρακρατεί επιδοτήσεις που προορίζονται για αγρότες, όποιες και αν είναι οι φορολογικές οφειλές αυτών προς τα δημόσια ταμεία του κράτους.

Εδώ, λοιπόν, η Κυβέρνηση θα πρέπει να πάρει θέση, κύριε Υπουργέ.

Απόψε περιμέναμε ειλικρινά, και περίμεναν να ακούσουν οι αγρότες και οι κτηνοτρόφοι, συγκεκριμένα μέτρα. Περίμεναν να δουν κάποιο φως. Το πρόβλημα της κτηνοτροφίας είναι τεράστιο και ζητάει άμεση και ουσιαστική αντιμετώπιση.

Επιτέλους, πάρτε αυτά τα μέτρα, πάρτε αυτές τις γενναίες αποφάσεις πριν είναι αργά, κύριε Υπουργέ, γιατί οι εκρήξεις βλέπω να είναι πάρα πολύ μεγάλες. Ο χειμώνας θα είναι πάρα πολύ θερμός. Το καζάνι βράζει, κύριε Υπουργέ, και δε βλέπω βαλβίδα εκτόνωσης. Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Βεζδρεβάνης έχει το λόγο.

ΗΛΙΑΣ ΒΕΖΔΡΕΒΑΝΗΣ: Κύριε Υπουργέ, παρακολούθησα με προσοχή την ομιλία σας. Διαπίστωσα στα πρώτα οκτώ λεπτά της ομιλίας σας, ότι δεν έχετε την πίστη ότι μπορείτε να λύσετε τα αγροτικά προβλήματα. 'Οχι τη γνώση, την πίστη. Και δεν έχετε τη διάθεση να συγκρουστείτε με κάποιους μέσα στην Κυβέρνηση, όπως σε άλλες περιπτώσεις, σε άλλο Υπουργείο το πράξατε, και απορώ πώς σας λείπει αυτή η τόλμη για έναν τομέα τόσο ευαίσθητο, όπως είναι ο αγροτικός. Αυτό θέλω να το επισημάνω, γιατί το θεωρώ πολύ σοβαρό, κύριε Υπουργέ, για την περαιτέρω εξέλιξη και προώθηση των προβλημάτων της ελληνικής γεωργίας και κτηνοτροφίας.

Τηλεγραφικά θα απαντήσω σε κάποεις παρατηρήσεις που κάνατε, κύριε Υπουργέ, όπως πρόλαβα να τις σημειώσω. Είπατε ότι είναι το ίδιο το κείμενο της επερωτήσεως που είχαμε κάνει και παλαιότερα. Αφού τα προβλήματα παραμένουν άλυτα, τι λόγο είχαμε να μετατρέψουμε το κείμενο; Τα προβλήματα, όπως τα θέσαμε πριν από μήνες, είναι τα ίδια. Δε δώσατε λύση. Επομένως, αν μετά από δύο ή πέντε μήνες δε λύσετε τα προβλήματα και επαναφέρουμε το ίδιο κείμενο της επερωτήσεως, δε θα φταίμε εμείς σε τίποτα, αλλά εκείνοι οι οποίοι δεν επιλύουν τα προβλήματα.

Είπατε, κύριε Υπουργέ, ότι δεν υπάρχουν δυνατότητες. Ασφαλώς δεν υπάρχουν δυνατότητες υπό την έννοια ότι έχουμε ευχέρεια να δίνουμε χωρίς προβληματισμό. 'Οπως, ζητούμε, όμως, κάποιες θυσίες από κάποιους, θα πρέπει να κάνουμε κάποιες θυσίες από κάποιους για τη γεωργία και την κτηνοτροφία που είναι πλέον γενικό πρόβλημα.

Χαίρομαι ιδιαίτερα που είπατε ότι ετοιμάζετε νομοσχέδιο για τη ρύθμιση των θεμάτων των οικοδομών των αγροτικών κτισμάτων. Επειδή ήμουν Εισηγητής στην πρόταση νόμου της Νέας Δημοκρατίας, χαίρομαι ιδιαίτερα, διότι το αποδέχεστε. Εκείνο που έχω να σας συστήσω είναι να δεχθείτε ολόκληρη την πρόταση της Νέας Δημοκρατίας.

Είπατε ότι δεν είναι οργανωμένες οι Νομαρχιακές Αυτοδιοικήσεις και γι' αυτό το πράγμα δεν προχωρεί. Πρώτον, κύριε Υπουργέ, είσαστε προϊστάμενος του τομέα αυτού στην Τοπική Αυτοδιοίκηση και δεύτερον, μη "ρίχνετε το μπαλάκι" στον Υπουργό Εσωτερικών. Είσαστε ενιαία Κυβέρνηση, συνεννοηθείτε.

Στείλατε ένα μήνυμα, να μη δίνουν οι κτηνοτρόφοι το γάλα κάτω από 220 δραχμές. Εάν δεν το δώσουν, τι θα το κάνουν; Θα το χύσουν; Δώστε λύση, διότι αλλιώς θα πρέπει να σας υπενθυμίσω κάτι. Με συγχωρείτε που θα το κάνω, αλλά είμαι υποχρεωμένος να το κάνω, γιατί στην Αίθουσα αυτή πρέπει να λέμε την αλήθεια ολόκληρη. Θα είναι το μήνυμα αυτό, σαν το μήνυμα "βάλτε καρπούζια".

Θα ήθελα να σας πω ακόμα, κύριε Υπουργέ, ότι μιλήσατε για πρώτη φορά για λαϊκίστικη δεξιά. Το "λαϊκίστικη" δεν το δεχόμαστε. Το ότι είμαστε λαϊκή δεξιά και δε συντασσόμεθα με τον Σ.Ε.Β., όπως συνταχθήκατε εσείς στις τελευταίες εκλογές, και εντολή πήρατε να κάνετε τις εκλογές και βοηθηθήκατε να κερδίσετε τις εκλογές, είναι δικό σας θέμα. Ως λαϊκή δεξιά, λοιπόν, το δεχόμαστε. Ως λαϊκίστικη δεξιά σας το επιστρέφουμε, κύριε Υπουργέ, διότι εσείς είσαστε οι πρώτοι διδάξαντες. Εσείς ήσασταν εκείνοι που λέγατε ότι αν δε φθάνουν οι τιμές των Βρυξελλών, θα δώσουμε τιμές Αθηνών στα αγροτικά προϊόντα.

Ειλικρινά, μην το επαναλάβατε, κύριε Υπουργέ, αυτό που είπατε για λαϊκίστικη δεξιά. Λαϊκή δεξιά είμαστε.

ΠΡΟΕΔΡΕΥΩΝ (Παναγιώτης Σγουρίδης):Ο κ. Μπασιάκος έχει το λόγο.

ΕΥΑΓΓΕΛΟΣ ΜΠΑΣΙΑΚΟΣ:Κύριε Πρόεδρε, λυπάμαι, γιατί μετά από μια εμπεριστατωμένη αναφορά και στην επερώτηση, αλλά και στην παρουσίαση των προβλημάτων της κτηνοτροφίας από τους Βουλευτές της Νέας Δημοκρατίας, ο κύριος Υπουργός Γεωργίας χρησιμοποίησε και πάλι τις γνωστές ταμπέλες και τα γνωστά κλισέ του, περί λαϊκισμού και περί δεξιάς, και προσπάθησε να δώσει ένα ιδεολογικό περίβλημα στην αδυναμία του να επιλύσει τα προβλήματα.

Σε πάρα πολλές περιπτώσεις χρησιμοποίησε το επιχείρημα των ιδεολογικών διαφορών για να αναφερθεί στην αγορά, παραβλέποντας ότι το να ασκείς αστυκτηνιατρικό έλεγχο, δεν είναι θέμα της δεξιάς ή της αριστεράς ή του σοσιαλισμού, τον οποίο πρεσβεύετε, ούτε η αναδιοργάνωση και ο εκσυγχρονισμός των υπηρεσιών του Υπουργείου Γεωργίας έχει ιδεολογικό περίβλημα.

Εσείς είσαστε υπεύθυνοι για τον τρόπο λειτουργίας της Νομαρχιακής Αυτοδιοίκησης, εσείς ρυθμίζετε τα των κενών θέσεων και της μη πλήρωσής τους, ιδιαίτερα στις περιοχές που παρατηρήθηκαν τα προβλήματα.

Σας είπε ο Πρόεδρος της Νέας Δημοκρατίας προ ολίγου, για το αδιέξοδο στον 'Εβρο, με τους τρεις μόνο κτηνιάτρους και την ολιγωρία σας να μετακινήσετε άλλους κτηνιάτρους την εποχή της κρίσης. Νομίζω ότι μιλήσαμε σε ώτα μη ακουόντων, αν χρησιμοποιείτε τα ίδια κλισέ και τις ίδιες επαναλαμβανόμενες δογματικές προκαταλήψεις, οι οποίες σας διακρίνουν.

Είπατε για τα πρόστιμα. Βεβαίως, τα πληρώνουν τα πρόστιμα. Τα συμψηφίζετε; Δεν ξέρω με ποιον τρόπο θα υποστηρίξετε αυτό το αίτημά σας. Εγώ θα σας πω τη δική μας εμπειρία.

Εμείς, κύριε Υπουργέ της Γεωργίας, διαγράψαμε τα πρόστιμα του 1992, δεν παραπέμψαμε το πρόβλημα στις ελληνικές καλένδες. Για να γνωρίζουν και οι άλλοι συνάδελφοι εδώ στην Αίθουσα, να πω ότι μιλάμε για μία αύξηση από 0,5% στο 0,6% της Κοινοτικής ποσόστωσης. Περί αυτού πρόκειται. Δεν υπάρχει αντίρρηση, δεν υπάρχει πρόβλημα και δεν υπάρχει ικανό επιχείρημα από την πλευρά της Ευρωπαϊκής 'Ενωσης, να μας αρνηθεί ένα τέτοιο αίτημα, το οποίο επαναλαμβάνω αφορά το 0,1% της συνολικής Κοινοτικής ποσόστωσης αγελαδινού γάλακτος.

Είπατε ότι δε θα μειωθούν οι δαπάνες του Υπουργείου Γεωργίας. Εγώ εμμένω στην κριτική μου διάθεση, στην άποψή σας, ότι από το δεύτερο πακέτο Ντελόρ θα διατεθεί μόνο το 11,5% σε σχέση με το 15%, που η Νέα Δημοκρατία είχε δεσμεύσει από το 1993.

Βέβαια, δε μας είπατε τίποτα απολύτως για το μείζον θέμα του κόστους παραγωγής. Τι μέτρα θα πάρετε, εθνικού χαρακτήρα, συμβατά προς το Κοινοτικό Δίκαιο και πλαίσιο, προκειμένου να στηρίξουν το κόστος παραγωγής;

Δε μας είπατε τίποτα για τον εκσυγχρονισμό των κτηνοτροφικών εκμεταλλεύσεων και τα κίνητρα τα οποία θα δώσετε.

Δε μας είπατε τίποτα για τους νέους κτηνοτρόφους. Δε μας είπατε τίποτα για τα κίνητρα και την ενθάρρυνση της βελτίωσης της σχέσης μεταξύ φυτικής και ζωϊκής παραγωγής, που σήμερα είναι στο 70% και στο 30% αντίστοιχα. Είναι μία απαράδεκτη σχέση. Γενικότερα πιστεύω ότι αποδείξατε ότι δεν έχετε πολιτική, δεν έχετε μέτρα, δεν έχετε διάθεση να επιλύσετε τα προβλήματα. Αν απαντάτε με αφορισμούς του τύπου "ας μη διαθέσουν οι κτηνοτρόφοι το γάλα τους, αλλά ας το πιουν ή ας το πετάξουν" και όπως πολύ σωστά σας είπε ο κύριος συνάδελφος, θα θυμίζουν τη σύστασή σας για τα καρπούζια ή για το καλαμπόκι, αντί του βαμβακιού, νομίζω ότι δεν μπορούν οι κτηνοτρόφοι να περιμένουν από την Κυβέρνησή σας οποιαδήποτε λύση στα χρονίζοντα και πολύ σοβαρά προβλήματα που αντιμετωπίζουν.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, ειπώθηκαν αρκετά. Θα ήθελα να σχολιάσω ορισμένα, αρχίζοντας από το τελευταίο που είπε ο κ. Μπασιάκος, για τη σχέση 70% φυτική παραγωγή και 30% ζωϊκή παραγωγή.

Είναι θέμα προτεραιοτήτων και αυτό. Αν αποδείξετε εσείς στη Χώρα ότι έχει το συγκριτικό πλεονέκτημα η Ελλάδα να στρίψει το τιμόνι και να ρίξει το βάρος περισσότερο στη ζωϊκή παραγωγή, είναι μία κουβέντα που πρέπει να κάνουμε. Θέλει πολύ μεγάλο χρονικό διάστημα να συμβεί αυτό. Θέλει τεράστιες δαπάνες και δεν έχουμε τις δυνατότητες, από τη θέση που έχει η Χώρα, από το κλίμα που έχει η Χώρα, από τις εκτάσεις που διαθέτει η Χώρα, για να κάνει οργανωμένη βοοτροφία. Γιατί αυτή θα ήταν η βάση της ζωϊκής παραγωγής.'Ολα τα άλλα για ζωϊκή παραγωγή, για μένα είναι μεγάλα λόγια.

ΕΥΑΓΓΕΛΟΣ ΜΠΑΣΙΑΚΟΣ: Πάντως ιδεολογικός δεν είναι.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Αυτό όχι βέβαια. 

Σαφώς όχι. Είναι άλλα τα θέματα τα ιδεολογικά. Ούτε τα θέματα των υγειονομικών ελέγχων είναι ιδεολογικά. Είναι, όμως, τα άλλα, το ότι με μία εκτίμηση θα αλλάξουμε τη σχέση των τιμών, γιατί, κύριε συνάδελφε, είπατε ότι είναι εκτίμησή σας. Με εκτιμήσεις δεν αλλάζουν οι σχέσεις των τιμών. Αυτά αποτελούν θέματα οικονομίας. ΕΥΑΓΓΕΛΟΣ ΜΠΑΣΙΑΚΟΣ:...(Δεν ακούστηκε)

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Τον θυμάμαι πάρα πολύ καλά.

ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, ο κύριος Υπουργός σας άκουσε με θρησκευτική ευλάβεια. Ακούστε τον και εσείς χωρίς διακοπές.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Θα ήθελα να σχολιάσω αυτά που είπε ο κ. Μητσοτάκης. 'Ελεγε και προεκλογικά για το ποιοι ήλθαν με τα αλεξίπτωτα στον αγροτικό χώρο και είχε και τις συγκεκριμένες πολιτικές. Τα είχαμε πληροφορηθεί.

Επιμένω ότι αυτή η μεγάλη αναμέτρηση, που υπάρχει στο χώρο της κτηνοτροφίας, έχει σχέση με το τι γίνεται στο ίδιο το δίκτυο το εσωτερικό της Χώρας και όχι αυτό που είπε ο κ. Μητσοτάκης, ότι είναι από τα εισαγόμενα. Τα εισαγόμενα στο χώρο της Πτηνοτροφίας είναι κατεψυγμένα από τη Γαλλία και την Ιταλία. Υπάρχουν περίπου τρείς χιλιάδες παράνομα εργαστήρια που τα αποψύχουν και αφού τα ρίξουν χαράματα στην αγορά τα εμφανίζουν φρέσκα σε μεγάλη έκταση. Μάλιστα ορισμένοι απ'αυτούς τους επιχειρηματίες, πολύ μεγάλοι και με πολλά χρέη στις τράπεζες, μπήκαν και αυτοί σ'αυτό το εμπόριο, ενώ έχουν οι ίδιοι δικές τους επιχειρήσεις στην Ελλάδα και πολύ μεγάλες επιχειρήσεις. 'Εκαναν εισαγωγές κατεψυγμένα κοτόπουλα από την Ιταλία και τη Γαλλία και τα εξήγαγαν στην Αλβανία. Δεν ήξερε καλά το θέμα ο κ. Μητσοτάκης. Κατά τα άλλα πιστεύω ότι έκανε θετικές παρατηρήσεις για το ποια είναι σήμερα η κατάσταση. Εγώ θα φέρω στην Κυβέρνηση το θέμα που έθεσε σχετικά με τη ρύθμιση των χρεών. Γιατί αυτό είναι ένα μεγάλο θέμα -είναι συνολικής κυβερνητικής πολιτικής-και δεν είναι ένα θέμα του Υπουργού Γεωργίας.

Θα ήθελα να σχολιάσω τα θέματα που έθεσε ο συνάδελφος σχετικά με ποιες δεσμεύσεις είχα αναλάβει τότε.

Καμία από τις δεσμεύσεις που είχα αναλάβει δεν είναι μετέωρη, διότι υπήρχαν εξελίξεις. Εγώ πήγα τα θέματα στην Κυβερνητική Επιτροπή που ενέκρινε το πλαίσιο. Στη συνέχεια έπρεπε να ετοιμασθούν τα νομοσχέδια. 'Εχουν ετοιμασθεί. Δε θα κάνω συνάντηση με τον Πρωθυπουργό σε ειδική σύσκεψη. Σήμερα είχαμε συνάντηση.

'Ετσι τώρα με το ένα νομοσχέδιο αντιμετωπίζουμε τα θέματα της αυστηρότητας για τη νοθεία και του πλαισίου για τους ελέγχους με εθνικές και περιφερειακές επιτροπές κυρώσεων. Στις επιτροπές αυτές θα συμμετέχουν πάρα πολλοί παράγοντες και όχι μόνο κτηνίατροι. Βέβαια, δεν αμφισβητώ τους κτηνιάτρους.

Δεύτερον, όσον αφορά αυτό που είπατε, ότι δε συμμετείχα στο συμβούλιο για τα οπωροκηπευτικά, δεν έχετε δίκιο. Εγώ έκλεισα τα οπωροκηπευτικά. Κράτησαν τρία συμβούλια και σε ένα από αυτά ήταν ο Γενικός Γραμματέας μαζί με τον Υφυπουργό κ. Μπαλτά. Ούτε αυτό αληθεύει. Και πήγα να κλείσω τα οπωροκηπευτικά, γιατί είναι μεγάλη απόφαση για την Κυβέρνηση και για να μην πουν αύριο, ξέρετε, κάποιος Υφυπουργός ή ο Γενικός Γραμματέας έκλεισε τα οπωροκηπευτικά, γιατί έχουν συνέπειες. Και αυτό δεν είναι αληθές.

Ακόμη, σε σχέση με αυτά που είπατε για την Κυβερνητική Επιτροπή. Η Κυβερνητική Επιτροπή έκρινε ότι αυτό δεν ήταν θέμα προεδρικού διατάγματος και ότι έπρεπε να υπάρχουν νομοθετικές ρυθμίσεις, γιατί υπήρχε μέχρι τότε ανάλογο νομικό καθεστώς.

ΑΘΑΝΑΣΙΟΣ ΝΑΚΟΣ: Για τον Οργανισμό Ελέγχου Προϊόντων και Πιστοποίησης Χωρών Προέλευσης;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Φυσικά. Και γι' αυτό τώρα στο νομοσχέδιο που κατέθεσα στον Πρωθυπουργό, γίνεται νομοθετική ρύθμιση για τον Οργανισμός Ποιότητας και Επίβλεψης των Προϊόντων, όπως επίσης και τους τρεις οργανισμούς που είναι σε συμφωνία με την Ευρωπαϊκή 'Ενωση, γιατί διαλύουμε τη ΔΙΔΑΓΕΠ και συγκροτούμε τρεις οργανισμούς, τον Οργανισμό Πιστοποίησης, που τον προτείνουμε στα πλαίσια του Ελεγκτικού Συνεδρίου, τον Οργανισμό Ελέγχου Αγορών και τον Οργανισμό Πληρωμών.

Επίσης, και η εξισωτική αποζημίωση πάει στους οργανισμούς και βγαίνει από το Υπουργείο. Η πολιτική μας είναι, οι γεωπόνοι να ξαναγυρίσουν στη γεωργία και να σταματήσουν τις δημοσιονομικές δραστηριότητες. Αυτή έπρεπε να είναι δουλειά οικονομολόγων, διοικητικών. Δε θα ασχολείται πλέον το Υπουργείο Γεωργίας μ' αυτά.

Πρέπει να σας πω ότι αυτήν τη στιγμή, το Υπουργείο Γεωργίας της Μεγάλης Βρεττανίας διαπραγματεύεται με ιδιωτική εταιρεία για να αναλάβει όλα τα Κοινοτικά, και τον 866 και τις επενδύσεις για την αλιεία. Εμείς αφήνουμε μόνο τον 866 και τις επενδύσεις για την αλιεία, γιατί υπάρχουν εκκρεμότητες και εξελίξεις και εφόσον θα συγκροτηθεί οργανισμός ελέγχου σε εθνική κλίμακα, αφήνουμε τη δυνατότητα, με προεδρικό διάταγμα ή με απόφαση υπουργού, να περάσουν και αυτά, ούτως ώστε το Υπουργείο Γεωργίας να ασχοληθεί με τη γεωργία. Διότι από αυτά που ξέρετε, υπάρχει πλέον ανάγκη να επισυμβούν άλλες εξελίξεις.

Αναφέρθηκε ο κ. Μητσοτάκης στο μέτρημα των ζώων. Υπάρχει ένα θέμα και μια νοοτροπία κοινωνική και επαγγελματική. Αυτήν τη στιγμή έχουν σημανθεί τέσσερα εκατομμύρια ζώα με τα ανάλογα σήματα. Ορισμένοι έχουν αρχίσει να τα καταστρέφουν, ενώ πρέπει να γίνει σήμανση και σε άλλα οκτώ εκατομμύρια ζώα. Η σήμανση θα ήταν η μοναδική λύση για τις εικονικές εμφανίσεις περισσοτέρων ζώων, αλλά και για τις ζωοκλοπές, που συμβαίνουν σε ορισμένες περιοχές της Κρήτης.

Ασφαλώς η κτηνοτροφία δεν πάει καλά στην Ελλάδα. Είναι σε κρίση. Ιδιαίτερα η αιγοπροβατοτροφία έχει προβλήματα, γιατί ασκείται κάτω από δυσμενείς συνθήκες. Και εδώ θέλω να πω, ότι πριν από λίγο ο κ. Σταύρου διάβασε ένα κείμενο, λέγοντας ότι η Νέα Δημοκρατία έχει πάρα πολλές προτάσεις και ότι δεν έγινε κανένα σχέδιο επ' αυτών. 'Ακουσα αυτές τις προτάσεις και τις διάβασα.

Αυτές οι προτάσεις υπάρχει η δυνατότητα να υλοποιηθούν, εάν δεν υπάρχουν οι δημοσιονομικές προοπτικές; Ξέρετε ότι έχουμε τη χειρότερη θέση στην Ευρωπαϊκή 'Ενωση, και στο επίπεδο του δημοσιονομικού ελλείμματος και στο επίπεδο του δημόσιου χρέους. Και εάν ακόμη είχαμε τη δυνατότητα, γιατί συνέβη κάποια μεγάλη καταστροφή, μπορεί να συμβεί κάποια στιγμή σε μια περιοχή της Χώρας ή σε κάποια προϊόντα και θα χρειαζόταν να πάρουμε πολιτική απόφαση για να ενισχύσουμε από τους εθνικούς πόρους μια συγκεκριμένη αρνητική κατάσταση, θα είχαμε μεγάλο πρόβλημα εμείς ως χώρα, όχι άλλες χώρες. Για παράδειγμα, τώρα με την κρίση στις αγελάδες, όπου έπεσε η αγορά του κρέατος στη Γαλλία κατά 40% -μιλάμε για μεγάλη καταστροφή- αποφάσισε η Γαλλική Κυβέρνηση να ενισχύσει με εθνικούς πόρους ένα μέρος της κρίσης. 'Ομως, πήρε την άδεια από την Ευρωπαϊκή 'Ενωση, την έδωσε την άδεια η Ευρωπαϊκή 'Ενωση γιατί τα δημοσιονομικά του γαλλικού κράτους έχουν τελείως διαφορετική σχέση, σε σχέση με την κατάσταση που βρίσκονται σήμερα τα δημοσιονομικά της Χώρας μας.

'Ετσι, λοιπόν, αυτό το πακέτο κοστίζει πάρα πολλά, κύριοι συνάδελφοι, και πρέπει να δούμε τις δημοσιονομικές προοπτικές για να κάνουμε επενδύσεις στο χώρο της κτηνοτροφίας. 'Οσα θέματα δεν έχουν σχέση με τα δημοσιονομικά, μπορούμε να τα συζητήσουμε. Θέλουμε να τα βελτιώσουμε; Αυτό θα φανεί στην πορεία. Είναι πολύ λίγος ο χρόνος για να υπάρξει από τώρα οριστική απάντηση, αν δε θα υπάρξει πάθος, ενδιαφέρον, διάθεση. Αυτά είναι για εκθέσεις ιδεών, όχι για πολιτικές. Εδώ θα είμαστε.

ΓΕΩΡΓΙΟΣ ΚΑΡΑΣΜΑΝΗΣ: Για τις παρακρατήσεις δεν είπατε τίποτα, κύριε Υπουργέ.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Θα υπάρξει γραπτή εντολή, κύριε συνάδελφε. Το είπα και πριν.

ΠΡΟΕΔΡΕΥΩΝ (Παναγιώτης Σγουρίδης): Ο κ. Νάκος έχει το λόγο για πέντε λεπτά, να τριτολογήσει.

ΑΘΑΝΑΣΙΟΣ ΝΑΚΟΣ: Θυμάμαι πάρα πολύ καλά, κύριε Υπουργέ. Είχατε πρωτοαναλάβει Υπουργός Προεδρίας, συζητούσαμε για το βαμβάκι και για την ασυνέπεια του κ. Στάθη, ο οποίος πήγε στη Θεσσαλία, στους αγρότες που είχαν κλείσει τα σταυροδρόμια, και τους είπε, παιδιά, θα πάω δυο μέρες στην Ευρώπη, θα τα ρυθμίσω και επιστρέφω. Λαρισαίος ήταν. Γελούσαμε μαζί εδώ σ' αυτήν την Αίθουσα. Τότε, εκείνη τη μέρα είχε μπει το ερώτημα: Γιατί μία ολόκληρη προεδρία της Χώρας μας πήγε χαμένη; Και απαντήσατε εσείς -δεν έχω τα Πρακτικά αυτής της συνεδρίασης μαζί μου- ότι ήταν άλλες οι προτεραιότητες της Κυβέρνησης. Μάλιστα είπατε ότι ρύθμισε θέματα των ναυτικών. Θα σας το φέρω, δεν ξέρω αν το θυμάσθε.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Αλήθεια είναι αυτό. Αυτό δεν ήταν θέμα του Υπουργείου Γεωργίας.

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα τριτολογήσετε και σεις.

Συνεχίστε παρακαλώ, κύριε Νάκο.

ΑΘΑΝΑΣΙΟΣ ΝΑΚΟΣ: Αυτό είπα εγώ, ότι χρειάζεται ενδιαφέρον.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Δεν έχουμε άλλη γλώσσα στους ναυτικούς και άλλη στους κτηνοτρόφους.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ.

ΑΘΑΝΑΣΙΟΣ ΝΑΚΟΣ: Εγώ δεν είμαι ειδικός επί των ναυτικών θεμάτων. Προχθές διάβαζα στην εφημερίδα, ότι εβδομήντα ένα καράβια έφυγαν από την ελληνική σημαία. Δεν ξέρω, όμως, πόσο αληθεύει ή πόσο δεν αληθεύει. Αυτό που ξέρω είναι, ότι δεν καταλαβαίνετε ότι σε λίγο - και δεν είναι μόνο για σας - η σπάθη θα πέσει επί δικαίων και αδίκων. Είναι εξαγριωμένοι οι αγρότες. Οι κτηνοτρόφοι είναι απελπισμένοι. Θα υπάρξει κοινωνική αναταραχή. Αυτό που είπε ο Πρόεδρος της Νέας Δημοκρατίας, όταν στο Πήλιο κάηκαν τα ελαιόδενδρα με τα χρήματα της αποζημίωσης, όταν τα πήραν και όσοι τα πήραν, δεν ξαναφύτεψαν ελιές, αλλά άνοιξαν ή μπαράκια ή φαστφουντάδικα στο Βόλο. Ερημώνεται η ύπαιθρος. Αυτή είναι η πραγματικότητα και ανησυχούμε. 'Αρα, προσπαθούμε να σας αφυπνήσουμε και να σας πούμε, ότι πρώτη προτεραιότητα είναι να κρατηθεί ο κόσμος στην περιφέρεια και κάντε αυτό το άλφα, το βήτα, το γάμα, το δέλτα. Δε μου απαντήσατε. Πείτε μου ειλικρινά: Λέτε για μηχανισμούς ελέγχου, νοθειών, λαθρεμπορίας και όλα αυτά. Κατονομάσατε αυτήν την εταιρεία. Περιμένετε να γίνει αυτό το θεσμικό πλαίσιο οκτώ μήνες; Τους στείλατε στον εισαγγελέα, κύριε Υπουργέ;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε συνάδελφε....

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Τι να κάνω, κύριε Πρόεδρε;

ΠΡΟΕΔΡΕΥΩΝ (Παναγιώτης Σγουρίδης): Θα πάρετε το λόγο ακριβώς μετά.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Τρεις καταλόγους έχω δώσει μέσα σε οκτώ μήνες, από δεκαπέντε επιχειρηματίες κάθε φορά. Και βγήκε προχθές ο διευθύνων σύμβουλος της εταιρείας Ηπείρου να πει τι είναι αυτά που λέει το Υπουργείο, ενώ είναι γνωστό ότι η εταιρεία του έκανε νοθεία.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ! Συνεχίστε, κύριε Νάκο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Μην τα λέτε αυτά. Τρεις φορές επί 15.

ΑΘΑΝΑΣΙΟΣ ΝΑΚΟΣ: Αφήστε με να ολοκληρώσω.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Μα τι να λέτε;

ΑΘΑΝΑΣΙΟΣ ΝΑΚΟΣ: Στην περιοχή μου ανακοινώσατε δέκα επτά εταιρίες, που είχαν εικονικά πλαστικά δοχεία για το λάδι. Αυτό το εργοστάσιο, το οποίοι είναι στον Πτελεό του Νομού Μαγνησίας, καταστρέφει το συνεταιρισμό, ο οποίος λειτουργεί με όλους τους νόμους και όλους τους τύπους και αυτό εξακολουθεί να λειτουργεί.

Για μένα, που δε διατέλεσα Υπουργός και είμαι τρία χρόνια Βουλευτής και δεν είμαι και ειδικός επί των διαδικασιών πατάξεως της νοθείας και της αισχροκέρδειας, και στον Ελληνικό Λαό επίσης, είναι αδιανόητο πώς είναι δυνατόν να συλλαμβάνεται η εταιρία ΑΛΠΙΝΟ, να κάνετε συγκεκριμένη καταγγελία για τα δεκαεπτά τυποποιητήρια λαδιού, να το θέλει ο Υπουργός και να μην τους βάζει φυλακή. Εγώ δεν μπορώ να το καταλάβω. Αν εσείς μπορείτε να μου δώσετε κάποια εξήγηση, δώστε τη.

'Αρα, αντί να κουβεντιάζουμε πώς πατάσσεται η νοθεία, πρέπει να φέρουμε εδώ ένα νομοσχέδιο και να πούμε πώς ένας Υπουργός που διαπιστώνει ότι κλέβουν όλοι, δεν μπορεί να βάλει έναν φυλακή. Εκτός εάν ...

ΠΡΟΕΔΡΕΥΩΝ (Παναγιώτης Σγουρίδης): Εμείς είμαστε τεχνικοί, κύριε Νάκο, οπότε δεν το καταλαβαίνουμε αυτό. Ρωτήστε τους δικηγόρους. Θα σας πουν γιατί δεν μπαίνουν αυτοί φυλακή.

ΑΘΑΝΑΣΙΟΣ ΝΑΚΟΣ: Εκτός αν, επαναλαμβάνω, αυτά λέγονται. 'Η το ξέρει ο κύριος Υπουργός ή δεν το ξέρει.

Κύριε Πρόεδρε και συνάδελφε μηχανικές εγώ δεν μπορώ να καταλάβω, αν τέτοια προβλήματα υπάρχουν, γιατί δε σταματάμε τη συζήτηση και να φέρουμε ένα νόμο, ότι ο κλέφτης με επιθυμίας και ευθύνη του Υπουργού μπορεί επιτέλους να πάει φυλακή. Πως θα σταματήσει διαφορετικά; Ουσιαστικά ξέρετε τι λέμε με αυτόν τον τρόπο; 'Οτι εμείς δεν έχουμε μηχανισμό να σας βάλουμε φυλακή -και το λέμε επίσημα, εδώ σε αυτήν την Αίθουσα- γι αυτό συνεχίστε παιδιά και μην ιδρώνει καθόλου το αυτί σας.

Καταγγελίες για το θεαθήναι, για να κάνουμε τους καλούς, ότι καταλαβαίνουμε το μηχανισμό της αγοράς; Ο 'Ελληνας κτηνοτρόφος και ο 'Ελληνας αγρότης περιμένει πρακτικούς τρόπους καταστολής αυτών των φαινομένων και πάταξης της αισχροκέρδειας, της νοθείας και αυτού του διαστρεβλωτικού του ανταγωνισμού, μηχανισμού.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, με συγχωρείτε για την προσπάθεια που έκανα να διακόψω το συνάδελφο, αλλά ήταν άδικος. Δε νομίζω ότι -τουλάχιστον επειδή έχουμε πολλά χρόνια εδώ μέσα- τα τελευταία χρόνια ακούστηκαν, ότι σαράντα πέντε επιχειρηματίες τυροκόμοι παραπέμφθηκαν για νοθεία. Τρεις φορές, τρεις παρτίδες, επί δεκαπέντε. Δεν ξαναέγινε αυτό. Μη λέτε, λοιπόν, ότι δεν υπήρξαν τέτοιες ενέργειες.

Δεύτερον, όταν έστειλα στον εισαγγελέα αυτό το οικονομικό έγκλημα, που έγινε η διαλεύκανσή του με συνεργασία του Υπουργείου Οικονομικών, με την Υπηρεσία Δίωξης Οικονομικού Εγκλήματος, και του Υπουργείου Γεωργίας, αυτό δε σημαίνει ότι αμέσως κλείνεις την επιχείρηση. Υπάρχουν διαδικασίες, υπάρχουν συστάσεις, θα υπάρξει και η Δικαιοσύνη. Επίσης, το ότι απεδείχθη ότι είκοσιπέντε επιχειρηματίες λαδιού είχαν δηλώσει εικονικά δέκα εκατομμύρια πεντακόσιες πενήντα χιλιάδες δοχεία λάδι ανύπαρκτο και πήραν μέσα σε μια μέρα 6,5 δισ. επιδότηση, πότε ξανάγινε αυτό, κύριοι συνάδελφοι;

ΑΘΑΝΑΣΙΟΣ ΝΑΚΟΣ: Το αποτέλεσμα ποιο είναι;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Μα, είμαστε σε εξέλιξη. Αυτό δεν έχει ούτε είκοσι μέρες που συνέβη. Ξέρετε ότι κι εγώ θα μπορούσα να κάνω κάποια πράγματα, αλλά υπάρχουν κάποιες διαδικασίες άλλες και υπάρχει και η Δικαιοσύνη. Μη βγαίνετε και λέτε ότι δεν έγινε τίποτα και δε γίνεται τίποτα. Αισθάνθηκα ότι με αδικείτε ειλικρινά γι' αυτό το θέμα.

'Αρα χρειάζεται να κάνουμε την προσπάθεια και γι' αυτό και στο σχέδιο νόμου, στα μέτρα για την κτηνοτροφία, προτείνουμε πάρα πολύ αυστηρό πλαίσιο. Και μάλιστα όταν κάναμε τις συζητήσεις, κύριοι συνάδελφοι, επειδή ένα από τα θέματα των μέτρων που θέλαμε να υιοθετήσουμε ήταν η αφαίρεση αδείας, στην υπηρεσιακή συζήτηση στο Υπουργείο, δύο διευθυντές μου είπαν, μα, τι λέτε, κύριε Υπουργέ; Διακόσια τυροκομεία δεν έχουν άδεια. Ποια άδεια θα τους αφαιρέσετε; 

Αυτήν τη στιγμή λειτουργούν παράνομα, με την έννοια, δηλαδή, ότι δεν έχουν άδεια από το Υπουργείο Γεωργίας.

ΕΥΑΓΓΕΛΟΣ ΜΠΑΣΙΑΚΟΣ: Τι κάνετε; Γιατί δεν τους κλείνετε; 

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Και μιας και ετέθη το θέμα εμμέσως, ότι έριξα το μπαλάκι στον Υπουργό Εσωτερικών, δεν αληθεύει αυτό. Ο Υπουργός των Εσωτερικών δεν είναι υπεύθυνος για τους εκλεγμένους νομάρχες, που πρέπει να ελέγξουν τις υπηρεσίες γεωργίας και να δουλέψουν σωστά. Πάρα πολλοί νομάρχες έχουν προβλήματα μ'αυτές τις υπηρεσίες.

Αλλά, εν πάση περιπτώσει, να έλθω στο θέμα και να πω ότι όντως υπάρχουν 200 εταιρείες τυροκομίας αυτήν τη στιγμή, που δεν έχουν άδεια. 'Εχουν βιβλία, έχουν πάρει μηχανές από το Υπουργείο Οικονομικών, έχουν δηλαδή όλο το λογιστικό, τη νομιμότητα της οικονομικής διαχείρισης και δεν έχουν νομιμότητα, γιατί δεν έχουν τις προδιαγραφές.

'Ενα απ'αυτό είναι το θέμα του "Κολιού" στο Κιλκίς, όπου πήρε άδεια προσωρινή, χωρίς ελάχιστες προδιαγραφές και εδόθη εντολή να κλειστεί το εργοστάσιο και έγιναν συσκέψεις επί συσκέψεων στο Κιλκίς, γιατί υπήρχε το θέμα, πού θα πάνε οι κτηνοτρόφοι το γάλα και υπήρχαν εκατέρωθεν διαβεβαιώσεις, ότι μέχρι τα Χριστούγεννα θα έχει τις προϋποθέσεις, αλλιώς θα τον κλείσουμε. Δηλαδή, έχουμε και τέτοια προβλήματα. Κάνουμε μία προσπάθεια.

ΠΡΟΕΔΡΕΥΩΝ ( Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της επερωτήσεως των Βουλευτών της Νέας Δημοκρατίας κυρίων Αποστόλου Σταύρου, Σάββα Τσιτουρίδη, Γεωργίου Καρασμάνη, Ηλία Βεζδρεβάνη, Ευαγγέλου Μπασιάκου, Σταύρου Παπαδόπουλου, Αθανασίου Νακου, Αθανασίου Χειμάρα και Τριανταφύλλου Μπέλλου κατά του Υπουργού Γεωργίας, σχετικά με την πολιτική της Κυβέρνησης στον τομέα της κτηνοτροφίας και λήψη των αναγκαίων μέτρων για την προστασία της.

Κύριοι συνάδελφοι, έχουν διανεμηθεί τα Πρακτικά της Παρασκευής 18 Οκτωβρίου 1996 και ερωτάται το Σώμα αν επικυρούνται.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Παρασκευής 18 Οκτωβρίου 1996 επεκυρώθησαν.

Κύριοι συνάδελφοι, δέχεσθε σ'αυτό το σημείο να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 23.23', λύεται η συνεδρίαση για αύριο Τρίτη 5 Νοεμβρίου 1996 και ώρα 18.00', με αντικείμενο εργασιών του Σώματος νομοθετική εργασία, μόνη συζήτηση επί της αρχής των άρθρων και του συνόλου του σχεδίου νόμου αρμοδιότητας του Υπουργείου Εθνικής Οικονομίας: "Κύρωση του Δευτέρου και Τρίτου Πρωτοκόλλου της Γενικής Συμφωνίας για τις συναλλαγές στον τομέα των Υπηρεσιών".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
  
 
