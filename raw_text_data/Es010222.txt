
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΚΒ'
Πέμπτη 22 Φεβρουαρίου 2001
---
Αθήνα, σήμερα στις 22 Φεβρουαρίου 2001, ημέρα Πέμπτη και ώρα 10.14' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής
κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το
Σώμα.
(Ανακοινώνονται προς το Σώμα από τον κ. Γεώργιο Αμπατζόγλου, Βουλευτή
Περιφέρειας Αττικής, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορές με τις 
οποίες η Ομοσπονδία Επαγγελματιών - Βιοτεχνών και Εμπόρων Νομού Ηρακλείου και το προσωπικό του Γραφείου Ενημέρωσης Ανέργων και Επιχειρήσεων Νομού Ηρακλείου ζητούν τη συνέχιση της λειτουργίας των Γραφείων Ενημέρωσης Ανέργων και Επιχειρήσεων κ.λπ.
2) Η Βουλευτής Πέλλας κ. ΠΑΡΘΕΝΑ ΘΕΟΔΩΡΙΔΟΥ - ΦΟΥΝΤΟΥΚΙΔΟΥ κατέθεσε
αναφορά με την οποία ο Δήμος Εξαπλατάνου Πέλλας ζητεί την ίδρυση Τεχνικού
Επαγγελματικού Εκπαιδευτηρίου στον Εξαπλάτανο Πέλλας.
3) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύλλογος Γονέων και Κηδεμόνων του 7ου Ενιαίου Λυκείου Βόλου ζητεί την μετεγκατάσταση των δικαστικών φυλακών Βόλου με τις οποίες γειτνιάζει το σχολικό συγκρότημα.
4) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Δικηγορικός Σύλλογος Ρόδου ζητεί την απαλλαγή του φόρου μεταβιβάσεως λόγω χρησικτησίας για ακίνητα σε κοινότητες με πληθυσμό κάτω των 2000 κατοίκων.
5) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Ελληνοβλάχων Βορείου Ηπείρου - Αλβανίας "Η ΜΟΣΧΟΠΟΛΗ" ζητεί τη χορήγηση της ελληνικής ιθαγένειας και την επίλυση του προβλήματος της ανεργίας που μαστίζει τα μέλη του.
6) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά με την οποία οι 'Εκτακτοι Εκπαιδευτικοί του ΤΕΙ Θεσ/νίκης ζητούν την ένταξη των εκτάκτων εκπαιδευτικών των ΤΕΙ σε θέσεις ανάλογες των προσόντων.
7) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία κάτοικοι της Πάτμου ασφαλισμένοι στο ΤΕΒΕ ζητούν επίλυση του προβλήματος της ιατροφαρμακευτικής τους περίθαλψης.
Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 2110/5-9-00 ερώτηση δόθηκε με το υπ' αριθμ. 313/2-10-00 έγγραφο από τον Υπουργό Περιβάλλοντος, Χωροταξίας και
Δημοσίων 'Εργων η ακόλουθη απάντηση:
"Απαντώντας στην ερώτηση 2110/5.9.2000 που κατέθεσε στη Βουλή, ο
Βουλευτής κ. Λευτέρης Παπανικολάου, παρακαλούμε να πληροφορήσετε τον κ. Βουλευτή σε θέματα αρμοδιότητάς μας τα εξής:
Στο Πρόγραμμα 'Εργων Μεταφορών του ΥΠΕΧΩΔΕ για την περίοδο 2000-

2006 έχουν περιληφθεί έργα στο λιμάνι της Καλαμάτας ύψους 1,5 δις δρχ. Τα έργα αυτά έχουν προταθεί -κατ' αρχήν- να περιληφθούν στο ΕΘνικό
σκέλος του Γ' ΚΠΣ, δηλ. στο τομεακό Επιχειρησιακό Πρόγραμμα "ΟΔΙΚΟΙ ΑΞΟΝΕΣ", ΛΙΜΑΝΙΑ ΚΑΙ ΑΣΤΙΚΗ ΑΝΑΠΤΥΞΗ". Το προαναφερόμενο πρόγραμμα έχει αποσταλλεί προς διαβούλευση -έγκριση στο Υπουργείο Εθνικής Οικονομίας και από εκεί στη Γενική Διεύθυνση REGIO της Ευρωπαϊκής Επιτροπής.
Παράλληλα με τα ανωτέρω η αρμόδια υπηρεσία της ΓΓΔΕ του ΥΠΕΧΩΔΕ έχει συνεργαστεί με την Τεχνική Υπηρεσία του Λιμενικού Ταμείου Καλαμάτας για τον ακριβή προσδιορισμό, τον χρονοπρογραμματισμό και την ωρίμανση των σχετικών επιμέρους έργων στο λιμάνι της Καλαμάτας.
Ο Υπουργός
Κ. ΛΑΛΙΩΤΗΣ"

2. Στην με αριθμό 2113/5-9-00 ερώτηση δόθηκε με το υπ' αριθμ. 3480/2-10-00 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 2113/5-9-2000, που κατατέθηκε στη Βουλή από
το Βουλευτή κ. Αθ. Χειμάρα σας διαβιβάζουμε το με Α.Π. 4459/18-9-2000
έγγραφο του Διευθύνοντος Συμβούλου της Α.Ε. Ελληνικά Τουριστικά Ακίνητα
με το οποίο δίδονται απαντήσεις στο θιγόμενο στην ερώτηση θέμα.
Ο Υπουργός
Ν. ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
3. Στην με αριθμό 2118/5-9-00 ερώτηση δόθηκε με το υπ' αριθμ. 464/2-10-00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 2118/5.9.2000, που κατέθεσε ο Βουλευτής κ. Α. Παπαληγούρας για τα θέματα της αρμοδιότητάς μας, σας πληροφορούμε τα
εξής:
Δεν υπάρχει μέχρι στιγμής κανένα στοιχείο το οποίο να πιστοποιεί τις
σχετικές καταγγελίες για τυποποίηση τούρκικων σταφυλιών ως Ελληνικών. Επειδή αυτού του είδους οι ενέργειες εγκυμονούν κινδύνους για τις
Ελληνικές εξαγωγές οι περιφερειακές υπηρεσίες του Υπ. Γεωργίας ερευνούν

το θέμα και στην περίπτωση που διαπιστωθεί και πιστοποιηθεί ένα τέτοιο γεγονός θα επιβληθούν οι ανάλογες κυρώσεις.
Ο Υπουργός
Γ. ΑΝΩΜΕΡΙΤΗΣ"
4. Στην με αριθμό 2126/5-9-00 ερώτηση δόθηκε με το υπ' αριθμ. 3456/27-9-00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Αναφορικά με την ερώτηση 2126/5-9-2000 που κατέθεσε ο Βουλευτής κ. Θανάσης Λεβέντης, σχετικά με τα προβλήματα των σεισμοπαθών της 7/9/1999,

σας γνωρίζουμε ότι πλην του έκτου και έβδομου, για τα υπόλοιπα ερωτήματα αρμόδια για απάντηση είναι τα συνερωτώμενα υπουργεία.
Ως προς το έκτο ερώτημα που αφορά τις ενέργειες που έχουν γίνει για την εξασφάλιση επιχορηγήσεων από την Ευρωπαϊκή 'Ενωση και σύμφωνα με τα στοιχεία που διαθέτει η Περιφέρεια Αττικής σας γνωρίζουμε ότι στα πλαίσια του Περιφερειακού Επιχειρησιακού Προγράμματος (ΠΕΠ) Αττικής 2000-2006 έχουν εγκριθεί ένας αυτοτελής άξονας προτεραιότητας που αναφέρεται στην αποκατάσταση των συνεπειών του σεισμού, προϋπολογισμού 160,152 δις δραχμές, εκ των οποίων το 80% είναι επιχορήγηση από τα Διαρθρωτικά Ταμεία της Ευρωπαϊκής Επιτροπής.
Ως προς το έβδομο ερώτημα που αφορά το προβλεπόμενο χρονικό διάστημα αποκατάστασης των σεισμόπληκτων σας γνωρίζουμε ότι με απόφαση της Υπουργού Εσωτερικών, Δημόσιας Διοίκησης και Αποκέντρωσης κας Βάσως Παπανδρέου έχουν ήδη προαναγγελθεί παράλληλα μέτρα για τη βελτίωση των συνθηκών των σεισμοπλήκτων στους καταυλισμούς και επιταχύνονται οι ρυθμοί αποκατάστασης.
Ο Υφυπουργός
ΚΩΝΣΤΑΝΤΙΝΟΣ ΚΑΙΣΕΡΛΗΣ"
5. Στην με αριθμό 2136/5-9-00 ερώτηση δόθηκε με το υπ' αριθμ. 318/2-10-00 έγγραφο από τον Υπουργό Περιβάλλοντος, Χωροταξίας και Δημοσίων Εργων η ακόλουθη απάντηση:
"Απαντώντας στην ερώτηση 2136/5-9-00 που κατέθεσε στη Βουλή η
Βουλευτής κ. Μ. Δαμανάκη, παρακαλούμε να πληροφορήσετε την κα Βουλευτή σε θέματα αρμοδιότητάς μας, τα εξής:
Η αποκατάσταση των σεισμοπλήκτων της Αττικής ξεκίνησε τον Ιανουάριο
του 2000, μετά την ολοκλήρωση των πρωτοβάθμιων και δευτεροβάθμιων ελέγχων στα κτίρια, οι οποίοι διενεργήθηκαν από 7-9-99 μέχρι 30-12-99.
Στο χρονικό διάστημα από τον Ιανουάριο μέχρι και τον Αύγουστο του
2000, επί συνόλου 40.000 κτιρίων που υπέστησαν βλάβες από το σεισμό και χαρακτηρίστηκαν ως επισκευάσιμα (κίτρινα) ή κατεδαφιστέα (κόκκινα), έχουν ενταχθεί σε διαδικασία αποκατάστασης 16.000 περίπου.
Συγκεκριμένα για 11.000 κτίρια έχουν υποβληθεί αιτήσεις επισκευής ή ανακατασκευής στην αρμόδια Υπηρεσία του ΥΠΕΧΩΔΕ, ενώ περίπου 5000 επισκευάζονται ή ανακατασκευάζονται με παράλληλα προγράμματα και άλλων φορέων, από τον Οργανισμό Εργατικής Κατοικίας, των Δήμων (πχ 'Ανω Λιοσίων, Προσφυγικός Οικισμός Ν. Φιλαδέλφειας), του Ταχυδρομικού Ταμιευτηρίου κλπ.
Οι ένοικοι (ιδιοκτήτες - ενοικιαστές) των κτιρίων που υπέστησαν

βλάβες και χαρακτηρίστηκαν "κίτρινα ή κόκκινα" διαμένουν μέχρι την επισκευή ή ανακατασκευή του είτε στους 7.000 λυόμενους οικίσκους που εγκατέστησε το ΥΠΕΧΩΔΕ σε 33 Δήμους, είτε σε μόνιμες κατοικίες κάνοντας 
χρήση της επιδότησης ενοικίου ή συγκατοίκησης που χορηγεί το ΥΠΕΧΩΔΕ. Μέχρι σήμερα 37.000 οικογένειες έχουν εξασφαλίσει μεταβατική στέγαση με
τα παραπάνω μέτρα.
Οι διαδικασίες αποκατάστασης των πληγέντων είναι απλουστευμένες,

δεδομένου ότι για την έγκριση της Στεγαστικής Συνδρομής για ανακατασκευή απαιτείται κυρίως η υποβολή τίτλων ιδιοκτησίας επί του σεισμοπλήκτου ακινήτου, για δε την έκδοση αδείας επισκευής και την έγκριση της Στεγαστικής Συνδρομής για επισκευή απαιτείται επί πλέον και η μελέτη επισκευής.
Σε ό,τι αφορά τις μικροζωνικές μελέτες στις περιοχές που εντάσσονται σε σχέδιο πόλης, το ΥΠΕΧΩΔΕ με τον νέο οικιστικό νόμο 2508/97 έχει επιβάλλει την σύνταξη μικροζωνικών μελετών, ενώ παράλληλα με την υπ' αριθμ. 16374/3696 Υπουργική Απόφαση επέβαλλε την ένταξη μακροζωνικών για την πολεοδόμηση των περιοχών Α και Β κατοικίας, οικισμών κάτω των 2.000 κατοίκων, αναθεώρηση σχεδίων πόλεων και οικισμών, ειδικών Πολεοδομικών χρήσεων (ΒΙΠΕ, ΒΙΟΠΑ κλπ), οικοδομικών συνεταιρισμών και περιοχών τουριστικής ανάπτυξης.
Παράλληλα, τόσο για την Αττική που επλήγη από τον πρόσφατο σεισμό, όοσ και για τις άλλες περιοχές που τα τελευταία χρόνια έχουν πληγεί από σεισμούς (πχ Κοζάνη - Γρεβενά) έχουν εκπονηθεί ειδικές μελέτες γεωτεχνικής καταλληλότητας.
Αναφορικά με το μητρώο κατασκευαστικών ιδιωτικών δομικών έργων, το ΥΠΕΧΩΔΕ έχει έτοιμο σχετικό σχέδιο νόμου, το οποίο θα κατατεθεί σύντομα στη Βουλή.
'Οσον αφορά τις αυθαίρετες δραστηριότητες στην περιοχή του Κηφισού,
σας γνωρίζουμε ότι με το ν. 2218/94 όλες οι σχετικές με τις αυθαίρετες κατασκευές αρμοδιότητες καθώς και η ευθύνη για την ιεράρχιση, τον καθορισμό προτεραιοτήτων και την υλοποίηση κατεδαφίσεων έχουν μεταβιβασθεί στην Δευτεροβάθμια Τοπική Αυτοδιοίκηση (Αιρετός Νομάρχης). 
Ο Υπουργός
Κ. ΛΑΛΙΩΤΗΣ"
6. Στις με αριθμό 2146/6-9-00, 2438/19-9-00 ερωτήσεις δόθηκε με το
υπ' αριθμ. 467/2-10-00 έγγραφο από τον Υπουργό Γεωργίας η ακόλουθη απάντηση:
"Απαντώντας στις ερωτήσεις 2146/6-9-00, 2438/19-9-00 που κατέθεσε η
Βουλευτής κ. Ε. Παπαδημητρίου για τα θέματα της αρμοδιότητάς μας, σας πληροφορούμε τα εξής:
Το Υπ. Γεωργίας, αντιλαμβανόμενο το πρόβλημα της μελλοντικής λειψυδρίας που θα έπληττε τη χώρα, υλοποιεί μέσω προγραμμάτων του (Δημοσίων Επενδύσεων συνχρηματοδοτούμενα από την Ευρωπαϊκή 'Ενωση κ.λπ.) το σχεδιασμό και προγραμματισμό έργων προς τις παρακάτω κατευθύνσεις: 
α. Κατασκευή έργων συγκέντρωσης και αποθήκευσης επιφανειακών απορροών
(φράγματα, λιμνοδεξαμενές), ώστε να μην χάνεται νερό προς τη θάλασσα.
β. Εφαρμογή ερευνητικών προγραμμάτων, σε πιλοτική μορφή, εμπλουτισμού υπόγειων υδροφορέων για την ενίσχυση των διαθέσιμων υδατικών πόρων και την αντιμετώπιση κατ' επέκταση του φαινομένου της λειψυδρίας.
γ. Ανακαίνιση και εκσυγχρονισμό παλαιών δικτύων άρδευσης για βελτίωση του βαθμού αποδοτικότητάς τους.
δ. Εφαρμογή προγραμμάτων συλλογής και επεξεργασίας μετεωρολογικών στοιχείων, καθώς και προγραμμάτων ελέγχου ποιότητας νερών των λιμνών και ποταμών σε όλη τη χώρα.
ε. Σχεδιάζει για τα επόμενα χρόνια την διερεύνηση των συνθηκών
αξιοποίησης μεγάλων παράκτιων και υποθαλάσσιων καρστικών πηγών της χώρας, που αποτελούν όμως προγράμματα με ιδιαίτερες επιστημονικές και τεχνολογικές απαιτήσεις. Στο πλαίσιο αυτό θα διερευνηθεί και η δυνατότητα πληρέστερης μελέτης των πηγών Κιβερίου.
στ. Εξοικονόμιση νερού με την εφαρμογή Νέας Τεχνολογίας στον τομέα
των αρδεύσεων, καθώς και στην εκπαίδευση των αγροτών χρηστών.
Ειδικότερα ο Νομός Αργολίδας βρίσκεται από πολλά χρόνια σε καθεστώς
υπερεκμετάλλευσης που προκαλεί προβλήματα ποιοτικής υποβάθμισης 
(υφαλμύρωσης) των υπόγειων υδροφόρων οριζόντων. Για το λόγο αυτό το Υπ. Γεωργίας χρηματοδότησε το Γεωργικό Πανεπιστήμιο Αθηνών για την εκπόνηση ερευνητικού Προγράμματος τεχνητού εμπλουτισμού των υπόγειων υδροφόρων

οριζόντων του Αργολικού πεδίου, με νερό από τις μεγάλες καρστικές πηγές Κεφαλαρίου και Κιβερίου. Ο εμπλουτισμός δεν προωθήθηκε προς υλοποίηση επειδή δεν υπήρξε κοινωνική συναίνεση.
Επίσης το Υπ. Γεωγίας συμφώνησε με το ΥΠΕΧΩΔΕ για την κατασκευή της κύριας διώρυγας του έργου του Ανάβαλου για την αξιοποίηση της περιοχής με υδατικούς πόρους, που θα μειώσουν τις απολήψεις από τους υπόγειους υδροφορείς του Αργολικού Πεδίου. Φορέας κατασκευής είναι το ΥΠΕΧΩΔΕ. 
'Οσον αφορά το καρστικό σύστημα Στυμφαλίας, που επικοινωνεί υδραυλικά
κα με καρστικές περιοχές του Νομού Αργολίδας, επισημαίνουμε ότι δεν έχει προγραμματισθεί έργο αξιοποίησης από το Υπ. Γεωργίας.
Λοιπά προγράμματα του Υπ. Γεωργίας που αφορούν το Νομό Κορινθίας όπως π.χ. ο τεχνητός εμπλουτισμός των υπογείων υδροφορέων της βόρειας παραλιακής και ημιλοφώδους ζώνης του Νομού Κορινθίας που είναι απαραίτητοι για την άμβλυνση ποσοτικών προβλημάτων του υδατικού ισοζυγίου της περιοχής δεν επηρεάζουν το υδατικό δυναμικό της Αργολίδας.
Το Υπ. Γεωργίας, ενόψει και της εφαρμογής της Οδηγίας - Πλαίσιο, για την πολιτική για την πολιτική της Ευρωπαϊκής 'Ενωσης στον τομέα των υδατικών πόρων, προτίθεται να συστήσει Ομάδα εργασίας, για τη μελέτη των προβλημάτων της διαχείρισης υδατικών πόρων, που απορρέουν από την πολυνομία και την μερική εφαρμογή του ν. 1739/87 και τη διατύπωση προτάσεων, μετά από συνεργασία με τα συναρμόδια Υπουργεία για σύνταξη Εθνικού Νομικού Πλαισίου Ολοκληρωμένης Διαχείρισης των Επιφανειακών και Υπόγειων Υδατικών Πόρων.
Ο Υπουργός
Γ. ΑΝΩΜΕΡΙΤΗΣ"

7. Στην με αριθμό 2156/6-9-00 ερώτηση δόθηκε με το υπ' αριθμ. 
469/2-10-00 έγγραφο από τον Υπουργό Γεωργίας ακόλουθη απάντηση:
"Απαντώντας στην ερώτηση 2156/6-9-00 που κατέθεσε ο Βουλευτής κ. Ε. Πολύζος, σας πληροφορούμε τα εξής:
Η Ελληνική γεωργία, ως μέρος της κοινοτικής, βρίσκεται πράγματι στο
κατώφλι μιας νέας εποχής, η οποία συμπίπτει με την έναρξη
- Της εφαρμογής της αγροτικής πτυχής της agenda 2000, στην οποία
εντάσσονται οι προοπτικές της διεύρυνσης, αλλά και οι αναπτυξιακοί στόχοι
του Γ' κοινοτικού πλαισίου στήριξης.
- Του νέου γύρου διαπραγματεύσεων στον ΠΟΕ.
- Των εθνικών πολιτικών ανασυγκρότησης της υπαίθρου.
Οι αποφάσεις της agenda 2000 προβλέπουν ενίσχυση της ελληνικής
γεωργίας με επιδότηση ενός τρις ετησίως έως το έτος 2006 για μέτρα αγοράς
και για μέτρα ανάπτυξης της υπαίθρου.
Στα πλαίσια των αποφάσεων που ελήφθησαν απεφεύχθη η εθνική
χρηματοδοτική συμμετοχή (συγχρηματοδότηση) για εξυπηρέτηση των μέτρων στα
πλαίσια των κοινών οργανώσεων αγοράς της ΚΑΠ καθώς και οι σταδιακά

φθίνουσες ενισχύσεις που υποστηρίχθηκαν από αρκετά κράτη - μέλη.
Σε ό,τι αφορά τη διεύρυνση στην Ε.Ε. προς τις χώρες ΚΑΕ αναμένονται
σημαντικά οφέλη για τη χώρα μας από το άνοιγμα των εν λόγω αγορών, αν ληφθεί μάλιστα υπόψη ότι οι γεωργικοί τομείς Ελλάδος αφ' ενός και χωρών ΚΑΕ αφ' ετέρου είναι συμπληρωματικοί.
Θετικό στοιχείο επίσης για τη γεωργία μας συνιστά η ένταξή μας στην
ΟΝΕ.
Οι διαπραγματεύσεις σε επίπεδο ΠΟΕ είναι πράγματι μία από τις
αρνητικές καταστάσεις που πρόκειται να αντιμετωπίσει η ελληνική γεωργία στο άμεσο μέλλον, όπως εξάλλου και η δημοσιονομική πειθαρχία. Η Ελλάδα όμως δεν μπορεί να αποφύγει τις διαπραγματεύσεις αυτές, δεδομένου ότι αποτελεί μέλος της Ε.Ε. Αλλά ακόμη και αν δεν ήταν μέλος της Ε.Ε. μη συμμετοχή της στον ΠΟΕ, παρά τον αυξανόμενο διεθνή ανταγωνισμό που συνεπάγεται, θα ισοδυναμούσε με διεθνή απομόνωση. Αξίζει πάντως να σημειωθεί ότι οι φαινομενικά δρακόντειες δεσμεύσεις του Γύρου Ουρουγουάης εφαρμόστηκαν και παρήλθαν χωρίς καμμία ουσιαστική αρνητική επίπτωση για την Ελληνική γεωργία.
Προκειμένου να ανταποκριθεί η γεωργία μας στις τρέχουσες καταναλωτικές ανάγκες, προωθούνται μέτρα για διασφάλιση της ποιότητας ενώ αποτελεί πάγια θέση μας η ιδιαίτερη προσοχή κατά την κυκλοφορία προϊόντων βιοτεχνολογίας στην εσωτερική αγορά, μετά από μελέτη των επιπτώσεων αλλά και λεπτομερή σήμανση για την ενημέρωση του καταναλωτή.
Η στήριξη του βιοτικού επιπέδου των αγροτών μας είναι βασική
παράμετρος της αγροτικής μας πολιτικής. Στόχος μας είναι η εφαρμογή μιας
ολοκληρωμένης πολιτικής ανασυγκρότησης της υπαίθρου, που θα ενισχύσει το εισόδημα με εξωγεωργικές απασχολήσεις (αγροτοτουρισμός, αγροτοβιοτεχνίες κλπ.) και θα βελτιώνει σημαντικά το βιοτικό επίπεδο των αγροτών μας. 
Ιδιαίτερη σημασία έχει για τη χώρα μας η γεωργική απασχόληση στις
ορεινές και προβληματικές περιοχές, όπου παρέχονται ειδικές ενισχύσεις για τη συγκράτηση του πληθυσμού και την εγκατάσταση νέων γεωργών, παράλληλα με μέτρα και πολιτικές για την αύξηση της εξωγεωργικής απασχόλησης, ώστε να μην υπάρξουν σημαντικές πληθυσμιακές μετακινήσεις και αποψίλωση της ελληνικής υπαίθρου.
Η απορρόφηση των πόρων της ΕΕ για ενισχύσεις των εισοδημάτων και διαρθρωτικές παρεμβάσεις οδήγησαν στον καθορισμό προτεραιοτήτων και τον προσδιορισμό ενεργειών προετοιμασίας του τομέα, με στρατηγικούς άξονες την ανάπτυξη και την ανταγωνιστικότητα, από τις οποίες αναφέρονται οι εξής:
- Προώθηση πολιτικών ανασυγκρότησης, της υπαίθρου, εφαρμογή προγραμμάτων μεταποίησης αγροτικών προϊόντων και αξιοποίησης δυνατοτήτων αναδιάρθρωσης των καλλιεργειών με στόχο την ποιοτική βιολογική γεωργία. 
- Αξιοποίηση του 2004 με εφαρμογή πολιτικών διεύρυνση των αγορών στο
εσωτερικό και στο εξωτερικό.
- Εφαρμογή συνολικού σχεδίου διαχείρισης των υδάτινων πόρων και
ενίσχυση του συγκριτικού πλεονεκτήματος στο χώρο της αλιείας.
- Ανασυγκρότηση των συνεταιριστικών οργανώσεων και των φορέων
αγροτικής ανάπτυξης αλλά και εκσυγχρονισμός του Υπουργείου Γεωργίας και των εποπτευομένων Οργανισμών.
- Προώθηση πολιτικών διμερούς συνεργασίας με άλλες χώρες στον
αγροτικό τομέα, με έμφαση στην περιοχή των Βαλκανίων.
- Ενίσχυση της επιχειρηματικότητας στον αγροτικό τομέα.
Ο Υπουργός
Γ. ΑΝΩΜΕΡΙΤΗΣ"
8. Στην με αριθμό 2160/6-9-00 ερώτηση δόθηκε με το υπ'αριθμ. 471/2-10-00 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 2160/6-9-00 που κατέθεσε ο Βουλευτής κ. Β. 
Κορκολόπουλος για τα θέματα της αρμοδιότητάς μας, σας πληροφορούμε τα εξής: 
Το Υπουργείο Γεωργίας με το αριθμ. 1270/θ/12.7.2000 έγγραφό του
ζήτησε από τις Νομαρχιακές Αυτοδιοικήσεις της χώρας να προβούν δια των Δ/νσεων Γεωργίας ή Αγροτικής Ανάπτυξης σε εξατομίκευση των ζημιών που προκλήθηκαν ή θα προκληθούν στη γεωργία από πυρκαγιές τρέχοντος έτους. 
Τα μέτρα υπέρ των πληγέντων αγροτών έχουν εξαγγελθεί από τον
Πρωθυπουργό και Υπουργό Γεωργίας. 
Από το Υπουργείο Γεωργίας καταβάλλεται προσπάθεια για την καταβολή οικονομικών ενισχύσεων στους ζημιωθέντες αγρότες το δυνατόν συντομότερα. 
Το Υπ. Γεωργιας με το αριθμ. 1650/θ/31.8.2000 έγγραφό του ζητησε από
τη Δ/νση Αγροτικής Ανάπτυξης Ν.Α. Ηλείας να ενημερώσει τους ζημιωθέντες από πυρκαγιές κτηνοτρόφους, να υποβάλλουν Αίτηση - Υπεύθυνη Δήλωση με την οποία θα ζητούν να τους χορηγηθεί οικονομική ενίσχυση για αγορά ζωοτροφών και στη συνέχεια θα προμηθευτούν από τις Ε.Γ. Συν/σμών τις αναγκαίες ποσότητες ζωοτροφών για να μπορέσουν να διατηρήσουν τα ζώα τους και να συνεχίσουν την παραγωγική τους δραστηριότητα. 
Τα προληπτικά μέτρα για την προστασία των δασών από τις πυρκαγιές σχεδιάζονται και εκτελούνται από τις περιφερειακές Δασικές Υπηρεσίες με βάση πάντα τις προτεραιότητες και τις πιστώσεις που διατίθενται. 
Σε ό,τι αφορά τα αστυνομικά μέτρα προστασίας του δάσους από τις
πυρκαγιές (περίπολα κλπ) σύμφωνα με τον ν. 2612/98, (περί μεταβίβασης αρμοδιοτήτων για τις πυρκαγιές) αρμόδιο να απαντήσει είναι το Υπ. Δημ. Τάξεως προς το οποίο κοινοποιούμε το παρόν έγγραφό μας με αντίγραφο της. ερώτησης. 
Ο Υπουργός
Γ. ΑΝΩΜΕΡΙΤΗΣ"
9. Στην με αριθμό 2160/6-9-00 ερώτηση δόθηκε με το υπ'αριθμ. 
3455/26-9-00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 2160/6-9-00 που κατατέθηκε στη Βουλή από το Βουλευτή κ. Β. Κορκολόπουλο, σχετικά με την αντιμετώπιση των προβλημάτων από τις πρόσφατες πυρκαγιές στο Νομό Ηλείας κατά το τμήμα που αφορά το ΥΠ.ΕΣ.Δ.Δ.Α. και κατόπι των ανωτέρω σχετικών, σας γνωρίζουμε τα εξής:
Με έγγραφο της Δ/νσης Αγροτικής Ανάπτυξης προς τους Δημάρχους των
πληγείσων περιοχών έχει ζητηθεί η συμπλήρωση δηλώσεων από τους κτηνοτρόφους σχετικά με τον αριθμό των εκτρεφόμενων ζώων, την αξιοποιήσιμη καθώς και την καμένη βοσκήσιμη έκταση. Με απόφαση του κ. Νομάρχη Ηλείας και με βάση τα στοιχεία που υπήρχαν στην Δ/νση Αγροτικής Ανάπτυξης, πριν από την συμπλήρωση των δηλώσεων από τους κτηνοτρόφους και τον έλεγχο από την παραπάνω Δ/νση, διανεμήθηκε στους πληγέντες κτηνοτρόφους ποσότητα ζωοτροφών έναντι της δικαιούμενης. Για τις υπόλοιπες ζημιές σε καλλιέργειες, γεωργικά κτίσματα κλπ. ζητήθηκε από τους Δήμους να συγκεντρώσουν τις απαραίτητες δηλώσεις των αγροτών και να τις διαβιβάσουν στην Δ/νση Αγροτικής Ανάπτυξης. 
Η Περιφέρεια Δυτικής Ελλάδας καταβάλει συνεχώς κάθε δυνατή προσπάθεια για την προστασία των δασών και των δασικών εκτάσεων, περίπου 63.000 εκτάρια, της περιοχής ευθύνης της. Για την περιοχή του Δήμου Αλιφείρας και ιδιαίτερα για την περιοχή του Επικούρειου Απόλλωνα έχουν ληφθεί από το ΣΝΟ τα εξής μέτρα πυροπροστασίας: 
-Πραγματοποιούνται εποχούμενα μικτά περίπολα καθημερινά στη περιοχή των Δήμων Αλιφείρας και Ανδρίτσαινας ενώ το Δασαρχείο Κρεστένων προγραμματίζει συχνές περιπολίες δασικών υπαλλήλων στην περιοχή. Παράλληλα υπάρχει εναέρια επιτήρηση από δυο αεροσκάφη ΡΖL καθημερινά ενώ τέλος υπάρχει μόνιμο παρατηρητήριο στο βουνό Σμέρνα. 
-Η Πυροσβεστική Υπηρεσία διαθέτει πυροσβεστικό όχημα με σταθερή έδρα την Καλλιθέα του Δήμου Αλίφειρας και ένα πυροσβεστικό όχημα που κινείται κατ μήκος του κεντρικού οδικού άξονα που διασχίζει τους Δήμους Αλιφείρας και Ανδρίτσαινας. 
-Η ευρύτερη περιοχή του Επικούρειου Απόλλωνα καλύπτεται από δυο πυροσβεστικά οχήματα που σταθμεύουν στο βουνό Σμέρνα και στη περιοχή Βρύνας αντίστοιχα καθώς και από το πυροσβεστικό κλιμάκιο Κρεστένας.
Η αντιμετώπιση των ζημιών του Δημ. Διαμερίσματος Θεισόας εντάσσεται
στη διαδικασία και τις ενέργειες που περιγράφονται στις προηγούμενες παραγράφους. 
Για τα άλλα θέματα που θίγονται στην ανωτέρω ερώτηση, αρμόδιο να σας απαντήσει είναι το συνερωτώμενο Υπουργείο Γεωργίας.
Ο Υπουργός
ΚΩΝΣΤΑΝΤΙΝΟΣ ΚΑΙΣΕΡΛΗΣ"
10. Στην με αριθμό 2166/6-9-2000 ερώτηση δόθηκε με το υπ'αριθμ. 320/2-10-2000 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση 2166/6-9-2000 που κατέθεσε στη Βουλή ο
Βουλευτής κ. Αναστάσης Παπαληγούρας, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Υπηρεσίας Αποκατάστασης Σεισμοπλήκτων (ΥΑΣ) και της Δ/νσης Εγγειοβελτιωτικών 'Εργων (Δ7) του ΥΠΕΧΩΔΕ τα εξής:
1. Προκειμένου η Υπηρεσία Αποκατάστασης Σεισμοπλήκτων να συντάξει τις απαιτούμενες Υπουργικές Αποφάσεις, για την ένταξη περιοχών στα προγράμματα αποκατάστασης ζημιών του ΥΠΕΧΩΔΕ, που έχουν πληγεί από πυρκαγιές σύμφωνα με το άρθρο 10 του ν. 2576/98, απαιτείται η υποβολή αιτήματος από την Νομαρχιακή Αυτοδιοίκησης, σύμφωνα με την εγκύκλιο 938/ΑΖ 11/15.4.98 του Υφυπουργού ΠΕΧΩΔΕ, μετά από αυτοψίες στην πληγείσα περιοχή με ονομαστική κατάσταση των κατοίκων τα κτίρια των οποίων υπέστησαν ζημιές ανά περιοχή.
Δεν υπάρχει αίτημα στην Υπηρεσία Αποκατάστασης Σεισμοπλήκτων από τη
Νομαρχιακή Αυτοδιοίκηση ή κάποιον άλλο φορέα σχετικά με την ένταξη της περιοχής, που έχει πληγεί από τις πυρκαγιές της 16ης Αυγούστου 2000, στα προγράμματα του ΥΠΕΧΩΔΕ για την αποκατάσταση των ζημιών που προκλήθηκαν στα κτίρια.
Μετά από αίτημα της Νομαρχιακής Αυτοδιοίκησης Κορινθίας, η Υπηρεσία μας έχει προωθήσει προς υπογραφή σχέδιο Κοινής Υπουργικής Απόφασης για την οριοθέτηση της περιοχής και την παροχή πιστωτικών διευκολύνσεων για την αποκατάσταση των ζημιών από τις πυρκαγιές της 12ης έως και της 16ης Ιουλίου 2000 σε περιοχές του Ν. Κορινθίας.
2. Από το πρόγραμμα αντιπλημμυρικών έργων του ΥΠΕΧΩΔΕ/ΓΓΔΕ έχουν διατεθεί για μελέτες και κατασκευή αντιπλημμυρικών έργων από το 1995 έως σήμερα 800 εκατ. δρχ. (ποσά συμφωνητικών) για τον Ν. Κορινθίας.

Μετά τις πρόσφατες πυρκαγιές, μηχανικοί της Υπηρεσίας Εγγειοβελτιωτιών 'Εργων διενήργησαν αμέσως επανειλημμένες αυτοψίες στους
ποταμούς και χειμάρους του Ν. Κορινθίας σε συνεργασία με τους τοπικούς παράγοντες και τον σύμβουλο αντιπλημμυρικών έργων.
'Ηδη έχουν διατεθεί 105 εκατ. δρχ. μετά τις πυρκαγιές για την κατασκευή επειγόντων αντιπλημμυρικών έργων στους χειμάρους των Δήμων Ξυλοκάστρου, Σικυωνίων και Ευρωστίνης και αφού ολοκληρωθούν οι συντασσόμενες μελέτες, θα διατεθούν και νέες πιστώσεις μέσα στα όρια του εγκεκριμένου οικονομικού προγράμματος.
Ο Υπουργός
Κ. ΛΑΛΙΩΤΗΣ"
11. Στην με αριθμό 2162/6-9-2000 ερώτηση δόθηκε με το υπ'αριθμ. 472/2-10-2000 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 2162/237/6-9-2000 που κατέθεσαν οι Βουλευτές
κύριοι Στ. Ελ. Καλογιάννης, Γ. Τρυφωνίδης, Κ. Τασούλας, Κ. Καραμπίνας, Α. Εμ. Μπέζας και Σπ. Σπύρου για τα θέματα της αρμοδιότητάς μας, σας πληροφορούμε τα εξής:
Με πρόταση του συνερωτώμενου ΥΠΕΧΩΔΕ επελέγη και εντάχθηκε στις διαδικασίες ωρίμανσης μέσα από τις Συλλογικές Αποφάσεις αυτού το έργο εμπλουτισμού της λίμνης Παμβώτιδας με στόχο την ένταξή του στο ΙΙ ΚΠΣ. 
Κατά την πορεία των διαδικασιών από το ΥΠΕΧΩΔΕ εκπονήθηκε οριστική
τεχνική μελέτη εμπλουτισμού η οποία προέβλεπε την κατασκευή φράγματος

στον ποταμό Μετσοβίτικο (παραπόταμος Αράχθου) καθώς και αγωγό μεταφοράς νερού στη λίμνη Παμβώτιδα μέσω της σήραγγας Δρίσκου. Η μελέτη εγκρίθηκε από το ΥΠΕΧΩΔΕ και σε τιμές 1994 ανήρχετο σε 13,2 δισ. δρχ. ενώ σε τιμές 1996 σε 18,2 δισ. δρχ.
Παράλληλα εκπονήθηκε και εγκρίθηκε η Περιβαλλοντική Μελέτη και εκδόθηκαν οι Περιβαλλοντικοί όροι πλην όμως το έργο δεν εντάχθηκε οριστικά στο ΙΙ ΚΠΣ για κατασκευή λόγω του υψηλού προϋπολογισμού του. 
Το Υπουργείο Γεωργίας έθεσε το θέμα στην 2η Επιτροπή Παρακολούθησης
του ΙΙ ΚΠΣ (25.4.96) με Απόφαση της οποίας ανατέθηκε στο Σύμβουλο Διαχείρισης η διερεύνηση και άλλων εναλλακτικών λύσεων για το έργο εμπλουτισμού, διότι εν τω μεταξύ υπήρξαν υπομνήματα τα οποία διατύπωναν απόψεις για δυνατότητα και άλλων τρόπων εμπλουτισμού της λίμνης Παμβώτιδας.
Ο Σύμβουλος Διαχείρισης τον Αύγουστο του 1996 με γνωμοδότησή του
έκρινε επιτακτική την ανάγκη απεμπλοκής του έργου από τις διατυπούμενες 
αιτιάσεις .για την ορθότητα της τελικής επιλογής που προέβλεπε η οριστική τεχνική μελέτη.
Με βάση τη Γνωμοδότηση του Συμβούλου Διαχείρισης, το Υπουργείο Γεωργίας επανέφερε το θέμα στη 4η Επιτροπή Παρακολούθησης η οποία και αποφάσισε ένταξη μελέτης εμπλουτισμού λίμνης Παμβώτιδας με εξέταση όλων των εναλλακτικών λύσεων για την επίτευξη προσφορότερης τεχνικά και συμφερότερης οικονομικά λύσης του θέματος. Παράλληλα το Υπουργείο Γεωργίας ενέταξε τη μελέτη αυτή στη ΣΑΜ 081/2 του 1999.
Η προαναφερόμενη μελέτη δεν κατέστη δυνατό να ανατεθεί τελικά από το Υπουργείο Γεωργίας λόγω της πολυπλοκότητας της (απαιτούνταν εξειδικευμένη Συγγραφή Υποχρεώσεων ) και ως εκ τούτου η μελέτη απεντάχθηκε με την 5η Συνεδρίαση της Επιτροπής Παρακολούθησης (Ιούνιος 1999), δεδομένου ότι δεν υπήρχε η δυνατότητα επίτευξης νομικής δέσμευσης, αφού η διάρκεια του ΙΙ ΚΠΣ έληγε 31.12.1999,
Το έργο αφορούσε αποκλειστικά την άρδευση του λεκανοπεδίου Ιωαννίνων και την ύδρευση κοινοτήτων του Ν. Ιωαννίνων.
Ο Υπουργός
Γ. ΑΝΩΜΕΡΙΤΗΣ"
12. Στην με αριθμό 2168/6-9-2000 ερώτηση/ΑΚΕ 239 δόθηκε με το
υπ' αριθμ. 650/2-10-2000 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης/ΑΚΕ με αριθμό 2168/239/6-9-2000 που
κατέθεσαν στη Βουλή οι Βουλευτές κύριοι Γ. Καρασμάνης και Νίκος Τσιαρτσιώνης σχετικά με την απόσχιση τμήματος της Ολυμπιακής Αεροπορίας, σας διαβιβάζουμε τα σχετικά έγγραφα και σύμφωνα με την σειρά των ερωτήσεων που υποβάλλουν οι κύριοι Βουλευτές, ως εξής:
- Την εξώδικη διαμαρτυρία της Speedwing, με συνημμένο το έγγραφο της Ο.Α. στο οποίο και αναφέρεται.
Συνημμένα 1 και 2.
- Το από 23/06/00 έγγραφο του κ. Α. Κωνσταντέλια προς τη Διοίκηση
Ο.Α. με θέμα "Λήξη εκκρεμότητας παραίτησης", απόσπασμα Πρακτικού Δ.Σ. της

Ο.Α. της 04/09/00, με ομόφωνη Απόφαση τη μη αποδοχή της παραίτησης του ανωτέρω και την από 08/09/00 επιστολή του κ. Κωνσταντέλια, με την οριστική του αποχώρηση από την Εταιρία.
Συνημμένα 3, 4 και 5.
- Απόσπασμα Πρακτικού Δ.Σ. της 04/09/00, σχετικά με τη Απόφαση που πήρε επί του εξωδίκου της Speedwing, καθώς, και την εξώδικη απάντηση της Ο.Α. με ημερομηνία 14/09/00.
Συνημμένα 6 και 7.
Επισημαίνω στους κυρίους Βουλευτές το ευαίσθητο της σημασίας τέτοιων εγγράφων για τα συμφέροντα της Ο.Α. και κατά τούτο και του Ελληνικού Δημοσίου.
Ο Υπουργός
ΧΡΗΣΤΟΣ ΒΕΡΕΛΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
13. Στην με αριθμό 2177/6-9-2000 ερώτηση/ΑΚΕ 238 δόθηκε με το
υπ' αριθμ. 13560/5-10-2000 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της με αριθμό 2177/238/6.9.2000 ερώτησης και Αίτησης Κατάθεσης Εγγράφων που κατατέθηκε στη Βουλή από τον Βουλευτή κ. Γ. Καλαντζή, σας διαβιβάζουμε, συνημμένα, το υπ' αριθ. ΓΓΔ/2516/29.9.2000 έγγραφο της ΔΕΗ, το οποίο καλύπτει τα θέματα που μας αφορούν.

Ο Υπουργός
Ν. ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της
Δ/νσης Κοινοβουλευτικού Ελέγχου (Τμήμα Ερωτήσεων).
14. Στην με αριθμό 2177/6.9.00 ερώτηση δόθηκε με το υπ' αριθμ. 30192/5.10.00 έγγραφο από τον Υπουργό Εθνικής Οικονομίας και Οικονομικών
η ακόλουθη απάντηση:
"Σε απάντηση της υπ'αριθ.2177/238/06.09.00 ερώτησης και αίτησης
κατάθεσης έγγραφων που κατέθεσε στην Βουλή ο Βουλευτής κ. Γεώργιος
Καλατζής, σχετικά με την "ΕΛΒΟ Α.Ε." θέτουμε υπόψη τα εξής:
1. Οι σχετικές εισηγήσεις των χρηματοοικονομικών συμβούλων και του

νομικούο συμβούλου έγιναν αποδεκτές από την Κυβέρνηση προς όφελος του Δημοσίου συμφέροντος όπως αυτό προκύπτει και από το ιδιαίτερο υψηλό τίμημα το οποίο εξασφάλισε το Ελληνικό Δημόσιο αλλά και οι λοιποί πωλώντες μέτοχοι.
Η κατάργηση του προβλεπόμενου από το κατασταστικό της εταιρείας δικαιώματος διορισμού ενός μέλους στο Διοικητικό Συμβούλιο της "ΕΛΒΟ ΑΕ" του ιδιώτη (αλλά με μικρή συμμετοχή, μόλις 6%) μετόχου είναι σύννομη και πραγματοποιήθηκε με πιστή τήρηση του νόμου και των σχετικών διατάξεων του καταστατικού της εταιρείας και σε καμία περίπτωση δεν αποκλείει την εκλογή του μέσω της διαδικασίας που προβλέπει ο ν.2190/1920 περί Ανωνύμων Εταιρειών.
Η σύμβαση που έχει υπογραφεί με τον ιδιώτη επενδυτή-μέτοχο ήδη κάτοχο του 43% των μετοχών καθώς και της διαχείρισης δασφαλίζει πλήρως το μέλλον της εταιρείας.
Τέλος, οι ιδιωτικοποιήσεις πραγματοποιούνται με πλήρη διαφάνεια και με σεβασμό των κανόνων του υγιούς ανταγωνισμού, ενώ η Κυβέρνηση στοχεύει στην μεγιστοποίηση των ωφελημάτων για το Ελληνικό δημόσιο καθής και την πλήρη διασφάλιση των θέσεων εργασίας.
2. Σας διαβιβάζουμε το σύνολο των εγγράφων αυτών που ζητήθηκαν από τα οποία προκύπτουν οι απαντήσεις στα ερωτήματά σας.

Συνημ: 1α ΣΥΜΦΩΝΙΑ ΜΕΤΟΧΩΝ ΤΗW ΕΤΑΙΡΕΙΑΣ "ΕΛΒΟ ΑΕ". 2β ΣΥΜΒΑΣΗ ΠΩΛΗΣΕΩΣ ΜΕΤΟΧΩΝ
ΤΗΣ ΕΤΑΙΡΕΙΑΣ "ΕΛΒΟ ΑΕ".
1γ ΣΥΜΒΑΣΗ ΔΙΑΧΕΙΡΙΣΗΣ
2α Η ΑΠΟ 24.8.00 ΕΠΙΣΤΟΛΗ ΤΩΝ ΠΛΗΡΕΞΟΥΣΙΩΝ ΔΙΚΗΓΟΡΩΝ ΤΩΝ ΚΟΙΝΟΠΡΑΞΙΑΣ 2β ΟΙ ΑΠΟ 24.8.00 ΚΑΙ 28.8.00 ΓΝΩΜΟΔΟΤΗΣΕΙΣ ΤΩΝ ΧΡΗΜΑΤΟΟΙΚΟΝΟΜΙΚΩΝ 
ΣΥΜΒΟΥΛΩΝ ΚΑΙ ΤΟΥ ΝΟΜΙΚΟΥ ΣΥΜΒΟΥΛΟΥ ΑΝΤΙΣΤΟΙΧΑ ΚΑΘΩΣ ΚΑΙ ΤΟ ΑΠΟ 28.8.00 ΕΝΗΜΕΡΩΤΙΚΟ ΣΗΜΕΙΩΜΑ ΤΟΥ ΕΙΔΙΚΟΥ ΓΡΑΦΕΙΟΥ ΑΠΟΚΡΑΤΙΚΟΠΟΙΗΣΕΩΝ
2γ ΓΝΩΜΟΔΟΤΗΣΗ 623/99 ΤΟΥ Ν.Σ.Κ.
3 ΠΡΑΚΤΙΚΟ Νο 88 ΤΗW ΕΚΤΑΚΤΗΣ ΓΕΝΙΚΗΣ ΣΥΝΕΛΕΥΣΗΣ ΤΩΝ ΜΕΤΟΧΩΝ ΤΗΣ
"ΕΛΒΟ ΑΕ".
Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"
15. Στην με αριθμό 2205/7.9.00 ερώτηση δόθηκε με το υπ'αριθμ. 268/3.10.00 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης 2205/7.9.2000 του Βουλευτή κ. Π. Καμμένου
σας γνωρίζουμε ότι:
Α. Δεν έχει δοθεί καμία άδεια επέκτασης του αντιδραστήρα στο ΕΚΕΦΕ Δημόκριτος, αλλά ούτε και ζητήθηκε από κανέναν τέτοια άδεια. Η υπάρχουσα εγκατάσταση από τη δεκαετία του 1950 είναι ένας μικρός αντιδραστήρας που έχει εκπαιδευτικούς και ερευνητικούς σκοπούς. Μικρό κτίριο που κατασκευάζεται κοντα στο κτιριακό συγκρότημα του αντιδραστήρα προορίζεται για γραφεία επιστημόνων και εργαστήρια έρευνας σε θέματα προστασίας του περιβάλλοντος.
Β. Δεν εξετάζεται πλεόν η αποθήκευση των εξαντλημένων ραδιενεργών
πηγών των νοσοκομείων και της βιομηχανίας στο όρος Πατέρας. Οι εισαγωγείς αυτών των πηγών είναι υποχρεωμένοι να τις επανεξάγουν, μετά την ανάλωσή τους. Η Ελληνική Επιτροπή Ατομικής Ενέργειας καταγράφει και παρακολουθεί την εισαγωγή των πηγών αυτών και τη διακίνησή τους στην χώρα.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
16. Στις με αριθμό 2206/7.9.00, 2063/1.9.00 ερωτήσεις δόθηκε με το υπ'αριθμ. 675/28.9.00 έγγραφο από τον Υφυπουργό Υγείας και Πρόνοιας
η ακόλουθη απάντηση:
"Απαντώντας στις με αριθμό 2206/7.9.00 και 2063/1.9.00 ερωτήσεις που κατατέθηκαν στη Βουλη από το Βουλευτή κ. Ε. Μπασιάκο σχετικά με οικονομική ενίσχυση στους σεισμόπληκτους Βοιωτίας, για θέματα αρμοδιότητάς μας, σας γνωρίζουμε ότι:
Σύμφωνα με τις διατάξεις του Ν.Δ. 57/73 χορηγείται έκτακτη οικονομική ενίσχυση στους πληγέντες από έκτακτα γεγονότα (θεομηνία, πυρκαγιά, σεισμό, κλπ).
Στη Ν.Α. Βοιωτιάς στάλθηκαν συνολικά 40.400.000 δρχ., σύμφωνα με τα
αιτήματα που υποβλήθηκαν στο Υπουργείο μας, προκειμένου να χορηγηθεί η οικονομική ενίσχυση στους σεισμόπληκτους πολίτες ποσού 200.000 δρχ. για την κάλυψη αμεσων βιοτικών αναγκών τους.
Από την Δ/νση Πρόνοιας της εν λόγω Ν.Α. δεν έχει σταλεί μέχρι σήμερα αίτημα για οικονομική ενίσχυση πολιτών των οποίων οι οικίες κατέρρευσαν εξαιτίας του σεισμού.
Ο Υφυπουργός
Δ. ΘΑΝΟΣ"

17. Στην με αριθμό 2224/8.9.00 ερώτηση δόθηκε με το υπ'αριθμ. 
486/2.10.00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 2224/8.9.2000 που κατέθεσε ο Βουλευτής κ. Γ. Κεφαλογιάννης, σας πληροφορούμε τα εξής:
Σύμφωνα με το ΠΔ 383/1979 ο ΟΑΔΥΚ είναι ΝΠΙΔ και εποπτεύεται από τα
Υπουργείο Εθνικής Οικονομίας, Οικονομικών και Περιβάλλοντος Χωροταξίας
και Δημοσίων 'Εργων.
Το Υπουργείο Γεωργίας δεν εμπλέκεται στα από τον ΟΑΔΥΚ
κατασκευαζόμενα έργα.
Ο ν. 1739/87 "Διαχείριση των υδατικών πόρων και άλλες διατάξεις" στο
άρθρο 7 παρ.4 ορίζει ότι οι όροι διαχείρισης των υδατικών πόρων

καθορίζονται με κοινή απόφαση του Υπουργού Βιομηχανίας 'Ερευνας και Τεχνολογίας (ΒΕΤ) και των κατά περίπτωση συναρμόδιων Υπουργών.
Το Υπουργείο Γεωργίας επομένως δεν είναι δυνατό να ασκήσει παρέμβαση τόσο στον ΟΑΔΥΚ όσο και στην κατανομή των υδάτων.
Ο Υπουργός
Γ. ΑΝΩΜΕΡΙΤΗΣ"
18. Στην με αριθμό 2243/11-9-00 ερώτηση/AKE 244 δόθηκε με το υπ'
αριθμ.334/3-10-00 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση/ΑΚΕ 2243/244/11-9-2000 που κατέθεσε στη
Βουλή, ο Βουλευτής κ. Αθανάσιος Βαρίνος, παρακαλούμε να πληροφορήσετε τον κ. Βουλευτή σύμφωνα με τα στοιχεία της Περιφ. Βορείου Αιγαίου τα εξής: 
Το υποέργο "Κατασκευή δρόμου Πιτυούς - Καρδάμυλα" είναι ενταγμένο στο
Περιφερειακό Επιχειρησιακό Πρόγραμμα '94-'99 Βορείου Αιγαίου, με προϋπολογισμό 149.157.488 δρχ. και φορέα υλοποίησης τη Νομαρχιακή Αυτοδιοίκηση Χίου.
Βάσει της σύμβαση προβλέπεται η βελτίωση τμήματος της οδού

Χίου-Καρδαμύλων μήκους 1,5 χλμ. μικρά τεχνικά έργα μέχρι και ασφαλτόστρωση. Η εκτέλεση των εργασιών ξεκίνησε με καθυστέρηση στις 21.4.2000, αφού μέχρι τότε δεν είχαν συγκεντρωθεί όλες οι απαραίτητες εγκρίσεις για την έναρξη του έργου. Η περαίωση των εργασιών, σύμφωνα με τη σύμβαση θα έπρεπε να έχει γίνει μέχρι και τις 27.7.2000, αλλά από την εργοληπτική εταιρεία που ανέλαβε το έργο είχε ζητηθεί παράταση και με απόφαση της Νομαρχιακής Επιτροπής Χίου εγκρίθηκε να γίνει η περαίωση του εν λόγω έργου μέχρι τις 27.7.2001.
Σημειώνεται πως ο φορέας υλοποίησης του έργου (Νομ. Αυτοδιοίκηση Χίου) δια της αρμόδιας υπηρεσίας του χαρακτηρίζει άριστη την έως τώρα κατασκευή (έχουν ολοκληρωθεί τα χωματουργικά και τελειώνουν εντός των ημερών και τα τεχνικά έργα) και δεν υπάρχει καμία επισήμανση στο Δελτίο 
Παρατηρήσεων της Δ/νσης τεχνικών Υπηρεσιών Χίου για το συγκεκριμένο έργο. Ομοίως σύμφωνα με το φορέα υλοποίησης ο εργολάβος εφαρμόζει την συγκεκριμένη μελέτη της Ν.Α Χίου και την ισχύουσα νομοθεσία για την εκτέλεση δημόσιων έργων, και τα όποια προβλήματα έχουν δημιουργηθεί είναι αναμενόμενα εφόσον η οδός χρησιμοποιείται ενώ κατασκευάζεται. 
Πληροφορούμε τον κ. Βουλευτή ότι καταθέτουμε τα στοιχεία, που
ζητήθηκαν με την 2243/244/11.9.2000 Ερώτηση/ΑΚΕ.
Ο Υπουργός
ΚΩΣΤΑΣ ΛΑΛΙΩΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της
Δ/νσης Κοινοβουλευτικού Ελέγχου (Τμήμα Ερωτήσεων).
19. Στην με αριθμό 2259/11-9-00 ερώτηση δόθηκε με το υπ' αριθμ. 692/5-10-00 έγγραφο από τον Υφυπουργό Yγείας και Πρόνοιας η ακόλουθη απάντηση:
"Απαντώντας στην με αριθμό 2259/1 1-9-00 ερώτηση που κατατέθηκε στη Βουλή από το Βουλευτή κ. Β. Μιχαλολιάκο σχετικά με την εύρεση τοξικών ουσιών σε σημεία ευρύτερων λιμενικών περιοχών Πειραιώς και Θεσσαλονίκης, σε θέματα αρμοδιότητάς μας, σας γγωρίζουμε τα παρακάτω:

Στην 46399/1352/86 (ΦΕΚ 438/τβ/3-7-86) Κ Υ.Α. καθορίζονται πρότυπα
ποιότητας νερών κολύμβησης σε εναρμόνιση σχετικών οδηγιών Ε.Ε., τα οποία και λαμβάνονται υπ' όψιν κατά την διαδικασία έκδοσης αποφάσεων καταλληλότητας ακτών κολύμβησης. Στα πρότυπα αυτά δεν υπεισέρχεται παράμετρος που να αφορά τις οργανοκασσιτερικές ενώσεις.
Επίσης, στην ίδια Κ.Υ.Α. καθορίζονται πρότυπα ποιότητας θαλάσσιων
νερών για τη διαβίωση, καλλιέργεια και αλιεία οστρακοειδών, στα οποία δεν αναφέρεται παράμετρος που να αφορά τις οργανοκασσιτερικές ενώσεις.
Η χρήση οργανοκασσιτερικών ενώσεων στα υφαλοχρώματα ρυθμίζεται από
την απόφαση του Ανώτατου Χημικού Συμβουλίου 1100 (ΦΕΚ 1008 Β') σε εναρμόνιση της οδηγίας 89/677/ΕΟΚ, η οποία αναφέρεται στον περιορισμό κυκλοφορίας στην αγορά και στη χρήση μερικών επικίνδυνων ουσιών και παρασκευασμάτων και την 199/51 ΕΚ οδηγία της επιτροπής Ε.Ε., οι οποίες ανήκουν στην αρμοδιότητα ΓΧΚ.
Τέλος, με την Γ1γ/6000/17-5-00 (ΦΕΚ 360 τβ/2-6-67) ελέγχεται η
υγιεινότητα των αλιευμάτων και προβλέπεται η απαγόρευση της αλιείας οστρακοειδών και εχινοδέρμων των προσκολλημένων επί της επιφάνειας πλοίων, ναυαγίων, ξύλων και λοιπών αντικειμένων περιεχόντων χημικές ουσίες ή χρωματισθέντων δια χημικών ή δηλητηριωδών ουσιών.
Ο Υφυπουργός
ΔΗΜΗΤΡΙΟΣ ΘΑΝΟΣ"
20. Στην με αριθμό 2275/12-9-00 ερώτηση δόθηκε με το υπ' αριθμ. 493/2-10-00 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 2275/12-9-00 που κατέθεσε ο Βουλευτής κ. Α. 
Χ. Χρυσανθακόπουλος για τα θέματα της αρμοδιότητάς μας σας πληροφορούμε τα εξής:
Με την αριθμ. 2/18337/0022/31.3.00 (ΦΕΚ 448/Β/4.4.2000) απόφαση των
Υπουργών Οικονομικών και Γεωργίας, καθορίστηκε η καταβολή στους υπαλλήλους του Υπουργείου Γεωργίας της διαφοράς μεταξύ των επιδομάτων των ειδικών λογ/σμών και του κινήτρου απόδοσης του Ν. 2470/97.
Ομοίως με την αριθμό 2/18241/0022/5-4-2000 (ΦΕΚ 525/Β/11-4-2000)
απόφαση των Υπουργών Εσωτ. Δημόσιας Διοίκησης και Αποκέντρωσης, Οικονομικών και Γεωργίας, καθορίστηκε η καταβολή των προαναφερομένων διαφορών για τους πρώην υπαλλήλους του Υπ. Γεωργίας που μεταφέρθηκαν στις Περιφέρειες.

Οι υπάρχουσες Νομ. Διατάξεις, Ν. 2332/95 (άρθρο 11) και 2430/96 (άρθρο 8), βάσει των οποίων συστάθηκαν οι προαναφερόμενοι ειδικοί λογ/σμοί, δεν δικαιολογούν την καταβολή των παραπάνω διαφορών στους υπαλλήλους που προαλαμβάνονται από τις Νομ/κές Αυτοδιοικήσεις και Περιφέρειες και τοποθετούνται σε πρώην Υπηρεσίες του Υπ. Γεωργίας. 
Ο Υπουργός
ΓΕΩΡΓΙΟΣ ΑΝΩΜΕΡΙΤΗΣ"

21. Στην με αριθμό 2321/13-9-00 ερώτηση δόθηκε με το υπ' αριθμ. 501/2-10-00 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 2321/13-9-2000 που κατέθεσε ο Βουλευτής κ. 
Ε. Κοντομάρης, σας πληροφορούμε τα εξής:
Στο τελικό σχέδιο κοινής απόφασης των Υπουργών Γεωργίας και Οικονομικών, με το οποίο θα προβλέπεται η χορήγηση οικονομικών ενισχύσεων στους παραγωγούς που γεωργοκτηνοτροφικές τους εκμεταλεύσεις ζημιώθηκαν από πυρκαγιές τρέχοντος έτους, θα αναφέρεται ότι το ύψος των οικονομικών ενισχύσεων για την ανασύσταση των δένδρων και για την απώλεια του εισοδήματος δεν θα υπερβαίνει ένα ορισμένο όριο και θα είναι ανάλογο με την παραγωγικότητα κάθε δένδρου.
Σημειώνουμε ότι οι οικονομικές ενισχύσεις που θα καταβληθούν στους κατά κύρια απασχόληση γεωργούς θα είναι. αυξημένες έναντι. αυτών που καταβλήθηκαν τα προηγούμενα χρόνια.
Ο Υπουργός
ΓΕΩΡΓΙΟΣ ΑΝΩΜΕΡΙΤΗΣ"
22. Στην με αριθμό 2381/14-9-00 ερώτηση/ΑΚΕ 254 δόθηκε με το υπ' αριθμ. 455/2-10-00 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην με αριθμό 2381/254/2000 ερώτηση/ΑΚΕ, που κατατέθηκε στη Βουλή από τους Βουλευτές κύριος Μ. Κεφαλογιάννη και Ν. Τσιαρτσιώνη, για τα θιγόμενα σ' αυτή θέματα, σας πληροφορούμε ότι από το Υπουργείο Εργασίας και Κοινωνικών Ασφαλίσεων δεν μετέβη αντιπρόσωπος για την παρακολούθηση των Ολυμπιακών Αγώνων στο Σίνδεϋ της Αστραλίας.

Ο Οργανισμός Εργατικής Κατοικίας απέστειλε υλικό σχετικό με τη
δραστηριότητά του και την εξέλιξη του έργου του Ολυμπιακού Χωριού, προκειμένου να προβληθεί στο Ολυμπιακό περίπτερο για τους Ολυμπιακούς Αγώνες του 2004, που λειτουργεί στο Σίδνεϋ στη διάρκεια των Αγώνων. 
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ")

ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Θα συζητηθούν, όπως έχει από χθες αποφασιστεί μόνο οι ερωτήσεις του
πρώτου κύκλου -ενημερώνω το Σώμα- λόγω του ότι θα πρέπει σήμερα
να συνεχιστεί η συζήτηση των αναθεωρητέων διατάξεων του Συντάγματος. Επίκαιρες ερωτήσεις πρώτου κύκλου:
Πρώτη είναι η υπ' αριθμ. 637/19-2-2001 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μιχάλη Καρχιμάκη προς τον Υπουργό Ανάπτυξης, σχετικώς με τη διαμόρφωση των τιμών για τα πρώιμα κηπευτικά προϊόντα κ.λπ.
Η επίκαιρη ερώτηση του κ. Καρχιμάκη έχει ως εξής:
"Κύριε Υπουργέ,
Είναι γνωστό σε σας το πρόβλημα που έχει δημιουργηθεί τις τελευταίες εβδομάδες στους παραγωγούς των πρώιμων κηπευτικών από τη χαμηλή τιμή της ντομάτας, με αποτέλεσμα να έχουν προκληθεί στην Κρήτη και κυρίως στους Νομούς Ηρακλείου και Λασιθίου πολλές αντιδράσεις και κινητοποιήσεις από πλευράς των παραγωγών.
Είναι δε επίσης γνωστό σε όλους μας ότι οι τιμές διαμορφώνονται στην αγορά σύμφωνα με την προσφορά και τη ζήτηση και βεβαίως ότι δεν υπάρχει ούτε θέμα επιδοτήσεων ούτε θέμα λήψης μέτρων προστατευτικού χαρακτήρα. 
Κύριε Υπουργέ,
Το μεγάλο πρόβλημα των αγροτών σ' αυτή την περίπτωση είναι ότι όταν οι τιμές είναι χαμηλές επικαλούμαστε όλοι την αγορά και τους νόμου της προσφοράς και της ζήτησης, όταν δε οι τιμές σε κάποιες χρονικές περιόδους είναι υψηλές, τότε το Υπουργείο σας επεμβαίνει σε μια λογική, αγορανομικών και αστυνομικών παρεμβάσεων προκειμένου να χαμηλώσει τις τιμές.
Θεωρώ λοιπόν ότι αυτή η πρακτική πρέπει να περιοριστεί γιατί

ουσιαστικά είναι σαν να επιβάλλεται πλαφόν και να υπάρξει πραγματικά μια σωστή λειτουργία της αγοράς χωρίς επεμβάσεις όπου οι χαμηλές τιμές
κάποιων χρονικών περιόδων λόγω διαφόρων συνθηκών, να ισοσκελίζονται με
τις αντίστοιχες σχετικές ανώτερες τιμές κάποιων άλλων περιόδων, πάντα στη λογική της λειτουργίας της αγοράς και του ανταγωνισμού, έτσι ώστε να καλύπτεται το κόστος παραγωγής και να υπάρχει και ένα σοβαρό κέρδος προκειμένου οι παραγωγοί να μην αισθάνονται αδικημένοι από τέτοιου είδους ρυθμιστικές παρεμβάσεις, επικαλούμενοι σαν αιτιολογία των επεμβάσεών σας είτε την προστασία του καταναλωτή είτε ότι η ντομάτα και γενικά τα πρώιμα κηπευτικά υπέχουν τη βασική ευθύνη για την πληθωριστικές πιέσεις".
Βλέπω ότι είστε υπέρμαχος της αγοράς κύριε συνάδελφε!
Το λόγο έχει η Υφυπουργός κ. Αποστολάκη.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Ευχαριστώ, κύριε Πρόεδρε. Ο αγαπητός συνάδελφος κ. Καρχιμάκης θέτει με την ερώτησή του ένα θέμα
που άπτεται της συνολικότερης κυβερνητικής πολιτικής, ένα θέμα που ανήκει στην αρμοδιότητα περισσοτέρων Υπουργείων και θα ήθελα να τον διαβεβαιώσω ότι αποτελεί μία προτεραιότητα για την Κυβέρνηση τόσο όσον αφορά την προστασία του εισοδήματος του 'Ελληνα παραγωγού όσο και της ελληνικής γεωργικής παραγωγής συνολικότερα. Η ενδυνάμωση της γεωργικής παραγωγής, η αύξηση του αγροτικού εισοδήματος, το ξαναζωντάνεμα της υπαίθρου αποτελούν στρατηγικές επιλογές για την Κυβέρνηση. Και είναι στρατηγικές επιλογές
που συνοδεύονται από συγκεκριμένα μέτρα, μέτρα φορολογικής ελάφρυνσης των παραγωγών, μέτρα παρέμβασης σε ό,τι αφορά τη γεωργική παραγωγή, που ανακοινώνονται απο το Υπουργείο Γεωργίας.
Η μη λήψη μέτρων προστατευτικού χαρακτήρα, στην οποία αναφέρεται ο κ. Καρχιμάκης στην ερώτησή του, δεν είναι ακριβής διαπίστωση, καθώς

ο νυν Υπουργός Ανάπτυξης κ. Χριστοδουλάκης και τότε Υφυπουργός Οικονομικών, σε συνεργασία με το Υπουργείο Εμπορικής Ναυτιλίας και με τις ναυτιλιακές εταιρείες της Κρήτης, όπως γνωρίζετε όλοι, πέτυχαν μια σημαντική μείωση των ναύλων που άγγιζε το 10% για τη μεταφορά φορτηγών, που μετέφεραν κηπευτικά από την Κρήτη. Θα έλεγα, λοιπόν, ότι είναι δεδομένη και δεν επιδέχεται αμφισβήτηση η ευαισθησία της Κυβέρνησης, σε ό,τι αφορά ζητήματα παραγωγών και μάλιστα Κρητών παραγωγών.
Βεβαίως υπάρχουν και δύο άλλοι παράλληλοι στόχοι για την Κυβέρνηση, που είναι η προστασία του 'Ελληνα καταναλωτή και θα έλεγα κυρίως του χαμηλόμισθου και χαμηλοσυνταξιούχου, εκείνου δηλαδή που πλήττεται κυρίως από τις πληθωριστικές πιέσεις και την άνοδο του πληθωρισμού και βέβαια η διατήρηση του πληθωρισμού, σύμφωνα με το σύμφωνο σταθερότητας και ανάπτυξης, η διατήρησή του, έτσι ώστε να μη διακυβεύεται η ανταγωνιστικότητα των ελληνικών προϊόντων και να μη διακινδυνεύονται όσα με θυσίες και κόπους πέτυχε ο ελληνικός λαός τα τελευταία χρόνια.
Η ντομάτα, κυρίες και κύριοι, όπως γνωρίζετε, είναι ένα προϊόν που
έχει μια υψηλότατη στάθμιση στο δείκτη. Η σημερινή της τιμή είναι μια τιμή που είναι λίγο ανώτερη από τα περσινά πλαίσια και σε καμία περίπτωση οι εκτιμήσεις δεν δικαιολογούν περαιτέρω αύξηση της λιανικής τιμής της ντομάτας και τούτο γιατί υπάρχει παρατεταμένη καλοκαιρία, παρόλο που υπάρχει αύξηση των καλλιεργούμενων εκτάσεων και αρκετοί παραγωγοί φέτος στράφηκαν στην καλλιέργεια ντομάτας. Να θυμίσω ότι βεβαίως ζούμε σε ένα καθεστώς απελευθερωμένης αγοράς, αλλά η ντομάτα εξακολουθεί να υπόκειται σε ελεγχόμενο κέρδος ως προς τη λιανική της τιμή.
Δεν τίθεται, λοιπόν, ούτε ζήτημα αστυνόμευσης ούτε ζήτημα αγορανομικών παρεμβάσεων, τίθεται ζήτημα ρυθμιστικού ρόλου του κράτους και της Κυβέρνησης, τίθεται ζήτημα εποπτείας από το Υπουργείο Ανάπτυξης, ώστε οι τιμές, που φθάνουν στον καταναλωτή, να ανταποκρίνονται στις πραγματικές συνθήκες κόστους, ούτως ώστε να προστατεύεται το εισόδημα του 'Ελληνα καταναλωτή.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρχιμάκης έχει το λόγο. 
ΜΙΧΑΛΗΣ ΚΑΡΧΙΜΑΚΗΣ: Κυρία Υπουργέ, εγώ δεν μπορώ να διαφωνήσω σε όσα
είπατε, αλλά υπάρχει μια πραγματικότητα. Υπάρχουν περίοδοι, όπου πραγματικά οι τιμές της ντομάτας είναι σε πολύ χαμηλά επίπεδα και δεν μπορούμε να επέμβουμε. Αυτή είναι η λειτουργία της αγοράς. 'Ομως, όπως αναφέρω και στην ερώτησή μου, υπάρχουν κάποιες άλλες χρονικές περίοδοι,

όπου η τιμή είναι ανεβασμένη. Εγώ δεν μιλάω για υπερβολικό κέρδος ή για κατάχρηση από πλευράς των παραγωγών, λέω να υπάρχει μια λογική τιμή στα πλαίσια των συνθηκών και της περιόδου που κυκλοφορεί το προϊόν στην αγορά, έτσι ώστε να μπορούν οι άνθρωποι να ισοσκελίσουν και το κόστος της παραγωγής, το οποίο είναι υψηλό και να έχουν ένα λογικό κέρδος σε περιόδους που είναι υψηλές οι τιμές των προϊόντων.
Γιατί η ντομάτα ανήκει στα δυναμικά προϊόντα και είναι πολυάριθμοι οι αγρότες οι οποίοι απασχολούνται με τα πρώιμα κηπευτικά και πραγματικά δημιουργείται από αυτή την στάση ένα τεράστιο κοινωνικό πρόβλημα, το οποίο και πρέπει να το αντιμετωπίσουμε.
Δεν λέω αν είναι υπερβολικά υψηλές οι τιμές, να μην υπάρχουν
ρυθμίσεις μέσα από διάλογο στη λιανική τιμή, αλλά όμως όταν είναι σε ένα λογικό επίπεδο, να μην υπάρχουν αυτές οι επεμβάσεις, έτσι ώστε να μπορέσουν πραγματικά να επιβιώσουν και να έχουν ένα υπαρκτό κέρδος.

Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η Υφυπουργός Ανάπτυξης κ. 
Αποστολάκη έχει το λόγο.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Νομίζω, κύριε Πρόεδρε, ότι όπως προέκυψε και από την πρωτολογία μου είναι σαφές ότι συμμεριζόμαστε ή θα έλεγα ότι βλέπουμε τα πράγματα από την ίδια σκοπιά.
Βεβαίως επιμένω ότι σ' εκείνες τις περιόδους, που η χαμηλή τιμή του παραγωγού θέτει σε κίνδυνο το οικογενειακό του εισόδημα, αυτή η Κυβέρνηση έχει αποδείξει με χειροπιαστά μέτρα ότι κινείται στην κατεύθυνση μιας πολιτικής, που έρχεται να κατοχυρώσει και να εγγυηθεί το εισόδημα του 'Ελληνα παραγωγού.
Αλλά ταυτόχρονα, από την άλλη μεριά, έχουμε και άλλον ένα μείζονα στόχο, τον οποίο φαντάζομαι ότι όλοι συμμερίζονται σ' αυτήν την Αίθουσα, που είναι ένας στόχος που τελικά υπηρετεί την κοινωνική συνοχή. Noμίζω ότι με τις κατάλληλες κινήσεις μπορούν και αυτά τα δύο να επιτευχθούν. 
Τελειώνοντας θέλω να πω ότι η πόρτα του Υπουργείου Ανάπτυξης, αλλά

και των συναρμοδίων Υπουργείων είναι ανοιχτή, για να συζητήσει με τους 'Ελληνες παραγωγούς όλα εκείνα τα προβλήματα, που τους απασχολούν για να βρούμε από κοινού λύσεις για την επίλυσή τους.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 632/19.2.2001 επίκαιρη ερώτηση του Βουλευτή της Νέας Δημοκρατίας κ. Αναστασίου Λιάσκου προς τους Υπουργούς Ανάπτυξης, Περιβάλλοντος Χωροταξίας και Δημοσίων 'Εργων, σχετικώς με δημοσιεύματα του Τύπου αναφερόμενα σε μόλυνση του περιβάλλοντος από ραδιενεργά υλικά.

Η επίκαιρη ερώτηση του κ. Λιάσκου έχει ως εξής:
"Σύμφωνα με δημοσιεύματα του Τύπου, στη Βόρεια Εύβοια βρέθηκαν ποσότητες Κοβαλτίου (Co-60) και Κασίου (C5-137).
Οι ποσότητες αυτές είχαν αγοραστεί προ εικοσαετίας για να χρησιμοποιηθούν στη μέτρηση του πάχους και διαλογής μεταλλεύματος. 
Οι ραδιενεργές αυτές ποσότητες δεν χρησιμοποιήθηκαν ποτέ. 'Εμειναν
όμως εκτεθειμένες, εκτός αποθηκευτικών χώρων σε υπαίθριο χώρο εντός του εργοστασίου, πρώην συγκρότημα Σκαλιστήρι.

Ανακαλύφθηκαν τυχαία από τους φύλακες.
Η ανακάλυψη δημιούργησε ανησυχία στους κατοίκους και κύρια στους
εργαζόμενους μεταλλωρύχους του συγκροτήματος "πρώην Σκαλιστήρι".
Η Επιτροπή Ατομικής Ενέργειας προέβη σε κάποιες μετρήσεις των οποίων δεν έχουν γνωστοποιηθεί τα αποτελέσματα.
Πρόσφατα η ανωτέρω περιοχή παρουσιάζει αυξημένα κρούσματα καρκίνου, τα οποία φημολογείται ότι σχετίζονται με τα εν λόγω ραδιενεργά υλικά. 
Ερωτώνται οι κύριοι Υπουργοί:
1) Πότε θα προχωρήσουν σε ενημέρωση των πολιτών για τις συνέπειες που έχουν υποστεί οι ίδιοι και το περιβάλλον από τα ραδιενεργά υλικά;
2) Σε ποιες ενέργειες θα προβούν για την απόδοση ευθυνών;
3) Τι μέτρα πρόκειται να λάβει η Κυβέρνηση, ώστε να αποκατασταθούν οι συνέπειες του περιβάλλοντος και να μην επαναληφθούν παρόμοια θέματα;"

Η Υφυπουργός Ανάπτυξης κ. Αποστολάκη έχει το λόγο.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Ευχαριστώ, κύριε Πρόεδρε. Η Ελληνική Επιτροπή Ατομικής Ενέργειας πραγματοποίησε στις 29
Ιανουαρίου 2001 και στις 14 Φεβρουαρίου 2001 επιτόπιους ελέγχους στις εγκαταστάσεις της εταιρείας "ΒΙΟΜΑΓΝ στο Μαντούδι της Εύβοιας, στις εγκαταστάσεις πρώην Σκαλιστήρι. Η εταιρεία "ΒΙΟΜΑΓΝ" είναι καταγεγραμμένη στα αρχεία της Ελληνικής Επιτροπής Ατομικής Ενέργειας από το 1970 ως

χρήστης ραδιενεργών πηγών.
Από τον επιτόπιο έλεγχο βρέθηκαν σαράντα επτά ραδιενεργές πηγές, οι
οποίες είναι θωρακισμένες σε κελύφη. Τα κελύφη αυτά αποτελούνται από κράματα μολύβδου, δεκάξι από αυτές μεταφέρθηκαν και φυλάσσονται σήμερα σε κλειδωμένο, απομονωμένο, ασφαλή χώρο του εργοστασίου, οι δε υπόλοιπες βρίσκονται εγκατεστημένες στα συστήματα παραγωγής της εταιρείας.
Θέλω εδώ να υπογραμμίσω, κύριε Πρόεδρε, στην Εθνική Αντιπροσωπεία ότι και στις δυο περιπτώσεις οι πηγές, εφόσον παραμένουν στα σημεία στα οποία ανέφερα, δεν εγκυμονούν κανέναν απολύτως κίνδυνο για τη δημόσια υγεία, για τον πληθυσμό και το περιβάλλον.
Η Ελληνική Επιτροπή Ατομικής Ενέργειας με επιστολή της προς το Δήμο
Κηρέως ενημέρωσε για τα αποτελέσματα των ελέγχων, ακριβώς για την ανυπαρξία κινδύνου για την υγεία του πληθυσμού και το περιβάλλον και έδωσε οδηγίες για τη φύλαξη των πηγών.
Στη χώρα μας υπάρχει ένα συγκεκριμένο θεσμικό πλαίσιο, με βάση το οποίο οφείλεται η δήλωση στην Ελληνική Επιτροπή Ατομικής Ενέργειας από την πλευρά των χρηστών. Δηλαδή, οφείλει οποιοσδήποτε εισάγει ραδιενεργές πηγές, να το γνωστοποιεί στην Ελληνική Επιτροπή Ατομικής Ενέργειας και να ορίζει και τον υπεύθυνο για τις πηγές αυτές.
Η Επιτροπή Ατομικής Ενέργειας διενεργεί έλεγχο για να δει κατά πόσο η εταιρεία αυτή είχε συμμορφωθεί με αυτήν της την υποχρέωση, προκειμένου σε αντίθετη περίπτωση να προβεί στην επιβολή κυρώσεων, επιβολή κυρώσεων που έχουν να κάνουν με μια τυπική μη συμμόρφωση της εταιρείας, ουσιαστική ως προς το περιεχόμενό της μεν, αλλά που δεν σχετίζεται σε καμία περίπτωση με τη δημόσια ασφάλεια και το περιβάλλον, παρά μόνο με τις συγκεκριμένες υποχρεώσεις της ως προς τη γνωστοποίηση στον αρμόδιο φορέα, που είναι η Ελληνική Επιτροπή Ατομικής Ενέργειας.
Οι ραδιενεργές πηγές των εγκαταστάσεων της "ΒΙΟΜΑΓΝ" τόσο κατά τη διάρκεια της λειτουργίας τους στα συστήματα παραγωγής της εταιρείας όσο και κατά τη σημερινή προσωρινή φύλαξη δεν έχουν καμία επίπτωση, όπως οι αρμόδιοι, οι έγκυροι επιστήμονες διαβεβαιώνουν ούτε στους εργαζόμενους στα εργοτάξια ούτε στον πληθυσμό και το περιβάλλον. Συνεπώς δεν υφίσταται κανένα θέμα συσχετισμού των αυξημένων κρουσμάτων τα οποία αναφέρετε. Και εδώ θα ήθελα να μας πείτε ποια είναι τα στοιχεία που έχετε, γιατί εμείς από το Υπουργείο Υγείας και Πρόνοιας δεν έχουμε ούτε βιβλιογραφικά ούτε στατιστικά στοιχεία για αυξημένα κρούσματα καρκίνου και θα ήθελα να έχω αυτά τα στοιχεία.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
'Ενα λεπτό, παρακαλώ, κύριε Πρόεδρε.
Σε κάθε περίπτωση, όπως οι ειδικοί επιστήμονες διαβεβαιώνουν από την Επιτροπή Ατομικής Ενέργειας, τα ενδεχόμενα κρούσματα στα οποία αναφέρεστε δεν έχουν καμία σχέση με τον καρκίνο. Τέλος, θέλω να πω ότι η Επιτροπή Ατομικής Ενέργειας έχει ξεκινήσει ήδη ένα πρόγραμμα σε συνεργασία με το Υπουργείο Περιβάλλοντος, Χωροταξίας και Δημοσίων 'Εργων για την αποστολή στο εξωτερικό προς τελικό ενταφιασμό όλων των ραδιενεργών πηγών που υπάρχουν στη χώρα και δεν χρησιμοποιούνται πλέον.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λιάσκος έχει το λόγο. 
ΑΝΑΣΤΑΣΙΟΣ ΛΙΑΣΚΟΣ: Κυρία Υπουργέ, αντί να ζητάτε από εμένα στοιχεία
καλύτερα να διασφαλίσετε, ως υπεύθυνο κράτος, ορισμένα πράγματα σε αυτήν τη χώρα. Πρώτα απ'όλα, πρέπει να ξέρετε ότι αυτά τα κιβώτια βρέθηκαν τυχαία από φύλακες, πολίτες και, αν θέλετε, ήταν εγκαταλελειμμένα. Το γεγονός ότι βρίσκονται μέσα σε θωράκιση κάποια από αυτά και το γεγονός

ότι δεν υφίσταται κίνδυνος -όπως και εμένα μου είπε ο κ. Καμαρινόπουλος, ο Πρόεδρος της Επιτροπής Ατομικής Ενέργειας- εάν δεν έλθουν σε επαφή με κάποιους δεν διασφαλίζει ότι σε αυτήν την εικοαετία δεν ήλθαν σε επαφή με κάποιους. Δεν διασφαλίζει τίποτα σε σχέση με τους εργαζόμενους που ήταν κάποια χρόνια εκεί, όσο δούλευε η εταιρεία.
Και εδώ θα ήθελα να πω το εξής: Τα κιβώτια εξακολουθούν και σήμερα να βρίσκονται σε μία αποθήκη στην περιοχή και ο κ. Καμαρινόπουλος λέει ότι πρέπει άμεσα να ασφαλιστούν και να αποθηκευθούν. Αλλά προσέξτε! Επειδή, όπως λέει, δεν υπάρχουν χώροι αποθήκευσης τέτοιων υλικών στην Ελλάδα πρέπει να εξαχθούν στο εξωτερικό. Αυτά είπε σ' εμένα.
Τίθενται ερωτήματα εδώ: Πρώτα απ'όλα δεν έπρεπε να έχει οριοθετήσει
το κράτος, τα υπουργεία, χώρους φύλαξης και αποθήκευσης ραδιενεργών ουσιών; Εδώ υφίσταται εγκληματική αμέλεια. 'Εγιναν οι μετρήσεις από την Επιτροπή Ατομικής Ενέργειας και γιατί δεν δημοσιοποιήθηκαν, ώστε να ενημερωθούν οι πολίτες; 'Εγινε η καταγραφή τυχόν μόλυνσης του περιβάλλοντος και τι μέτρα προφύλαξης θα παρθούν; Ακόμα μία φορά αποδεικνύεται ότι η Ελλάδα είναι ξέφραγο αμπέλι.
Εμείς ζητάμε να δεσμευθούν οι αρχές για την απομάκρυνση από τους χώρους του εργοστασίου άμεσα αυτών των ουσιών, να πραγματοποιηθούν έρευνες μόλυνσης της περιοχής, να εξεταστεί η επίδραση της ακτινοβολίας στους εργαζόμενους και να ενημερωθούν οι φορείς και η Τοπική Αυτοδιοίκηση και βέβαια να τιμωρηθούν οι υπεύθυνοι που, όπως είπατε, ενώ είχαν ραδιενεργά υλικά έπρεπε να υπάρχουν υπεύθυνοι υπάλληλοι και βέβαια σε εταιρείες με ραδιενεργά υλικά ο διευθύνων σύμβουλος είναι υπεύθυνος.

Και τίθεται ένα ερώτημα εδώ: Εάν σε αυτές τις εταιρείες που διαχειρίζονται τέτοιες ουσίες κάποιοι ανεύθυνοι τις εγκαταλείψουν, το κράτος δεν το γνωρίζει; Ειδοποιείται μόλις τυχαία βρουν αυτά τα υλικά οι πολίτες του;
ΠΡΟΕΔΡΕΥΩΝ (Κωνσταντίνος Γείτονας): Η Υφυπουργός Ανάπτυξης
κ. Αποστολάκη έχει το λόγο.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Κύριε Πρόεδρε, η Κυβέρνηση σε αντίθεση με τον κ. Λιάσκο απαντά με συγκεκριμένα στοιχεία κι έχοντας ντοκουμέντα στα χέρια της και δεν έρχεται εδώ πέρα με εικασίες. Ζήτησα, λοιπόν, τα στοιχεία, γιατί έρχεστε στη Βουλή φέρνοντας μια επίκαιρη ερώτηση αναφερόμενη σε υψηλά, σε αυξημένα κρούσματα καρκίνου, για τα

οποία είναι προφανέστατο ότι δεν έχετε κανένα στοιχείο στα χέρια σας.
Αν έχετε στοιχεία για αυξημένα κρούσματα καρκίνου, να μας τα δώσετε. Εμείς δεν έχουμε. Σε κάθε περίπτωση, όμως...
ΑΝΑΣΤΑΣΙΟΣ ΛΙΑΣΚΟΣ: Για ραδιενεργά υλικά. 
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Σε κάθε περίπτωση, κύριε Λιάσκο, η αρμόδια επιτροπή που είναι η Επιτροπή Ατομικής Ενέργειας διαβεβαιώνει ότι η ύπαρξη των ραδιενεργών αυτών πηγών σε καμία περίπτωση δεν μπορεί να σχετιστεί με ενδεχόμενα αυξημένα κρούσματα καρκίνου στην περιοχή.
'Οσον αφορά τους ελέγχους στους οποίους αναφερθήκατε, έλεγχοι έγιναν, επιτόπιες μετρήσεις έγιναν από την Επιτροπή Ατομικής Ενέργειας και δεν διαπιστώθηκε κανένα αυξημένο όριο, κανένας κίνδυνος στην περιοχή τόσο για τη δημόσια υγεία όσο και για το περιβάλλον.
Εδώ και καιρό υπάρχει πρόγραμμα το οποίο εκπονείται σε συνεργασία με το Υπουργείο Περιβάλλοντος, Χωροταξίας και Δημοσίων 'Εργων για να εξαχθούν οι ραδιενεργές πηγές που δεν χρησιμοποιούνται από τη χώρα μας, για να φύγουν από την ελληνική επικράτεια, παρά το γεγονός ότι σήμερα και σε ό,τι αφορά τη "ΒΙΟΜΑΓΝ" -για την οποία και καταθέτετε την επίκαιρη ερώτηση- η φύλαξη των συγκεκριμένων ραδιενεργών πηγών, μέσα από την θωράκιση την οποία έχουν στα κελύφη τους, δεν εγκυμονεί κανένα κίνδυνο ούτε για τη δημόσια υγεία ούτε για το περιβάλλον.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 643/19.2.2001 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Οικονομικών, Περιβάλλοντος, Χωροταξίας και Δημοσίων 'Εργων, σχετικώς με την απαλλοτρίωση δημόσιας έκτασης από το "Κτήμα Ομορφοκκλησιάς" για την κατασκευή κλειστού γυμναστηρίου για τους Ολυμπιακούς Αγώνες.
Η επίκαιρη ερώτηση της κ. Κανέλλη έχει ως εξής:
"Αγανάκτηση έχει προκαλέσει στους κατοίκους της περιοχής η πρωτοφανής απόφαση της Κυβέρνησης να απαλλοτριώσει έκταση 92,8 στρεμμάτων από το "Κτήμα Ομορφοκκλησιάς" που όμως ανήκει στο δημόσιο, για την κατασκευή κλειστού γυμναστηρίου, επιτραπέζιας αντισφαίρισης για τους Ολυμπιακούς Αγώνες, αναφέροντας επιπλέον στην πράξη απαλλοτρίωσης ότι επί της 
εκτάσεως αυτής προβάλλουν δικαιώματα κυριότητας οι Γ. Βιαρόπουλος και Ελ. Μάλαμα δηλαδή οι κληρονόμοι Βέικου.
Η ενέργεια αυτή της Κυβέρνησης αποδυναμώνει τη θέση του δημοσίου στη
δικαστική διαμάχη με τους κληρονόμους Βέικου, που διεκδικούν συνολική έκταση 2.000 στρεμμάτων. Οι κάτοικοι της περιοχής Ν. Ιωνίας, Ν. Χαλκιδόνας, Ν. Φιλαδέλφειας, Γαλατσίου, Ψυχικού, Καλλιθέας όλα αυτά τα χρόνια είχαν αγωνιστεί για να προασπίσουν τη δημόσια ιδιοκτησία αυτής της έκτασης, να παραμείνει ο χώρος ελεύθερος και να χαρακτηριστεί η έκταση
δασική. 
Ερωτώνται οι κύριοι Υπουργοί τι προτίθεται να κάνει η Κυβέρνηση για
να αρθούν οι συνέπειες από τις παραπάνω απαράδεκτες ενέργειες, να διαφυλαχτεί ο δημόσιος χαρακτήρας του χώρου και να χαρακτηριστεί η έκταση δασική."
Ο Υφυπουργός Οικονομικών κ. Φωτιάδης, έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κυρία και κύριοι συνάδελφοι, τον Ιούνιο του 1987 το Γνωμοδοτικό Συμβούλιο Δημοσίων Κτημάτων του Υπουργείου Οικονομικών γνωμοδότησε ότι η έκταση περίπου τεσσάρων χιλιάδων πεντακοσίων στρεμμάτων στη θέση Ομορφοκκλησιά του Γαλατσίου της Αττικής ανήκει στο ελληνικό δημόσιο για τους λόγους που με λεπτομέρειες αναφέρονται σ' αυτήν.
Με απόφασή του τον επόμενο μήνα, δηλαδή τον Ιούλιο του 1987, ο

Υπουργός Οικονομικών έκανε αποδεκτή την ανωτέρω γνωμοδότηση και ταυτόχρονα ζήτησε να καταγραφούν από την έκταση των τεσσάρων χιλιάδων πεντακοσίων στρεμμάτων τα τμήματα αυτά που εφέροντο ότι ανήκαν κατά την ημερομηνία της απόφασης αυτής στην κυριότητα των κληρονόμων Βέικου. Ταυτόχρονα η Κτηματική Εταιρεία του Δημοσίου, που έχει τη διαχείριση των δημοσίων κτημάτων, με απόφασή της -ως είχε το δικαίωμα, μια και η κυριότητα ανήκε στο δημόσιο-τα παραχώρησε στη Γενική Γραμματεία Αθλητισμού του Υπουργείου Πολιτισμού προκειμένου να ανεγερθεί το κλειστό γυμναστήριο για τους αγώνες της επιτραπέζιας αντισφαίρισης και της ρυθμικής γυμναστικής για τις ανάγκες της Ολυμπιάδος του 2004.
'Οπως προκύπτει από έγγραφο του αρμόδιου Υπουργείου Πολιτισμού του
Ιουνίου του 2000, επειδή ο χώρος κατασκευής του έργου βρίσκεται σε μια περιοχή, η οποία κατέχεται και διεκδικείται από φερόμενους ιδιοκτήτες και υπάρχει μια πολυετής δικαστική διαμάχη μεταξύ αυτών και του ελληνικού δημοσίου, ζήτησαν οι υπηρεσίες τη γνώμη του Νομικού Συμβούλου του Υπουργείου Πολιτισμού, για να διευκρινισθεί αν υπάρχουν ή αν εκκρεμούν δικαστικές αποφάσεις σχετικά με τις ανωτέρω εκτάσεις.
Μετά από αλληλογραφία της Κτηματικής Υπηρεσίας Αθηνών του Υπουργείου και της Κτηματικής Εταιρείας του Δημοσίου προέκυψε ότι το συγκεκριμένο δημόσιο κτήμα, το οποίο είχε επιλεγεί ως ο ελάχιστος χώρος κατασκευής του έργου, διεκδικείται δικαστικά από φερόμενους ιδιοκτήτες, η δε αγωγή βρίσκεται στο ενδιάμεσο στάδιο των αποδείξεων.
Η Γενική Γραμματεία Αθλητισμού του Υπουργείου Πολιτισμού ζήτησε από το γραφείο του Νομικού Συμβούλου της γνωμοδότηση, αν μπορεί πραγματικά να προχωρήσει ή όχι στο έργο. Το Νομικό Συμβούλιο του Κράτους με απόφαση απεφάνθη ότι ο καταλληλότερος τρόπος είναι η αναγκαστική απαλλοτρίωση, 
χωρίς βέβαια να απεμπολείται το δικαίωμα του δημοσίου επί της κυριότητος. Η απόφαση για την αναγκαστική απαλλοτρίωση που εκδόθηκε το 2001 είναι
πολύ σαφής και μνημονεύει ότι το κτήμα ανήκει στην κυριότητα του δημοσίου
και φέρεται διεκδικούμενο -αναφέρεται στις προδικαστικές αποφάσεις περί
αποδεικτικής διαδικασίας- από τους κληρονόμους του Βέικου.
Ο τρόπος αυτός επιλέχθηκε κατόπιν νομικής συμβουλής. (Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού).
Μισό λεπτό, κύριε Πρόεδρε.
Είναι ο καταλληλότερος για τον απλούστερο λόγο ότι αν τυχόν, ο μη

γένοιτο -γιατί το δημόσιο εξακολουθεί μετά πάθους και θα έλεγα με πολλή προσοχή να υπερασπίζεται τα δικαιώματα ιδιοκτησίας- αν κάποιο
δικαστήριο, όπως έπραξαν προηγούμενα πολλές αποφάσεις των δικαστηρίων, αναγνωρίσει κυριότητα των κληρονόμων του Βέικου, τότε αν δεν γινόταν απαλλοτρίωση θα υποχρεωνόταν με μεταγενέστερη πράξη απαλλοτρίωσης, να απαλλοτριωθούν και τα κτίσματα, γιατί γνωρίζετε καλύτερα από μένα ότι "τα επικείμενα ή ήκει τοις υποκειμένοις", άρα κατά το χρόνο της απαλλοτρίωσης βλέπουμε ποια είναι η αξία του ακινήτου και των κτιρίων συμπεριλαμβανομένων.
Επομένως είναι μία συνετή πράξη καθ' όλα νόμιμη, μια πράξη η οποία προστατεύει στο 100% τα συμφέροντα του ελληνικού δημοσίου και δεν υπάρχει καμία απολύτως περίπτωση το Υπουργείο Οικονομικών και οι υπηρεσίες του, αλλά και η πολιτική ηγεσία να εγκαταλείψουν οποιαδήποτε περιουσία του δημοσίου, πολύ περισσότερο δε με την επίμαχη και επί πολλά χρόνια ταλανίζουσα το Υπουργείο Οικονομικών και το Υπουργείο Γεωργίας υπόθεση του κτήματος Βέικου.
ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Δεν θα ήθελα να αμφισβητήσω την πρόθεση και θα σας παρακαλέσω πάρα πολύ να κατανοήσετε και την ανησυχία και κυρίως τους κινδύνους οι οποίοι εμπεριέχονται σ' αυτήν την απόφαση.
Ξέρετε η διαμάχη για το κτήμα Βέικου έχει χρόνο ζωής εκατόν
δέκα έξι χρόνια. 'Εχετε εκτός των άλλων κατηγορηματική άρνηση της πρώτης Βυζαντινής Εφορείας Αρχαιοτήτων. Υπάρχει ναός του 12ου αιώνα που πρέπει να τον προστατεύσουμε. Αυτό είναι ζήτημα πολιτισμού και αθλητισμού. Υπάρχει ναός, ο οποίος πρέπει να προστατευθεί και θα γίνει το κτίσμα στα εκατό μέτρα όπως και το πάρκινγκ έξι χιλιάδων θέσεων.
Εκτός των άλλων το 1994, κύριε Υπουργέ, αποφασίσατε την αναδάσωση των τμημάτων που χρειάζονται αναδάσωση. Είναι απόφαση του κράτους και διεκδίκηση. Οι κάτοικοι δεν λένε τίποτα διαφορετικό από το κράτος. Λένε ότι η έκταση είναι κρατική και κυρίως θέλουν να προστατευθεί ο δασικός της χαρακτήρας.
Ποιο είναι το πρόβλημα μ' αυτήν την απόφαση της αναγκαστικής
απαλλοτρίωσης; Δεν είναι που αναγνωρίζουμε μέσα στις κρατικές αποφάσεις τα δικαιώματα των κληρονόμων, έστω και ως εγερθέντα, αλλά κάνετε κάτι πρωτοφανές. Βγάζετε τιμή απαλλοτρίωσης -θα βγάλετε, δεν μπορείτε να μην βγάλετε- και το ίδιο το δημόσιο απαλλοτριώνει δική του έκταση.
Νομίζετε ότι μόνο για τα εννενήντα δύο στρέμματα, απαλλοτριώνοντας
έκταση του δημοσίου δεν καθορίζεται στην πραγματικότητα και τιμή απαλλοτρίωσης επί των διεκδικήσεων; Με ενισχυμένα δικαιώματα θα κατέβουν οι κληρονόμοι του Βέικου στα δικαστήρια. 'Εχοντας απαλλοτριώσει εννενήντα δύο στρέμματα τους ανοίγετε την όρεξη να διεκδικήσουν τα υπόλοιπα μέχρι τα δύο χιλιάδες. Είναι δύο χιλιάδες στρέμματα.
Θα ξέρετε ότι ήταν τέσσερις χιλιάδες πεντακόσια στρέμματα. Με σειρά παραβλέψεων, αβλεψιών και χιλιάδων άλλων πραγμάτων έχουν "τσάτρα, πάτρα" οικοδομηθεί τα δύο χιλιάδες απ' αυτά. 'Εχει απομείνει δηλαδή ένας πνεύμονας ο οποίος αν δεν έχει το βασικό του χαρακτήρα δεν εξυπηρετεί ούτε τον πολιτισμό, ούτε το περιβάλλον ούτε τη βυζαντινή ιστορία ούτε σε τελευταία ανάλυση και τον αθλητισμό. Δεν υπήρχε άλλο μέρος;
Σας καλούμε εν ονόματι των κατοίκων των περιοχών να πάρετε πίσω την
αναγκαστική απαλλοτρίωση. Είναι κατανοητές οι ανάγκες για τους Ολυμπιακούς Αγώνες. 
(Στο σημείο αυτό κτυπάει το κουδούνι λήξεως του χρόνου ομιλίας της
κυρίας Βουλευτή)
Τελειώνω αμέσως, κύριε Πρόεδρε.
Δεν είναι δυνατόν να μην υπάρχει άλλος χώρος από ένα αμφισβητούμενο
δημοσίας ιδιοκτησίας πνεύμονα, να θέλετε εκεί να βάλετε κτίσμα έξι χιλιάδων θέσεων μαζί με το πάρκινγκ μαζί με ένα βυζαντινό ναό. Μετά από δεκαέξι χρόνια δεν μπορεί η Ολυμπιάδα να λύνει υπέρ των κληρονόμων ή δημιουργώντας μεγαλύτερους κινδύνους το ζήτημα κύριε Υπουργέ. 
ΠΡΟΕΔΡΕΥΩΝ (Κωνσταντίνος Γείτονας): Πάντως κύριε Υπουργέ, πριν
μιλήσετε, επειδή γνωρίζω το θέμα, αφορά την περιοχή που εκλέγομαι, ήθελα να πω ότι εγώ δεν γνωρίζω αν μπορείτε να πάρετε πίσω το έργο, ενδεχομένως όχι...
ΛΙΑΝΑ ΚΑΝΕΛΛΗ: Γίνεται, γίνεται.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, είναι η άποψή σας σεβαστή. Μπορώ να συνεχίσω ... Εκείνο που και εγώ επισημαίνω από όσα άκουσα κατά τη συζήτηση είναι ότι δεν μπορεί σε καμία περίπτωση η απαλλοτρίωση αυτή να ανοίξει κερκόπορτα σε σχέση με αμφισβητήσεις, εις βάρος του δημοσίου από τους κληρονόμους. Αυτό δηλαδή θα πρέπει να το δούν με μεγάλη προσοχή και επισταμένως οι νομικοί. Διότι όλη αυτή η υπόθεση της ύπαρξης της έκτασης -το ότι υπάρχει αυτή η έκταση- είναι αποτέλεσμα αγώνων δράσης και κινητοποίησης όλων των κατοίκων και των δήμων της περιοχής και είναι πραγματικός πνεύμονας για την περιοχή και το Λεκανοπέδιο. Αυτό ήθελα να επισημάνω.
ΛΙΑΝΑ ΚΑΝΕΛΛΗ: Κύριε Πρόεδρε, αν μου επιτρέπετε, μια φράση μόνο θα ήθελα να συμπληρώσω.

ΠΡΟΕΔΡΕΥΩΝ (Κωνσταντίνος Γείτονας): Κυρία συνάδελφε, έκανα εγώ χρήση του Κανονισμό για ένα μικρό σχόλιο...
ΛΙΑΝΑ ΚΑΝΕΛΛΗ: Θα ήθελα να ρωτήσω μόνο γιατί να απαλλοτριώσει το δημόσιο; Το λιγότερο που μπορούσε να κάνει είναι να το παραχωρήσει. 
ΠΡΟΕΔΡΕΥΩΝ (Κωνσταντίνος Γείτονας): 'Αλλο αυτό...
ΛΙΑΝΑ ΚΑΝΕΛΛΗ: Νομικά.

ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κατ'αρχήν, θέτετε τρία
ζητήματα. Το πρώτο ζήτημα της κυριότητος για το οποίο λέμε ξεκάθαρα και αγωνιζόμαστε ήδη επί πολλές δεκαετίες προκειμένου το ελληνικό δημόσιο

να κατοχυρώσει τα δικαιώματα της ιδιοκτησίας. Γιατί για πρώτη φορά το 1987 έγινε ακριβώς η αναγραφή του στα ΒΚ του ελληνικού δημοσίου. Σαν δημόσιο δηλαδή κτήμα.
Από την άλλη πλευρά έγινε με πολύ μεγάλη επιμέλεια η πράξη αναγκαστικής απαλλοτρίωσης και προηγήθηκαν δύο αποφάσεις του Νομικού Συμβουλίου για τον καταλληλότερο τρόπο της εξυπηρέτησης του δημοσίου σκοπού για τον οποίο χρειάστηκε το συγκεκριμένο ακίνητο. Υπήρξαν περιπτώσεις όπου ακολουθήθηκε η διαδικασία που είπατε εσείς, όπου το δημόσιο έχοντας το imperium κλπ. θεωρούσε δικά του τα κτήματα, έκτισε δημόσια κτίσματα σε αυτά τα κτήματα και όταν ήρθε η ώρα της απόφασης του δικαστηρίου που αναγνωρίσε την κυριότητα τρίτων ιδιωτών, αναγκάστηκε να πληρώσει πολλαπλάσιες αποζημιώσεις απ'ό,τι θα πλήρωνε αν γινόταν η αναγκαστική απαλλοτρίωση. Η αναγκαστική απαλλοτρίωση -πρέπει να το θυμίσουμε γιατί κουβεντιάσαμε εκτενώς προηγούμενα για τον κώδικα απαλλοτριώσεων- έχει πολλά στάδια. Μεταξύ των σταδίων είναι η κήρυξη της αναγκαστικής απαλλοτρίωσης. Στην κήρυξη της αναγκαστικής απαλλοτρίωσης εμείς λέμε σαφέστατα ότι το κτήμα είναι δημόσιο. Υπάρχει μέσα στο κείμενο. Είναι δημόσιο κτίσμα και η διαδικασία είναι νόμιμη. Η δεύτερη φάση είναι αυτή της αναγνώρισης των δικαιούχων. Εκεί θα πρέπει να αποδειχθεί η κυριότητα. Το δημόσιο επικαλείται τη δική του κυριότητα. Σας ξανατονίζω, όμως, ότι ήδη υπάρχουν πολλές φορές αποφάσεις για το κτήμα του Βέικου και έχει πληρώσει πάρα πολλά χρήματα το ελληνικό δημόσιο για όμοιες περιπτώσεις στους κληρονόμους. Μάλιστα πλήρωσε πολλές φορές αυτήν την υπεροψία, την άσκηση δηλαδή του imperium.
Εμείς συνετά σήμερα προχωρούμε στην απαλλοτρίωση μετά από γνωμοδοτήσεις του Νομικού Συμβουλίου του Κράτους. Θεωρούμε χωρίς αμφιβολία ότι το κτήμα είναι δημόσιο, προχωρά ο σκοπός για τον οποίο το θέλουμε, δηλαδή εκτέλεση του συγκεκριμένου ολυμπιακού έργου. Για να απαντήσω και στα δύο άλλα θέματα σε δέκα δευτερόλεπτα- το Υπουργείο Οικονομικών ελέγχει μόνο τη μονιμότητα των συγκεκριμένων πράξεων. Η δημόσια ωφέλεια είναι δεδομένη για το συγκεκριμένο έργο. Από εκεί και πέρα η σκοπιμότητα των απαλλοτριώσεων ανήκει στην ευθύνη του Υπουργείου Πολιτισμού που είναι το κατ'εξοχήν αρμόδιο να αποφανθεί, αν υπάρχει προσβολή του μνημείου του βυζαντινού ή μη ...

ΛΙΑΝΑ ΚΑΝΕΛΛΗ: Είπε όχι το Νομικό Συμβούλιο. Ο νομικός σύμβουλος του Πρωθυπουργού είπε όχι.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Να ολοκληρώσω, κυρία
συνάδελφε.
Το δεύτερο που θέλω να πω είναι ότι το Υπουργείο Γεωργίας που είναι
αρμόδιο για το χαρακτηρισμό μιας δασικής έκτασης, αν δηλαδή είναι μια έκταση δασική ή μη, απεφάνθη -το Συμβούλιο Δασών του Υπουργείου Γεωργίας-ότι η συγκεκριμένη έκταση δεν θεωρείται δασική. Επομένως το Υπουργείο Οικονομικών βλέποντας ότι κινείται μέσα στα πλαίσια της

απόλυτης μονιμότητας και της απόλυτης προστασίας του δημοσίου συμφέροντος έπραξε το καλύτερο που θα μπορούσε να πράξει για την προστασία των συμφερόντων του.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 635/19.2.2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την παράνομη και επικίνδυνη διακίνηση τοξικών αποβλήτων από την εταιρεία CINAR Α.Ε.
Η επίκαιρη ερώτηση του κυρίου συναδέλφου έχει ως εξής: "Επανειλημμένα επισημάναμε την παραβίαση της ελληνικής και κοινοτικής
νομοθεσίας στον τομέα των τομικών αποβλήτων και τους κινδύνους για το περιβάλλον και τη δημόσια υγεία, αλλά το ΥΠΕΧΩΔΕ επέδειξε αδιαφορία. 
Ενδεικτικό είναι το τελευταίο περιστατικό στο λιμάνι της Πάτρας, κατά
το οποίο η εταιρεία "CINAR A.E." περιέφερε εκατό τόνων τοξικών αποβλήτων του στρατού ανάμεσα στα σπίτια και στο λιμάνι χωρίς να τηρηθούν τα αναγκαία μέτρα ασφαλείας και χωρίς τις νόμιμες άδειες, προσπαθώντας μάλιστα, σύμφωνα με τα δημοσιεύματα, να το επιβιβάσει ως κοινό φορτίο σε επιβατικό πλοίο Super Fast για Ιταλία.
Η εν λόγω εταιρεία και στο παρελθόν (Ιούλιος 1999) διακίνησε και αποθήκευσε παράνομα containers τοξικών αποβλήτων του στρατού στο Ρέντη και ο εισαγγελέας άσκησε ποινική δίωξη. Επίσης με το πλοίο ΦΙΛΙΠΠΟΣ από το λιμάνι Ελευσίνας (Νοέμβριος 200) διακίνησε τοξικά απόβλητα χωρίς τα προβλεπόμενα μέτρα ασφαλείας ως κοινό φορτίο.
Επειδή η εν λόγω εταιρεία, αν και έχει κηρυχθεί έκπτωτη από το κέντρο εφοδιασμού του Ναυτικού, αναλαμβάνει σκανδαλωδώς με αναθέσεις από το στρατό τα τοξικά απόβλητα, τα οποία διακινεί παράνομα ως κοινά φορτία μεταξύ των οικισμών και των λιμενικών εγκαταστάσεων αλλά και των πλοίων. 
Επειδή η κείμενη νομοθεσία (ΚΥΑ 69728/824/96, ΚΥΑ 19396/1546/97) δεν
απαλλάσσει τα επικίνδυνα απόβλητα του στρατού των κειμένων όρων και περιορισμών.
Ερωτάται ο κύριος Υπουργός:
1. Εάν κατά τη διακίνηση και προσωρινή αποθήκευση του φορτίου των 100 τόνων τοξικών αποβλήτων του στρατού μέχρι το λιμάνι της Πάτρας από την CIVAR Α.Ε. τηρήθηκαν οι νόμιμες προϋποθέσεις; Με ποιο ασφαλή και νόμιμο τρόπο θα αποσταλούν στο εξωτερικό τα απόβλητα αυτά;
2. Ποια μέτρα θα πάρει για να σταματήσει η παράνομη διαχείριση επικίνδυνων αποβλήτων στη χώρα μας από μερικές εταιρείες, οι οποίες στο όνομα του κέρδους περιφρονούν βάναυσα τη νομοθεσία; Εάν τα επικίνδυνα απόβλητα του στρατού θεωρούνται απόρρητα και απαλλάσσονται των ελληνικών και ευρωπαϊκών νόμων;"
Ο κ. Ευθυμιόπουλος, Υφυπουργός Περιβάλλοντος, Χωροταξίας και Δημοσίων 'Εργων, έχει το λόγο.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και
Δημοσίων 'Εργων): Ευχαριστώ, κύριε Πρόεδρε.
Κατ' αρχήν θα ήθελα να ζητήσω από τον κ. Αμπατζόγλου να τεκμηριώσει τα όσα αναφέρονται στην επίκαιρη ερώτηση σχετικά με το παράνομο και το παράτυπο της όλης διαδικασίας, διότι είναι πολύ εύλογο να ρωτά κανείς και να περιμένει απαντήσεις για ένα περιστατικό, αλλά όταν διατυπώνονται γενικές κατηγορίες αυτού του τύπου θα ήθελα να τεκμηριώνονται. Επειδή ενδεχομένως δεν μπορεί να γίνει αυτό στην ίδια την ερώτηση, στο κείμενο, θα παρακαλέσω να το κάνετε στην ομιλία σας.
Από κει και πέρα οφείλω να σας ενημερώσω τα εξής: Υπάρχει μία
κατηγορία αποβλήτων, τα οποία κατά πλειονότητα είναι βιομηχανικά -και μιλάω για τα επικίνδυνα και τοξικά εξ αυτών- τα οποία δεν είναι δυνατό να τα διαχειριστούμε στην Ελλάδα. Στην περίπτωση αυτή λοιπόν αυτά εξάγονται στο εξωτερικό με την ευθύνη, αν θέλετε, και την τεχνική υποστήριξη ειδικευμένων εταιρειών και βεβαίως εξάγονται σε χώρες οι οποίες έχουν την τεχνολογία να τα διαχειριστούν και να τα καταστρέψουν με έναν ασφαλή για το περιβάλλον τρόπο.
Σε ό,τι αφορά την αδειοδότηση. Οι βιομηχανίες οι οποίες παράγουν τέτοια απόβλητα οφείλουν να ζητήσουν την έκδοση άδειας τόσο από τις νομαρχίες των περιοχών όπου βρίσκονται αυτές οι βιομηχανίες όσο και από τις νομαρχίες των λιμένων από τους οποίους πρόκειται αυτά να εξαχθούν. Αντιστοίχως και το Υ.ΠΕ.ΧΩ.Δ.Ε. εκδίδει άδεια για τη διασυνοριακή μεταφορά, εκτός δηλαδή των συνόρων της χώρας, των αποβλήτων αυτών. Αυτή είναι η διαδικασία. Και στην προκειμένη περίπτωση η διαδικασία τηρήθηκε απολύτως και έχω εδώ όλες τις αποφάσεις -είναι στη διάθεσή σας, μάλιστα μπορώ να τις καταθέσω και στα Πρακτικά- οι οποίες αφορούν τις άδειες για τη συγκεκριμένη μεταφορά.
Εάν πράγματι υπάρχει -και επανέρχομαι σ' αυτό- κάποια παρατυπία στην όλη αυτή διαδικασία, θα παρακαλούσα τον κ. Αμπατζόγλου, να καταθέσει τα στοιχεία και ενδεχομένως θα μπορούσα και στη δευτερολογία μου να σας πω και τη δική μου άποψη πάνω σ' αυτό. Θέλω όμως να πω ότι υπάρχουν περιπτώσεις -και αυτό συνέβη στην προκειμένη περίπτωση- όπου ένα λιμάνι δεν είναι κατάλληλο γι' αυτήν τη μεταφορά. Σ' αυτήν την περίπτωση πρόκειται για το λιμάνι της Πάτρας το οποίο είχε επιλεγεί για τη συγκεκριμένη μεταφορά, δεδομένου ότι ήταν το πλησιέστερο λιμάνι προς τον τόπο του προορισμού. Στην περίπτωση αυτή το φορτίο επεστράφη. Βρίσκεται σε ασφαλή θέση αυτή τη στιγμή στις εγκαταστάσεις της ΕΒΟ και πρόκειται να επιλεγεί ένας άλλος λιμένας νομίζω η Κόρινθος προκειμένου να γίνει η μεταφορά, όπως έχει γίνει πάρα πολλές φορές στο παρελθόν.

ΠΡΟΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας
"ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια ενσωμάτωσης της Θράκης στην Ελλάδα, τριάντα μαθητές και μαθήτριες και τρεις συνοδοί-καθηγητές του Γυμνασίου Θρακομακεδόνων.
Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, το θέμα της διακίνησης των τοξικών αποβλήτων το θεωρούμε εξαιρετικά σημαντικό, γι'αυτό στο διάστημα των τεσσάρων τελευταίων μηνών έχουμε επανέλθει με τέσσερις ερωτήσεις, απλές και επίκαιρες. Σημειώνουμε ότι στην τελευταία μας ερώτηση στις 8 Ιανουαρίου με θέμα τη διακίνηση επικινδύνων από το λιμάνι της Ελευσίνας δεν έτυχαν απάντησης τα ερωτήματά μας τόσο από το Υπουργείο Εθνικής 'Αμυνας όσο και από το Υπουργείο Περιβάλλοντος.
Θέλουμε να εξάρουμε τη στάση ορισμένων βιομηχανιών, οι οποίες
δηλώνουν τα απόβλητα και ενδιαφέρονται με σύννομο τρόπο να τα διαθέσουν τελικώς και δεν τα πετούν στα ρέματα ή στη θάλασσα. Ο κύριος Υπουργός δεν απάντησε αν τα απόβλητα του στρατού θεωρούνται απόβλητα, διότι η ελληνική και κοινοτική νομοθεσία δεν δίδει τέτοια εξαίρεση. Το Υπουργείο τα θεωρεί απόβλητα, απόρρητα, αλλά δεν μπορούμε να καταλάβουμε γιατί κάτι που το ξέρουν όλοι οι οδηγοί, όλες οι διασυνοριακές αρχές, κάτι που μπορώ να το πληροφορηθώ εγώ, θεωρείται απόρρητο.
Στην Ελλάδα το κόστος μεταφοράς ενός κοινού φορτίου είναι τριάντα
δραχμές ανά χιλιόμετρο και τόνο. Ενός φορτίου επικινδύνων με την
κατάλληλη συσκευασία και ασφάλεια είναι εκατόν τριάντα (130) δραχμές και στην Ευρώπη είναι τετρακόσιες. Υπάρχει σαφές οικονομικό όφελος για τις εταιρείες να μην ακολουθήσουν αυτήν τη διαδικασία.
Η συγκεκριμένη εταιρεία το 1999 αποθήκευσε παράνομα στον Πειραιά τριακόσιους εβδομήντα εννέα τόνους τοξικών, χρωμικών, κυανιούχων και καυστικών ουσιών. Διώκεται από τον εισαγγελέα χωρίς άδεια. Από την Ελευσίνα στις 24 Ιανουαρίου διακίνησε παράνομα χωρίς να το ξέρει η λιμενική επιτροπή, χωρίς να το ξέρει το Λιμεναρχείο, επικίνδυνες ουσίες. Το ίδιο έγινε και στις 9 και 10 Ιανουαρίου. Επίσης από την Πάτρα ουδείς σήμερα είναι σε θέση να μας απαντήσει, κύριε Υπουργέ, αν έφυγαν φορτηγά

με το Super Fast.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
'Ενα λεπτό, κύριε Πρόεδρε.
Η διοίκηση της ΕΒΟ κρύβεται και δεν δίνει απάντηση σ' αυτό το θέμα. Το Υ.ΠΕ.ΧΩ.Δ.Ε. μέχρι σήμερα έχει δείξει μακαριότητα και αδιαφορία για το θέμα. Είναι λυπηρό και αν δεν πειστούμε από τη σημερινή δευτερολογία του κυρίου Υπουργού όπως και την ερχόμενη εβδομάδα από το Υπουργείο Εθνικής 'Αμυνας σε επίκαιρη ερώτηση θ' αναγκαστούμε, αν και Βουλευτές του Ελληνικού Κοινοβουλίου, να προσφύγουμε στην Ευρωπαϊκή 'Ενωση γιατί γίνεται κατάφωρη παράβαση της νομοθεσίας για την ασφαλή διακίνηση των ουσιών αυτών.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το
λόγο.
ΗΛΙΑΣ ΕΥΘΥΜΙΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Αμπατζόγλου, σας προκάλεσα και σας παρεκάλεσα να μου αναφέρετε σε ποιο σημείο το ελληνικό κράτος και ιδιαιτέρως το Υ.ΠΕ.ΧΩ.Δ.Ε., το οποίο εκπροσωπώ, παρανομεί εν προκειμένω ή ενέχεται σε παρανομίες και σε ποιο βαθμό καταστρατηγείται η εθνική και κοινοτική νομοθεσία. Απάντηση δεν έλαβα. Αντ'αυτού μου είπατε ότι ο εισαγγελέας ελέγχει τη συγκεκριμένη εταιρεία για κάποιες πράξεις, για κάποια διακίνηση φορτίων που ενδεχομένως -ενδεχομένως λέω, γιατί πρέπει να βγει το πόρισμα- δεν είχαν όλες, τις απαραίτητες άδειες ή εν πάση περιπτώσει δεν ικανοποιούσαν όλους τους όρους, που θέτει η παρούσα νομοθεσία.
Αυτό είναι σύνηθες, το να ελέγχεται δηλαδή μία εταιρεία -και μάλιστα θα έλεγα ότι θα έπρεπε να το χειροκροτείτε αντί να το καταγγέλλετε- στο βαθμό που πρόκειται μάλιστα για μια επιχείρηση ιδιαίτερα λεπτή, ιδιαίτερα επικίνδυνη και με ιδιαίτερες δυσκολίες. Περιμένω, λοιπόν, απάντηση σ' αυτά τα ερωτήματα, σε ποιο βαθμό δηλαδή η όλη αυτή διαδικασία παραβιάζει την εθνική ή την κοινοτική νομοθεσία. Και θα επιμείνω σ' αυτό.
Σε ό,τι αφορά στα τοξικά απόβλητα του στρατού: Είναι γεγονός και
υπάρχουν οι αντίστοιχοι νόμοι που χαρακτηρίζουν απόρρητες τις πληροφορίες
που σχετίζονται με την προέλευση, την ποσότητα και διάφορα άλλα χαρακτηριστικά αυτών των αποβλήτων, δεδομένου ότι σχετίζονται με τα οπλικά συστήματα και με τις εγκαταστάσεις που υπάγονται στην εθνική άμυνα.
Από εκεί και πέρα, όμως, τα ίδια τα απόβλητα προφανώς και δεν είναι απόρρητα. Υπάγονται στις ίδιες διαδικασίες, στις ίδιες διατάξεις και στην ίδια νομοθεσία που υπάγονται και τα υπόλοιπα βιομηχανικά υλικά και ακολουθούν ακριβώς τις ίδιες διαδρομές με αυτά, εξ ου και το παράδειγμα το οποίο αναφέρατε.

ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στη
ΣΥΜΠΛΗΡΩΜΑΤΙΚΗ ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Αποφάσεις Βουλής: Συνέχιση της συζήτησης επί των αναθεωρητέων

διατάξεων του Συντάγματος, σύμφωνα με τα άρθρα 110 του Συντάγματος και 119 του Κανονισμού της Βουλής (άρθρα 29, 51 και 54).
Συνεχίζουμε με τον κατάλογο ομιλητών. Πρώτος ομιλητής είναι ο Βουλευτής της Νέας Δημοκρατίας κ. Παναγιώτης Παναγιωτόπουλος. 
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, κύριοι συνάδελφοι,
κατ'αρχήν θέλω να κάνω μία γενική παρατήρηση επί της διαδικασίας. Επειδή η διαδικασία συζήτησης ενώπιον της Ολομέλειας της Βουλής των
Ελλήνων των υπό Αναθεώρηση διατάξεων του Συντάγματος παρουσιάζει ένα σύμπτωμα, το οποίο δικαιώνει το πνεύμα και το γράμμα του συνταγματικού νομοθέτη που προορίζει το Βουλευτή όχι για να είναι όργανο ή, αν θέλετε, βοηθός εκπλήρωσης των επιθυμίων ηγετικών ομάδων πολιτικών σχηματισμών, αλλά τον θέλει αυτεξούσιο, αυτενεργούντα, με νου και πνεύμα σε ενεργοποίηση και σε δημιουργική διαδικασία δρομολογημένο, απορώ γιατί η διαδικασία που ακολουθείτε οδηγεί τους συναδέλφους, χωρίς τη δική τους υπαιτιότητα και ευθύνη, εκτός του Κοινοβουλίου και έτσι τους στερεί τη δυνατότητα να συγκλίνουν εν τοις πράγμασι, κάτι που έγινε στην Επιτροπή Αναθεώρησης όπου δούλεψαν όλοι οι συνάδελφοι απ' όλες τις παρατάξεις για το καλύτερο δυνατό αποτέλεσμα.
Το αποτέλεσμα είναι, σήμερα που έχουμε το σχολείο των Θρακομακεδόνων πάνω από το κεφάλι μας, να δημιουργούμε μία εικόνα για να φύγουν οι μαθητές και οι μαθήτριες από την Αίθουσα του Κοινοβουλίου και να πουν, μα, αυτοί συζητούν και είναι άδεια η Αίθουσα;

Καλό, λοιπόν, είναι να ξέρουν ότι η Αίθουσα είναι άδεια, όχι γιατί οι Βουλευτές όλων των παρατάξεων και όλων των κομμάτων αδιαφορούν γι' αυτήν την κορυφαία διαδικασία. Οι Βουλευτές της Βουλής των Ελλήνων, δεξιοί, αριστεροί, κεντρώοι, ΠΑΣΟΚοι, ΚΚΕδες, Νεοδημοκράτες, απέδειξαν στην Επιτροπή Αναθεώρησης και αποδεικνύουν και στην Ολομέλεια ότι δεν είναι εγκάθετοι ούτε κομματικών μηχανισμών ούτε στρατιωτάκια ηγεσιών και μπορούν και συγκλίνουν με θάρρος και τόλμη εκεί που πιστεύουν ότι εξυπηρετείται το δημοκρατικό πολίτευμα και το συμφέρον του 'Ελληνα πολίτη και της Ελληνίδας.
Λυπάμαι γιατί η διαδικασία δεν δίδει τη δυνατότητα αυτό να καταγράφεται και ως εντύπωση. Διότι ως πρόθεση έχει καταγραφεί. 

Στο κάτω-κάτω εάν έδινε η Βουλή των Ελλήνων με την πολυνομία της...
ΠΡΟΕΔΡΕΥΩΝ (Κωνσταντίνος Γείτονας): Κύριε Παναγιωτόπουλε, δεν θέλω να σας διακόψω....
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Επιτρέψτε μου, κύριε Πρόεδρε. ΠΡΟΕΔΡΕΥΩΝ (Κωνσταντίνος Γείτονας):...αλλά δεν νομίζω ότι προσφέρετε
στη συζήτηση...
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Αν έδινε, κύριε Πρόεδρε, τρεις εβδομάδες παραπάνω στη διαδικασία αναθεώρησης, δεν θα χανόταν ο κόσμος.

ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Παναγιωτόπουλε. Χθες είχαμε ολόκληρη συζήτηση σε αυτήν την Αίθουσα και προήδρευε ο Πρόεδρος της Βουλής, που απάντησε.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Και με τον Πρόεδρο...

ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ πολύ. ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ:...αλλά θα πρέπει να ακούσετε και εμάς,
κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ξεκινώντας με αυτά τα σχόλια, ουσιαστικά δεν κάνετε τίποτε άλλο, παρά να συνεισφέρετε, να ρίχνετε νερό στο μύλο εκείνων, που θέλουν να παρουσιάζουν μία άλλη εικόνα για το

Κοινοβούλιο.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Εγώ λέω ακριβώς το αντίθετο, κύριε
Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Προχωρήστε τώρα στην τοποθέτησή σας.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Ακριβώς το αντίθετο. Αναφέρομαι στην ουσία, είναι άποψή μου και οφείλετε να τη σέβεστε και να την αφήνετε να διατυπώνετε στο Κοινοβούλιο.
ΠΡΟΕΔΡΕΥΩΝ (Κωνσταντίνος Γείτονας): Δεν αναφερθήκατε στην ουσία.
ΑΝΑΣΤΑΣΙΟΣ ΝΕΡΑΝΤΖΗΣ: Λογοκρισία έχουμε;
ΠΡΟΕΔΡΕΥΩΝ (Κωνσταντίνος Γείτονας): 'Οχι, δεν υπάρχει, κύριε
Νεράντζη, λογοκρισία.
ΑΝΑΣΤΑΣΙΟΣ ΝΕΡΑΝΤΖΗΣ: 'Εχει άποψη.
ΠΡΟΕΔΡΕΥΩΝ (Κωνσταντίνος Γείτονας): Δεν μπορεί, όμως, ο καθένας που έρχεται σήμερα εδώ να μιλήσει και δεν είναι παρόντες, συνάδελφοι του, να κάνει κριτική για τη στάση των συναδέλφων.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Ποιων συναδέλφων; Αυτό καταλάβατε; Κάνω κριτική για τη στάση του Προεδρείου, κύριε Γείτονα.

ΑΝΑΣΤΑΣΙΟΣ ΝΕΡΑΝΤΖΗΣ: Θα πω τα ίδια εντός ολίγου.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Λυπάμαι που δεν μπορείτε να παρακολουθήσετε.
ΠΡΟΕΔΡΕΥΩΝ (Κωνσταντίνος Γείτονας): Το Προεδρείο παρακολουθεί και εφαρμόζει τον κανονισμό όταν...

ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κάνω κριτική για τη διαδικασία που
ακολουθήθηκε και λέω ότι η διαδικασία αυτή υποβαθμίζει τον τρόπο με τον οποίο όλοι οι συνάδελφοι απ' όλες τις παρατάξεις συνεισφέρουμε σε αυτήν τη διαδικασία.
ΑΝΑΣΤΑΣΙΟΣ ΝΕΡΑΝΤΖΗΣ: Αυτό είναι γεγονός.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Αυτό είπα. Λυπάμαι που δεν έγινα
αντιληπτός.
ΠΡΟΕΔΡΕΥΩΝ (Κωνσταντίνος Γείτονας): Πώς δεν γίνατε αντιληπτός;
Γίνατε.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Λυπάμαι πολύ.
ΠΡΟΕΔΡΕΥΩΝ (Κωνσταντίνος Γείτονας): Το Προεδρείο εφαρμόζει τον
Κανονισμό, το Σύνταγμα και τις συμφωνίες του Σώματος.

ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Εγώ εξήρα τη συμβολή όλων των συναδέλφων απ' όλες τις παρατάξεις.
ΠΡΟΕΔΡΕΥΩΝ (Κωνσταντίνος Γείτονας): Ελάτε τώρα στο θέμα σας,
επιτέλους.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Επαναλαμβάνω ότι εξήρα τη συμβολή των συναδέλφων από όλες τις παρατάξεις. Λυπάμαι που η διαδικασία που επελέγη από το Προεδρείο με τη σύντμηση των χρονικών διαστημάτων συζήτησης, δεν επέτρεψε να φανεί η άοκνη προσπάθεια που καταβάλλουν όλοι οι συνάδελφοι όλων των κομμάτων. Αυτό είπα και να μη διαστρέφετε, αυτά που είπα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Να ανακαλέσετε τη λέξη "διαστρέφεται". 'Εχω δικαίωμα, όταν αναφέρεστε στο Προεδρείο να απαντήσω. 
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, με αυτά που είπατε
διαστρέψατε το περιεχόμενο των όσων είπα.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ να ανακαλέσετε!
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Δεν ανακαλώ. Και αναφέρομαι στα πρόχειρα Πρακτικά που ετηρήθησαν από τα οποία προκύπτει ότι ...
ΠΡΟΕΔΡΕΥΩΝ (Κωνσταντίνος Γείτονας): Ακούστε, κύριε Παναγιωτόπουλε!
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: ... αναφερόμενος στα όσα είπα, διαστρέψατε αυτά που είπα.
ΠΡΟΕΔΡΕΥΩΝ (Κωνσταντίνος Γείτονας): Ακούστε, κύριε Παναγιωτόπουλε. 
Εάν δεν ανακαλείτε, ο χαρακτηρισμός σας επιστρέφεται.

ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Εσείς να ακούσετε, κύριε Πρόεδρε. Διαστρέψατε αυτά που είπα και δεν έχετε το δικαίωμα να το κάνετε. Εκπροσωπώ εκλογικό σώμα σε αυτήν τη Βουλή, όπως εκπροσωπείτε και εσείς. Και σας παρακαλώ όταν αναφέρεστε στο πρόσωπό μου να μιλάτε σε καλύτερο
ύφος. 
ΠΡΟΕΔΡΕΥΩΝ (Κωνσταντίνος Γείτονας): Ακούστε, κύριε συνάδελφε ...

ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Εσείς να ακούσετε, κύριε Πρόεδρε! ΠΡΟΕΔΡΕΥΩΝ (Κωνσταντίνος Γείτονας): Είστε νέος Βουλευτής και θα
πρέπει να μάθετε ότι το Κοινοβούλιο έχει κανόνες.

ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, το ήθος το πολιτικό δεν αποκτάται μόνον εντός του Κοινοβουλίου, αποκτάται και με το μεροκάματο έξω από την Αίθουσα.
ΠΡΟΕΔΡΕΥΩΝ (Κωνσταντίνος Γείτονας): Αυτά έξω από την Αίθουσα...

ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Φρονιματισμούς και νουθεσίες όχι σε μένα, κύριε Πρόεδρε. Στις κλαδικές σας! 'Οχι σε μένα νουθεσίες.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ!
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: 'Οχι νουθεσίες, όχι παιδονόμοι στους
Βουλευτές.
Επί των τριών άρθρων, κύριοι συνάδελφοι. 
Θα ξεκινήσω από το άρθρο 54, διότι στο άρθρο 54 στην Επιτροπή Αναθεώρησης είχαμε την αλήστου μνήμης πρόνοια για μείζονες και ελάσσονες περιφέρειες. Και αποτελεί ένα ακόμη σύμπτωμα του υγιούς τρόπου με τον

οποίο όλοι οι συνάδελφοι Βουλευτές όλων των παρατάξεων αντιδρούν σε μεθοδεύσεις, που εκπορεύονται απ' ορισμένες ηγετικές ομάδες.
Η διάταξη αυτή παραλείφθηκε και δεν ήρθε στην Ολομέλεια. Αλλά το λέω για να γραφτεί στα Πρακτικά, κύριε Πρόεδρε και κύριοι συνάδελφοι, ότι θα αποτελεί οπισθοδρόμηση για το πολιτικό σύστημα και για τον κοινοβουλευτικό και πολιτικό πολιτισμό εάν διάταξη με την οποία θεσπίζεται θεσμός Βουλευτών, λίστας, δηλαδή Βουλευτών δοκιμαστικού σωλήνα και Βουλευτών, που θα κληθούν να φέρουν στην πλάτη τους την αποστολή της έκφρασης του εκλογικού σώματος μέσω του παραδοσιακού θεσμού του σταυρού, εάν έρθει τέτοια διάταξη και πάλι μέσω εκλογικού νόμου στη Βουλή των Ελλήνων.
Τελειώνω, κύριε Πρόεδρε, παρά τις παρεμβάσεις.

ΠΡΟΕΔΡΕΥΩΝ (Κωνσταντίνος Γείτονας): Επειδή εγώ σας διέκοψα, θα έχετε ακόμη δύο λεπτά.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Ολοκληρώνω, κύριε Πρόεδρε. Σας ευχαριστώ και το εκτιμώ.
Θα πω, κύριε Πρόεδρε, ότι εγώ προσωπικά θα εκφράσω την αντίθεσή μου και με την πρόνοια του άρθρου 54, που, ενώ θεσπίζει ένα θαυμάσιο πλέγμα, ένα εξαιρετικό πλέγμα λέγοντας ότι δεν μπορεί ο εκλογικός νόμος να είναι αντικείμενο μαγειρείου, της συγκυρίας και των συμφερόντων του ενός πολιτικού σχηματισμού και του άλλου και λέει ότι θα ισχύει ο εκλογικός νόμος από τη μεθεπόμενη εκλογική διαδικασία, αφήνει ένα παράθυρο με τα

2/3 των Βουλευτών.
Εγώ διαφωνώ και με τη θέση του εισηγητή του κόμματός μου, κύριε
Πρόεδρε. Καθαρές δουλειές. Και θα το πω εδώ και θα αναλάβει ο καθένας τις ευθύνες του. Γιατί εγώ που προέρχομαι από τα σπλάχνα αυτού που ονομάζω -και είμαι υπερήφανος- και λέγεται δεξιά παράταξη, δεν δέχομαι ότι ο συνταγματικός νομοθέτης θα λάβει πρόνοια, ώστε η ψήφος του αριστερού συμπολίτη μας να έχει λιγότερη βαρύτητα και να αισθάνεται ο αριστερός συμπολίτης μας που ψηφίζει Συνασπισμό ή Κ.Κ.Ε. ότι μπορούν οι δύο μεγάλοι πολιτικοί σχηματισμοί εξουσίας να τον κλείσουν απέξω, να του πουν δηλαδή ότι ναι μεν ο εκλογικός νόμος θα ισχύει από τη μεθεπόμενη εκλογική αναμέτρηση, αλλά εάν το αποφασίσουν οι δύο δυνατοί, κάτσε εσύ ψηφοφόρε του Κ.Κ.Ε. και του Συνασπισμού στην άκρη, διότι το Σύνταγμά μας είναι Σύνταγμα των πλειοψηφιών, είναι Σύνταγμα των ισχυρών κομμάτων, δεν είναι Σύνταγμα των μικρών κομμάτων.
Αυτή είναι η ποιότητα της δημοκρατίας -και το λέω να ακουστεί και στο κόμμα μου, κύριε Πρόεδρε- την οποία επαγγελλόμεθα; 'Οτι η ψήφος του αριστερού είναι ελάσσονος σημασίας, είναι ελλιποβαρής ως προς την ψήφο του οπαδού του ΠΑ.ΣΟ.Κ. ή της Νέας Δημοκρατίας; Το λέω εγώ με υπερηφάνεια, που προέρχομαι από τα σπλάχνα της δεξιάς παράταξης.
Ασφαλώς είναι πολύ σημαντική η επιστολική ψήφος. Είμαστε ένας
ελληνισμός, που έχει διεσπαρμένα μέλη. 'Εχουμε ομογενειακό ελληνισμό και η επιστολική ψήφος αποτελεί στοιχείο πάρα πολύ θετικό. Λυπάμαι που δεν μπορώ να αναφερθώ διεξοδικά στο άρθρο 29. Αλλά πάλι, κύριε Πρόεδρε, θα εκφράσω μία αιρετική άποψη και θα κλείσω με αυτή.
Σε αυτήν την Αίθουσα επιχειρούμε να απαντήσουμε στην καχυποψία με την οποία περιβάλλεται αδίκως ο πολιτικός κόσμος λέγοντας ότι θα μεταθέσουμε το βάρος όλων των επιλογών σε ανεξάρτητες διοικητικές αρχές, σε σώματα δικαστών ή στα ελεγκτικά συνέδρια. Δηλαδή θα δεχθούμε ως τεκμήριο ότι ο Βουλευτής είναι ύποπτος οποιασδήποτε πράξεως, ενώ ο δικαστής δεν είναι; 
Διαφωνώντας και πάλι με την εισήγηση του κόμματός μου, γιατί εδώ
βρίσκομαι να λειτουργήσω κατά συνείδηση, εγώ ναι μεν συμφωνώ με αυτό που

προτείνει η Νέα Δημοκρατία ότι θα πρέπει το Ελεγκτικό Συνέδριο να κάνει τον έλεγχο, αλλά πρέπει να υπάρχει ένα δευτεροβάθμιο όργανο, το οποίο να ελέγχεται από τη Βουλή των Ελλήνων. Αλίμονο εάν δεχθούμε ότι η είσοδος σε αυτήν τη Βουλή αποτελεί τεκμήριο νεφοσκεπούς ορίζοντα στο επίπεδο της ηθικής. Αλίμονο εάν δεχθούμε ότι ο οιοσδήποτε Βουλευτής έχει τεκμήριο ενοχής σε σχέση με τον οποιοδήποτε δικαστή. Εγώ δεν το δέχομαι. Και πιστεύω ότι η συντριπτική πλειοψηφία του πολιτικού κόσμου είναι και τίμια και διαφανής ως προς τη λειτουργία της και ως προς τα πιστεύω της. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Θέλω να ομολογήσω ότι, ενώ είστε καλός Βουλευτής, καλός σκοπευτής δεν αποδειχθήκατε. Διότι από τα λεγόμενά σας φάνηκε προς τα πού θέλατε να πυροβολήσετε και το είπατε
επανειλημμένα. Αλλά εξοστρακίστηκαν οι σφαίρες στο Προεδρείο και γι' αυτό υπήρξε αντίδραση του Προεδρείου.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κατά συνείδηση θέλει ο νομοθέτης. ΠΡΟΕΔΡΕΥΩΝ (Κωνσταντίνος Γείτονας): Ο κ. Τσίπρας έχει το λόγο. ΒΑΣΙΛΗΣ ΤΣΙΠΡΑΣ: Κύριε Πρόεδρε, κύριοι συνάδελφοι, τα άρθρα που
αποτελούν αντικείμενο της σημερινής συζητήσεως και το άρθρο 29 και τα άρθρο 51 και 54, είναι από τα θεμελιώδη. Ιδίως όμως το άρθρο 29 είναι από τα θεμελιώδη, γιατί καθορίζει αρχές οι οποίες διαμορφώνουν το
Κοινοβούλιο, ρυθμίζει αρχές οι οποίες συμπορεύονται προς το ανόθευτο της λαϊκής βουλήσεως.
Είναι πράγματι το ανώτατο όργανο η λαϊκή θέληση εφόσον όμως είναι αβίαστη και ανόθευτη. 'Οταν όμως καθοριστικός ρόλος αυτού του λαϊκού φρονήματος είναι το χρήμα που μπορεί να διατεθεί από υποψήφιους
Βουλευτές, είναι η προβολή που μπορεί να τους γίνει από τα διάφορα Μέσα Μαζικής Ενημέρωσης, τότε η βούληση αυτή δεν είναι ανόθευτη, τότε η βούληση αυτή δεν είναι αβίαστη, τότε δεν είναι καθαρή και ασφαλώς είναι προϊόν απατηλής συναγωγής συμπερασμάτων από τη δυνατότητα προβολής του οιουδήποτε υποψήφιου Βουλευτή.
Δεν αποτελεί κοινό τόπο, κύριοι συνάδελφοι και αποτελεί δίδαγμα

κοινής πείρας ότι τεράστιοι χώροι μέσα στο κέντρο των Αθηνών, ολόκληροι δρόμοι, λεωφόροι, εθνικοί δρόμοι, καταλαμβάνονται από προεκλογικό υλικό. Τεράστια κέντρα εκατομμυρίων δαπανών ενοικιάζονται από πλευράς Βουλευτών. Αυτά αποτελούν πασίδηλο γεγονός, το γνωρίζουν όλοι οι άνθρωποι και
συνεπώς δεν είναι δυνατό να συζητούμε αν γίνεται κατάθεση οικονομική στις προεκλογικες περιόδους ή όχι.
Είναι πράγματι μέγα το θέμα, αλλά και δυσεπίλυτο. Το ερώτημα όμως

είναι το εξής: Είναι αρκετοί οι νόμοι, είναι αρκετό το Σύνταγμα με το γενικό και αόριστο καθορισμό του περιορισμού των δαπανών ή του ελέγχου αυτών; Πώς θα διαπιστωθεί; Δεν είναι θέμα ελλιπούς νομικής προστασίας. 'Οπως δεν είναι θέμα ελλιπούς νομικής προστασίας η καταπολέμηση της τρομοκρατίας.
Υπάρχουν έστω και αυτοί οι νόμοι. 'Εχει συλληφθεί, όμως, κανένας τρομοκράτης και δεν δικάστηκε ελλείψει νομικής προστασίας; Συνελλήφθη κανένας εμπρηστής δασών και δεν δικάστηκε ελλείψει νομικής προστασίας; Νομίζω όχι.
Φοβούμαι ότι και το άρθρο το οποίο συζητούμε θα βρεθεί σ' αυτό το κενό. Μπορεί η νομική προστασία να είναι επαρκής, αλλά θα μπορούσε να είναι επαρκέστερη με την αποκάλυψη εκείνων που κάνουν τις υπερβάσεις. Γι' αυτό νομίζω ότι το όργανο, το οποιοδήποτε όργανο, δεν θα πρέπει να είναι μόνο αυτό αρμόδιο και μόνο αυτεπάγγελτα να ενεργεί τον κατασταλτικό έλεγχο των δαπανών. Θα πρέπει να παρέχεται η δυνατότητα καταγγελίας και από μέρους των ιδιωτών. Αυτά ως προς την πρώτη παράγραφο του άρθρου αυτού.

Διαβάζω, όμως, και μια δεύτερη παράγραφο που υπήρχε και προηγουμένως. "Απαγορεύεται απολύτως στους δικαστές, στους δικαστικούς λειτουργούς και
σε εκείνους που υπηρετούν στις 'Ενοπλες Δυνάμεις και στα Σώματα Ασφαλείας οποιαδήποτε πολιτική εκδήλωση. Απαγορεύεται απολύτως οποιαδήποτε μορφής εκδήλωση υπέρ πολιτικού κόμματος κατά την άσκηση των καθηκόντων των δημοσίων υπαλλήλων".
Το πρώτο ερώτημα είναι: Ποια είναι η άσκηση των καθηκόντων τους;

Το δεύτερο ερώτημα είναι: Η ίδια η πολιτεία δεν έχει επιτρέψει το
συνδικαλισμό; Τα νομαρχιακά συμβούλια, τα δημαρχιακά συμβούλια, η Tοπική Aυτοδιοίκηση στο σύνολό της αποτελείται από στελέχη της διοικήσεως, από

δημοσίους υπαλλήλους. Αυτοί οι άνθρωποι οι οποίοι προεκλογικά γίνονται οι κομματάρχες του υποψηφίου τον οποίον συμπαθούν, δεν είναι παρέκκλιση από τη συνταγματική αυτή διάταξη;
Από τη μια πλευρά νομιμοποιεί το καθεστώς αυτό η ίδια η πολιτεία και από την άλλη έρχεται και θέτει αυτήν τη συνταγματική διάταξη, η οποία υπήρχε και μάλιστα με ευρύτερη διατύπωση και στο προηγούμενο άρθρο. Πιστεύω ότι δεν προσφέρεται τίποτε με τη διάταξη αυτή. Αποτελεί κενό τόπο.
'Ερχομαι τώρα στην επόμενη διάταξη, η οποία αφορά στο νόμιμο εκλογικό καθορισμό του πληθυσμού. Πράγματι είναι γεγονός ότι η περιφέρεια έχει απογυμνωθεί. Μικροί νομοί, φτωχοί νομοί, όπως αυτός της Ευρυτανίας που εγώ εκπροσωπώ, έχουν απογυμνωθεί από ανθρώπους. Απομένει στους μετανάστες η ελπίδα του νόστου, η ελπίδα της δυνατότητας να επανέλθουν κάποτε στην πατρίδα τους. Αυτό το εκδηλώνουν με τη διατήρηση των εκλογικών τους δικαιωμάτων στον τόπο που γεννήθηκαν, στον τόπο που μεγάλωσαν, στον τόπο τον οποίο αγάπησαν.
Νομίζω ότι είναι πράγματι ορθή η διάταξη αυτή, που αφορά στον καθορισμό του νόμιμου πληθυσμού απο την εγγραφή τους στα δημοτολόγια, γιατί έτσι δεν αποστερούνται της ελπίδος, δεν αποστερούνται του δικαιώματος να λέγονται άνθρωποι που κατάγονται απο τον Α' ή Β' τόπο και ασκούν εκεί τα δικαιώματά τους.
Θα πω και δυο λόγια για την επιστολική ψήφο, η οποία αποτελεί πράγματι πρόοδο. Λέχθηκε απ' όλους εδώ μέσα και υμνήθηκε ότι αποτελεί πρόοδο και πολιτισμό.
Διερωτώμαι, όμως, κύριοι δικαστές...

(Θόρυβος)
Με συγχωρείτε, ήθελα να πω, κύριοι συνάδελφοι, αλλά παρασύρθηκα από
συνήθεια τριάντα περίπου ετών.
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Το επάγγελμα μετράει. Τα ένσημα μετράνε. ΑΝΑΣΤΑΣΙΟΣ ΝΕΡΑΝΤΖΗΣ: Κύριε Πρόεδρε, γίνατε και δικαστής τώρα. ΒΑΣΙΛΗΣ ΤΣΙΠΡΑΣ: Ανώτατος δικαστής πάντως.
ΠΡΟΕΔΡΕΥΩΝ (Κωνσταντίνος Γείτονας): Δεν αισθάνθηκα ποτέ έτσι.

'Ολοι κάνουμε λάθη, κύριε συνάδελφε. Μη στεναχωριέστε επειδή.....
Συνεχίστε, κύριε Τσίπρα.
ΒΑΣΙΛΗΣ ΤΣΙΠΡΑΣ: Το ερώτημα και η απορία που μου δημιουργείται είναι η εξής: Ποιος είναι αυτός, που θα ψηφίζει με επιστολική ψήφο; Ποιος θα είναι αυτός ο οποίος θα γράψει την επιστολή της αγράμματης γηραιάς η

οποία προ πολλών ετών έφυγε από την Ελλάδα και δεν γνωρίζει την ελληνική; Ποιος είναι αυτός που θα της καθορίσει το περιεχόμενο της ψήφου; Είνα αυτό σύμφωνο με την αμεσότητα της ψηφοφορίας; Είναι σύμφωνο με την ελευθερία εκδηλώσεως του φρονήματος του κάθε ανθρώπου;
Νομίζω ότι σε αυτό το σημείο δεν αναποκρίνεται προς την ίδια την διάταξη, η οποία προϋποθέτει καθολικότητα της ψήφου, το αβίαστο της ψήφου, το ανόθευτο της ψήφου, ώστε η λαϊκή βούληση που προέρχεται από αυτή να είναι αυτή την οποία το Σύνταγμα καθορίζει. 
Πιστεύω ότι θα έπρεπε να υπάρχουν ειδικές ρυθμίσεις. Θα μπορούσαν να εμφανίζονται ενώπιον προξενικών αρχών ή να βρεθεί οποιαδήποτε άλλη λύση εκτός της επιστολικής ψήφου, η οποία πιστεύω ότι δεν ανταποκρίνεται στην καθολικότητα, στην αμεσότητα και στο αβίαστο της λαϊκής βούλησης. 
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Κωνσταντίνος Γείτονας): Ο Αντιπρόεδρος κ. Σγουρίδης έχει το λόγο.
Πάντως με φαντάστηκε με τήβεννο, που δεν τη φορώ.
ΠΑΝΑΓΙΩΤΗΣ ΣΓΟΥΡΙΔΗΣ (B' Αντιπρόεδρος της Βουλής): Καλά, σήμερα φορέσατε αλεξίσφαιρο γιλέκο, φορέσατε και τήβεννο. Εγώ πάντως τίποτα απ' όλα αυτά δεν θα σας προσάψω, κύριε Πρόεδρε. 
Θα ξεκινήσω από το άρθρο 21. Είναι γεγονός ότι δεν είναι εύκολο να ελεγχθούν οι χρηματοδοτικοί πόροι των κομμάτων. Είναι πολύ λογικό, αφού δεν μπορούμε να ελέγξουμε τις πηγές, να ελέγξουμε το αποτέλεσμα, δηλαδή τον τρόπο με τον οποίο ξοδεύονται αυτά τα χρήματα. Θα μπορούσε να πει κάποιος, καλά δεν υπάρχουν και τρόποι απόκρυψης των εξόδων των κομμάτων; Υπάρχουν. Υπάρχουν τρόποι καμουφλαρίσματος για το πώς ξοδεύονται τα χρήματα των κομμάτων. Επειδή όμως υπάρχουν και τέτοιοι τρόποι, δεν θα πρέπει να επιχειρήσουμε εμείς, ως πολιτικός κόσμος τώρα που μιλάμε για το Σύνταγμα, να κάνουμε μία τομή; Είναι δυνατό να μείνουμε σε απραξία,

επειδή υπάρχει τρόπος απόκρυψης του τρόπου με τον οποίο ξοδεύονται τα χρήματα των κομμάτων; Και αυτό γίνεται σε μια εποχή, που εμείς οι ίδιοι οι πολιτικοί, όχι με τις πράξεις μας, αλλά μέσα από κομματικές ή εσωκομματικές σκοπιμότητες, δημιουργήσαμε ένα κλίμα ότι υπάρχει αδιαφάνεια, διαφθορά και διαπλοκή του πολιτικού κόσμου με την οικονομία. 
Δεν είναι δυνατόν σ' αυτήn τη συνταγματική μεταρρύθμιση να μην
προβλέψουμε για τα έσοδα των κομμάτων, για τα προεκλογικά τους έξοδα και για ορισμένες μορφές προβολής των κομμάτων. Η γυναίκα του Καίσαρος δεν πρέπει μόνο να είναι τίμια, αλλά να φαίνεται και τίμια. Αυτό το πραγματοποιούμε με την αναθεώρηση του άρθρου 29, που νομίζω ότι κινείται προς τη σωστή κατεύθυνση. Σοφά δεν αναφέρεται ρητά στον τηλεοπτικό χρόνο αυτό το άρθρο. Και λέω σοφά, διότι θα αγκυλωνόμασταν μόνο σε μία μορφή προβολής, ενώ με νόμο μπορούμε να προβλέψουμε και άλλες μορφές προβολής, όπως είναι η έντυπη μορφή προβολής σε εκλογές με αφίσες και παράλληλα και με μία νεωτεριστική μορφή προβολής, που είναι το διαδίκτυο. Ξέρουμε πάρα πολύ καλά ότι σήμερα οι ιδέες και η προβολή κινούνται μέσα από το διαδίκτυο.
Θεωρώ ότι είναι πάρα πολύ σωστή η προσθήκη που έγινε σ' αυτό το άρθρο, να υπάρχει μια επιτροπή ελέγχου των εξόδων των προεκλογικών δαπανών. Και μάλιστα αυτή η επιτροπή εκτός από δικαστές να έχει ως πρόεδρο τον Πρόεδρο της Βουλής. Τουλάχιστον θα καλύψει το πολιτικό σκέλος αυτής της παρέμβασης. 
Θα σας εκμυστηριευτώ, κύριοι συνάδελφοι, ότι εγώ προσωπικά ενοχλούμαι με την αμφισβήτηση, που εμείς οι ίδιοι προκαλούμε για τη δική μας εντιμότητα, για τη δική μας ικανότητα να μπορέσουμε μόνοι μας να θωρακιστούμε. Αυτή η αμφισβήτηση που εμείς οι ίδιοι προκαλούμε, πραγματικά με εξοργίζει. Προσωπικά ενοχλούμαι από τη θεοποίηση των δικαστών. Εξοργίζομαι με το αλάθητο των δικαστών, με την εκχώρηση πολιτικών αρμοδιοτήτων προς τη δικαιοσύνη και από την εγκαθίδρυση ενός κράτους δικαστών. Εμείς οι ίδιοι το φτιάχνουμε αυτό, ενώ μπορούμε κάλλιστα να βάλουμε τέτοιες πολιτικές διεργασίες μέσα από τις οποίες μπορούμε να θωρακίσουμε τον πολιτικό κόσμο όχι μόνο σήμερα, αλλά και στο μέλλον.
Η πρόταση της Νέας Δημοκρατίας να γίνεται ο έλεγχος από το Ελεγκτικό Συνέδριο είναι άστοχη. Θα ήταν δυνατόν στα εξειδικευμένα πρόσωπα που θα περιληφθούν στην επιτροπή, όπως προτείνεται από την πλειοψηφία, να περιληφθούν και κάποια μέλη του Ελεγκτικού Συνεδρίου.
Με το άρθρο 51 ικανοποιούμε ένα πάγιο αίτημα των ομογενών,
των απόδημων, των μεταναστών Ελλήνων, του Συμβουλίου Απόδημου Ελληνισμού, της Ελλάδας εκτός συνόρων. 
'Ομως, κύριοι συνάδελφοι, όταν μιλάγαμε για την επιστολική ψήφο, όλοι είχαμε στο μυαλό μας τους μετανάστες που βρίσκονται στην κεντρική
Ευρώπη, στη Γερμανία, την Ολλανδία, το Βέλγιο. Περίπου σ'αυτούς κινούμασταν. Σήμερα όμως με την επιστολική ψήφο ανοίγουμε και κάποιες 
άλλες διόδους προς τον ελληνισμό της Βόρειας Αμερικής και τον Καναδά. Ακόμα στην Αυστραλία, στις δημοκρατίες της πρώην Σιοβετικής 'Ενωσης και

εκεί υπάρχουν κάποιες δυσκολίες αυτοί οι άνθρωποι να έχουν μια επαφή με τη σύγχρονη πολιτική πραγματικότητα της χώρας μας. Υπάρχει περίπτωση να ανεβαίνουν και να κατεβαίνουν κυβερνήσεις παρά τη θέληση του λαού, που ζει και εργάζεται στην μητροπολιτική Ελλάδα αν δεν προσέξουμε πολύ. 
Πάντως, δεν είμαι αντίθετος με την τροποποίηση του άρθρου αυτού. 
Είμαι υπέρ της επιστολικής ψήφου, αλλά επειδή ανοίγουμε τους ασκούς του
Αιόλου, θεωρώ πολύ σωστή την προσθήκη που κάνει η πλειοψηφία ότι θα

πρέπει αυτός ο νόμος που θα ορίζει την επιστολική ψήφο να είναι με την πλειοψηφία των 2/3, δηλαδή των διακοσίων Βουλευτών, οπότε να εκφράζει την πλειοψηφία του πολιτικού κόσμου για να μη γίνουν λάθη.
'Ερχομαι στο άρθρο 54. Το άρθρο αυτό αποκαθιστά το δημοκρατικό πολίτευμα, γιατί βάζει τέρμα στις πονηριές και τους αιφνιδιασμούς, μια και ο εκλογικός νόμος που θα ψηφίζεται θα εφαρμόζεται στη μεθεπόμενη Βουλή. Αυτό δίνει τουλάχιστον μια αξιοπρέπεια στον πολιτικό κόσμο. Παράλληλα αφήνεται και το παράθυρο και θεωρώ ότι είναι σωστό για λάθη που στην πράξη έχουν αποδειχθεί, για λάθη που ο υπάρχων εκλογικός νόμος φαίνεται ότι έχει. 'Ετσι θα μπορεί η Βουλή εφόσον έχει πλειοψηφία των 2/3, αυτά τα λάθη να τα θεραπεύει. 'Αρα και προς αυτήν την κατεύθυνση η
πρόταση της πλειοψηφίας κινείται προς τη σωστή κατεύθυνση.
Κλείνοντας θέλω να σημειώσω το εξής παράδοξο: Ενώ όλοι μας θέλουμε να ενισχύσουμε την περιφερειακή Ελλάδα, θέλουμε να αναπτυχθεί στο ζήτημα του νόμιμου πληθυσμού δεν δίνουμε μια σαφή εξήγηση μέσα στη συνταγματική διάταξη. 
Ο εισηγητής της Πλειοψηφίας λέγοντας και εξηγώντας, οπότε μπορεί να αποτελέσει νομιμοποιητικό υλικό, εφόσον είναι από τα Πρακτικά της Βουλής, τι σημαίνει νόμιμος πληθυσμός, δίνεται μια ικανοποιητική απάντηση. Θα μπορούσαμε βέβαια να ξεκαθαρίσουμε τι εννοούμε νόμιμο πληθυσμό. Βέβαια υπάρχει και το άλλο παράδοξο, γιατί ξέρουμε ότι και το Κ.Κ.Ε. και ο Συνασπισμός υπερασπίζονται την περιφερειακή Ελλάδα. 'Ομως όταν
βρίσκοντε μπροστά στο δικό τους πολιτικό συμφέρον, επειδή η δύναμή τους βρίσκεται στα αστικά κέντρα αφήνουμε το άρθρο αυτό στο απυρόβλητο και δεν θέλουμε να προχωρήσουμε, γιατί ξέρουμε ότι η διαφορετική ερμηνεία του νόμιμου πληθυσμού αφαιρεί δύναμη από τη δική τους δηλαδή που υπάρχει σήμερα στα μικρά κόμματα όπως το Κ.Κ.Ε. και ο Συνασπισμός.
Αυτά ήθελα να προσθέσω συμβάλλοντας και εγώ στην αναθεώρηση.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων 'Εργων, Γεωργίας, Εμπορικής Ναυτιλίας και Μεταφορών και Επικοινωνιών, κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κένυα για οικονομική και τεχνική συνεργασία".
Παραπέμπεται στην αρμόδια Διαρκή Επιτροπή.
Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών "Σύσταση και λειτουργία Συμβουλίου Αστικών Συγκοινωνιών Θεσσαλονίκης, όροι οικονομικής συμφωνίας μεταξύ ελληνικού δημοσίου και Οργανισμού Αστικών Συγκοινωνιών Θεσσαλονίκης και άλλες διατάξεις".
Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Πολιτισμού: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Οργανώσεως για την Απελευθέρωση της Παλαιστίνης για Επιστημονική, Εκπαιδευτική και Πολιτιστική Συνεργασία".
Ο κ. Νεράντζης έχει το λόγο.
ΑΝΑΣΤΑΣΙΟΣ ΝΕΡΑΝΤΖΗΣ: Κύριε Πρόεδρε, τα περισσότερα συντάγματα
εμπεριέχουν διατάξεις "αυτοχειριάσεώς τους", δηλαδή διατάξεις αναθεωρήσεώς τους. Η διάταξη αυτή είναι και σοφή και σωστή και δίκαιη, γιατί τίποτε το ανθρώπινο δεν είναι τέλειο, τίποτε το ανθρώπινο δεν είναι τελειωτικό και οι συνθήκες οι κοινωνικοπολιτικές διαρκώς μεταβάλλονται. 
ΠΡΟΕΔΡΕΥΩΝ (Κωνσταντίνος Γείτονας): Και το κύτταρο έχει τέτοιο
μηχανισμό, τον μηχανισμό "απόπτωσης".
ΑΝΑΣΤΑΣΙΟΣ ΝΕΡΑΝΤΖΗΣ: Συμφωνώ μαζί σας! 
'Ετσι, λοιπόν, η ιδέα της αναθεωρήσεως, η οποία είχε ωριμάσει και στην οποία πρωτοπορία είχε, με ένα εξαρχής ολοκληρωμένο σχέδιο, η Νέα Δημοκρατία, δεν μπορούσε παρά να τύχει ευμενούς υποδοχής. Γρήγορα όμως διαπιστώθηκε ότι ισχύει κι εδώ το "ώδινεν όρος και έτεκεν μυν". Το βουνό της αναθεωρήσεως γέννησε όμως δύο ποντικούς. Ο ένας ποντικός είναι το αβαθές, το άτολμο, το ρηχό δηλαδή και συχνά πολυτελές της αναθεωρήσεως αυτής. Αντί ο συνταγματικός νομοθέτης να σύρει το κοινωνικοπολιτικό γίγνεσθαι, ρυμουλκήθηκε από αυτό σε αβαθή τενάγη.
Ο δεύτερος ποντικός που γεννήθηκε από αυτήν την ιστορία είναι το απαράσκευο της αναθεώρησης και η πανουργία της. Βλέπουμε διαρκώς θολές 
διατυπώσεις, βλέπουμε έλλειψη αποκρυσταλλωμένων θέσεων και υπαναχωρήσεις. Και αυτά δεν προδίδουν ευκαμψία και ευλυγισία. Μακάρι να επρόκειτο περί αυτού. Προδίδουν και αποδεικνύουν έλλειψη προπαρασκευής.
Δύο μικρά παραδείγματα:
Χωρίς την αναγκαία νοητική αλλά κυρίως νομική προδικασία, έρχεται

στην ολομέλεια τροπολογία για την απαγόρευση της ασκήσεως ιδιωτικού επαγγέλματος από τους Βουλευτές.
Δεύτερον, ενώ άλλα είχαμε αποφασίσει στην αναθεωρητική επιτροπή, το ποσοστό από 2,5% στη διαφάνεια, πήγε στα 5% και εισήχθη ένα πολύ θολό κριτήριο, το οποίο ο εισηγητής της Πλειοψηφίας ονόμασε ποιοτικό. Εγώ προσωπικά δεν το αντιλαμβάνομαι καθόλου. 
Δηλαδή, η πλειοψηφία παρέκαμψε μία σοβαρή δραστική ευκαιρία, για να

φτιάξουμε ένα Σύνταγμα ακόμη πιο προοδευτικό, ένα Σύνταγμα που να ανταποκρίνεται στις ανάγκες του μέλλοντος, αφού θα δεσμεύει, για δέκα ακόμη περίπου χρόνια, τους μελλοντικούς ανθρώπους που θα ζήσουν εδώ.
Δεν σας κρύβω, κύριε Πρόεδρε, ότι είμαι βαθιά απογοητευμένος από τη
μέθοδο, με την οποία γίνεται η προσέγγιση της ρυθμιστέας ύλης από το Σύνταγμα, αλλά και από τον τρόπο με τον οποίο διεξάγεται η συζήτηση. 

Αυτή η συζήτηση -και δεν είναι προς ψόγο μόνο του Προέδρου ή του
Προεδρείου, είναι γενικές διαπιστώσεις και πολλών άλλων, δεν είμαι δε ούτε ο μόνος απογοητευμένος ούτε ο περισσότερο απογοητευμένος- θυμίζει
συζήτηση περί κωδίκων. 
Ο κ. Παπαθεμελής, που είναι εδώ και τον βλέπω μπροστά μου, ο κ. Κακλαμάνης, που είναι ο Πρόεδρος της Βουλής και εγώ -δεν ξέρω αν είναι κανείς άλλος εδώ- υπήρξαμε Βουλευτές και στη Συντακτική Επιτροπή του

1974. Εκεί γνωρίζουμε πολύ καλά πώς λειτούργησε αυτή η επιτροπή. 
Δεν είναι δυνατόν, σε μία ενότητα άρθρων πολύ σημαντικών, ο χρόνος
ομιλίας να είναι επτά λεπτά.
Δεν είναι δυνατόν να εκλιπαρούμε -όχι εσάς, είστε απλόχερος, κύριε
Πρόεδρε, αλλά άλλους συναδέλφους σας- να έχουμε δύο ή τρία λεπτά υπέρβαση, θαρρείς και ο Κανονισμός εντοπίζεται μόνο στην τήρηση του ωραρίου και όχι στην εξυπηρέτηση και υπηρέτηση των αναγκών της συζητήσεως για τη συνταγματική αναθεώρηση.
ΠΡΟΕΔΡΕΥΩΝ (Κωνσταντίνος Γείτονας): Η κλεψύδρα είναι μέσον για να
φθάσουμε εκεί που λέτε ότι θέλουμε!
ΑΝΑΣΤΑΣΙΟΣ ΝΕΡΑΝΤΖΗΣ: Ναι, κύριε Πρόεδρε.
Δεν είναι δυνατόν η Κυβέρνηση να εκπροσωπείται χθες το βράδυ στις
22.30', σε μία τόσο σημαντική συζήτηση, από έναν εξωκοινοβουλευτικό Υπουργό, που δεν ξέρω αν είναι και νομικός ο άνθρωπος, δεν έχω τίποτα μαζί του. Το ίδιο συνέβη μέχρι πρότινος και σήμερα πριν έλθει ο κ. Παπαϊωάννου. 
'Ολα αυτά τι δείχνουν; Δείχνουν ότι ενώ πράγματι επαινούμε την
αναθεώρηση, θέλουμε να αναβαθμίσουμε τη συζήτηση και να την ενισχύσουμε, στην ουσία, με τον τρόπο με τον οποίο διεξάγεται αυτή η συζήτηση, επιτυγχάνουμε το ακριβώς αντίθετο αποτέλεσμα. 'Ετσι, λοιπόν, με όλες αυτές τις μεθοδεύσεις αφυδατώνεται και η συζήτηση και ουσιαστικά το θέμα υφίσταται μειώσεις. Αυτό το θέμα το οποίο αναφέραμε προηγουμένως για τις διαπλοκές και όλα αυτά τα πράγματα, δημιουργεί την εικόνα ότι, αντί να εξοστρακίζεται η διαπλοκή, πλησιάζουμε πια προς ένα πρότυπο "ιδιωτική κυβέρνησης και δημόσιου χρήματος", για να επικαλεστώ τον ομώνυμο τίτλο ενός βιβλίου.
'Ετσι, λοιπόν, κύριε Πρόεδρε, θα ήθελα να παρατηρήσω ότι τα πάντα
εξαρτώνται από το τι κοινωνικοπολιτικό οικοδόμημα θέλουμε να ανεγείρουμε και σεις είστε και μηχανικός. Από κει εξαρτώνται τα πάντα. Θέλουμε να εξοστρακίσουμε δια του Συντάγματος τη διαπλοκή; Θέλουμε να μεγεθύνουμε
τη διαφάνεια; Θέλουμε να βαθύνουμε τα κοινωνικά δικαιώματα; Θέλουμε να χαράξουμε καινούριους δρόμους στην υγεία, την παιδεία, την περίθαλψη, το περιβάλλον; Τότε θα πρέπει να είμαστε ιδιαίτερα προσεκτικοί και να έχουμε τη χρονική άνεση για να μπορούμε να συζητήσουμε αυτά τα θέματα.

Εκείνο που με κάνει να απορώ είναι γιατί βιάζεστε, κύριοι της
Πλειοψηφίας. Το πλοίο της γραμμής το χάσατε, απ' ό,τι φαίνεται τα Κύθηρα ποτέ δεν θα τα ξαναβρείτε. Ποιος ο λόγος, αντί για μια δωδεκάωρη συνεδρίαση χθες, να μη γίνονταν δύο βραδινές συνεδριάσεις; 
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Εγώ τα Κύθηρα τα βρήκα. ΑΝΑΣΤΑΣΙΟΣ ΝΕΡΑΝΤΖΗΣ: Εσείς τα βρήκατε, αλλά τα βρήκατε ως
Παπαθεμελής. Κάνατε εισπήδηση και στην περιφέρειά μου χθες.

ΠΡΟΕΔΡΕΥΩΝ (Κωνσταντίνος Γείτονας): Η εισπήδηση στην ορθοδοξία είναι μεγάλο αμάρτημα. Δεν μπορεί να το έκανε ο κ. Παπαθεμελής αυτό. 
ΑΝΑΣΤΑΣΙΟΣ ΝΕΡΑΝΤΖΗΣ: Γνωρίζω πολύ καλά, κύριε Πρόεδρε. Αλλά όταν
γίνεται με τη συναίνεση του επιχώριου;
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Με την πρόσκληση μάλιστα, όχι μόνο τη συναίνεση.
ΑΝΑΣΤΑΣΙΟΣ ΝΕΡΑΝΤΖΗΣ: Εδώ είναι συναίνεση ή έγκριση έστω.
Εκτός του ότι λοιπόν βιάζεστε οι της Πλειοψηφίας, βιάζετε κιόλας την
προσδοκία του έθνους για ένα Σύνταγμα πιο προοδευτικό.
Και τώρα τρεις μόνο παρατηρήσεις στα άρθρα που συζητούμε. Πάμε στο
άρθρο 29. Νομίζω ότι κινείται προς τη σωστή κατεύθυνση.
Ερώτημα πρώτο: Ποιο όργανο είναι εκείνο το οποίο θα ελέγξει τις

δαπάνες των κομμάτων και των υποψηφίων;
Δεύτερον, με ποια διαδικασία; 'Εκανε κάποιες διατυπώσεις χθες ο κ. Βενιζέλος, αλλά εμένα και απορίες μου δημιουργήθηκαν και ασάφειες επεσήμανα.
Επίσης, ορθή είναι η χρηματοδότηση των κομμάτων από την πολιτεία, παρά το ότι υπάρχουν και αντίθετες γνώμες. Εγώ πιστεύω ότι είναι ορθή αλλά πρέπει να γίνει και κατηγοριοποίηση των δαπανών αυτών. Δεν μπορεί όλα τα χρήματα της κρατικής επιχορήγησης, δηλαδή του ελληνικού λαού, να πηγαίνουν για προβολή των κομμάτων στην τηλεόραση, στις εφημερίδες και δεν ξέρω τι άλλο. Πρέπει επιτέλους στην Ελλάδα να παράγουμε πολιτική, να "σκάπτουμε ένδον". Πρέπει να πει κάποιος νόμος κατ' εξουσιοδότηση του Συντάγματος, αν όχι το ίδιο το Σύνταγμα, ότι ένα τμήμα της κρατικής επιχορηγήσεως θα αναλίσκεται για τη δημιουργία δεξαμενών σκέψεως. Διότι όλα αυτά τα λεφτά γνωρίζουμε πού πηγαίνουν.
Η τρίτη παράγραφος δημιουργεί μια περίεργη διάστιξη και φέρνει μια
επικίνδυνη ρύθμιση. Με άλλα λόγια υπάρχει μια διαφορετική μεταχείριση μεταξύ δικαστικών λειτουργών και αξιωματικών από τη μια, στους οποίους απαγορεύονται γενικώς και αδιακρίτως -δηλαδή τόσο κατά την άσκηση των καθηκόντων τους όσο και εκτός της ασκήσεως αυτής- οι πολιτικές εκδηλώσεις, και εκείνων των υπαλλήλων του δημοσίου από την άλλη, στους οποίους η απαγόρευση αυτή ισχύει μόνο κατά την άσκηση των καθηκόντων τους.
Αντιλαμβάνομαι ότι οι αξιωματικοί και οι δικαστικοί έχουν μια πιο ευπαθή θέση, αλλά άραγε τι συνιστά "καθ' οιονδήποτε τρόπο εκδήλωση πολιτικών ενδιαφερόντων"; Μήπως θα φτάσουμε στο σημείο να αποτελεί και η ανάγνωση εφημερίδας, εκτός καθηκόντων, εκδήλωση τέτοια; Είναι, λοιπόν, ολισθηρή η διατύπωση, είναι επικίνδυνη η σκέψη και νομίζω ότι χρειάζεται μείζονα προσοχή.
Πάμε τώρα στο άρθρο 51. Από το ένα άκρο όπου υπήρχαν δηλαδή ποινικές κυρώσεις για εκείνους που δεν ψήφιζαν, φτάσαμε στο άλλο άκρο θα έλεγα άκριτα. Γιατί; Το ισχύον Σύνταγμα προβλέπει ότι "νόμος ορίζει κάθε φορά τις εξαιρέσεις και τις ποινικές κυρώσεις". Τώρα απλώς λέγεται ότι η 
ψηφοφορία είναι υποχρεωτική. Αλλά αυτή η ρύθμιση μεταπηδά σε ακαδημαϊσμό. Είανι φως που δεν φωτίζει, φωτιά που δεν καίει. Τάσσομαι υπέρ της

ρυθμίσεως αυτής που προτείνει το κόμμα μου που λέει "με νόμο είναι δυνατόν να ορίζονται οι εξαιρέσεις και οι κυρώσεις". Η απειλή κυρώσεων και η λανθάνουσα δυνατότητα επιδράσεώς των μπορεί να παίξει -δεν είναι βέβαιο- και παιδαγωγικό χαρακτήρα.
Ευχαριστώ.
Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια ενσωμάτωσης της Θράκης στην Ελλάδα, εβδομήντα τέσσερις μαθητές και μαθήτριες και τέσσερις συνοδοί -δάσκαλοι από το 6ο Δημοτικό Σχολείο Καματερού.
Η Βουλή τους καλωσορίζει.
(Χειροκροτήματα από όλες τις πτέρυγες)
Το λόγο έχει ο κ. Παπαθεμελής.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, εγώ θέλω να επισημάνω ορισμένα πράγματα. Κατ' αρχήν σε σχέση με το θέμα της επιχορήγησης των κομμάτων θα συμφωνήσω και εγώ ότι η κρατική επιχορήγηση των κομμάτων με στόχο τη μη επιχορήγησή τους από την ιδιωτική υπερεξουσία έχει μέγα ενδιαφέρον, αρκεί το πρώτο να αποκλείσει το δεύτερο. Διότι αν δεν το αποκλείει τελικά και υπάρχει επιχορήγηση και από την ιδιωτική υπερεξουσία, τότε βεβαίως ο πειθαναγκασμός, τον οποίο θα ασκεί αυτή η εξουσία θα είναι απόλυτος και απλώς θα είναι ο μεζές για τα κόμματα αυτά, τα οποία θα πάρουν από το κράτος. Σε κάθε περίπτωση είναι εύστοχη η επισήμανση του μόλις προλαλήσαντος αγαπητού συναδέλφου κ. Νεράντζη- τα κόμματα όχι μόνο για τη διαφήμισή τους και την προβολή των πεποιθήσεών τους, αλλά κυρίως γι' αυτά που ονομάζονται δεξαμενές σκέψεις και παραγωγή πολιτικής, αφού την παραγωγή πολιτικής μέχρι στιγμής δεν φαίνεται να την κάνει η κρατική εξουσία στην Ελλάδα, τουλάχιστον να μπορούν να την κάνουν τα κόμματα. 
Θα είχε πολύ μεγάλο ενδιαφέρον η αξιοποίηση ειδικών επιστημόνων οι
οποίοι σε σταθερή βάση θα μπορούν να ασχοληθούν μ' αυτό το πράγμα.
'Εχω την αίσθηση ότι η διατύπωση, έτσι όπως είναι, για τη διαφάνεια
και τις εγγυήσεις, στις οποίες αναφέρεται, είναι σωστή, αλλά έχει καθαρά θεωρητικό χαρακτήρα, κύριε Πρόεδρε. Διότι όπως θα έχετε πεισθεί και εσείς από την εμπειρία σας, ιδίως των τελευταίων και των προτελευταίων εκλογών, η διασπάθιση, η ασύδοτη μάλιστα διασπάθιση, απιθάνως τεραστίου χρήματος, δεν θα έλεγα από τα κόμματα, αλλά θα έλεγα κυρίως από συγκεκριμένους συνυποψηφίους, είναι τέτοια και είναι κρίμα να σκέπτεται κανείς ότι στο τέλος έχω κάνει την ίδια δήλωση με εκείνους, 19,5 εκατομμύρια δραχμές. Δηλαδή το πλαφόν το οποίο όριζε ο ισχύων νόμος στις περασμένες εκλογές, το οποίο οφείλω να εξομολογηθώ ότι δεν έχει σχέση ούτε με μένα, δηλαδή το υπερέβην αναμφισβήτητα. Το υπερέβην χωρίς να "φανώ" πουθενά, διότι εκείνοι που είχαν τους πολυψήφιους αριθμούς των χρημάτων, για να μην πω τα δισεκατομμύρια, μπορούσαν να υπερκαλύπτουν τους πάντες και τα πάντα, να νοικιάζουν καράβια, να νοικιάζουν αεροπλάνα, να κάνουν κάθε βράδυ συνεστιάσεις σε ομάδες ψηφοφόρων και στο τέλος να έχουν κουράσει όλους, ώστε να αναγκάζονται και να νοικιάζουν ανθρώπους. Και το ενοίκιο ανθρώπων ξέρετε από πού έχει προέλθει. Από εκείνους τους δυστυχείς εκ Ρωσίας Ελληνοποντίους, οι οποίοι ήταν πρόθυμοι, αλλά και από τους Αλβανούς για να πλαισιώνουν τέτοιου είδους εκδηλώσεις, διότι πια είχαν βαρεθεί οι καθ' εαυτό ψηφοφόροι να πηγαίνουν. Πήγαν μία, πήγαν δύο, πήγαν δέκα, δεν θα μπορούσαν να πηγαίνουν, κύριε Πρόεδρε, κάθε μέρα στην προεκλογική περίοδο.
Αυτά τα πράγματα ποιος θα εγγυηθεί ότι δεν θα ξανασυμβούν, αφού ο νόμος είχε πράγματι κάποιες προβλέψεις και οι προβλέψεις αυτές δεν τηρήθηκαν; Αν δεν υπάρχουν δρακόντειες, με την αληθινή έννοια του όρου, κυρώσεις, σε περίπτωση παραβιάσεως των διατάξεων του νόμου, ο οποίος θα εκδοθεί σε εκτέλεση του συγκεκριμένου άρθρου του Συντάγματος, τότε δεν θα κάνουμε τίποτε απολύτως. Δεν θα μπορέσουμε να κατοχυρώσουμε τίποτε απ' αυτά που λέμε και θεωρητικά θα μιλάμε για τη διαπλοκή και την αντιμετώπισή της.
Η ίδια η διαπλοκή για να λοιδορήσει την παρουσία και το ρόλο της χρησιμοποιεί δι' αυτήν το όνομα διαπλοκή, για να κοροϊδέψει εκείνους, οι οποίοι της επιτίθενται. Αυτό είναι πάρα πολύ σοβαρό για να το ξεπεράσουμε, να το υπερβούμε με απλές κουβέντες. Αν δεν υπάρξει ισχυρή κρατική βούληση και της εκτελεστικής και της δικαστικής εξουσίας στο ζήτημα αυτό, δεν θα έχουμε κανένα απολύτως αποτέλεσμα. Θα στρουθοκαμηλίζουμε και θα καλύψουμε απλώς με τη ρητορία ένα γεγονός διαρκώς επαναλαμβανόμενο το οποίο είναι, δυστυχώς, επιλήψιμο για τη λειτουργία της δημοκρατίας.
Κάποτε μιλούσαμε για την άδολη απλή αναλογική -το Κομμουνιστικό Κόμμα κυρίως χρησιμοποιεί αυτόν τον όρο- και τώρα μιλάμε για αναλογικότερο εκλογικό σύστημα. Δεν βγαίνει από τη διάταξη του άρθρου 54 ότι τείνουμε προς ένα αναλογικότερο εκλογικό σύστημα. 
Πιστεύω ότι το ισραηλινό παράδειγμα, όπου στο Ισραήλ υπάρχει άδολη απλή αναλογική, είναι θετικό. Παρά ταύτα, παρά τις δυσκολίες και τις χαώδεις προσωπικές και άλλες αντιθέσεις των κομμάτων και των πολιτικών στο Ισραήλ, επιτυγχάνεται πάντοτε η συγκρότηση μιας κυβερνήσεως, θα την έλεγα, εθνικής ενότητος για το Ισραήλ.
Μου έκανε αίσθηση ότι ο θριαμβευτής των τελευταίων πρωθυπουργικών, με το τελευταίο ισραηλινό σύστημα, εκλογών ο Αριέλ Σαρόν, πρότεινε και πέτυχε τελικώς τη συμμετοχή του κυρίου αντιπάλου του, ο οποίος ηττήθη παταγωδώς, Μπάρακ, ως Υπουργού Εθνικής Αμύνης στη νέα κυβέρνηση όπως επίσης και του Σίμον Πέρενς ως Υπουργού Εξωτερικών. Αυτό δείχνει ότι δεν πρέπει να φοβίζει το δυσκυβέρνητο ή το ακυβέρνητο των Ελλήνων. Το ζήτημα είναι να ξεπεράσουμε τον δικομματισμό. Φοβάμαι όμως ότι η διάταξη αυτή που απαιτεί τα 2/3, τους διακόσιους Βουλευτές, ουσιαστικά εμπεδώνει το δικομματισμό, γιατί οι διακόσιοι Βουλευτές θα βγουν από τα δύο κόμματα εξουσίας κάθε φορά. Δηλαδή αν τα δύο κόμματα εξουσίας "βολεύονται" -και δεν θα πρέπει να το δούμε στη στενή οπτική, τα οποιαδήποτε δύο κόμματα εξουσίας να συμπίπτουν, διότι το καθένα από την πλευρά του πιστεύει ότι θα είναι ο νικητής των εκλογών-σφαγιάζοντας οποιαδήποτε άλλη έκφραση ελασσόνων φωνών. Αυτό αποβαίνει σε βάρος της δημοκρατικής αρχής, η οποία πρέπει να μας διέπει. Να το ξαναδούμε αυτό, κύριε Πρόεδρε. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζαμτζής έχει το λόγο.
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, στο σημείο που πρέπει να επικεντρώσουμε την προσοχή μας, πριν από όλα, είναι το άρθρο 29 παράγραφος 2, που αναφέρεται στις εκλογικές δαπάνες των κομμάτων και των υποψηφίων, στους χορηγούς, οι οποίοι, πολλές φορές, πλησιάζουν τον υποψήφιο ή το κόμμα, έχοντας κάποιον απώτερο σκοπό.
Οι διαπλεκόμενες σχέσεις, η διαφθορά και η αδιαφάνεια στη διαχείριση των οικονομικών του κράτους μπορούν να ξεκινήσουν κάπως έτσι. Είναι δεδομένο, νομίζω, για όλους μας τι πρέπει να πράξουμε εμείς. Πρέπει να σταματήσουμε την ύπαρξη διαδρόμων για συναλλαγή. Πρέπει να μπουν αυστηροί κανόνες. Πρέπει εμείς πρώτα με τη διαφάνεια και τη σωστή διαχείριση των οικονομικών των κομμάτων, αλλά και των δικών μας, κατά την προεκλογική περίοδο, να συμβάλουμε στην αναβάθμιση του πολιτικού βίου της χώρας μας. 
Κυρίες και κύριοι συνάδελφοι, όσο δεν θα υπάρχει ξεκάθαρο πλαίσιο
λειτουργίας, όσο δεν θα κοπεί ο ομφάλιος λώρος των διαπλεκομένων συμφερόντων με το κόμμα που βρίσκεται στην κυβέρνηση, η πολιτική ζωή του 
τόπου θα βρίσκεται σε τέλμα. Η κυβέρνηση θα λειτουργεί με αδιαφάνεια. Παντού θα υπάρχουν σκιές και ερωτηματικά.
Ερωτηματικά όμως υπάρχουν και σήμερα. Πού βρήκε το ΠΑ.ΣΟ.Κ. τα λεφτά

και έκανε αυτόν τον πανάκριβο προεκλογικό αγώνα; Πού βρέθηκαν τα χρήματα και μετακινήθηκαν χιλιάδες άνθρωποι από το εξωτερικό για να ψηφίσουν; Πού βρέθηκαν τα χρήματα, με τα οποία ήλθαν άνθρωποι από τη Ρωσία και έψαχναν το εκλογικό τους τμήμα για να ψηφίσουν; Αυτά είναι ερωτήματα που απασχολούν σήμερα τον πολίτη.
Εμείς πλέον έχουμε τη δυνατότητα να ξεκαθαρίσουμε το πολιτικό τοπίο, 
να φωτίσουμε κάθε σκοτεινή πλευρά, να βοηθήσουμε τον ίδιο μας τον εαυτό. Το κύρος των πολιτικών είναι πράγματι καταρρακωμένο. Το αντιλαμβανόμαστε
όλοι στην καθημερινή μας επαφή με το λαό. Ο κόσμος σήμερα μιλά για

πολιτικούς που άγονται και φέρονται, πολιτικούς που κάνουν χατίρια σε κάποιους που τους στήριξαν προεκλογικά, για δεσμεύσεις και υποχρεώσεις πολιτικών απέναντι σε μεγάλα διαπλεκόμενα συμφέροντα.
Η τροποποίηση του άρθρου 29 σε συνδυασμό με το άρθρο 15 μας δίνει τη 
δυνατότητα να υπερασπιστούμε την τιμή του πολιτικού κόσμου, την τιμή μας. Το άρθρο 15
επιβάλλεται πλέον να κατοχυρωθεί συνταγματικά, η παροχή δωρεάν

τηλεοπτικού χρόνου στα κόμματα και η απαγόρευση αγοράς άλλου τέτοιου χρόνου.
Στο άρθρο 29 πρέπει να κατοχυρωθεί ο ουσιαστικός, αυστηρός έλεγχος των δαπανών των κομμάτων και των υποψηφίων και φυσικά για τους παραβάτες να υπάρχει έκπτωση από το αξίωμα.
Αν πραγματικά θέλετε να σπάσουν οι σχέσεις των διαπλεκομένων
συμφερόντων και της Κυβερνήσεως, αν θέλετε να πάψουν τα σφιχταγκαλιάσματα με τα Μέσα Μαζικής Ενημέρωσης και οι επισκέψεις σε κότερα πολιτικών, σε κότερα κατασκευαστών και προμηθευτών του δημοσίου, τότε θα πρέπει να δεχθείτε, κύριε Υπουργέ, τις προτάσεις μας και στο άρθρο 15 και στο άρθρο 29.
Πολύ σύντομα θα ήθελα να αναφερθώ ακόμη στην απαγόρευση δηλώσεων των δημοσίων υπαλλήλων υπέρ των πολιτικών κομμάτων κατά την άσκηση των καθηκόντων τους. Θυμάμαι τις ευρωεκλογές του 1984 και τις βουλευτικές του 1985, όταν το ΠΑΣΟΚ έβγαζε τους δημοσίους υπαλλήλους στο δρόμο και έκαναν αφισοκόλληση. 'Ηταν μια απαράδεκτη πρακτική εις βάρος του κράτους και των πολιτών και ορθά πρέπει να απαγορεύεται.
Στο άρθρο 51, παράγραφος 4 και 5, η επιστολική ψήφος θα πρέπει να καθιερωθεί. Οι 'Ελληνες της διασποράς, όλοι αυτοί που αναγκάστηκαν να φύγουν από την πατρίδα, να ξενιτευθούν για να μπορέσουν να επιβιώσουν και να αγωνιστούν για ένα καλύτερο αύριο, που δεν τους δώσαμε εμείς, δικαιούνται να συμμετέχουν στις εκλογικές διαδικασίες. Δικαιούνται οι άνθρωποι αυτοί να ψηφίζουν.
Δεν είναι δυνατόν να τους θυμόμαστε κάθε φορά που τους ζητούμε να
κινητοποιηθούν, όταν έχουμε κάποιο πρόβλημα. Πολλοί απ' αυτούς, μη θέλοντας να απομακρυνθούν από την πατρίδα και από τα τεκταινόμενα, άλλοι νοσταλγώντας την ημέρα που θα επιστρέψουν οριστικά, τρέχουν στην πατρίδα, όταν γίνονται εκλογές. 'Ερχονται να ψηφίσουν. Δικαιούνται επιτέλους αυτοί οι άνθρωποι να ψηφίζουν εκεί που μένουν.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιπλάκης έχει το λόγο. ΚΩΝΣΤΑΝΤΙΝΟΣ ΤΣΙΠΛΆΚΗΣ: Κύριε Πρόεδρε, αγαπητοί συνάδελφοι, εκτιμώ
ότι πράγρατι πρόκειται περί άτολμης και άνευρης αναθεωρητικής του Συντάγματος διαδικασίας, όχι μόνο όσον αφορά το περιεχόμενο αυτής της αναθεωρητικής διαδικασίας, αλλά θα σας έλεγα και για τις κατ' ιδίαν υπάρχουσες βιούμενες απ' όλους μας συγκεκριμένες διαδικασίες ενώπιον της Βουλής των Ελλήνων.
Και το λέω συγκεκριμένα. Διότι αντικειμενικά από όλες τις πλευρές
της Βουλής ακούστηκε ως αιτίαση ότι αυτές οι κατατιθέμενες την τελευταία στιγμή τροπολογίες, που με την κοινή, αν θέλετε, λογική αλλά και μια διαδρομή του παρελθόντος, η οποία έχει σχέση με συγκεκριμένες ακουσθείσες στο παρελθόν εμπεριστατωμένες προτάσεις, όλη αυτή η συγκεκριμένη κατάσταση, αν κοινώς λογικά μπορείς να προσεγγίσεις κάποιες βασικές θεσμικές παρεμβάσεις, αποτύπωση θέσεων πρέπει να έχεις σε προγενέστερο χρόνο και όχι κατ' εκείνη τη στιγμή, που συζητείται η αναθεώρηση ενός συγκεκριμένου άρθρου και μάλιστα άρθρου και άρθρων, κατ' επέκταση, θα έλεγα, που είναι από τα ελάχιστα που μπορούν να προσδώσουν ουσιαστικό χαρακτήρα στην αναθεώρηση. Είναι οι εξαιρέσεις. Οι θεσμικές παρεμβάσεις που συζητούμε όσον αφορά τα οικονομικά των κομμάτων και το εκλογικό σύστημα είναι οι κατ' εξαίρεσιν παρεμβάσεις, ουσιώδεις, θεμελιώδεις, που γίνονται σ' αυτήν την αναθεωρητική διαδικασία.
Και αιτιολογώ συγκεκριμένως αυτό το οποίο λέγω. Πέραν του ότι εματαιώθη η αναθεώρηση το 1996, κατόπιν προτάσεως τότε να δρομολογηθεί η αναθεωρητική διαδικασία από τη Νέα Δημοκρατία, πέραν, λοιπόν, αυτής της τυπικής, αν θέλετε, διαδικασίας, επί της ουσίας η Νέα Δημοκρατία για άλλη μια φορά λαμβάνοντας υπόψη τις κοινωνικές συνθήκες, τις κοινωνικές ανάγκες που διαμορφώθηκαν και πάλι επί τη βάσει συμπεριφορών κάποιων, πιο συγκεκριμένα κάποιας κυβερνητικής πλειοψηφίας, από τότε η Νέα Δημοκρατία είχε εντοπίσει την αναγκαιότητα αλλαγής του πλαισίου, που θα αφορά την οικονομική ενίσχυση των κομμάτων, τα όρια των εκλογικών δαπανών, καθώς επίσης και τη θέσπιση εκείνων των εγγυήσεων διαφάνειας, που θα απέκοπταν οιανδήποτε σύνδεση της πολιτικής εξουσίας με άλλα κέντρα, τα οποία κατά 
καιρούς ο Πρόεδρος της Νέας Δημοκρατίας αποκαλεί "εξωθεσμικά παράκεντρα". Φθάνουμε, λοιπόν, πρακτικά, συζητουμένων αυτών των άρθρων, να έρχεται

ο εισηγητής της κυβερνητικής Πλειοψηφίας και να λέει αυτά τα οποία λέει με τροπολογία και να αποδέχεται -προσέξτε: Και αυτό είναι το επικίνδυνοένα μέρος των προτάσεων της Νέας Δημοκρατίας.
Διότι θα σας έλεγα για άλλη μια φορά ότι η Νέα Δημοκρατία δεν έχει
κανένα πρόβλημα πόθεν προέρχονται κάποιες θέσεις και από ποιους υλοποιούνται. Εκείνο που ενδιαφέρει τη Νέα Δημοκρατία είναι πάντα η ουσιαστική προσέγγιση στα προβλήματα. Εκείνο που ενδιαφέρει τη Νέα Δημοκρατία είναι να συνιστά η οιαδήποτε πολιτική πράξη κατεύθυνση στο κοινωνικό γίγνεσθαι και όχι να συρόμεθα ως πολιτική εξουσία από το κοινωνικό γίγνεσθαι και από τις παρεμβάσεις που κατά καιρούς πρέπει να γίνουν.
Επομένως δεν είμαστε ούτε φθονεροί ως Νέα Δημοκρατία -σας το λέω υπευθύνως και εντίμως και με συνέπεια και το πιστεύω απόλυτα- ούτε χαιρέκακοι. Εμείς θα ήμασταν απόλυτα ικανοποιημένοι, αν σ' αυτήν την εικοσαετή διαδρομή της κυβέρνησης του ΠΑ.ΣΟ.Κ. υπήρχαν στα βασικά, θεμελιώδη προβλήματα του τόπου ουσιαστικές, απτές προσεγγίσεις, οι οποίες θα κατέληγαν σε μια άποψη του λαού ότι υπάρχει κάποια κυβέρνηση, η οποία ενδιαφέρεται για τον τόπο. Αν υπάρχει και μία εναλλακτική μορφή εξουσίας, η οποία μπορεί να λέγεται Νέα Δημοκρατία και ως προοπτική θα μπορέσουμε κάποια στιγμή να την υιοθετήσουμε, θα θέλαμε το κριτήριο του λαού να έγκειται στο ότι συμπληρωματικά η Νέα Δημοκρατία δημιουργεί την προσδοκία ότι θα είναι αποτελεσματικότερη, όχι όμως να έχει διαμορφωθεί διαχρονικά μία κατάσταση που έχει οδηγήσει στην απαξίωση της πολιτικής και των πολιτικών. Επαναλαμβάνω ότι αυτό είναι συνέπεια συγκεκριμένων συμπεριφορών.
Οι αναγκαιότητες, λοιπόν, για ουσιαστικές θεσμικές παρεμβάσεις με βάση αυτήν την αναθεωρητική διαδικασία απετέλεσαν την αφορμή των κατά καιρούς προτάσεων σε πάμπολλα, σημαντικής αξίας ζητήματα, από πλευράς Νέας Δημοκρατίας.

Τα οικονομικά, λοιπόν, των κομμάτων είναι ένα πολύ σημαντικό ζήτημα. 'Ερχεται ο κ. Βενιζέλος και δέχεται μέρος της πρότασης της Νέας Δημοκρατίας, χωρίς από εκεί και πέρα και από πλευράς ελεγκτικών οργάνων
-που, εν προκειμένω, προτείνει η Νέα Δημοκρατία το Ελεγκτικό Συνέδριο- να είναι ο ίδιος σαφής από πλευράς σύνθεσης και συγκεκριμένων πλειοψηφιών. Και εκείνο το οποίο, επαναλαμβάνω, είναι το επικίνδυνο είναι αυτή η μερική αποδοχή, στο σημείο που αποδέχεται βέβαια την δωρεάν παραχώρηση τηλεοπτικού χρόνου. Δεν αποδέχεται όμως από κει και πέρα την αδυναμία των κομμάτων να κάνουν περαιτέρω τηλεοπτική προβολή. Αυτή η μεσοβέζικη, θα έλεγα, αποδοχή καθίσταται επικίνδυνη, διότι οδηγεί σε υπόσκαψη ή καταστρατήγηση αυτού του κατ' αρχήν αποδεχομένου από πλευράς κυβερνητικής πλειοψηφίας μέτρου.
Είναι σαφές αυτό και νομίζω ότι δεν πρέπει περαιτέρω να το αιτιολογήσω. Από εκεί και πέρα, η παράγραφος 2 του άρθρου 29 του αναθεωρούμενου
Συντάγματος, που αφορά την πολιτική συμπεριφορά των εργαζομένων στον ευρύτερο δημόσιο τομέα, βρίσκει σύμφωνη τη Νέα Δημοκρατία, η οποία και στο παρελθόν είχε παρόμοια άποψη και βεβαίως είναι πολύ σωστή η παρέμβαση που γίνεται για απαγόρευση τέτοιας συμπεριφοράς στο σκληρό πυρήνα του 
κράτους, που είναι πράγματι η δικαιοσύνη, ο στρατός, τα σώματα ασφαλείας. 'Ενα άλλο ζήτημα που έρχεται σε επίρρωση των ισχυρισμών μου, που
ενισχύει αυτήν την εις την πράξη, βάσιμη εγώ θα σας έλεγα, διαχρονική πολιτική συμπεριφορά της Νέας Δημοκρατίας είναι το άρθρο 54 για το εκλογικό σύστημα. Ενθυμηθείτε ότι οι κατά καιρούς παρεμβάσεις - αιτιάσεις για άδολη παρέμβαση στο εκλογικό σύστημα γίνονται επί τη βάσει μιας πραγματικότητας και η οποία ως αποκορύφωμα είχε τις εκλογές του 1989. Σκεφθείτε ότι η κυβέρνηση της Νέας Δημοκρατίας στο πρώτο έτος της διακυβέρνησης θέσπισε εκλογικό νόμο και δεσμεύτηκε ότι οι επόμενες

εκλογές θα γίνουν με το συγκεκριμένο εκλογικό σύστημα. Για άλλη μια φορά απέδειξε ότι αυτό το οποίο λέει, το κάνει διότι την ενδιαφέρει η ποιότητα και η ουσία της δημοκρατίας. Θέλω να σας πω ότι, επειδή υπήρξαμε θύματα όχι άδολης εις το παρελθόν συμπεριφοράς του ΠΑΣΟΚ, πρωτοστατήσαμε για τη θέσπιση παγίου εκλογικού συστήματος και είμεθα ικανοποιημένοι, που φθάνουμε σε αυτήν τη συγκεκριμένη ρύθμιση.
Θα σας έλεγα, λοιπόν, τελειώνοντας ότι είναι άδικο, δεν είναι πολιτικά ηθικό, δεν είναι δεοντολογικό, δεν είναι ενδεδειγμένο, όταν πρωτοστατεί κάποια πολιτική δύναμη στον τόπο για τέτοιες -έστω κατ' εξαίρεση όχι τις πλήρεις, τις ολοσχερείς, τις ολοκληρωτικές-θεσμικές παρεμβάσεις, να γίνεται αυτό το οποίο λέει ο λαός "εκεί που μας χρωστούσανε θα μας πάρουν και το βόδι". Διότι λίγο-πολύ εκείνο το οποίο ακούστηκε και χθες μάλιστα παρόντος του Προέδρου της Νέας Δημοκρατίας -γιατί είναι μία συνήθης τακτική του ΠΑ.ΣΟ.Κ.-ήταν ότι και πάλι γι' αυτές τις θεσμικές παρεμβάσεις πρωτοστατεί το ΠΑ.ΣΟ.Κ. και πάλι είναι αυτό το οποίο θέλει την εξυγίανση του δημόσιου βίου και την αναβάθμισή του και υπάρχουν άλλες δυνάμεις, οι οποίες οπισθοδρομούν και ολιγωρούν.
Αυτήν την αιτίαση δεν την αποδέχεται η Νέα Δημοκρατία και πολύ
σύντομα -πιστεύω- ο λαός ωριμότερα σκεπτόμενος θα αποδείξει στην πράξη ότι έχουμε απόλυτα δίκιο σε αυτές τις ουσιαστικές, συνεπείς, διαχρονικές, που συμβάλλουν στο δημοκρατικό πολίτευμα, παρεμβάσεις της Νέας Δημοκρατίας.
Ευχαριστώ.
(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Κωνσταντίνος Γείτονας): Ο κ. Παναγιώτης Κρητικός έχει το λόγο.
ΠΑΝΑΓΙΩΤΗΣ Ν. ΚΡΗΤΙΚΟΣ: Κύριε Πρόεδρε, εάν η διαπλοκή άκουγε αυτή τη ρητορική επιθετικότητα την οποία όλοι στρέφομε εναντίον της, θα είχε τρομοκρατηθεί. Γνωρίζει όμως ότι δεν θα ακολουθηθεί από καμία βούληση, η οποία θα μετατρέψει τη ρητορική επιθετικότητα σε συγκεκριμένη θεσμική πράξη και κατά συνέπεια καγχάζει. Ούτε εκείνοι εκ των εκπροσώπων της, οι οποίοι έχουν και ενδεχομένως καρδιοπάθειες, κινδυνεύουν. Θέλω να αρχίσω

τη παρέμβασή μου με την ανάγνωση ενός κειμένου.
Σας διαβάζω: "Το κόμμα αποτελεί απαραίτητον συστατικόν της λειτουργίας των ελευθέρων πολιτευμάτων. Τα ελεύθερα πολιτεύματα δεν ημπορούν να λειτουργήσουν χωρίς την ύπαρξιν των κομμάτων. Μόνον εις τας τυραννίας δεν υπάρχουν κόμματα, διότι υπάρχουν εις αυτάς όχι ελεύθεροι άνθρωποι, αλλά δούλοι. Εις τα ελεύθερα πολιτεύματα οι ελεύθεροι άνθρωποι έχουν πολιτικάς γνώμας και οι ομόφρονες συναντώνται. Και η συνάντησις αποτελεί το κόμμα, αποτελεί την συνεργασία των ανθρώπων, οι οποίοι

κινούνται από τας αυτάς πεποιθήσεις, έχουν τας ιδίας επιδιώξεις και υπηρετούν κοινά ιδεώδη. Αποτελεί επομένως, το κόμμα όχι θεσμόν αθέμιτον, αλλά λειτουργίαν απαραίτητον των ελευθέρων πολιτευμάτων.
Γεώργιος Παπανδρέου."
Και βεβαίως θα πείτε ότι αυτό είναι αυτονόητο σήμερα. Σύμφωνοι. Τότε, όμως που το διατύπωνε ο Γεώργιος Παπανδρέου προς το τέλος της δεκαετίας του 40, δεν ήταν και τόσο αυτονόητο.
Τα κόμματα είναι φορείς ιδεολογικοί και μέσα στα πλαίσια της
ιδεολογίας τους, είναι φορείς προώθησης πολιτικών στόχων και πολιτικών επιδιώξεων χάριν των συμφερόντων του λαού. Τα κόμματα είναι ζωντανοί οργανισμοί, είναι ζωτικά κύτταρα της δημοκρατίας, όπως τα αναγνώρισε για πρώτη φορά στη συνταγματική μας ιστορία, η αναθεώρηση του 1975 με το άρθρο 29 του οποίου την αναθεώρηση κάνουμε τώρα.
Κατά συνέπεια, ως ζωντανοί οργανισμοί με λειτουργικές ανάγκες "βιολογικές" ανάγκες, με τη μεταφορική έννοια του όρου θέλουν και τη συντήρησή τους. 'Εχουν ανάγκη και από στήριξη. Είναι οργανισμοί με βιολογικά κύταρα και πρέπει να έχουν την υποστήριξή τους. Και η μόνη υποστήριξη πρέπει να είναι το κράτος, ο δημόσιος προϋπολογισμός.

Προς αυτήν την κατεύθυνση προέβλεψε ο συντακτικός νομοθέτης του 1985
και συμπληρώνει ο αναθεωρητικός νομοθέτης του 2001 την περαιτέρω στήριξη αυτών των ζωντανών και αναγκαίων για τη λειτουργία του δημοκρατικού πολιτεύματος οργανισμών. Πέρα από την οικονομική στήριξη θα έλεγα ότι θα έπρεπε να αναζητήσουμε και να θεσπίσουμε τρόπους δημοκρατικής διάρθρωσης και δημοκρατικής λειτουργίας των κομμάτων, διότι και αυτό είναι κάτι που πολλές φορές είναι ζητούμενο και στην εποχή μας. Ενώ έχουμε σε πλήρη λειτουργία τους δημοκρατικούς θεσμούς, στο πολιτικό μας σύστημα, δεν έχουμε σε τόσο πλήρη λειτουργία την εσωκομματική δημοκρατία στα κόμματα. Μιλάω γενικά. Πρέπει λοιπόν να με απασχολήσει και αυτό το ζήτημα.
Η διαπλοκή για την οποία, γίνεται λόγος, είναι ένα γεγονός, το οποίο
δεν είναι καινούριο, κυρίες και κύριοι Βουλευτές. Είναι παλαιό.
Θα μου επιτρέψετε να κάνω και εδώ μια μικρή αναφορά σε ένα κείμενο:
"Η περίσφιξη της πολιτικής ζωής από τα οικονομικά συμφέροντα,
διαπλεκόμενα ή συμπλεκόμενα, συνιστά το πρόβλημα της δημοκρατίας στη χώρα μας. Το πρόβλημα της Διαπλοκής με τους θεσμούς της δημοκρατίας είναι πρόβλημα με πολλές μορφές. Είναι πρόβλημα ηθικό. Η περίσφιξη έχει οδηγήσει στη συναλλαγή, στη διάβρωση και στην οξείδωση της πολιτικής ζωής γενικότερα. Είναι πρόβλημα λειτουργικό, είναι πρόβλημα παρεμβατικό της οικονομικής εξουσίας στην άσκηση της πολιτικής εξουσίας.
Η πολιτική εξουσία είναι ηγέτιδα δύναμη του δημόσιου βίου, του

εθνικού βίου, του πολιτικού βίου της χώρας. Ως έχουσα την αφετηρία στη λαϊκή κυριαρχία, στο όνομα της οποίας υπάρχει και στο όνομα της οποίας ασκεί το υπέρτατο αυτό λειτούργημα και την υπέρτατη αυτή εξουσία, υποτάσσονται όλες οι άλλες δυνάμεις και προπαντός οι οικονομικές δυνάμεις, οι ιδιωτικές οικονομικές δυνάμεις, οι οποίες βεβαίως είναι απαραίτητες, βεβαίως είναι αναγκαίες, βεβαίως είναι χρήσιμες στην ανάπτυξη της χώρας, στην πρόοδο της χώρας, αλλά στα πλαίσια της δικής τους δράσης, της δικής τους λειτουργίας. Δεν έχουν κανένα λόγο και κανένα δικαίωμα να παρεμβαίνουν στην άσκηση της πολιτικής και πολλές φορές να υπαγορεύουν την πολιτική. Είναι θέμα πλέον σύμπτωσης, βούλησης πολιτικής αυτής της Βουλής, εξ όλων των πλευρών η αποτροπή της διαπλοκής. Και αν δεν το μπορεί η Βουλή των κομμάτων, ας το επιδιώξει η Βουλή των Βουλευτών.
Η δημοκρατία δοκιμάζεται σε αυτήν την Αίθουσα από τη διαπλοκή. Δεν καταλογίζω ευθύνες σε κανένα. Οφείλουμε, όμως, να αντιδράσουμε σε αυτό το φαινόμενο, γιατί αύριο θα είναι πάρα πολύ αργά. Δεν θα έχουμε πάλι άλλη μεγάλη ευκαιρία να αποκρούσουμε αυτό το φαινόμενο το οποίο εννοεί να μεταβάλει τη δημοκρατία και τους θεσμούς σε καρικατούρα, σε όργανα διεκπεραίωσης των δικών της συμφερόντων. Στηρίζουν την εξουσία τους στην οικονομική τους δύναμη, στον εγωισμό τους και τη θρασύτητά τους, αλλά η οικονομική δύναμη δεν μπορεί να είναι υπέρτερη της λαϊκής δύναμης, της δύναμης του λαού".
(Στο σημείο αυτό κτυπάει του κουδούνι λήξεως του χρόνου ομιλίας του
κυρίου Βουλευτή)
Λυπάμαι που είμαι υποχρεωμένος να περιορίσω τη συζήτησή μου σε ένα τόσο σοβαρό θέμα. 'Ηθελα να προσθέσω και άλλες απόψεις πάνω στο άρθρο 29,
αλλά θα μου επιτρέψετε για δύο λεπτά, κύριε Πρόεδρε, να αναφερθώ και στα άλλα άρθρα, αφού πω ότι το προηγούμενο κείμενο είναι από βιβλίο μου, "Αμφίδρομες σκέψεις" που κυκλοφόρησε το 1997. 'Εχει και άλλες περικοπές πολύ αυστηρότερες από αυτές που ανέγνωσα.
Είμαι σύμφωνος με την προσθήκη που έκανε ο εισηγητής της Πλειοψηφίας σε ό,τι αφορά την έκπτωση από το βουλευτικό αξίωμα, αν διαπιστωθεί υπέρβαση των δαπανών. Το είχαμε υποστηρίξει και στην επιτροπή, έγινε δεκτό όμως σήμερα. Χαίρομαι. Δεν ξέρω, όμως, με ποιους τρόπους μπορούμε να βρούμε διασφαλιστικές δικλείδες και για κυρώσεις στα κόμματα όταν αυτά υπερβαίνουν στο πλαφόν δαπανών.
Εκεί είναι ο μεγάλος κίνδυνος. Και βεβαίως και στους Βουλευτές που υπερβαίνουν το πλαφόν και έχουμε προηγούμενο από τις περασμένες εκλογές, αλλά πρέπει να αναζητήσουμε και τρόπο ελέγχου των κομμάτων. Και βεβαίως το όργανο το οποίο πρότεινε ο κύριος υπουργός υπό την προεδρία του Προέδρου της Βουλής είναι σωστό με την προϋπόθεση ότι πρέπει να είναι βραχύβιο στη λειτουργία του, εννοώ τη θητεία των μελών, πρέπει δηλαδή να είναι αντικαθιστάμενα τα μέλη του, η δε επιλογή των μελών του να γίνεται με κλήρωση.
Δύο λέξεις για το άρθρο 54. Κυρίες και κύριοι Βουλευτές, ανήκω σε
μεγάλο κόμμα και ο κομματικός πατριωτισμός και η κομματική ιδιοτέλεια θα μου έλεγε και θα μου υπαγόρευε, ναι, δεκτό το εδάφιο 2 της παραγράφου 2 του άρθρου 54, διότι εξυπηρετεί πράγματι τη λειτουργία του δικομματισμού, και αυτό σε συμφέρει. Διαφωνώ όμως και εντοπίζω τη διαφωνία μου στο εδάφιο 2 της παραγράφου 2 του άρθρου 54. Χειροκροτώ και χαιρετίζω το πρώτο εδάφιο της παραγράφου αυτής το οποίο καθιερώνει και εμπεδώνει την αρχή να ισχύει ο εκλογικός νόμος από τις μεθεπόμενες εκλογές. 'Ερχεται όμως κατά τρόπο αναιρετικό το εδάφιο 2 να πει ότι εάν διακόσιοι Βουλευτές, δηλαδή τα 2/3 της Βουλής, αποφασίσουν να ισχύσει αμέσως, στις προσεχείς εκλογές μπορεί να γίνει. Εδώ είναι το στοιχείο του αιφνιδιασμού που μπορούν να συμφωνήσουν δύο μεγάλα κόμματα -δεν μιλώ μόνο για τα σημερινά, μιλώ και για το μέλλον, Σύνταγμα κάνουμε δεν κάνουμε καταστατικό κομμάτων- να λειτουργήσουν ιδιοτελώς και από κοινού, για να εξυπηρετήσουν κομματικά συμφέροντα να ψηφίσουν εκλογικό νόμο στα δικά τους μέτρα. Ποιός θα τα εμποδίσει; Το επιχείρημα ότι ξέρετε, τα 2/3 είναι ασφαλιστική δικλείδα για να μη μπορεί το ένα κόμμα να κάνει ό,τι θέλει δεν με πείθει. Προτιμώ να κάνει το ένα κόμμα ό,τι θέλει και να κραυγάζει το άλλο, παρά να κάνουν τα δύο μαζί, ό,τι θέλουν χωρίς να μπορεί να κραυγάσει κανένας.
'Εχω ριζική αντίθεση στο εδάφιο 2. Και πρέπει να πω ακόμα ότι είμαι υπέρ της απλής αναλογικής -το έχω διακηρύξει δεκάδες φορές- αλλά όχι υπέρ της συνταγματικής της καθιέρωσης. 'Αλλο το ένα, άλλο το άλλο. Δε μπορείς συγκεκριμένο εκλογικό σύστημα να το καθιερώνεις με το Σύνταγμα. Μπορείς όμως να το υποστηρίξεις και να το θεσμοθετήσεις με το νόμο.
Με αυτές τις λίγες συγκεκριμένες παρατηρήσεις -και ζητώ συγγνώμη για την υπέρβαση του νόμου, είχα και άλλα να πω- κλείνω την παρέμβασή μου. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Εμμανουήλ Κεφαλογιάννης έχει
το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, στα όσα σημαντικά, ακούστηκαν χθες και σήμερα το πρωί, θα ήθελα να προσθέσω και εγώ τη φωνή μου.
(Στο σημείο αυτό την Προεδρική 'Εδρα καταλαμβάνει ο Πρόεδρος της
Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Θέλω να μιλήσω για την παράγραφο 2 του άρθρου 29. Κύριε Πρόεδρε, η αύξηση των εκλογικών δαπανών των κομμάτων και των υποψηφίων Βουλευτών

είναι ένα σύγχρονο θέμα. Είναι ένα θέμα που ξεκίνησε με την ελεύθερη ραδιοφωνία και τηλεόραση στις αρχές της δεκαετίας του 1990. Οι δαπάνες από τότε ξεπέρασαν κάθε όριο. Φθάσαμε στο σημείο οι Βουλευτές να δαπανούν πολλές φορές την προεκλογική περίοδο, περισσότερα από όσα η πολιτεία τους αποζημιώνει στη διάρκεια μιας τετραετίας. Φθάσαμε, δηλαδή, στο να τείνουμε να έχουμε Βουλευτές στο ελληνικό Κοινοβούλιο πλούσιους ή εξαρτώμενους.
Το ίδιο ακριβώς συνέβη και με τα οικονομικά των κομμάτων. Τα κόμματα τα οποία έχουν δύο βασικές δαπάνες, το ραδιοτηλεοπτικό χρόνο και τους ετεροδημότες, ξεπέρασαν στις τρεις τελευταίες εκλογές κάθε όριο δαπανών. Μάλιστα φθάσαμε στο σημείο να εκτεθεί το πολιτικό μας σύστημα όταν μετά τις εκλογές του 1996 η Βουλή ομόφωνα ψήφισε διάταξη νόμου για να καλύψει
τις υπερβάσεις των εκλογικών δαπανών των κομμάτων. Κυρίες και κύριοι συνάδελφοι, μόνο οι προεκλογικές δαπάνες διαφήμισης των κομμάτων είχαν ξεπεράσει το όριο που όριζε ο νόμος ο ν. 2429 στο άρθρο 11. Μάλιστα ο νόμος όριζε δαπάνες που δεν ξεπερνούσαν τα 4,8 δισεκατομμύρια. 'Ομως μόνο οι εμφανείς δαπάνες των κομμάτων για ραδιοτηλεοπτικό χρόνο ξεπέρασαν τα 5,7 δισεκατομμύρια. Η Βουλή ψήφισε διάταξη νόμου να μην υπολογίζεται το Φ.Π.Α. και το αγγελιόσημο στις διαφημιστικές δαπάνες των κομμάτων με αποτέλεσμα οι εμφανείς δαπάνες να περιοριστούν πλασματικά, στα όρια που όριζε ο νόμος. Με τέτοιες διατάξεις εκτίθεται το πολιτικό μας σύστημα, και η ελληνική Βουλή.
Η εμπειρία, κύριε Πρόεδρε, είναι πλούσια. Είχα την ευκαιρία και άλλη φορά στη Βουλή να πω ότι ο πρώτος νόμος που ψηφίστηκε για τα οικονομικά των κομμάτων είναι του προηγούμενου αιώνα.
Εγώ απευθύνομαι στον κύριο Υπουργό για να τον ρωτήσω ή ακόμα και στο Προεδρείο. Υπάρχει κανείς Βουλευτής στο ελληνικό Κοινοβούλιο που τουλάχιστον όσον αφορά τα έσοδά του έχει παρουσιάσει δαπάνες με ειλικρίνεια; Είναι όλες ψευδεπίγραφες. 'Ολοι λέμε ίδια έσοδα και όλοι γνωρίζουμε ότι οι πηγές δεν είναι αυτές.

ΠΡΟΕΔΡΟΣ (Απόστολος Κακλαμάνης): Μην είσθε απόλυτος, κύριε συνάδελφε, όταν μιλάτε για τους άλλους.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, νομίζω ότι ισχύει για την
συντριπτική πλειοψηφία των δηλώσεων.
ΟΡΕΣΤΗΣ ΚΟΛΟΖΩΦ: Εμάς αυτό δεν μας αφορά.
ΠΡΟΕΔΡΟΣ (Απόστολος Κακλαμάνης): Παρακαλώ. 'Οταν μιλάτε για τέτοια θέματα και λέτε "όλοι", κάνετε λάθος. Πρέπει να μιλάτε για τον εαυτό σας

και για όσους γνωρίζετε, για να σας απαντήσουν κιόλας.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν θέλω να είμαι απόλυτος. Εγώ το δηλώνω για τον εαυτό μου και παρακαλώ πολύ ο αναμάρτητος πρώτος τον λίθον βαλέτω. Αυτό που λέγω νομίζω ότι αφορά τη συντριπτική πλειοψηφία.

Οι συνάδελφοι μεταξύ τους και ιδιαίτερα για τους Βουλευτές του
κέντρου και των μεγάλων εκλογικών περιφερειών, λένε ότι οι δαπάνες τους είναι πολλαπλάσιες απ' αυτές που ορίζει ο νόμος. Μάλιστα συνάδελφοι της Β' Αθηνών λένε ότι μόνο για μια αποστολή χρειάζονται να δαπανήσουν δέκα έως δεκαπέντε εκατομμύρια δραχμές, όταν το όριο των συνολικών τους δαπανών είναι είκοσι τέσσερα εκατομμύρια. Υπάρχουν δαπάνες τις οποίες δεν υπολογίζουμε όπως είναι οι τηλεοπτικές εμφανίσεις των υποψηφίων βουλευτών οι οποίες πρέπει να υπολογίζονται ως δαπάνες γενόμενες. Πολύ δε περισσότερο όταν πολλές απ'αυτές είναι συναλλαγές κάτω από το τραπέζι. Να λέμε τις αλήθειες, διότι αν δεν πούμε τις αλήθειες και δεν κάνουμε σωστή διάγνωση δεν είναι δυνατόν να υπάρξει θεραπεία.
Η πρότασή μας, λοιπόν, για τη διαφάνεια στα οικονομικά των κομμάτων η οποία μάλιστα κατατέθηκε δύο φορές το 1994, -ξανακατατέθηκε το 1996 απορρίφθηκε όμως από την κυβέρνηση μετά πολλών επαίνων οφείλω να ομολογήσω. 'Οσον αφορά το δωρεάν τηλεοπτικό χρόνο, καταθέσαμε πρόταση νόμου το Μάιο του 1999 και το Φεβρουάριο του 2000- απερρίφθησαν από την κυβερνητική πλειοψηφία και αυτές οι προτάσεις. Κυρίες και κύριοι συνάδελφοι, το 1994, συζητήσαμε για πρώτη φορά το νόμο για τη διαφάνεια στα οικονομικά των κομμάτων. Συστήθηκε τότε διακομματική επιτροπή. Ο παριστάμενος συνάδελφος κ. Δασκαλάκης, τότε Αναπληρωτής Υπουργός Εσωτερικών μπορεί να σας το βεβαιώσει. Το θυμάται πολύ καλά. 'Εγιναν πολλές συζητήσεις. Αποτέλεσμα η ψήφιση ενός ανεφάρμοστου νόμου που καλύπτει την αδιαφάνεια.
Ποια είναι η πρόταση; Οροφή στα έσοδα, όρια στις δαπάνες, ανεξάρτητη αρχή για τον έλεγχο και αυστηρές ποινές για τους παραβάτες, καθώς επίσης και σαφείς κανόνες στον τρόπο λειτουργίας των ΜΜΕ κατά την προεκλογική περίοδο.
Η πρόταση της Νέας Δημοκρατίας από τότε -και μάλιστα αναφέρεται στην εισηγητική έκθεση -πρότεινε έκπτωση από το βουλευτικό αξίωμα για τους παραβάτες. Σήμερα η Βουλή υιοθετεί τουλάχιστον αυτήν τη διάταξη. Πρέπει όμως να πάμε ένα βήμα πιο πέρα και να υιοθετήσουμε και το δωρεάν ραδιοτηλεοπτικό χρόνο. Σας ανέφερα το παράδειγμα των εκλογών του 1996. 
Δεν μπορώ να καταλάβω γιατί ο κ. Βενιζέλος δεν δέχεται την πρόταση
της Νέας Δημοκρατίας για δωρεάν παροχή χρόνου στα ΜΜΕ. Το προτείναμε στο 
άρθρο 15 παράγραφος 2, το προτείνουμε και πάλι στο άρθρο 29 παράγραφος 2. Είναι αυτό που θα λύσει το πρόβλημα διότι αν τα κόμματα μπορέσουν και

περιορίσουν τις δαπάνες τους, για διαφημίσεις με τον δωρεάν τηλεοπτικό χρόνο και περιορίσουν τις δαπάνες για τη μεταφορά των ετεροδημοτών, τότε θα μπορέσουν ν' απαλλαγούν από το σφιχτό εναγκαλισμό τους με τους οικονομικά ισχυρούς και τη διαπλοκή.
Σας ευχαριστώ.
ΠΡΟΕΔΡΟΣ (Απόστολος Κακλαμάνης): Ο Υπουργός Επικρατείας κ. 
Παπαϊωάννου έχει το λόγο.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Επικρατείας): Κύριε Πρόεδρε, κύριοι συνάδελφοι, να μου επιτρέψετε μία μικρή αναδρομή. Είχα την τύχη το 1982-1983 να είμαι Υφυπουργός Εσωτερικών με Υπουργό τότε τον αείμνηστο Γιώργο Γεννηματά και καταρτίσαμε τον πρώτο νόμο στην Ελλάδα για τη χρηματοδότηση των πολιτικών κομμάτων. Στη συνέχεια βέβαια έγιναν πολλές συμπληρώσεις γιατί μπήκαν και τα θέματα της προεκλογικής περιόδου και ιδιαίτερα των δαπανών των υποψήφιων Βουλευτών.
Υπάρχει μία σκληρή διαπίστωση κατά την άποψή μου και κατά τη θέση

μου: 'Οτι όλοι οι νόμοι είχαν θετικά στοιχεία και ασφαλιστικές δικλείδες. Η μεγάλη αδυναμία είναι ότι ποτέ δεν εφαρμόστηκαν οι νόμοι. Τους
θυμόμαστε κάθε φορά στην προεκλογική περίοδο. Αυτό το θεωρώ μία πολύ μεγάλη αδυναμία.
Θέλω να πιστεύω ότι σήμερα όλοι εδώ με υψηλό αίσθημα ευθύνης και
συνεννόηση θα διαμορφώσουμε όχι μόνο τις τελικές διατάξεις του Συντάγματος, αλλά και το νόμο που θ' ακολουθήσει -ήδη λειτουργεί διακομματική επιτροπή γι' αυτόν το σκοπό- και ότι τουλάχιστον από δω και πέρα, με αφετηρία το Σύνταγμα για όλες τις ρυθμίσεις που προβλέπει, θα πάμε σε εφαρμογή των νόμων.
Υπήρξε εδώ σήμερα μία συζήτηση για το ποιος είχε την πρωτοβουλία για την έκπτωση ή για το όργανο, για το Ελεγκτικό Συνέδριο. Θεωρώ ότι αυτοί οι ισχυρισμοί και αυτή η προσέγγιση έχουν μόνο ιστορική αξία. Ως νομικός πιστεύω ότι και σήμερα εάν κάποιος προσέφευγε στο Ανώτατο Ειδικό Δικαστήριο θα μπορούσε να φθάσει και μέχρι την έκπτωση. Και είναι πολλοί οι νομικοί εκείνοι και οι συνταγματολόγοι, οι οποίοι είναι κοντά σ' αυτήν την προσέγγιση.
Η έκπτωση όμως, κυρίες και κύριοι συνάδελφοι, μπορεί να οδηγήσει σε αντίθετα αποτελέσματα, αν δεν φθάναμε στη ρύθμιση που φθάσαμε χθες, ότι δηλαδή το όργανο που θα παραπέμπει για την έκπτωση κάποιου Βουλευτή θα πρέπει να είναι εκείνο το οποίο ελέγχει τις δαπάνες των υποψηφίων Βουλευτών με τη συμμετοχή του Προέδρου της Βουλής ή και Βουλευτών. Γιατί φανταστείτε τι θα γινόταν διαφορετικά; Αν αυτό το δικαίωμα ήταν μία γενική εκλογική αγωγή, μία προσφυγή στο Ανώτατο Ειδικό Δικαστήριο. Μην έχετε καμία αμφιβολία ότι την επόμενη ημέρα, αν όχι οι τριακόσιοι, οι διακόσιοι της Βουλής θα ήταν σε αμφισβήτηση. Φανταστείτε τι θα σήμαινε αυτό για τη συνολική, αν θέλετε, προσέγγιση από πλευράς πολιτών όσον αφορά στους πολιτικούς εκπροσώπους του, το πολιτικό σύστημα, την πολιτική εξουσία. Μια γενική αταξία.
Και στάθηκα σ' αυτό το σημείο για να πω ότι καταλήξαμε μέσα από τη συζήτηση που έγινε και στην επιτροπή και εδώ σε μία ρύθμιση που εγγυάται την αποτελεσματικότητα αυτών των ρυθμίσεων σε σχέση με το μέλλον. Θα πρέπει όμως να λείψουν οι μεγάλες εκφράσεις, τα εφιαλτικά σενάρια, η διαπλοκολογία και τόσα άλλα. Αυτό το λέω γιατί αυτόν το καιρό με αφορμή τη διαδικασία της αναθεώρησης, κυρίως από πλευράς Αντιπολίτευσης -και είμαι υποχρεωμένος να το τονίσω και εγώ και αναφέρομαι κυρίως στον Αρχηγό της Αξιωματικής Αντιπολίτευσης- πυροβολείται ο πολιτικός κόσμος της χώρας.
Σας έχει δοθεί πολλές φορές η ευκαιρία, κύριοι συνάδελφοι της Νέας
Δημοκρατίας, να αποδείξετε όλα αυτά τα οποία ισχυρίζεστε. Και δεν μπορέσατε ποτέ να οδηγηθείτε σ' ένα αποτέλεσμα.
'Ακουσα προηγουμένως τον κ. Κεφαλογιάννη να μιλάει σε σχέση με τη διαπλοκή, τις προεκλογικές δαπάνες. 'Ολ' αυτά εγώ τα συμμερίζομαι, στη μεγάλη τους πλειοψηφία είναι σωστά. Δεν θέλω όμως όλοι οι συνάδελφοι να είμαστε -να χρησιμοποιήσω αυτήν τη φράση- στο ίδιο τσουβάλι. 'Εχει δίκιο ο Πρόεδρος της Βουλής. Ο καθένας μιλάει για τον εαυτό του. Αλλά δεν είναι μεγάλη υποκρισία όταν κάποιοι από μας -εγώ έτυχε τότε να είμαι Υπουργός-ή κάποιοι από σας που πέρα από ζητήματα διαπλοκής είχατε προνομιακές σχέσεις με κάποιους δημοσιογράφους να είσαστε ή να είμαστε κάθε βράδυ στα κανάλια και να λέμε ότι απαγορεύεται η αφισοκόλληση ή ότι απαγορεύεται να διακινήσει κάποιος παραπάνω υλικό ή να έχει ένα περίπτερο;

Και αναφέρομαι σε άλλους συναδέλφους που μπορεί να μην έχουν εκλεγεί
Βουλευτές και να μην έχουν τη δυνατότητα να κάνουν αυτήν τη στοιχειώδη παρουσία και κάποιοι που είχαμε τα μέσα ενημέρωσης να βγαίνουμε να καταγγέλλουμε προεκλογικά όλη αυτή τη διαδικασία.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θεωρούνται δαπάνες γενόμενες;
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Επικρατείας): Δεν είναι αυτό μια
βαθύτατη υποκρισία;
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Συμφωνείτε η συμμετοχή στις ραδιοτηλεοπτικές εκπομπές να θεωρείται δαπάνη γενόμενη και να αποτιμάται σε χρήμα; 
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Επικρατείας): Θα σας πω, κύριε
Κεφαλογιάννη.
Πιστεύω, λοιπόν, ότι αυτά δεν θα τα απαντήσει το Σύνταγμα. Εγώ
πιστεύω ότι αυτά πρέπει να τα απαντήσει, όσο γίνεται, ο νόμος. Είναι και

η προσωπική στάση του καθενός μας. Μην περιμένουμε όλα αυτά να μπουν σε κάποια νομικά καλούπια.
Από εκεί και πέρα, πρέπει να εφαροστούν οι όποιοι νόμοι. Εκεί που
πάσχουμε νομίζω ότι είναι αυτός ο τομέας.
Θα ήθελα ακόμα να πω το εξής: Το μόνο πεδίο διαφωνίας, αν θέλετε, που υπάρχει με τη Νέα Δημοκρατία είναι εάν θα είναι το Ελεγκτικό Συνέδριο ή αν θα είναι κάποια επιτροπή, κάποιο όργανο στο οποίο θα συμμετέχουν και εκπρόσωποι του Ελεγκτικού Συνεδρίου ή ορκωτοί ελεγκτές για τον έλεγχο των δαπανών. Για να βοηθήσουν οι τελευταίοι τι; Την πολιτική εξουσία.
Δεν μπορώ σε καμία περίπτωση να δεχθώ ότι κάθε φορά πρέπει τα
ζητήματα της πολιτικής λειτουργίας να τα πηγαίνουμε στους δικαστές. Κινδυνεύουμε και μέσα από αυτήν τη διαδικασία να εμπεδώσουμε εμείς μια αντίληψη ότι η Ελλάδα έχει ανάγκη από κάποιο κράτος δικαστών. 'Οχι, κύριοι συνάδελφοι. Η Ελλάδα έχει ανάγκη να λειτουργήσουμε εμείς σωστά, πολιτικά.
'Αρα, αύριο το πρωί ο Πρόεδρος της Βουλής, ο αρμόδιος Αντιπρόεδρος,
μαζί με τους κατά τεκμήριο, αν θέλετε, ειδικούς...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η εμπειρία πάντως μέχρι σήμερα δεν είναι
ευχάριστη.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Επικρατείας): Η εμπειρία, κύριε Πρόεδρε, δεν σημαίνει ότι επειδή δεν κάναμε εμείς καλά τη δουλειά μας, πρέπει να τη μεταφέρουμε κάπου αλλού και να δημιουργούμε την εντύπωση ότι ο πολιτικός κόσμος της χώρας έχει ανάγκη δικαστών για να κάνει καλά τη δουλειά του. Το θεωρώ ως λογική, ως αντίληψη τελείως εσφαλμένη. 
Τουναντίον, πιστεύω ότι όσοι αύριο θα είναι σε αυτήν την επιτροπή από
εμάς τους ίδιους, μαζί όμως και με αυτούς που μπορούν να μας βοηθήσουν για να φθάσουμε στο θεμιτό αποτέλεσμα, στο τελικό αποτέλεσμα, να μπορούμε να δίνουμε απάντηση, πολιτικά, πάντα σε αυτόν τον τόπο.
Και όλη αυτή η κουβέντα, κύριοι συνάδελφοι -και δεν θα έπαιρνα το
λόγο εάν δεν μιλούσε ο κ. Κεφαλογιάννης- νομίζω ότι μας προσβάλει βαθύτατα.
Εγώ τοποθετήθηκα και στο άρθρο 15 και είπα ότι είναι μεγάλο το λάθος ότι ρίχνουμε το βάρος στην ακύρωση των συμβάσεων, στον τελευταίο μέτοχο, στο βασικό μέτοχο κ.ο.κ. Το βάρος πρέπει να δοθεί εδώ. Να δούμε ότι ο θεσμός του "πόθεν έσχες" στη χώρα μας, όσο μας αφορά τουλάχιστον, χρεωκόπησε. Χρειαζόμαστε έναν άλλο νόμο. Και αν μπορούσες με αυτό το "πόθεν έσχες" να δεις και το πόθεν ζεις, γιατί καμιά φορά υπάρχουν άλλες διέξοδοι μέσα από τις οποίες μπορείς να ξεφύγεις από αυτό. 'Αρα, να δούμε, σε σχέση με την προστασία του πολιτικού κόσμου, ένα διαφορετικό "πόθεν έσχες".
'Εχει γίνει πολλή κουβέντα σε σχέση με την ασυλία. Εγώ πιστεύω -το έχω εισηγηθεί και στο κόμμα μου και να το συζητήσουμε μια φορά ανοιχτά εδώ στη Βουλή- το εξής: Μας εμποδίζει το σημερινό νομικό καθεστώς να πάρουμε μια απόφαση και να πούμε ότι όποιος από εμάς κάνει παράβαση του Κώδικα Οδικής Κυκλοφορίας, όταν κάποιος από εμάς έχει ακάλυπτες επιταγές, όταν διαπράττει εγκλήματα του κοινού Ποινικού Δικαίου, να μην πηγαίνει στα δικαστήρια; Πιστεύω πως όχι. 'Εχει καθιερωθεί μια πρακτική τόσων χρόνων η οποία πράγματι μας προσβάλλει, προσβάλλει το πολιτικό σύστημα της χώρας. 'Αρα, εδώ μην πάμε κάθε φορά να λύσουμε τα θεσμικά ζητήματα. 
Είναι, λοιπόν, ένα άλλο κομμάτι το θέμα της ασυλίας που πρέπει να
επαναπροσδιορίσουμε την τακτική μας, την πρακτική μας μέσα εδώ. Και μπορούμε να βρούμε πολλούς τρόπους, αρκεί να έχουμε την πολιτική βούληση και τη θέληση να προχωρήσουμε προς αυτήν την κατεύθυνση.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτή λείπει.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Επικρατείας): Αυτή λείπει. Ασφαλώς
αυτή λείπει. Αλλά λείπει από όλες τις πλευρές, κύριε Πρόεδρε. Να μην κρυβόμαστε πίσω από το δάχτυλό μας!
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η Νέα Δημοκρατία κάνει πρόταση. Αλλά δεν
είναι ώρα να το πούμε τώρα.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Επικρατείας): Η Νέα Δημοκρατία κάνει πρόταση. Μπορεί, όμως, η Νέα Δημοκρατία να πείσει σήμερα ότι συγκέντρωσε ένα ή τρία δισεκατομμύρια από κουπόνια; Πώς λέει ότι συγκέντρωσε τρία δισεκατομμύρια από κουπόνια; Είναι αξιόπιστη όταν το λέει και κάνει τις προτάσεις; 'Αρα, η κάθε πρόταση πρέπει να συνοδεύεται από αντίστοιχες πρακτικές.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Βεβαίως, είχαμε συγκεντρώσει στο παρελθόν
δισεκατομμύρια από κουπόνια. Μη λέτε τέτοια.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Επικρατείας): Εντάξει, αφήστε το,
κύριε Πρόεδρε.
Να γίνουν, λοιπόν, έλεγχοι και αυτή τη στιγμή εάν θέλουμε. Κάπου,
όμως, πρέπει να υπάρχει ειλικρίνεια μεταξύ μας.
'Αρα, λοιπόν, όλο το σύστημα έχει ανάγκη από διαφορετικές πρακτικές
λειτουργίες. Και πιστεύω ή θέλω να πιστεύω ότι το Σύνταγμα μετά την ολοκλήρωσή του και οι νόμοι που θα ακολουθήσουν -εκεί θα κερδίσουμε το στοίχημα...
ΓΕΩΡΓΙΟΣ ΚΑΡΑΤΖΑΦΕΡΗΣ: Τις μίζες του Υπουργείου Εθνικής 'Αμυνας, τις μίζες του ΥΠΕΧΩΔΕ δεν τις ξέρετε; Μας προσβάλλετε σε αυτή την Αίθουσα. 
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Επικρατείας): Ακούστε, κύριε
Καρατζαφέρη...
ΠΡΟΕΔΡΟΣ (Απόστολος Κακλαμάνης): Μη διακόπτετε.
ΓΕΩΡΓΙΟΣ ΚΑΡΑΤΖΑΦΕΡΗΣ: Σας παρακαλώ πάρα πολύ. Ανακαλέστε! Προσβάλλετε ένα κόμμα.
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Επικρατείας): Είμαι έτοιμος να απαντήσω για το οποιοδήποτε ζήτημα, αλλά όχι με αυτήν τη διαδικασία.

Εγώ τελειώνω. Το Σύνταγμα θα ολοκληρωθεί και θα είναι ένα Σύνταγμα που θα έχει πάει μπροστά τουλάχιστον θεσμικά το πολιτικό σύστημα της χώρας. Θα έχει ανοίξει νέους ορίζοντες. Οι νόμοι θα ολοκληρωθούν αμέσως μετά.
Το κρίσιμο ζήτημα είναι όλη αυτή η προσπάθεια να αποτελέσει την αφετηρία μιας άλλης πρακτικής λειτουργία όλων μας. Εάν δεν το κάνουμε αυτό, δεν θα έχουμε κάνει τίποτα σε όλη αυτήν τη διαδικασία. Σας ευχαριστώ.
(Χειροκροτήματα από την πτέρυγα του ΠΑΣΟΚ)

ΠΡΟΕΔΡΟΣ (Απόστολος Κακλαμάνης): Ο Υπουργός Πολιτισμού έχει το λόγο. ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κυρίες και κύριοι
συνάδελφοι, η συζήτηση για το άρθρο 29 κατ' ανάγκη οδήγησε σε μια

αναψηλάφηση θεμάτων που απασχολούν πάρα πολύ συχνά την Αίθουσα αυτή. Δυστυχώς ούτε τη φορά αυτή αποφύγαμε την ακατάσχετη τάση να αλληλοϋπονομευόμαστε και να αλληλοταπεινευόμαστε μέσα στην Αίθουσα αυτή. 
Θεωρώ υποχρέωσή μου να επαναλάβω μια θέση την οποία πιστεύω. Πιστεύω
ακράδαντα πως εάν ο πολιτικός κόσμος ως εκπρόσωπος του ελληνικού λαού θέλει να διασφαλίσει το κύρος και την αξιοπιστία της ίδιας της δημοκρατίας και της πολιτικής, εάν θέλει να θωρακίσει την εντιμότητά του, εάν θέλει να διαφυλάξει τη δυνατότητα επικοινωνίας με το εκλογικό σώμα, οφείλει να επιδείξει εσωτερικό σεβασμό και αλληλεγγύη. Μόνο μέσα από τον αμοιβαίο σεβασμό των πολιτικών δυνάμεων και των πολιτικών προσώπων, μόνο μέσα από την αμοιβαία δήλωση εμπιστοσύνης και αποδοχής γνήσιων προθέσεων ανάμεσα στα πολιτικά κόμματα και τα πολιτικά πρόσωπα μπορεί να βρεθεί ο τρόπος αντιμετώπισης των απειλών που δέχεται η σύγχρονη δημοκρατία, όχι μόνο στην Ελλαδα αλλά διεθνώς.
Πρέπει να γνωρίζουμε, κυρίες και κύριοι συνάδελφοι, ότι η κατάσταση που επικρατεί στη χώρα μας δεν είναι από τις χειρότερες. Κινούμαστε πάνω από το μέσο όρο στα ζητήματα αυτά. Η κατάσταση είναι πολύ καλύτερη απ' ό,τι συμβαίνει στις περισσότερες και ιδίως στις μεγαλύτερες ευρωπαϊκές χώρες.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σίγουρα.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Αυτό είναι όμως ένα στοιχείο που θα έπρεπε να ενθαρρύνει την αυτοεκτίμησή μας και θα έπρεπε να μας αποτρέπει από εύκολες δημαγωγίες, από λαϊκισμούς, οι οποίοι

δυστυχώς εξακολουθούν να είναι το κυρίαρχο στοιχείο του πολιτικού λόγου πολλών κομμάτων και πολλών πολιτικών προσώπων, διότι εδώ έχουμε συμπεριφορές τέτοιες και στο εσωτερικό των πολιτικών κομμάτων.
Θα ήθελα επίσης απευθυνόμενος στους συναδέλφους της Αντιπολίτευσης,
όχι μόνο της Μείζονος Αντιπολίτευσης, αλλά και στους συναδέλφους των μικροτέρων κομμάτων της Αντιπολίτευσης, να πω ότι υπάρχουν δύο περίεργα διαφορετικές αντιλήψεις για το τι σημαίνει αγώνας υπέρ της διαφάνειας και κατά της διαπλοκής.
Κάποιοι -και θέλω να πιστεύω ότι αυτοί οι κάποιοι είναι πρωτίστως στο ΠΑΣΟΚ- θεωρούν ότι ο αγώνας υπέρ της διαφάνειας και κατά της διαπλοκής είναι ένας αγώνας θεσμικός, πολιτικός, που ανοίγει το μέτωπο απέναντι σε όλους εκείνους που εκπροσωπούν την αδιαφάνεια. Κάποιοι άλλοι όμως εδώ μέσα πιστεύουν δυστυχώς πως αγώνας κατά της διαπλοκής σημαίνει αγώνας κατά των επιχειρηματικών αντιπάλων. Και φοβούμαι, ανεξάρτητα από την πρόθεσή τους, εξ αντικειμένου διολισθαίνουν στη θέση του Κοινοβουλευτικού Εκπροσώπου ή και του συνηγόρου συγκεκριμένων επιχειρηματικών συμφερόντων, που με το πρόσχημα της διαπλοκής επιχειρούν να χτυπήσουν άλλα επιχειρηματικά συμφέροντα. Δεν υπάρχουν καλά και κακά επιχειρηματικά συμφέροντα. Υπάρχει μια αγορά με τους δικούς της κανόνες και υπάρχει μια δημοκρατία με τους δικούς της κανόνες και με τη δική της αξιοπρέπεια. 
Εμείς εκπροσωπούμε τον ελληνικό λαό και υπεραπιζόμαστε το κύρος των
κομμάτων, του Κοινοβουλίου και των πολιτικών προσώπων συνολικά, όχι κατ' επιλογήν.
Καλώ όλους όσοι διολισθαίνουν άθελά τους, πιστεύω, σε αυτήν τη

δεύτερη εκδοχή περί διαφάνειας και διαπλοκής, να ξανασκεφτούν το τι λένε. Διότι, εν πάση περιπτώσει, η Ιερουσαλήμ είναι μικρή και όλοι την παροικούμε.
Επίσης θα παρακαλούσα τους συναδέλφους της Νέας Δημοκρατίας να είναι ειλικρινέστεροι όταν αναφέρονται στο πολύ καυτό και κρίσιμο ζήτημα της υπέρβασης των εκλογικών δαπανών και των κυρώσεων που πρέπει να επιβληθούν.
Περίμενα μέχρι το τέλος της συζήτησης να ακούσω έστω και μια νύξη ως διάψευση στις δημοσιογραφικές πληροφορίες που και εγώ έχω διαβάσει πως

στη δήλωση εκλογικών δαπανών της για τις εκλογές του Απριλίου του 2000 η Νέα Δημοκρατία έχει κάνει υπέρβαση κατά ένα δισεκατομμύριο του νομίμου 
ορίου και άρα πρέπει να επιβληθούν οι προβλεπόμενες από το νόμο κυρώσεις. Αληθεύει αυτό; Περίμενα μια απάντηση, μια διάψευση, μια εκδήλωση
ευαισθησίας.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εσείς τι έχετε κάνει;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Είναι αξιόπιστο το κόμμα

της Αξιωματικής Αντιπολίτευσης και δικαιούται να ομιλεί με τέτοιο έντονο
και επικριτικό τόνο με τόσο "εισαγγελικό" τόνο, όταν το ίδιο το κόμμα
πριν από εννέα μήνες έχει κάνει υπέρβαση και μάλιστα μεγάλη των εκλογικών του δαπανών; Και μιλάμε για τις κυρώσεις σε περίπτωση υπέρβασης των προσωπικών εκλογικών δαπανών.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μιλάτε για τη Νέα Δημοκρατία;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): 'Οταν το κόμμα υπερβαίνει
το όριο των εκλογικών δαπανών, ποια είναι η κύρωση;
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αιτιάσθε τη Νέα Δημοκρατία εσείς και οι συνάδελφοί σας, με τις τεράστιες δαπάνες και τις γιγαντοθόνες; Που είναι γραμμένες αυτές οι δαπάνες;
ΠΡΟΕΔΡΟΣ (Απόστολος Κακλαμάνης): Παρακαλώ, κύριε Κεφαλογιάννη, μη
διακόπτετε.
Παρακαλώ, να μη γράφονται οι διακοπές.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ...
(Θόρυβος, διαμαρτυρίες από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Παρακαλώ! Δεν ακούστηκε τίποτα, δεν καταγράφηκε τίποτα, διότι εκτός των άλλων δεν έχετε και ορθοφωνία! Εγώ
δεν ακούω.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Δημιουργείται σίγουρα ένα ζήτημα όταν δεν μπορούμε να μιλήσουμε με ειλικρίνεια και σαφήνεια γύρω

από τα θέματα αυτά.
'Ερχομαι τώρα στην ουσία των θεμάτων που αφορούν το άρθρο 29.
Το άρθρο 29, κυρίες και κύριοι συνάδελφοι, είναι μια πολύ
σημαντική καινοτομία στην έννομη τάξη μας. Κάνουμε ένα πολύ μεγάλο βήμα υπέρ της διαφάνειας. Το δικαίωμα στη χρηματοδότηση των κομμάτων δεν είναι
μια τυχαία έκφραση. Επιλύει ρητά μια πολύ μεγάλη θεωρητική και νομολογιακή αμφισβήτηση για το μέχρι πού μπορεί να φτάνει η ενίσχυση του κράτους προς τα πολιτικά κόμματα.
Προσωπική μου θέση είναι πως θα έπρεπε να διασφαλίζεται μόνο η
κρατική χρηματοδότηση και να απαγορεύεται η ιδιωτική χρηματοδότηση των κομμάτων πλην των ελαχίστων συμβολικών εισφορών των μελών τους. Αλλά επειδή οι συνθήκες δεν είναι ώριμες, το Σύνταγμα δεν το επιβάλλει, αλλά πρέπει να σας πω ότι το Σύνταγμα το επιτρέπει αυτό όπως είναι διατυπωμένο. Ο νόμος μπορεί να το προβλέψει αυτό στο μέλλον. Για μένα αυτή θα ήταν η ιδεώδης εξέλιξη.
Πρέπει επίσης να σας πω ότι η εξουσιοδότηση που παρέχεται στο νόμο να επιβάλλει εγγυήσεις διαφάνειας και να απαγορεύσει ακριβές μεθόδους προβολής, είναι ένας επαρκέστατος συνταγματικός εξοπλισμός. Αφήνουμε τώρα στα κόμματα, στη διακομματική επιτροπή και στο νόμο να εξειδικεύσουν τις ρυθμίσεις αυτές. Ανέφερα παραδείγματα: τα προσωπικά προεκλογικά τηλεοπτικά μηνύματα ή ακόμη και τα προσωπικά εκλογικά κέντρα των υποψηφίων Βουλευτών.
Θέλω κι εγώ να συνταχθώ με την άποψη του κ. Παπαϊωάννου ότι το ισχύον Σύνταγμα και ο ισχύον εκλογικός νόμος και τώρα μπορεί να οδηγήσει λόγω εκλογικής παράβασης σε έκπτωση Βουλευτή, όπως μπορεί να οδηγήσει και σε ακύρωση του εκλογικού αποτελέσματος. Αλλά αντιλαμβάνεστε ότι αυτό είναι μια ακραία περίπτωση και τώρα κινδυνεύουμε, εάν είμαστε υπερβολικά τυπικοί και φορμαλιστές να οδηγήσουμε σε ένα νέο κύκλο εκλογικών δικών, που θα θέτουν σε αμφισβήτηση το σύνολο των εκλεγέντων Βουλευτών.
'Αρα πρέπει να είμαστε ιδιαίτερα προσεκτικοί ως προς το ποιο όργανο
είναι αυτό που μπορεί να ανοίξει τις σχετικές δίκες. Πιστεύω ότι το όργανο αυτό πρέπει να είναι το ειδικό ελεγκτικό όργανο, η συγκρότηση του οποίου προβλέπεται από το Σύνταγμα γενικά, αλλά θα την εξειδικεύσει ο νόμος μαζί με τις αρμοδιότητές του.
Θέλω στο σημείο αυτό να πω ότι οφείλουμε να λάβουμε υπόψη μας τις παρατηρήσεις όλων των κομμάτων. 'Εχουμε μια θέση της Νέας Δημοκρατίας υπέρ της αρμοδιότητας του Ελεγκτικού Συνεδρίου. Θεωρώ ότι η θέση αυτή είναι μια ακραία και εσφαλμένη θέση. Το Ελεγκτικό Συνέδριο είναι ένα όργανο που ενεργεί ελέγχους με έναν συγκεκριμένο τρόπο. Είναι ένα όργανο το οποίο έχει μια νοοτροπία και μια πρακτική στραμμένη στη Δημόσια Διοίκηση και στον ευρύτερο δημόσιο τομέα. Τα κόμματα είναι ζωντανοί πολλές φορές άτυποι οργανισμοί και η προεκλογική εκστρατεία κινείται με ταχύτητα. Ανεπίσημα πρέπει οι δαπάνες να είναι διαφανείς. Πρέπει να υπάρχει έντιμη διαχείριση αλλά όχι μια διαχείριση τυπική, όχι μια διαχείριση φορμαλιστική.
'Αρα πρέπει να υπάρχει ένα όργανο στο οποίο να εκπροσωπούνται και πολιτικά πρόσωπα και βεβαίως ανώτατοι δικαστικοί λειτουργοί και ειδικοί επιστήμονες. 
Από την άλλη μεριά έχουμε την επιφύλαξη του ΚΚΕ που δεν θέλει κανέναν 
έλεγχο, δεν θέλει κανένα εξωτερικό όργανο επικαλούμενο ιστορικούς λόγους. Αλλά βλέπετε στο άρθρο 86 ήταν υπέρ της δικαστικής εξουσίας και του
εντόνου δικαστικού ελέγχου της πολιτικής ζωής. Στο άρθρο 29 στα
οικονομικά των κομμάτων, δεν θέλει καθόλου εμπλοκή της δικαιοσύνης. Η δικαιοσύνη είναι καλή όταν ασκεί δικαστικό ακτιβισμό στην προστασία του περιβάλλοντος. Είναι καλή όταν διώκει τους Υπουργούς. Είναι κακή όταν καλείται να κάνει έλεγχο της οικονομικής λειτουργίας των κομμάτων. Κατ' επιλογήν σχέση με τη δικαιοσύνη. Οφείλω όμως να λάβω υπόψη μου τις επιφυλάξεις ενός ιστορικού πολιτικού κόμματος, που έχει τις δικές του εμπειρίες.
Ο Συνασπισμός από την άλλη μεριά θέλει οπωσδήποτε εκπροσώπηση των
πολιτικών κομμάτων στο όργανο αυτό μαζί με ανώτατους δικαστικούς λειτουργούς. 
Κατόπιν αυτού πιστεύω ότι πρέπει το Σύνταγμα να διατυπωθεί έτσι ώστε

η διακομματική επιτροπή ει δυνατόν με ομοφωνία και άρα ο σχετικός κοινός νόμος να έχει ένα περιθώριο να διαμορφώσει τη διάταξη αυτή ως προς τη συγκρότηση και τις αρμοδιότητες του ειδικού οργάνου που ασκεί εξωτερικό έλεγχο. Πρέπει να προβλεφθεί στο Σύνταγμα η συμμετοχή ανωτάτων δικαστικών λειτουργών κατ' απόκλιση από το άρθρο 89 του Συντάγματος, γιατί διαφορετικά δεν θα μπορούν οι ανώτατοι δικαστικοί λειτουργοί να μετέχουν στο όργανο αυτό. Από εκεί και πέρα ο νόμος πρέπει να προσδιορίσει ποιοι θα μετέχουν εκ των πολιτικών θεσμών και οργάνων, αν θα υπάρχουν ειδικοί
εμπειρογνώμονες ως μέλη του ή ως απλοί ελεγκτές που θα συντάσσουν αναφορές κ.ο.κ.
'Αρα και το σχετικό σημείο του κειμένου του εδαφίου που έδωσα χθες στους Βουλευτές, πρέπει να διατυπωθεί με έναν πιο ευρύ τρόπο: Ο έλεγχος των εκλογικών δαπανών των κομμάτων και των υποψηφίων Βουλευτών διενεργείται από ειδικό όργανο που συγκροτείται και με τη συμμετοχή ανώτατων δικαστικών λειτουργών όπως νόμος ορίζει. 
Πιστεύω ότι έτσι διασκεδάζουμε και ενσωματώνουμε όλους τους φόβους και όλες τις επιφυλάξεις, ενώ συνεκτιμούμε και όλες τις προτάσεις και σεβόμαστε και τη λειτουργία της διακομματικής επιτροπής. 
Δύο λόγια για τα άλλα θέματα: Πιστεύω ότι είναι πολύ σημαντική καινοτομία η αποδοχή της ευρείας πλειοψηφίας των 2/3 για την ψήφο των εκτός επικρατείας Ελλήνων. 
Πιστεύω ότι είναι πολύ σημαντική εξέλιξη και πρέπει να τη μάθει ο ελληνικός λαός, η συμφωνία μας δηλαδή για τη μη μεταβολή του εκλογικού συστήματος αιφνιδιαστικά και κατά το δοκούν και για την ισχύ του εκλογικού συστήματος αμέσως μόνο αν συγκεντρώνεται αυξημένη πλειοψηφία. 
Θεωρώ ότι είναι πολύ σημαντική η διάταξη για την εκ του Συντάγματος
δημοσίευση των αποτελεσμάτων της απογραφής. Σας έχω διευκρινίσει κατά κόρον την έννοια του νομίμου πληθυσμού και λαμβάνω πολύ σοβαρά υπόψη μου τις ενδελεχείς παρατηρήσεις που έκανε ο συνάδελφος κ. Λυμπερακίδης εν προκειμένω. 
Και βέβαια αναφερόμενος στα όσα είπε ο κ. Μάνος, ο οποίος και κατέθεσε τη γνωμοδότησή μου του 1992, θέλω να πω ότι η γνωμοδότησή μου είναι δημοσιευμένη στο νομικό περιοδικό "ΤΟ ΣΥΝΤΑΓΜΑ" και στο νομικό περιοδικό "ΕΦΑΡΜΟΓΕΣ ΔΗΜΟΣΙΟΥ ΔΙΚΑΙΟΥ", την έχω υπογράψει, την πιστεύω και δεν έχω ανακαλέσει επιστημονικό μου κείμενο ποτέ. Μπορεί να αλλάζει αργότερα κανείς επιστημονική γνώμη αλλά τα κείμενά του υπάρχουν.
Κυρίες και κύριοι συνάδελφοι, πιστεύω ότι με την ενότητα αυτή κάνουμε ένα πολύ σοβαρό βήμα εκσυγχρονισμού του πολιτικού μας συστήματος στο κρίσιμο επίπεδο, που είναι η συγκρότηση και λειτουργία του ίδιου του εκλογικού σώματος.
Πιστεύω επίσης ότι το Σύνταγμα πρέπει να επιτελεί τον παιδαγωγικό του ρόλο. 'Ετσι εξηγείται και η διατήρηση ως ατελούς διάταξης, γιατί δεν υπάρχει κύρωση, της παραγράφου 5 του άρθρου 51 για την υποχρεωτικότητα της ψήφου, γιατί το εκλογικό δικαίωμα, είναι ένα λειτουργικό δικαίωμα, δεν είναι ένα προσωπικό δικαίωμα έτσι ώστε ο δικαιούχος του να έχει εξουσία διάθεσης. Είναι μία αρμοδιότητα που ασκείται συλλογικά στο πλαίσιο του εκλογικού σώματος.
Θα ήμουν πολύ ευτυχέστερος εάν η συζήτηση αυτή δεν ήταν ένα πεδίο αντιδικίας αλλά ένα πεδίο συναίνεσης, συμφωνίας, ει δυνατόν ομοφωνίας, όλων των πολιτικών δυνάμεων. Είμαι όμως αισιόδοξος γιατί όσοι έχουν διανύσει μία μακρά πολιτική διαδρομή, όπως ο Πρόεδρος κ. Μητσοτάκης και έχουν αποκτήσει μία πλούσια εμπειρία και μία σοφία μπορούν να αρθρώσουν ένα λόγο που υπερβαίνει συγκυριακές σκοπιμότητες και νομίζω ότι πρέπει όλοι να αντιμετωπίζουμε με τον τρόπο αυτόν τα προβλήματα που σχετίζονται με τη διαφάνεια του δημοσίου βίου.
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
(Στο σημείο αυτό ο Υπουργός Πολιτισμού κ. Ευάγγελος Βενιζέλος καταθέτει για τα Πρακτικά τις προαναφερθείσες διατυπώσεις, οι οποίες έχουν ως εξής:
" Ισχύον Σύνταγμα
'Αρθρο 29
2. Νόμος μπορεί να ορίζει την οικονομική ενίσχυση των κομμάτων από το Κράτος και τη δημοσιότητα των εκλογικών δαπανών των κομμάτων και των υποψήφιων βουλευτών.
3. Απαγορεύονται απολύτως οι οποιασδήποτε μορφής εκδηλώσεις υπέρ πολιτικών κομμάτων στους δικαστικούς λειτουργούς, στους στρατιωτικούς γενικά, στα όργανα των σωμάτων ασφαλείας και στους δημόσιους υπαλλήλους, καθώς και η ενεργός δράση υπέρ οποιουδήποτε κόμματος στους υπαλλήλους νομικών προσώπων δημοσίου δικαίου, των δημόσιων επιχειρήσεων και των οργανισμών τοπικής αυτοδιοίκησης.
Πρόταση Επιτροπής
'Αρθρο 29 παρ.2 και 3

(κατά πλειοψηφία)
(Οι παράγραφοι 2 και 3 αντικαθίστανται ως εξής)
"2. Τα κόμματα έχουν δικαίωμα στην οικονομική τους ενίσχυση από το
κράτος για τις εκλογικές και λειτουργικές τους δαπάνες, όπως νόμος ορίζει. Νόμος ορίζει τις εγγυήσεις διαφάνειας ως προς τις εκλογικές δαπάνες και γεικά την οικονομική διαχείριση των κομμάτων, των Βουλευτών, των υποψηφίων Βουλευτών και των υποψηφίων στην τοπική αυτοδιοίκηση όλων των βαθμών. Με νόμο επιβάλλεται ανώτατο όριο εκλογικών δαπανών, απαγορεύονται ορισμένες μορφές προεκλογικής προβολής, ιδίως αυτές που έχουν ιδιαίτερα υψηλό κόστος και καθορίζονται οι προϋποθέσεις υπό τις οποίες η παράβαση των σχετικών διατάξεων συνιστά εκλογική παράβαση κατά τα άρθρα 58 και 100. Με νόμο μπορούν να επεκταθούν οι ρυθμίσεις αυτές και στους υποψηφίους για άλλες αιρετές θέσεις.
3. Απαγορεύονται απολύτως οι οποιασδήποτε μορφής εκδηλώσεις υπέρ ή
κατά πολιτικού κόμματος στους δικαστικούς λειτουργούς και σε όσους υπηρετούν στις ένοπλες δυνάμεις και στα σώματα ασφαλείας. Απαγορεύονται απολύτως οι οποιασδήποτε μορφής εκδηλώσεις υπέρ ή κατά πολιτικού κόμματος, κατά την άσκηση των καθηκόντων τους, στους υπαλλήλους του δημοσίου, οργανισμών τοπικής αυτοδιοίκησης, άλλων νομικών προσώπων δημοσίου δικαίου ή δημοσίων επιχειρήσεων ή επιχειρήσεων οργανισμών τοπικής αυτοδιοίκησης ή επιχειρήσεων η διοίκηση των οποίων ορίζεται άμεσα ή έμμεσα από το δημόσιο με διοικητική πράξη ή ως μέτοχο".
Τελική διατύπωση στην Ολομέλεια 'Αρθρο 29 παρ.2 και 3
(Κατά πλειοψηφία)
(Οι παράγραφοι 2 και 3 αντικαθίστανται ως εξής)
"2. Τα κόμματα έχουν δικαίωμα στην οικονομική τους ενίσχυση από το
κράτος για τις εκλογικές και λειτουργικές τους δαπάνες, όπως νόμος ορίζει. Νόμος ορίζει τις εγγυήσεις διαφάνειες ως προς τις εκλογικές δαπάνες και γενικά την οικονομική διαχείριση των κομμάτων, των Βουλευτών, των υποψηφίων Βουλευτών και των υποψηφίων στην τοπική αυτοδιοίκηση όλων των βαθμών. Με νόμο επιβάλλεται ανώτατο όριο εκλογικών δαπανών, μπορεί να απαγορεύονται ορισμένες μορφές προεκλογικής προβολής, και καθορίζονται οι προϋποθέσεις υπό τις οποίες η παράβαση των σχετικών διατάξεων συνιστά λόγο έκπτωσης από το βουλευτικό αξίωμα με πρωτοβουλία του ειδικού οργάνου του επόμενου εδαφίου. Ο έλεγχος των εκλογικών δαπανών των κομμάτων και των υποψηφίων βουλευτών διενεργείται από ειδικό όργανο που συγκροτείται και με τη συμμετοχή ανώτατων δικαστικών λειτουργών όπως νόμος ορίζει. Με νόμο μπορούν να επεκταθούν οι ρυθμίσεις αυτές και στοςυ υποψηφίους για άλλες αιρετές θέσεις.
3. Απαγορεύονται απολύτως οι οποιασδήποτε μορφής εκδηλώσεις υπέρ ή
κατά πολιτικού κόμματος στους δικαστικούς λειτουργούς και σε όσους υπηρετούν στις ένοπλες δυνάμεις και στα σώματα ασφαλείας. Απαγορεύονται απολύτως οι οποιασδήποτε μορφής εκδηλώσεις υπέρ ή κατά πολιτικού κόμματος, κατά την άσκηση των καθηκόντων τους, στους υπαλλήλους του δημοσίου, οργανισμών τοπικής αυτοδιοίκησης, άλλων νομικών προσώπων δημοσίου δικαίου ή δημοσίων επιχειρήσεων ή επιχειρήσεων οργανισμών τοπικής αυτοδιοίκησης ή επιχειρήσεων η διοίκηση των οποίων ορίζεται άμεσα ή έμμεσα από το δημόσιο με διοικητική πράξη ή ως μέτοχο".
'Αρθρο 51
4. Οι βουλευτικές εκλογές διενεργούνται ταυτόχρονα σε ολόκληρη την
Επικράτεια.
Νόμος μπορεί να ορίζει τα σχετικά με την άσκηση του εκλογικού δικαιώματος από τους εκλογείς που βρίσκονται έξω από την Επικράτεια.
5. Η άσκηση του εκλογικού δικαιώματος είναι υποχρεωτική. Νόμος ορίζει κάθε φορά τις εξαιρέσεις και τις ποινικές κυρώσεις.
'Αρθρο 51 παρ.4 και 5
(κατά πλειοψηφία)
(Οι παράγραφοι 4 και 5 του άρθρου 51 αντικαθίστανται ως εξής:)
"4. Οι Βουλευτικές εκλογές διενεργούνται ταυτόχρονα σε ολόκληρη την Επικράτεια. Νόμος μπορεί να ορίζει τα σχετικά με την άσκηση του εκλογικού δικαιώματος από τους εκλογείς που βρίσκονται έξω από την Επικράτεια. Ως προς τους εκλογείς αυτούς η αρχή της ταυτόχρονης διενέργειας των εκλογών δεν κωλύει την άσκηση του εκλογικού τους δικαιώματος με επιστολική ψήφο ή άλλο πρόσφορο μέσο, εφόσον η καταμέτρηση και η ανακοίνωση των αποτελεσμάτων διενεργείται όποτε αυτό γίνεται και σε ολόκληρη την Επικράτεια.
5. Η άσκηση του εκλογικού δικαιώαμτος είναι υποχρεωτική".

"Αρθρο 51 παρ.4 και 5 (κατά πλειοψηφία)
(Οι παράγραφοι 4 και 5 του άρθρου 51 αντικαθίστανται ως εξής:)
"4. Οι βουλευτικές εκλογές διενεργούνται ταυτόχρονα σε ολόκληρη την Επικράτεια. Νόμος που ψηφίζεται με την αυξημένη πλειοψηφία των δύο τρίτων του όλου αριθμού των βουλευτών μπορεί να ορίζει τα σχετικά με την άσκηση του εκλογικού δικαιώματος από τους εκλογείς που βρίσκονται έξω από την Επικράτεια. Ως προς τους εκλογείς αυτούς η αρχή της ταυτόχρονης διενέργειας των εκλογών δεν κωλύει την άσκηση του εκλογικού τους δικαιώματος με επιστολική ψήφο ή άλλο πρόσφορο μέσο, εφόσον η καταμέτρηση και η ανακοίνωση των αποτελεσμάτων διενεργείται όποτε αυτό γίνεται και σε ολόκληρη την Επικράτεια.
5. Η άσκηση του εκλογικού δικαιώματος είναι υποχρεωτική".
'Αρθρο 54
1. Το εκλογικό σύστημα και οι εκλογικές περιφέρειες ορίζονται με
νόμο.
2. Ο αριθμός των βουλευτών κάθε εκλογικής περιφέρειας ορίζεται με προεδρικό διάταγμα, με βάση το νόμιμο πληθυσμό της περιφέρειας, όπως αυτός προκύπτει από την τελευταία απογραφή.
'Αρθρο 54 παρ. 1 και 2
(παρ. 1 με ευρεία πλειοψηφία
και παρ. 2 με ευρεία πλειοψηφία)
(Οι παράγραφοι 1 και 2 του άρθρου 54 αντικαθίστανται ως εξής:)
"1. Το εκλογικό σύστημα και οι εκλογικές περιφέρειες ορίζονται με νόμο που ισχύει από τις μεθεπόμενες εκλογές, εκτός και αν προβλέπεται η ισχύς του άμεσα από τις επόμενες εκλογές με ρητή διάταξη που ψηφίζεται με την αυξημένη πλειοψηφία των δύο τρίτων του όλου αριθμού των βουλευτών. 
2. Ο αριθμός των βουλευτών κάθε εκλογικής περιφέρειας ορίζεται με
προεδρικό διάταγμα, με βάση το νόμιμο πληθυσμό της περιφέρειας σύμφωνα με την τελευταία απογραφή, όπως νόμος ορίζει. Τα αποτελέσματα κάθε απογραφής που διεξάγεται θεωρούνται δημοσιευμένα με βάση τα στοιχεία της αρμόδιας υπηρεσίας μετά την πάροδο ενός έτους από την τελευταία ημέρα διεξαγωγής της."
'Αρθρο 54 παρ. 1 και 2
(παρ. 1 με ευρεία πλειοψηφία
και παρ. 2 με ευρεία πλειοψηφία)
(Οι παράγραφοι 1 και 2 του άρθρου 54 αντικαθίστανται ως εξής:)
"1. Το εκλογικό σύστημα και οι εκλογικές περιφέρειες ορίζονται με νόμο που ισχύει από τις μεθεπόμενες εκλογές, εκτός και αν προβλέπεται η ισχύς του άμεσα από τις επόμενες εκλογές με ρητή διάταξη που ψηφίζεται με την αυξημένη πλειοψηφία των δύο τρίτων του όλου αριθμού των βουλευτών. 
2. Ο αριθμός των βουλευτών κάθε εκλογικής περιφέρειας ορίζεται με
προεδρικό διάταγμα, με βάση το νόμιμο πληθυσμό της περιφέρειας σύμφωνα με την τελευταία απογραφή, όπως νόμος ορίζει. Τα αποτελέσματα της απογραφής θεωρείται ότι έχουν δημοσιευθεί με βάση τα στοιχεία της αρμόδιας υπηρεσίας μετά την πάροδο ενός έτους από την τελευταία ημέρα διεξαγωγής."")
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, μπορώ να κάνω μία ερώτηση στον ομιλητή;
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, παρακαλώ, το λόγο επί
προσωπικού.

ΠΡΟΕΔΡΟΣ (Απόστολος Κακλαμάνης): Πρώτα από όλα να σας ανακοινώσω ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη
2000-80 χρόνια από την ενσωμάτωσή της στην Ελλάδα" και αφού τους δέχθηκα κι εγώ στο Εντευκτήριο των Βουλευτών και είχα διάλογο μαζί τους, εβδομήντα μαθητές και επτά καθηγητές από το Πειραματικό Γυμνάσιο Αγίων Αναργύρων.
(Χειροκροτήματα από όλες τις πτέρυγες)
Επίσης, παρακολουθούν τη συνεδρίασή μας από τα δυτικά θεωρεία, αφού προηγουμένως ξεναγήθηκαν στην έκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000-80 χρόνια από την ενσωμάτωσή της στην Ελλάδα" πέντε φοιτητές και δύο καθηγητές από το Αριστοτέλειο Πανεπιστήμιο Θεσσαλονίκης, οι οποίοι είχαν μία ακόμη ευκαιρία να αποθαυμάσουν το λόγο -και ελπίζω και το περιεχόμενο των λόγων- του Υπουργού κ. Βενιζέλου.

(Χειροκροτήματα από όλες τις πτέρυγες)
Ο κ. Βαρβιτσιώτης έχει το λόγο, γιατί κάτι θέλει να ρωτήσει.
ΙΩΑΝΝΗΣ ΒΑΡΒΙΤΣΙΩΤΗΣ: Εάν αντελήφθην σωστά, χθες είχατε δεχθεί σε δική μου παρέμβαση ότι η πλειοψηφία του ελεγκτικού οργάνου θα απαρτίζεται από δικαστές. Σήμερα δεν το επαναλάβατε. Θα υπάρχει αυτή η κατεύθυνση στο νόμο, ότι η πλειοψηφία θα είναι από δικαστικούς λειτουργούς;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Βαρβιτσιώτη, όντως χθες στην ερώτησή σας απάντησα ότι κατά την άποψή μου η πλειοψηφία του οργάνου πρέπει να απαρτίζεται από ανώτατους δικαστικούς λειτουργούς. Παρακολούθησα μία έντονη συζήτηση, όπου τα κόμματα εξέθεσαν τις διαφορετικές ...
ΠΡΟΕΔΡΟΣ (Απόστολος Κακλαμάνης): Οι εκπρόσωποι του πολιτικού κόσμου θα είναι οι βοηθοί των δικαστών; Να σοβαρευτούμε. Μήπως θα πρέπει να προεδρεύει και ένας δικαστικός και ο Πρόεδρος της Βουλής να είναι ο

βοηθός του; 
ΙΩΑΝΝΗΣ ΒΑΡΒΙΤΣΙΩΤΗΣ: Ο Πρόεδρος της Βουλής θα προεδρεύει. 
ΠΡΟΕΔΡΟΣ (Απόστολος Κακλαμάνης): Με συγχωρείτε που παρεμβαίνω, δεν έπρεπε να πω άποψη από αυτήν τη θέση, αλλά κάπου χρειάζεται ένα φρένο

εδώ. 'Αλλως να πάμε στα σπίτια μας και να καλέσουμε τους δικαστές να κυβερνήσουν τον τόπο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, με προλάβατε. Αυτή ήταν η προσωπική μου γνώμη. 'Εγινε μία έντονη συζήτηση, διατυπώθηκαν άλλες απόψεις Βουλευτών από όλα τα κόμματα και άλλες απόψεις κομμάτων. Πιστεύω ότι το Σύνταγμα πρέπει να διατυπώσει το γενικό πλαίσιο. Το γενικό πλαίσιο είναι ειδικό όργανο με τη συμμετοχή δικαστικών λειτουργών, αλλά ο νόμος θα κρίνει τα άλλα θέματα, τη συγκεκριμένη συγκρότηση, τις αρμοδιότητες και τη λειτουργία.

ΠΡΟΕΔΡΟΣ (Απόστολος Κακλαμάνης): Πριν δώσω το λόγο στους συναδέλφους θέλω να πω ότι ο κ. Κεφαλογιάννης είχε ένα διαξιφισμό, διότι,
επαναλαμβάνω, δεν υπάρχουν προβλήματα ορθοφωνίας και ακουστικής της Αίθουσας. 
Κύριε Κεφαλογιάννη, σας βεβαιώ ότι ο κ. Βενιζέλος έλεγε κάτι για τις δαπάνες της Νέας Δημοκρατίας, εγώ άκουσα κάτι για Παλαί ντε Σπορ. Κάτι άκουσα, αλλά δεν το άκουσα καλά. Μου είπατε ότι είπε κάτι για
Αλικαρνασσό, προφανώς κάποια συγκέντρωση. Εγώ δεν νομίζω ότι υπάρχει προσωπικό θέμα και παρακαλώ ο κύριος Υπουργός να μας απαντήσει

μονολεκτικά. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Διευκρινίζω ότι δεν υπάρχει κανένα απολύτως θέμα. Ο κ. Κεφαλογιάννης είναι φίλος μου, τον εκτιμώ και θεωρώ ότι πέρα από την τυπική σχέση έχουμε και ουσιαστική και λυπάμαι αν υπήρξε κάποια παρερμηνεία.

ΠΡΟΕΔΡΟΣ (Απόστολος Κακλαμάνης): Πρέπει να πω ότι με εντολή μου, πριν καν υπάρξουν διαξιφισμοί, αυτά δεν είχαν καταγραφεί στα Πρακτικά.
ΙΩΑΝΝΗΣ ΒΑΡΒΙΤΣΙΩΤΗΣ: Είχαν ακουστεί, όμως. 
ΠΡΟΕΔΡΟΣ (Απόστολος Κακλαμάνης): Δεν υπάρχει θέμα, μετά μάλιστα τη
διαβεβαίωση του κυρίου Υπουργού.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Το θέμα είναι σοβαρό και έχει και μια ηθική
διάσταση, την οποία θέλω να ξαναθίξω στο ελληνικό Κοινοβούλιο.
ΠΡΟΕΔΡΟΣ (Απόστολος Κακλαμάνης): Κύριε Κεφαλογιάννη, ακούστε με, όμως, και εμένα. Εσείς είστε ένας νέος συνάδελφος και η παρουσία σας στο Κοινοβούλιο σας τιμά και τιμά και το Κοινοβούλιο. Δεν χρειάζεται παρελθοντολογία, όταν ο Υπουργός κάνει αυτήν τη ρητή διαβεβαίωση. 'Εληξε, νομίζω, το θέμα και σας παρακαλώ να μη συνεχίζετε, διότι ουδείς συνέλαβε

ότι υπάρχει κάποιο προσωπικό θέμα. Αναφέρεστε προφανώς σε συγκεντρώσεις. ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εντάξει, κύριε Πρόεδρε. Δέχομαι την
παραίνεσή σας. Η αποστροφή του λόγου του, που με αφορά, ήταν ατυχής και χαίρομαι που δέχτηκε ο κύριος Υπουργός να το διορθώσει και στα Πρακτικά. 
ΠΡΟΕΔΡΟΣ (Απόστολος Κακλαμάνης): Τώρα, κατά σειρά θα έχουν το λόγο ο
κ. Παυλόπουλος, ο επίτιμος Πρόεδρος κ. Μητσοτάκης και ο κ. Κολοζώφ.
Αν θέλετε να μιλήσετε για λίγα λεπτά, για να κλείσει αυτή η συζήτηση.
ΠΡΟΚΟΠΗΣ ΠΑΥΛΟΠΟΥΛΟΣ: Πόσο χρόνο έχω κύριε Πρόεδρε;
ΠΡΟΕΔΡΟΣ (Απόστολος Κακλαμάνης):'Εχετε μιλήσει επανειλημμένως. Θα σας δώσω δύο λεπτά.
ΙΩΑΝΝΗΣ ΒΑΡΒΙΤΣΙΩΤΗΣ: 'Οχι δύο λεπτά, δεκαπέντε είχε ο εισηγητής της
Πλειοψηφίας.
ΠΡΟΕΔΡΟΣ (Απόστολος Κακλαμάνης): 'Εχει μιλήσει ο κ. Παυλόπουλος. ΠΡΟΚΟΠΗΣ ΠΑΥΛΟΠΟΥΛΟΣ: 'Οχι, κύριε Πρόεδρε. Δευτερολογία έκανε ο

κύριος Υπουργός, δευτερολογία θα κάνω και εγώ. Δεν έχω μιλήσει άλλη φορά. Μίλησα πρωτολογώντας στην ενότητα που συζητήσαμε χθες το απόγευμα. 
ΠΡΟΕΔΡΟΣ (Απόστολος Κακλαμάνης): Χθες δεν μιλήσατε;
ΠΡΟΚΟΠΗΣ ΠΑΥΛΟΠΟΥΛΟΣ: Χθες μίλησα πρωτολογώντας, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Και δεν ξαναμιλήσατε;
ΠΡΟΚΟΠΗΣ ΠΑΥΛΟΠΟΥΛΟΣ:'Οχι, κύριε Πρόεδρε, και θέλω τη δευτερολογία
μου.
ΠΡΟΕΔΡΟΣ (Απόστολος Κακλαμάνης): Θα δώσω πέντε λεπτά στον καθένα για να κλείσουμε τη συζήτηση και να μπούμε σ' αυτό το έρημο το νομοσχέδιο. 
ΠΡΟΚΟΠΗΣ ΠΑΥΛΟΠΟΥΛΟΣ: Δεν διαφωνώ, κύριε Πρόεδρε, αλλά αν χρειαστώ

και κάποια λεπτά παραπάνω και πρέπει να απαντήσω;
ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε Παυλόπουλε, εσείς μπορείτε να τα πείτε μία χαρά.
ΠΡΟΚΟΠΗΣ ΠΑΥΛΟΠΟΥΛΟΣ: Ο κύριος εισηγητής της Πλειοψηφίας είπε αρκετά πράγματα, τα οποία χρειάζονται απάντηση. Δεν ξέρω εάν θα μου φθάσουν τα πέντε λεπτά. Σας παρακαλώ πολύ να υπάρξει ανάλογη ανοχή χρόνου.
Κύριε Πρόεδρε, κυρίες και κύριοι συνάδελφοι, μεγαλύτερη απόδειξη ότι ορισμένοι μιλούν θεσμικώς και κάποιοι, επ' ευκαιρία θεσμικών ζητημάτων, προσωποποιούν τα θέματα, δεν μπορεί να υπάρξει από τη δευτερολογία του κυρίου εισηγητή της Πλειοψηφίας. Ανακάλυψε, δήθεν ο κύριος εισηγητής ότι, μέσα από το θεσμικό λόγο της Νέας Δημοκρατίας κατά την αναθεώρηση του Συντάγματος, υπάρχει επίθεση της Νέας Δημοκρατίας εναντίον συγκεκριμένων επιχειρηματιών υπέρ άλλων.
Εμείς αυτό δεν το ξέρουμε, αλλά είναι εντυπωσιακό ότι το γνωρίζει για λογαριασμό μας εισηγητής της Πλειοψηφίας. Φαίνεται ότι η Κυβέρνηση -είναι κάτι που λέμε συνεχώς, αλλά αποδεικνύεται τώρα- γνωρίζει πολύ περισσότερο τα internar corporis, για να το πω έτσι, του επιχειρηματικού κόσμου.
Θα ήθελα δε να πω, εις επίρρωση του ότι η Νέα Δημοκρατία μόνο
θεσμικώς ομιλεί και μόνο θεσμικώς ενδιαφέρεται εναντίον της διαπλοκής,

πως εάν πραγματικά μας ενδιέφερε να παίξουμε αυτό το παιχνίδι, που το ΠΑ.ΣΟ.Κ ή η Κυβέρνηση το ξέρουν καλά θα είχαμε άλλη μεταχείριση από τους εκπροσώπους της διαπλοκής στα Μ.Μ.Ε.
Δεν προβληματίζεται, όμως, η Κυβέρνηση και ο εισηγητής της Πλειοψηφίας ότι δίνουμε έναν αγώνα σε θεσμικό επίπεδο με πολύ κόστος από την αρχή και ιδίως μετά τις εκλογές; Δεν προβληματίζεται κανείς μέσα σ' αυτήν την Αίθουσα -δεν θα απευθυνθώ αυτήν τη φορά στον εισηγητή της Πλειοψηφίας- ως προς το αν η Νέα Δημοκρατία είχε αυτού του είδους την τακτική, που είπε ο κύριος εισηγητής της Πλειοψηφίας, σε κάποιους από τους κύκλους αυτούς, οι οποίοι επηρεάζουν Μέσα Μαζικής Ενημέρωσης θα ήταν αρεστή; Γιατί αυτός ο πόλεμος εναντίον της πανταχόθεν;
Αυτό είναι το μεγαλύτερο εύσημο το οποίο η Παράταξη την οποία εκπροσωπώ έχει. Η μεγαλύτερη απόδειξη ότι σκοπός της είναι η προστασία των θεσμών προκύπτει από τη συζήτηση του άρθρου 29.
Λέμε ευθέως στον κύριο εισηγητή της Πλειοψηφίας κάτι πολύ απλό: Τι
ζητήσαμε στο πλαίσιο του άρθρου 29, όπως και στο πλαίσιο των άρθρων 14 και 15; Να θεσμοθετηθεί ότι θα έχουν τα κόμματα τηλεοπτικό χρόνο δωρεάν. Δεν ισχύει το επιχείρημα του Πρωθυπουργού -το οποίο το είπε εδώ προφανώς είτε για άλλοθι είτε μη γνωρίζοντας καλά τη νομική πραγματικότητα- ότι αυτό θα επιβαρύνει το δημόσιο. Γιατί είναι γνωστό -και θα το πω στην Εθνική Αντιπροσωπεία εν όψει των ψηφοφοριών που θα γίνουν- ότι τα Μέσα Μαζικής Ενημέρωσης ηλεκτρονικού τύπου αποτελούν δημόσια υπηρεσία, που και όταν παραχωρείται σε ιδιώτες είναι δημόσια υπηρεσία κατά παραχώρηση. 'Αρα, όρος της παραχώρησης, είτε αυτή είναι συμβατική είτε είναι μονομερής, μπορεί να τεθεί η δωρεάν παραχώρηση τηλεοπτικού χρόνου, χωρίς καμιά απολύτως επιβάρυνση για το δημόσιο.
Αλλά πέραν τούτου δεν αρκεί αυτή η ασφαλιστική δικλείδα. Κάτι για το οποίο δεν μας είπε τίποτα ο Εισηγητής της Πλειοψηφίας.
Τι, άραγε, εμποδίζει την Κυβέρνηση και την κυβερνητική πλειοψηφία να δεχθούν ότι απαγορεύεται στα κόμματα να έχουν άλλο χρόνο πέραν εκείνου που τους παραχωρείται δωρεάν; Γιατί διστάζετε να το δεχθείτε αυτό το πράγμα; Θέλετε, κύριοι της Πλειοψηφίας, να έχετε άφθονο χρόνο, ανάλογα με τα μέσα που έχετε; Αν εμείς έχουμε μέσα, όπως λέτε, θα είχαμε την ίδια τακτική με σας. Εμείς δεν έχουμε μέσα γιατί δεν θέλουμε να έχουμε. Προτιμούμε το χρόνο που θα έχουμε να τον χρησιμοποιούμε όπως εμείς
θέλουμε, αλλά να μην είμαστε αναγκασμένοι ούτε να αγοράσουμε ούτε να εξαρτώμεθα.
Ρωτώ, λοιπόν, πάλι: Τι είναι εκείνο το οποίο εμποδίζει την Πλειοψηφία να δεχθεί ότι απαγορεύεται η αγορά άλλου χρόνου; Πρέπει να σταματήσει αυτός ο ανταγωνισμός των χρημάτων στο πλαίσιο των κομματικών δαπανών και οι αντίστοιχες σκιές που βαρύνουν το σύνολο του πολιτικού κόσμου.
Είπε ο κύριος εισηγητής της Πλειοψηφίας, "δεν γνωρίζετε ότι η Νέα
Δημοκρατία υπερέβη τις εκλογικές δαπάνες"; Είπε ακόμα ότι δεν άκουσε καμία διάψευση. Η απάντηση πρέπει να δοθεί από τη Βουλή και από την επιτροπή της. Αυτή είναι αρμόδια. Αν έχει στοιχεία ότι η Νέα Δημοκρατία υπερέβη τις δαπάνες να βγει να το πει. Δεν χρειάζεται διάψευση κάτι που είναι αυτονόητο, ότι δεν έχουμε υπερβεί τις δαπάνες. Και αν υπάρχει ένα ζήτημα νομικής ερμηνείας των σχετικών διατάξεων ας έλθει η επιτροπή να πει ότι η Νεα Δημοκρατία είναι εκείνη που υπερέβη τις δαπάνες. Ξέρετε όμως ότι δεν είναι έτσι. Μην, πετάτε, λοιπόν, αυτού του είδους τις κατηγορίες όταν υπάρχει όργανο το οποίο δεν ελέγχεται κομματικά από τη Νέα Δημοκρατία και είναι αρμόδιο να αποφανθεί.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Μπορεί ο κύριος Πρόεδρος της Βουλής να έχει αντίρρηση, αλλά πρέπει να εξηγήσω γιατί η άποψή μας κείται προς αυτήν την κατεύθυνση. Σας είπαμε πολύ απλά ότι όποιος δεν φοβάται τον έλεγχο ας θεσμοθετήσει το Ελεγκτικό Συνέδριο ως αρμόδιο όργανο για τον έλεγχο των δαπανών των κομμάτων. Αν θέλετε μπορεί να υπάρχει και αυτή η Επιτροπή που θα κάνει έναν προέλεγχο για να διευκολύνει το Ελεγκτικό Συνέδριο. 'Ομως το Ελεγκτικό Συνέδριο είναι ένα όργανο που έχει κατ' εξοχήν αυτήν την αρμοδιότητα. Διότι το μεγαλύτερο τμήμα των χρημάτων που παίρνουν τα κόμματα -εμείς θέλουμε να είναι σχεδόν αποκλειστικό- είναι η κρατική επιχορήγηση, είναι δημόσιο χρήμα. Είναι ή δεν είναι το Ελεγκτικό Συνέδριο κατά το Σύνταγμα και την έννομη τάξη ο φυσικός δικαστής είτε ο φυσικός ελεγκτής, όταν ασκεί διοικητική αρμοδιότητα, της διαχείρισης του δημοσίου χρήματος; Γιατί μπορεί να ελέγχει τη διαχείριση άλλων χρημάτων και δεν μπορεί να ελέγχει τη διαχείριση των χρημάτων που παίρνουν τα κόμματα;
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
Ποια είναι η διαφορά; Δεν είναι θέμα του εάν είναι το κόμμα νομικό πρόσωπο ή δεν είναι. Γνωρίζετε όλοι ότι για τις ανάγκες της πολιτικής πραγματικότητας έχει νομική προσωπικότητα το κόμμα.
ΑΝΔΡΕΑΣ ΛΟΒΕΡΔΟΣ: Μα, είναι νομικά πρόσωπα δημοσίου δικαίου τα
κόμματα;
ΠΡΟΕΔΡΟΣ (Απόστολος Κακλαμάνης): Κύριε Παυλόπουλε, έχετε γίνει
κατανοητός.
ΠΡΟΚΟΠΗΣ ΠΑΥΛΟΠΟΥΛΟΣ: Τελειώνω, κύριε Πρόεδρε.
Κάτω από αυτές τις προϋποθέσεις σας λέμε απλά ότι όποιος δεν φοβάται τον έλεγχο ας δεχθεί αυτό που προτείνουμε: Αν φοβόμαστε τον έλεγχο ως Νέα Δημοκρατία θα σας προτείναμε κάτι τέτοιο; 'Οποιος, λοιπόν, δεν φοβάται τον έλεγχο ας το πει και ας το κάνει. Οι δύο προτάσεις που κάναμε είναι θεσμικές. Σκοπό έχουν να κλείσουν τις διόδους διαπλοκής, διόδους τις οποίες πρέπει να δούμε. Γιατί εάν υπάρξουν, ό,τι προσπάθειες κάναμε -πράγματι έγιναν ορισμένες προσπάθειες- για να κλείσουν οι δίοδοι της διαπλοκής...
ΠΡΟΕΔΡΟΣ (Απόστολος Κακλαμάνης): Κύριε Παυλόπουλε, μην επαναλαμβάνεστε. Καταλάβαμε το επιχείρημά σας.
ΠΡΟΚΟΠΗΣ ΠΑΥΛΟΠΟΥΛΟΣ: ... δεν θα αποδώσουν όσο αφήνουμε αυτές τις
κερκόπορτες στην πολιτική ζωή του τόπου.
ΠΡΟΕΔΡΟΣ (Απόστολος Κακλαμάνης): Ο Πρόεδρος κ. Μητσοτάκης έχει το λόγο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, δεν υπάρχει καμία αμφιβολία ότι ο κ. Βενιζέλος στην αρχή της σημερινής του ομιλίας είχε δίκιο όταν έκανε έκκληση προς όλους τους Βουλευτές και προς όλα τα κόμματα να θωρακίσουμε από κοινού το πολίτευμά μας έναντι της διαπλοκής, έναντι των οικονομικών συμφερόντων. Δυστυχώς όμως, όπως συχνά του συμβαίνει, ο 
οίστρος τον παρασύρει στη συνέχεια και βάζει ο ίδιος φωτιά στα μπαρούτια. Τι τα ήθελε αυτά τα οποία είπε με υπαινιγμούς ότι μερικοί μπορεί να
είναι διακριτικά εναντίον διαπλεκομένων και υπέρ άλλων ή τι ήθελε να αναφερθεί στις δαπάνες της Νέας Δημοκρατίας; Εγώ νομίζω ότι εάν πράγματι

θέλουμε εδώ μέσα να μιλάμε σωστά και να κάνουμε εποικοδομητική δουλειά πρέπει να σταματήσουν αυτοί οι υπαινιγμοί του ενός εναντίον του άλλου τουλάχιστον σε αυτήν τη συζήτηση του Συντάγματος. Ας την κάνουμε σε άλλες ευκαιρίες, αλλά όχι εδώ μέσα.
Είπα την άποψή μου για τις δαπάνες των κομμάτων. Εάν η Νέα Δημοκρατία -εγώ δεν νομίζω ότι η Νέα Δημοκρατία υπερέβη τις δαπάνες- πράγματι υπερέβη τις δαπάνες και το εδήλωσε είναι προς τιμή της.
Εγώ θεωρώ προς τιμήν ενός κόμματος αν πράγματι δηλώνει τις δαπάνες που έκανε ειλικρινά και δεν θέλω να κάνω καμία αναφορά σε κανένα κόμμα αυτήν την ώρα.
Πρέπει κάποτε να μάθουμε ότι τα κόμματα πρέπει να τηρούν βιβλία και πρέπει τις δαπάνες τους να τις παρουσιάζουν πράγματι. Αυτό είναι μία μεγάλη πρόοδος και είπα χθες ότι δεν μπορούμε στην Ελλάδα να απαιτήσουμε αυτό που στην Αμερική γίνεται, αλλά δεν γίνεται σε καμία χώρα της Ευρώπης, να είναι επώνυμες οι μεγάλες εισφορές προς το κόμμα. Δεν είναι δυνατόν να το πετύχουμε. Εκείνο που μπορούμε να πετύχουμε ασφαλώς είναι να ελέξγξουμε πού διατίθενται αυτά τα χρήματα, να περιορίσουμε την ανάγκη του χρήματος, την ανάγκη να διαθέτει το κόμμα πολλά χρήματα, κάτι που βελτιώνει τα πράγματα.
Μια ακόμα παρατήρηση θέλω να κάνω επί της ουσίας. Εγώ, κύριε Πρόεδρε, κατάλαβα ότι συμφωνήσαμε όλοι πως την προεκλογική περίοδο τουλάχιστον για τις ανάγκες των κομμάτων θα δοθεί δωρεάν χρόνος από όλες τις τηλεοράσεις κρατικές και ιδιωτικές. Εζήτησα, όμως, από τον κύριο Υπουργό, υποστηρίζοντας τη θέση της Νέας Δημοκρατίας, να αρκεστούν σε αυτά τα κόμματα να μην έχουν το δικαίωμα να αγοράσουν παραπάνω χρόνο. Ο κ. Βενιζέλος μου απήντησε ότι αυτό το δέχεται, αλλά το αφήνει να το ρυθμίσει ο νόμος. Εάν είναι έτσι, είναι μία μεγάλη πρόοδος και δηλώνω την ικανοποίησή μου και γι'αυτό το σημείο.
Κύριε Πρόεδρε, αισθάνομαι την ανάγκη να κάνω και αυτήν την παρατήρηση για μία ακόμα φορά. Ξεφύγαμε από τις δύσκολες διατάξεις, από εδώ και πέρα τα πράγματα θα είναι ευκολότερα. Θέλω, όμως, να ελπίζω ότι δεν θα αναλισκώμεθα -το λέω και για τον παριστάμενο κύριο Υπουργό, ο οποίος ανεφέρθη σε δαπάνες της Νέας Δημοκρατίας ...
ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Επικρατείας): Μα, με προκαλέσατε,
κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τι σας προκάλεσα, κύριε Υπουργέ; Εγώ σας 
προκάλεσα για να πείτε το αντίθετο. Δεν σας προκάλεσα για να προκαλείτε! ΠΡΟΕΔΡΟΣ (Απόστολος Κακλαμάνης): Ο κ. Κολοζώφ έχει το λόγο. ΟΡΕΣΤΗΣ ΚΟΛΟΖΩΦ: Κύριε Πρόεδρε, εμείς έχουμε τις επιφυλάξεις μας και
δεν είναι μόνο για λόγους ιστορικούς. Χθες στην ομιλία μου είπα πώς μπορούν να λειτουργήσουν αυτοί οι έλεγχοι προς τα κόμματα. 'Ομως πρέπει

να αναγνωρίσω ότι η νέα διατύπωση, όπως την έδωσε ο κύριος Υπουργός, οπωσδήποτε είναι καλύτερη από τις προηγούμενες, παρά το γεγονός ότι δεν συμφωνούμε ούτε με αυτή. 'Ομως πάει σε μία καλύτερη κατεύθυνση. 
Θέλω, όμως, να επισημάνω ότι εμείς δεν μπορούμε να αποδεχθούμε αυτό
που σήμερα κυριαρχεί στην κοινή γνώμη και στην πράξη ότι τα κόμματα είναι διεφθαρμένα και ότι εν πάση περιπτώσει για τον έλεγχο των κομμάτων πρέπει να αναζητηθούν οι αδιάφθοροι έξω από τα κόμματα. Δεν μπορούμε να μπούμε σε αυτήν τη λογική και δεν υπάρχει άλλο τέτοιο προηγούμενο. Τα κόμματα πρέπει να ελέγχονται από μόνα τους. Τι σημαίνει να έχουμε στην επιτροπή που θα κάνει τον έλεγχο και κάποιους, είτε είναι το Ελεγκτικό Συνέδριο, είτε είναι δικαστές είτε είναι τεχνοκράτες. Είναι πιο φερέγγυοι από τους εκπροσώπους του Ελληνικού Κοινοβουλίου; Δεν μπορούμε να μπούμε σε αυτήν τη λογική. Δεν μπορούμε να αποδεχθούμε στην πράξη ότι εδώ μέσα είναι το άνδρο των διεφθαρμένων. Καταλαβαίνω την ένσταση του Προέδρου όταν δημιουργήθηκε το θέμα, πώς θα συγκροτείται αυτό το όργανο, γιατί εκεί μας οδηγεί αυτή η λογική, στον παραλογισμό.
Πέρα από τις ενστάσεις μας που αφορούν λόγους ιστορικούς υπάρχει το ουσιαστικό ζήτημα που δεν μπορούμε να ξεπερνάμε με μία διατύπωση, που θα καθορίσει μεθαύριο ο νόμος βάζοντας μέσα στο Σύνταγμα το ερωτηματικό ότι εδώ μέσα υπάρχει διαφθορά.
Διαφθορά μπορεί να υπάρχει παντού, αλλά δεν μπορούμε να το θεσμοθετήσουμε μέσα στο Σύνταγμα με αυτόν τον τρόπο. Δεν συμφωνούμε στα όργανα αυτά να είναι άλλοι παράγοντες πέρα από τα κόμματα. Τα κόμματα θα ελέγξουν το σύνολο των κομμάτων. 'Εχουν αυτήν τη δυνατότητα, ανεξάρτητα αν συμφωνούμε
ή διαφωνούμε εμείς. Δεν συμφωνούμε οπωσδήποτε στο να ανοίξουμε μία τέτοια ιστορία. 'Εχουμε γεμίσει από ανεξάρτητες αρχές για το κάθε ζήτημα. Τα πάντα βγαίνουν έξω από το Κοινοβούλιο. Το Κοινοβούλιο πια δεν έχει αρμοδιότητα για τίποτα, δεν είναι ικανό να ελέγξει τίποτα. Είναι ανίκανο κατά τη γνώμη όλων αυτών που μας γεμίζουν με τις ανεξάρτητες αρχές. Πού θα πάμε στο τέλος και ποια θα είναι η λειτουργία αυτού του ναού της δημοκρατίας, όπως τον αποκαλείτε; 
Είναι μεγάλη η ανησυχία μας για το πού σπρώχνουμε τα πράγματα σε θεσμικό επίπεδο γενικότερα όχι μόνο στη χώρα μας αλλά και στην Ευρώπη. Δεν έχουμε κανένα κόμπλεξ, δεν έχουμε κανένα πρόβλημα. Αντίθετα πρέπει να βλέπουμε τα πράγματα όπως είναι και προς τα πού πηγαίνουν και ποιοι είναι αυτοί που θέλουν να μειώσουν τις δυνατότητες του Κοινοβουλίου. 
Τέλος, στο λίγο χρόνο που μου έμεινε θα ήθελα να επανέλθω και εγώ στο θέμα της αξιοποίησης των τηλεοπτικών μέσων από τα κόμματα. Δεν λύνει το πρόβλημα, αλλά νομίζω ότι το πιο σωστό είναι να υπάρχει χρόνος δωρεάν για τα κόμματα και από εκεί και πέρα να μην έχουν δυνατότητες να αγοράσουν άλλο χρόνο. Αυτό κατά κάποιον τρόπο θα μπορέσει να λειτουργήσει με βάση την ισοτιμία των κομμάτων. Γιατί η ισοτιμία στην πραγματικότητα δεν μπορεί να υπάρξει. Μπορεί να υπάρξει για τα δύο μεγάλα κόμματα της πλειοψηφίας ή για εκείνα τα κόμματα που αποδέχονται σήμερα την κυρίαρχη άποψη που υπάρχει στην κοινωνία μας, αλλά αν δείτε όλα τα προγράμματα της τηλεόρασης πέρα από τα πολιτικά, από παντού υπάρχουν θέσεις, απόψεις που οδηγούν τον 'Ελληνα πολίτη σε αυτήν τη συγκεκριμένη κατεύθυνση που θέλει η κυριαρχούσα άποψη αυτήν τη στιγμή στην κοινωνία μας. Φυσικά αναφέρομαι στην άποψη του κόμματός μας, η οποία εκφέρεται μέσα από τα ΜΜΕ μόνο όταν υπάρχει παρών κομμουνιστής και μιλάει ο κομμουνιστής. Δεν θα δείτε ένα έργο, κάποια λειτουργία της τηλεόρασης, κάποιο πρόγραμμα που να λέει την 
αντίθετη άποψη από την άποψη που κυριαρχεί σήμερα στην ελληνική κοινωνία. Επομένως, δεν λύνει το πρόβλημα και αυτό που είπα προηγουμένως
τουλάχιστον όσον αφορά το κόμμα μας, το δωρεάν. 'Ομως νομίζω ότι εξασφαλίζει ένα μίνιμουμ ισοτιμίας, το οποίο πρέπει να λάβουμε υπόψη μας. Και δεν πρέπει να συνδέουμε τα γενικότερα έξοδα των δραστηριοτήτων των προεκλογικών κλπ. και να τα βάζουμε σε ισοζύγιο μαζί με το θέμα των ΜΜΕ, γιατί τότε θα φθάσουμε σε μία συζήτηση που θα είναι και άχαρη και δύσκολη και δεν θα καταλήξει πουθενά. 
ΠΡΟΕΔΡΟΣ (Απόστολος Κακλαμάνης): Ο κ. Σκυλλάκος έχει το λόγο.
Για τρία λεπτά έχετε το λόγο, κύριε Σκυλλάκο, γιατί πρέπει να μπούμε
και στο νομοσχέδιο μετά.
ΑΝΤΩΝΗΣ ΣΚΥΛΛΑΚΟΣ: Κατ' αρχήν θέλω στην Αίθουσα αυτή να θέσω μία
εκκρεμότητα που υπάρχει. 
Συζητάμε με τον κ. Βενιζέλο και με τους εισηγητές των άλλων κομμάτων

τι έχουμε ζητήσει. Υπάρχει ζήτημα ελεύθερης λειτουργίας των κομμάτων και ανεμπόδιστης λειτουργίας που πρέπει να κατοχυρώνεται στο Σύνταγμα και αυτό έχει σχέση και με τα ιδιόκτητα των κομμάτων μέσα ενημέρωσης, είτε είναι ραδιοσταθμοί είτε τηλεοράσεις είτε εφημερίδες και περιοδικά. 
Επειδή τα κόμματα δεν είναι ανώνυμες εταιρείες, δεν είναι
επιχειρήσεις και πρέπει ελεύθερα να διαδίδουν τις απόψεις τους, πρέπει να υπάρχει ιδιαίτερη μεταχείριση όσον αφορά τα διάφορα ασυμβίβαστα, παραδείγματος χάρη Βουλευτών, άρθρο 15, που έχει σχέση με τα Μέσα Μαζικής Ενημέρωσης.
'Οπως συζητήσαμε με τον κ. Βενιζέλο, υπάρχουν ορισμένες σκέψεις από την πλευρά της Πλειοψηφίας. Κάποια στιγμή μέχρι να τελειώσουμε τη συζήτηση, πρέπει να επανέλθουμε στο ζήτημα αυτό, μη θεωρηθεί, δηλαδή, τελειωμένο το άρθρο 29, γιατί είχε ειπωθεί και στην επιτροπή ότι κάτι πιθανόν να προσθέσουμε σε αυτό το άρθρο. 
Το δεύτερο που θέλω να πω έχει σχέση μ' αυτό που ειπώθηκε για να
δείτε με πόση κατανόηση και πρακτική βλέπουμε ορισμένα ζητήματα. Βγήκε στην επιφάνεια σήμερα η υπέρβαση, όπως είπε ο κ. Βενιζέλος, από την πλευρά της Νέας Δημοκρατίας του πλαφόν στην προεκλογική περίοδο. Είναι υπαρκτό το πρόβλημα. Αλλά εξ ίσου υπαρκτό είναι ότι στις προηγούμενες εκλογές υπερέβη το ΠΑ.ΣΟ.Κ. το πλαφόν. Είδατε εμείς, σαν Κομμουνιστικό Κόμμα, να πάμε να δημιουργήσουμε κανένα ζήτημα; Και στις προηγούμενες εκλογές χρειάστηκε νομοθετική ρύθμιση για να ρυθμιστεί η υπέρβαση που έγινε από το ΠΑ.ΣΟ.Κ. και με κατανόηση όλα τα κόμματα στη Βουλή το λύσαμε
το πρόβλημα. Τώρα αναμένεται και νέα νομοθετική ρύθμιση, για να λυθεί το πρόβλημα που αφορά τη Νέα Δημοκρατία. Αν, λοιπόν, αναγκαζόμαστε να τα λέμε αυτά τα πράγματα που τα είπαμε στην Επιτροπή Οικονομικών, είναι για να δείξουμε πού βρίσκεται η υποκρισία και πού δεν βρίσκεται. Την δήθεν διαφάνεια στα οικονομικά των κομμάτων μπορεί να την πληρώσει το Κομμουνιστικό Κόμμα ή ένα μη αρεστό κόμμα ή κάποιος μη αρεστός Βουλευτής αύριο με τέτοιες διατάξεις.
Τελειώνω με το εξής: 'Ετσι όπως είναι οι διατυπώσεις από τον κ. Βενιζέλο, πρέπει να αλλάξουν όσον αφορά το μηχανισμό ελέγχου των εκλογικών δαπανών. Είπατε ότι πρέπει να μείνει ανοιχτό το ζήτημα στο νομοθέτη, για το αν θα είναι πλειοψηφία δικαστών ή όχι. Πρέπει να γίνει και ανάλογη προσαρμογή της διάταξης, έτσι όπως την έχετε τοποθετημένη. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Την έκανα. 
ΑΝΤΩΝΗΣ ΣΚΥΛΛΑΚΟΣ: Δεν μας μοιράστηκε. 
ΠΡΟΕΔΡΟΣ (Απόστολος Κακλαμάνης): Η τελική διατύπωση είναι "και με συμμετοχή". Τίποτε άλλο.
ΑΝΤΩΝΗΣ ΣΚΥΛΛΑΚΟΣ: Κατανοητό. Σύμφωνοι. 
Πρέπει να υπάρξει και μία καλύτερη διατύπωση -προσέξτε, κύριε Πρόεδρε, πού μπορεί να οδηγήσει η κατάχρηση- του εξής εδαφίου: Λέει, λοιπόν, στο 29 2.3 "Με νόμο επιβάλλεται ανώτατο όριο εκλογικών δαπανών, μπορεί να απαγορεύονται ορισμένες μορφές προεκλογικής προβολής". Το παλιότερο κείμενο έλεγε για ορισμένες μορφές προεκλογικής προβολής, ιδιαίτερα υψηλού κόστους και παρέπεμπε αυτό ουσιαστικά στη συζήτηση που κάναμε για τα Μέσα Μαζικής Ενημέρωσης και προσέθεσε σήμερα ο κ. Βενιζέλος και τα εκλογικά κέντρα. 'Ομως από τη στιγμή που δεν το συνδέουμε με το υψηλό κόστος μπορεί ο οποιοσδήποτε και η οποιαδήποτε πλειοψηφία να απαγορεύσει οποιαδήποτε μορφή θέλει προεκλογικής προβολής και να πει ας πούμε ότι η προεκλογική περίοδος λέω εγώ θα είναι εκλογές του καναπέ όπως λέμε, δηλαδή ότι θα παρακολουθούμε μόνο τηλεοράσεις και δεν θα γίνονται προεκλογικές συγκεντρώσεις. Και λέω πως μπορεί να βγει η καταχρηστική ερμηνεία. Να μην υπάρχει τέτοιο όριο μεγάλο "μπορεί να απαγορεύονται ορισμένες μορφές προεκλογικής προβολής". Μπορεί να απαγορεύονται τα πάντα δηλαδή, χρειάζεται μία καλύτερη διατύπωση.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μπορώ να κάνω μία
διευκρίνιση, κύριε Πρόεδρε;

ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ, αλλά αν είναι δυνατόν μονολεκτικά.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Σκυλλάκο, η συζήτησή μας για το ζήτημα των Βουλευτών που καλύπτουν κομματικές δραστηριότητες, επιχειρηματικές κλπ. ισχύει και θα βρούμε τον τρόπο στο πλαίσιο βέβαια
της έννομης τάξης. 
Επιβεβαιώνω επίσης τα όσα είπε ο κ. Μητσοτάκης σε σχέση με την

ερμηνεία του τελευταίου εδαφίου του άρθρου 15 παράγραφος 2. 'Ετσι όπως είναι διατυπωμένο τώρα από την Ολομέλεια επιτρέπει στο νόμο να προβλέψει ότι ο μόνος διαθέσιμος ραδιοτηλεοπτικός χρόνος είναι ο δωρεάν
χορηγούμενος στα κόμματα. Και θα μπορούσε κάλλιστα αυτή να είναι και η συμφωνία της διακομματικής επιτροπής. Εγώ προσωπικά θα το ήθελα πάρα πολύ να είναι αυτή η συμφωνία.
ΠΡΟΚΟΠΗΣ ΠΑΥΛΟΠΟΥΛΟΣ: Δηλαδή, να μην μπορούν να αγοράσουν και άλλο
χρόνο; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα μπορούσε ο νομοθέτης να το προβλέψει αυτό. 

ΠΡΟΚΟΠΗΣ ΠΑΥΛΟΠΟΥΛΟΣ: Θα μπορούσε. Και αυτό το βάζουμε στο Σύνταγμα. Αυτή είναι η βασική μας διαφωνία. 
ΕΥΑΓΓΕΛΟΣ ΒΕΝΙΖΕΛΟΣ: Ως προς τη διευκρίνιση που τώρα ζήτησε ο κ. Σκυλλάκος είναι προφανές ότι το κριτήριο είναι οικονομικό. Αυτό το
"μπορεί να απαγορεύει ορισμένες μορφές προβολής" εντάχθηκε στη δέσμη των
εγγυήσεων διαφάνειας. Το κριτήριο είναι αμιγώς οικονομικό.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, δεν
υπάρχει άλλος ομιλητής.
Συνεπώς κηρύσσεται περαιωμένη η συζήτηση επί της ενότητας των άρθρων
29, 51 και 54 του Συντάγματος.
ΠΡΟΕΔΡΟΣ (Απόστολος Κακλαμάνης): Εισερχόμαστε στην ημερήσια διάταξη
της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου

του Υπουργείου Οικονομικών: "Ελαφρύνσεις στη φορολογία κεφαλαίου και
άλλες διατάξεις".
'Εχουν απομείνει για συζήτηση η ενότητα των άρθρων 6, 7, 8, 11 και
14, οι τροπολογίες του Υπουργού και μια εμπρόθεσμη τροπολογία
συναδέλφου.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μου επιτρέπετε, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε, έχετε το
λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είδα με έκπληξη δύο καινούριες προσθήκες εκ των οποίων η μια του Υπουργείου Εθνικής Αμύνας αναφέρεται σε προαγωγές. 
ΠΡΟΕΔΡΟΣ (Απόστολος Κακλαμάνης): Ναι, αυτό θα εξηγηθεί όταν φθάσουμε
στις τροπολογίες. Το ζήτησα αυτό από τον κύριο Υπουργό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ασχετα με το ότι θα χρειαστούμε ούτως ή άλλως μια μέρα παραπάνω εκείνο το οποίο θέλω να πω είναι, τόσο άσχετες προσθήκες ας τις αποφεύγουμε εάν είναι δυνατόν την ώρα που στο
Σύνταγμα...
ΠΡΟΕΔΡΟΣ (Απόστολος Κακλαμάνης): 'Εχετε δίκιο. Είπα στον Υπουργό Εθνικής Αμύνης να έρθει στη Βουλή να αιτιολογήσει διότι έχει ειδικό λόγο προθεσμίας που δεν μπορεί να γίνει αλλιώς. Του ζήτησα να το εξηγήσει στη Βουλή και εάν η Βουλή συμφωνήσει θα προχωρήσουμε.
Κύριοι συνάδελφοι, πριν προχωρήσουμε στη συζήτηση θα ήθελα να

παρακαλέσω να συμφωνήσετε επειδή έχει κάποιο προσωπικό λόγο να φύγει νωρίτερα ο κ. Μάνος -έχει μια κοινωνική υποχρέωση όχι όπως αυτή που είχαν οι συνάδελφοι, δυστυχώς, θα του ευχόμουν να ήταν τέτοια- να του δώσουμε τη δυνατότητα να μιλήσει.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, το λόγο παρακαλώ.

ΠΡΟΕΔΡΟΣ (Απόστολος Κακλαμάνης): Ορίστε, κύριε Αλογοσκούφη, έχετε το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, δεν είναι ο κ. Μάνος μόνο όπως γνωρίζετε που έχει πρόβλημα. Η ώρα είναι προχωρημένη. Είχαμε αφήσει για συζήτηση τις πιο σημαντικές από τις διατάξεις που δεν είναι μέσα στο

πνεύμα του νομοσχεδίου, γιατί όπως ξέρετε και αυτό το νομοσχέδιο έχει μια σειρά από διατάξεις σημαντικές αλλά που δεν έχουν να κάνουν με τη φορολογία κεφαλαίου. Νομίζω, λοιπόν, ότι θα υποβαθμίζαμε τη συζήτηση αν ξεκινούσαμε να μιλάμε γι' αυτά τα τόσο σοβαρά θέματα κάτω από τέτοια χρονική πίεση τώρα στις 13.15' το μεσημέρι. Ξέρετε, γιατί σας το έχουμε πει όταν αποφασίσαμε και αυτήν την κατανομή της συζήτησης, ότι είναι οι σοβαρότερες ίσως διατάξεις που αφορούν το νομοσχέδιο.
Επίσης θα ήθελα να επισημάνω, κύριε Πρόεδρε, ότι καθ' όλη τη συζήτηση αυτού του νομοσχεδίου το οποίο υπογράφεται από τον Υπουργό Εθνικής Οικονομίας και Οικονομικών κ. Παπαντωνίου, ο κ. Παπαντωνίου δεν μας έκανε την τιμή να έρθει στο Κοινοβούλιο, ούτε στην επιτροπή ούτε στη συζήτηση στην Ολομέλεια. Δεδομένου δε ότι οι διατάξεις που θα συζητήσουμε σήμερα, αν τις συζητήσουμε -εγώ θα ήθελα να σας ζητήσω να αναβάλλουμε τη συζήτηση- εκφεύγουν της αρμοδιότητας του Υφυπουργού Οικονομικών που έχουν να κάνουν με τη φορολογία γιατί είναι διατάξεις γενικότερης σημασίας και πολιτικής, θα ήθελα να ζητήσω τουλάχιστον σ' αυτήν τη συζήτηση να είναι εδώ και ο Υπουργός Εθνικής Οικονομίας και Οικονομικών ο κ. Παπαντωνίου. 
Πέραν αυτού όμως επαναλαμβάνω ότι τώρα πια στις 13.15' το μεσημέρι τα
χρονικά περιθώρια είναι πολύ περιορισμένα για να γίνει ουσιαστική συζήτηση πάνω σε θέματα που εγείρουν ερωτήματα μείζονα.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, σήμερα αρχίσαμε νωρίτερα, και κάναμε μόνο τον πρώτο κύκλο των ερωτήσεων. 
Κανονικά το νομοσχέδιο θα άρχιζε να συζητείται πριν από μια ώρα περίπου

αν δεν είχαμε τη συζήτηση του Συντάγματος. Το ότι δώσαμε, λοιπόν, μία ώρα για τη συζήτηση του Συντάγματος και πήραμε και τρία τέταρτα περίπου από τη διαδικασία του ελέγχου αυτό έγινε γιατί αρκετοί συνάδελφοι χθες πίεζαν να μη μιλήσουν πολύ αργά και να μιλήσουν σήμερα.
Θα επαναλάβω αυτό που έχω πει και άλλη φορά. Δεν μπορεί οι συνεδριάσεις του Κοινοβουλίου να είναι αλά καρτ. Να διευκολύνουμε καταστάσεις αλλά να μη γινόμαστε ανακόλουθοι. Αποφασίσαμε ότι μετά την ολοκλήρωση της συζητήσεως της ενότητας αυτής των άρθρων του Συντάγματος θα μπούμε στη συζήτηση του νομοσχεδίου. 'Οποια ώρα κι αν είναι θα μπούμε στη συζήτηση του νομοσχεδίου. Αυτή είναι η απόφαση την οποία πήραμε όλοι χθες το βράδυ.
Εάν δεν συμφωνούσαμε, το Προεδρείο θα καλούσε τους συναδέλφους να

μείνουν για μία ακόμη ώρα χθες το βράδυ. Φοβάμαι ότι ορισμένοι θα έφευγαν και λόγω της ώρας, αλλά η πρόθεσή μας είναι να μένουν και να συμμετέχουν. Επομένως, ας μην πάρουμε άλλο χρόνο παρακαλώ. 
Εάν συμφωνείτε όλοι, ο κ. Μάνος έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, έθεσα και ένα άλλο ζήτημα. ΠΡΟΕΔΡΟΣ (Απόστολος Κακλαμάνης): Σε ό,τι αφορά την παρουσία του
Υπουργού, η Κυβέρνηση, όπως γνωρίζετε, εκπροσωπείται όπως εκείνη νομίζει. Δεν θα επιβάλλουμε στην Κυβέρνηση με ποιον Υπουργό, με ποιον Υφυπουργό, ποιας αρμοδιότητας, θα παρίσταται. Αν θέλετε και επί της ουσίας, θα ήμουν και εγώ ευτυχής αν ήταν ο Υπουργός Εθνικής Οικονομίας....
ΓΕΩΡΓΙΟΣ ΑΛΟΓΟΣΚΟΥΦΗΣ: Θα ήθελα επί της ουσίας ...
ΠΡΟΕΔΡΟΣ (Απόστολος Κακλαμάνης): Προφανώς έχει κάποια δέσμευση. Από ό,τι γνωρίζω, αυτήν τη στιγμή συνεδριάζει η κυβερνητική επιτροπή και

θεωρεί η Κυβέρνηση ότι διά του παρισταμένου και αρμοδίου Υφυπουργού μπορεί να αντιμετωπίσει το θέμα. Εκείνη θα κρίνει αν θα πρέπει να έρθει και κάποιος άλλος Υπουργός εδώ ή οποιοσδήποτε άλλος. Μην πάρουμε άλλο χρόνο για θέματα τα οποία ...
ΓΕΩΡΓΙΟΣ ΑΛΟΓΟΣΚΟΥΦΗΣ: 'Ενα λεπτό, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Τα θέματα δεν είναι φορολογικά. 'Εγιναν έξι συνεδριάσεις, τέσσερις στην επιτροπή και δυο στην Ολομέλεια, πάνω σε αυτό το νομοσχέδιο. Δεν εμφανίστηκε ούτε μία φορά ο Υπουργός Εθνικής Οικονομίας.

ΠΡΟΕΔΡΟΣ (Απόστολος Κακλαμάνης): Κύριε Αλογοσκούφη, σας έδωσα το λόγο επί του διαδικαστικού, όχι να αναπτύξετε επερώτηση στην Κυβέρνηση. 
ΓΕΩΡΓΙΟΣ ΑΛΟΓΟΣΚΟΥΦΗΣ: Μα, επί της ουσίας τοποθετούμαι, κύριε

Πρόεδρε. Είναι αναρμόδιος ο κύριος Υφυπουργός για να δεχθεί οποιαδήποτε αλλαγή πάνω σε αυτά τα ζητήματα.
ΠΡΟΕΔΡΟΣ (Απόστολος Κακλαμάνης): Αυτό δεν είστε εσείς ο αρμόδιος να το κρίνετε. 
ΓΕΩΡΓΙΟΣ ΑΛΟΓΟΣΚΟΥΦΗΣ: Μα, δεν είναι οι αρμοδιότητές του ... ΠΡΟΕΔΡΟΣ (Απόστολος Κακλαμάνης): Κύριε Αλογοσκούφη, δεν είστε
εσείς ...
ΓΕΩΡΓΙΟΣ ΑΛΟΓΟΣΚΟΥΦΗΣ: Είναι ένας παραπάνω λόγος για να αναβάλουμε τη συνεδρίαση. Να συζητήσουμε την επόμενη εβδομάδα και να παρίσταται ο Υπουργός Εθνικής Οικονομίας.
ΠΡΟΕΔΡΟΣ (Απόστολος Κακλαμάνης): Κύριε Αλογοσκούφη, τρώμε κακώς το χρόνο μας αυτήν τη στιγμή, διότι δεν υποδεικνύουμε εμείς στην Κυβέρνηση

πώς θα εκπροσωπείται. Καλώς ή κακώς, τι μας αρέσει, είναι γνωστό. Από
εκεί και πέρα, δεν θα λέμε να φύγει ο ένας Υπουργός και να έρθει ο άλλος. Δεν το δικαιούμεθα αυτό.
Αν συμφωνείτε, να δώσω το λόγο στον κ. Μάνο. 
ΑΔΑΜ ΡΕΓΚΟΥΖΑΣ: Κύριε Πρόεδρε, θα ήθελα το λόγο επί της διαδικασίας. ΠΡΟΕΔΡΟΣ (Απόστολος Κακλαμάνης): Μίλησε ο Κοινοβουλευτικός σας
Εκπρόσωπος. 
ΑΔΑΜ ΡΕΓΚΟΥΖΑΣ: Ξέρω ότι δεν δικαιούμαι. 
ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.
Αμαρτία εξομολογημένη ...
ΑΔΑΜ ΡΕΓΚΟΥΖΑΣ: Κύριε Πρόεδρε, εμείς, όταν αρχίσαμε τη συζήτηση στα
άρθρα, διευκολύναμε την Κυβέρνηση ...
ΠΡΟΕΔΡΟΣ (Απόστολος Κακλαμάνης): Πράγματι.
ΑΔΑΜ ΡΕΓΚΟΥΖΑΣ: ... λέγοντας ότι για το άρθρο 6 θα υποβάλλουμε
αίτηση ονομαστικής ψηφοφορίας. Μπορούσαμε, αν θέλαμε να δημιουργήσουμε παρελκυστική τακτική στη συζήτηση, να μην το κάνουμε αυτό και να έχουμε

ήδη σήμερα μία ονομαστική ψηφοφορία. Επειδή όμως είναι οι σημαντικότερες διατάξεις του νομοσχεδίου -και νομίζω ότι και το δικό σας ενδιαφέρον προς αυτήν την κατεύθυνση κινείται- θα παρακαλέσω να δώσουμε την ευκαιρία στους Βουλευτές -γιατί ξέρω ότι οι Βουλευτές και λόγω της αποκριάς θα φύγουν, θα κάνουμε μόνοι μας πάλι τη συζήτηση- ....
ΠΡΟΕΔΡΟΣ (Απόστολος Κακλαμάνης): Κύριε Ρεγκούζα, έχετε πράγματι δίκιο σε αυτό που είπατε. 'Οντως η τοποθέτησή σας ήταν για τη διευκόλυνση της συζητήσεως του νομοσχεδίου. Δεν μπορώ όμως εγώ, ως Πρόεδρος του Σώματος,

να αποφασίζουμε κάτι -προφανώς κάποιοι που συμφωνούν σε μία απόφαση λαμβάνουν υπόψη τους ότι το Προεδρείο τους καλεί να συμφωνήσουν- και εν συνεχεία την επομένη ημέρα να είμαστε ανακόλουθοι. Αυτό έχει γίνει πολλές φορές. Δεν πρέπει να γίνεται.
ΑΔΑΜ ΡΕΓΚΟΥΖΑΣ: Με δική σας παρέμβαση και με τη συμφωνία των κομμάτων τα πάντα μπορούν να γίνουν. 
ΠΡΟΕΔΡΟΣ (Απόστολος Κακλαμάνης): Δεν είναι σωστό, γιατί το έχουμε κάνει πολλές φορές. Αν λέγαμε χθες ότι δεν συμφωνούμε ή αν υποβάλλατε

την αίτηση ονομαστικής ψηφοφορίας, θα έρχονταν οι Βουλευτές του ΠΑ.ΣΟ.Κ.,
θα ήταν όλοι εδώ, να ψηφίσουν.
ΑΔΑΜ ΡΕΓΚΟΥΖΑΣ: Αν ρωτήσετε τους Βουλευτές, όλοι θέλουν την αναβολή. ΠΡΟΕΔΡΟΣ (Απόστολος Κακλαμάνης): Εγώ γνωρίζω τι θέλουν οι συνάδελφοι,
αλλά πρέπει να τηρώ αυτό που λέει ο Κανονισμός. Διότι, αλλιώτικα, αν κάθε φορά εκείνοι που θα θέλουν κάτι θα το επιβάλλουν διά του θορύβου

ενδεχομένως ή της επιχειρηματολογίας των, δεν θα λειτουργούμε σαν οργανωμένο σώμα.
Ο κ. Μάνος έχει το λόγο.
ΣΤΕΦΑΝΟΣ ΜΑΝΟΣ: Ευχαριστώ, κύριε Πρόεδρε.
Σε ό,τι αφορά το άρθρο 6, θα ήθελα να συστήσω στην Κυβέρνηση ότι
είναι λάθος να υπάρχουν ευνοϊκότερες ή απλούστερες διαδικασίες για τη μείωση του κεφαλαίου. Η μείωση του κεφαλαίου μιας επιχείρησης πρέπει να είναι σε συμμετρία με όσα προβλέπονται για την αύξηση του κεφαλαίου. Αν επιμείνετε σε αυτήν τη ρύθμιση, θα την καταψηφίσουμε.
Θα ήθελα, κύριε Πρόεδρε, να πω δύο λόγια για κάτι σοβαρότερο, που είναι το άρθρο 11, που αφορά τη σύμβαση μεταξύ της Εθνικής Τράπεζας και της ΔΕΚΑ.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Σύμφωνα με την εισηγητική έκθεση η ίδια η Εθνική Τράπεζα, η διοίκησή της, εκδήλωσε ενδιαφέρον να αγοράσει από τη ΔΕΚΑ μετοχές και ομολογίες μετατρέψιμες σε μετοχές αξίας 180.000.000.000 δραχμών.
Η Εθνική Τράπεζα, κύριε Πρόεδρε -το θυμίζω και στους συναδέλφουςεμφανίζεται παντού ως ιδιωτική επιχείρηση. Γι' αυτό άλλωστε όταν ζητούμε διάφορα στοιχεία μας απαντούν ότι δεν μπορούν να μας τα δώσουν διότι ακριβώς είναι ιδιωτική επιχείρηση. 'Εχετε ξανακούσει ιδιωτική επιχείρηση να συνάπτει συμβάσεις που να τις θέτει υπό τον όρο της κύρωσης της Βουλής; 'Εχετε ξαναδεί τέτοιο πράγμα; Αποδεικνύεται, δηλαδή, ότι η Εθνική Τράπεζα, με τη συμπεριφορά της, μόνο ιδιωτική επιχείρηση δεν είναι. 'Εχετε ξαναδεί άλλη ιδιωτική επιχείρηση να παραβιάζει ευθέως το νόμο περί ανωνύμων εταιρειών, να παρακάμπτει τη γενική συνέλευση των μετόχων και να συνάπτει συμβάσεις που να λέει "θα τις θέσω υπόψη της γενικής συνέλευσης στο μέλλον"; Δεν έχουν ξαναγίνει αυτά τα πράγματα.
Είναι φανερό, κύριε Πρόεδρε, ότι η διοίκηση της Εθνικής Τράπεζας όταν συνήψε αυτήν τη σύμβαση γνώριζε ότι βλάπτει τα συμφέροντα των μετόχων της. Και επειδή ακριβώς φοβήθηκε ότι από αυτό το γεγονός μπορεί να τις ζητηθούν ρέστα, να ασκηθεί ενδεχομένως αγωγή εναντίον της, διότι έβλαψε τα συμφέροντα των μετόχων και την Τράπεζα, γι' αυτό ζήτησε την κύρωση με νόμο.
Κύριε Πρόεδρε θα σας παρακαλέσω, επειδή η φωνή μου έχει χαθεί, να
επιβάλετε κάποια ησυχία.

ΠΡΟΕΔΡΕΥΩΝ (Παναγιώτης Σγουρίδης): Το προσπαθώ, αλλά το Προεδρείο δεν μπορεί να λειτουργήσει και ως παιδονόμος!
ΣΤΕΦΑΝΟΣ ΜΑΝΟΣ: Συνήθως το κάνετε μόνος σας, αλλά σας το είπα επειδή τώρα το παραβλέψατε.
Λέω, λοιπόν, ότι επειδή είναι φανερό πως η διοίκηση της Εθνικής
Τράπεζας ήξερε ότι βλάπτει τους μετόχους ζητά την κύρωση της Βουλής για
την πράξη της.
Τώρα θέλω να καταστήσω τη Βουλή προσεκτική. Θα καταθέσω ένα σημερινό γράφημα για την εξέλιξη της μετοχής της Εθνικής Τράπεζας. Λένε οι Κινέζοι ότι μια φωτογραφία ή μια εικόνα αξίζει όσο χίλιες λέξεις. 
Παρακαλώ, κύριε Πρόεδρε, μόνο το κομμάτι του γραφήματος -επειδή είστε
και μηχανικός- να το βάλετε στα Πρακτικά. 
Θα διαπιστώσετε, λοιπόν, ότι η Εθνική αποφάσισε να αγοράσει τις

μετοχές της τη στιγμή που η μετοχή σημείωσε μια σημαντική έξαρση. Αγόρασε, δηλαδή, τη μετοχή της την ώρα που ήταν ακριβότερη και αυτό είναι απόδειξη ότι έβλαψε τους μετόχους της.
Για να γλυκάνει τάχα το χάπι είπε "θα την πάρω κατά 6% φθηνότερα". 
Σήμερα η μετοχή είναι περίπου 15% φθηνότερη από την τιμή που την αγόρασε.
Το καταθέτω στα Πρακτικά.
(Στο σημείο αυτό ο Βουλευτής κ. Στέφανος Μάνος καταθέτει για τα

Πρακτικά το προαναφερθέν έγγραφο, το οποίο έχει ως εξής: (Να φωτογραφηθεί ο πίνακας
ΣΤΕΦΑΝΟΣ ΜΑΝΟΣ: Αυτά, κύριε Υπουργέ, έγιναν κάτω από τα μάτια του Χρηματιστηρίου, της κεφαλαιαγοράς. Σας καλώ να αποσύρετε τη διάταξη και να επιπλήξετε την διοίκηση της Εθνικής Τράπεζας.
Εάν όμως, κύριοι συνάδελφοι, επιμείνετε και ψηφίσετε αυτήν τη
ρύθμιση, η οποία επαναλαμβάνω βλάπτει τους μετόχους της Τράπεζας, δηλαδή, έρχεται η Βουλή και επικυρώνει μια πράξη του διοικητικού συμβουλίου που βλάπτει τα συμφέροντα των μετόχων της Τράπεζας, αυτό που νομίζω ότι θα κάνω στη συνέχεια ως Βουλευτής, είναι να απευθύνω ερώτημα με επιστολή μου στο Χρηματιστήριο της Νέας Υόρκης -προσέξτε αυτό που λέω κ. Φωτιάδη-και να ρωτήσω κατά πόσο η Εθνική Τράπεζα ενημέρωσε το Χρηματιστήριο γι' αυτήν της την πράξη, δεδομένου ότι η μετοχή της Εθνικής Τράπεζας είναι εισηγμένη και στο Χρηματιστήριο της Νέας Υόρκης. Τότε θα δούμε αν μπορεί η διοίκηση της Εθνικής Τράπεζας να πράττει κατά το κέφι της.
Μπορεί βέβαια -διατηρώ μια επιφύλαξη- να αποδειχθεί ότι η Εθνική Τράπεζα, σε ό,τι αφορά το Χρηματιστήριο της Νέας Υόρκης, είχε διαφορετική συμπεριφορά απ' ό,τι έχει για το δικό μας Χρηματιστήριο. Διότι για το δικό μας μπορεί να θεωρεί ότι το έχει στην τσέπη της, ενώ το άλλο δεν το έχει και συνεπώς να έχει συμπεριφερθεί διαφορετικά. Το μεν Χρηματιστήριο της Νέας Υόρκης να το έχει προειδοποιήσει, το δικό μας όμως να το έχει αφήσει στην άκρη, διότι μέχρι τώρα έχουν μάθει ότι μπορούν να κάνουν ό,τι θέλουν.
Κύριε Πρόεδρε, θέλω -και με αυτό θα καταλήξω- να προειδοποιήσω τα διοικητικά συμβούλια και της Εθνικής Τράπεζας και του ΟΤΕ ότι για μετοχές εισηγμένες και στο Χρηματιστήριο της Νέας Υόρκης και της Αθήνας δεν είναι δυνατό να κάνουν πράξεις που βλάπτουν τους μετόχους ατιμωρητί. Θα πρέπει να κληθούν να αποζημιώσουν με την περιουσία τους οι κύριοι σύμβουλοι των δυο αυτών οργανισμών τους μετόχους και τις επιχειρήσεις που έβλαψαν. 
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, τη
συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα
ογδόντα χρόνια ενσωμάτωσης της Θράκης στην Ελλάδα πενήντα ένας μαθητές
και τρεις συνοδοί-καθηγητές από το 7ο Γυμνάσιο Χαλκίδας.
Η Βουλή καλωσορίζει τα παιδιά.
(Χειροκροτήματα απ' όλες τις πτέρυγες)
Ο κ. Μπεντενιώτης έχει το λόγο.
Σας φθάνουν πέντε λεπτά; 
ΕΜΜΑΝΟΥΗΛ ΜΠΕΝΤΕΝΙΩΤΗΣ: Θα προσπαθήσω, κύριε Πρόεδρε, να είμαι όσο
γίνεται πιο σύντομος. 
ΠΡΟΕΔΡΕΥΩΝ (Παναγιώτης Σγουρίδης): Ξέρετε γιατί γίνεται αυτό. ΕΜΜΑΝΟΥΗΛ ΜΠΕΝΤΕΝΙΩΤΗΣ: Το άρθρο 6, κύριε Πρόεδρε, αναφέρεται στις
τροποποιήσεις των διατάξεων 2190/1920. Με την παράγραφο 1 και 2 προτείνονται ειδικές ρυθμίσεις για τις εταιρείες των οποίων οι μετοχές είναι εισηγμένες στο Χρηματιστήριο Αξιών Αθηνών, σύμφωνα με τις οποίες μειώνεται το ελάχιστο όριο της προθεσμίας καταβολής της αύξησης του μετοχικού κεφαλαίου καθώς και της προθεσμίας ενάσκησης του δικαιώματος προτίμησης. 
Με την παράγραφο 3 αντικαθίστανται οι διατάξεις του άρθρου 16,
σύμφωνα με τις οποίες επιτρέπεται σε εταιρείες, που οι μετοχές τους είναι στο Χρηματιστήριο Αξιών Αθηνών, να αποκτούν δικές τους μετοχές με απόφαση της γενικής συνέλευσης. Τέλος,με την ίδια παράγραφο 3 μειώνεται από 18 σε 12 μήνες το χρονικό διάστημα από τη λήψη της απόφασης της γενικής συνέλευσης μέσα στο οποίο πρέπει να πραγματοποιηθούν οι αγορές των ιδίων μετοχών.
Το άρθρο 7 αναφέρεται στον εκσυγχρονισμό των χρηματιστηριακών συναλλαγών και η παράγραφος 1 αντικαθιστά τις διατάξεις της παραγράφου 2 και 3 του νόμου 2843/2000 με σκοπό να καταστεί σαφές ότι το χαρτοφυλάκιο ασφάλειας αποτελείται κατ' ελάχιστον από τις αγοραζόμενες με πίστωση μετοχές και όχι υποχρεωτικά και από άλλες κινητές αξίες.
Με την παράγραφο 2 επιδιώκεται να καταστεί επίσης σαφές ότι για κάθε αγορά μετοχών με πίστωση ο πελάτης υποχρεούται να καταβάλει είτε κινητές αξίες είτε μετρητά είτε συνδυασμό και των δυο. Η παράγραφος 3 αποσκοπεί στην υιοθέτηση συνεκτικού ορισμού του αρχικού περιθωρίου, παραπέμπουσα στην τρέχουσα αξία των κινητών αξιών. Η παράγραφος 4 τροποποιεί τον προβλεπόμενο μηχανισμό λειτουργίας. Η παράγραφος 5 τροποποιεί, σε

συνδυασμό με την υποχρέωση βάσει του νόμου κατάρτισης της σύμβασης, την περαιτέρω διαδικασία.
Η παράγραφος 6 αναφέρεται στο ότι το χαρτοφυλάκιο ασφαλείας θα είναι δυνατό να αποτελείται τόσο από αγοραζόμενες μετοχές με πίστωση όσο και ενδεχομένως από άλλες κινητές αξίες. Η παράγραφος 7 είναι ρύθμιση διαδικαστικού χαρακτήρα. Το άρθρο 8 που αναφέρεται στην κεφαλαιακή κατάσταση των φορέων του δημόσιου τομέα, δίνει τη δυνατότητα ... 
ΝΙΚΟΛΑΟΣ ΓΚΑΤΖΗΣ: Μιλάμε για την Ολυμπιακή...
ΕΜΜΑΝΟΥΗΛ ΜΠΕΝΤΕΝΙΩΤΗΣ: Ακριβώς γι' αυτό σας μιλάω εγώ. Θα περάσω
στην τροπολογία.
Η αντικατάσταση, κύριε συνάδελφε, αφορά τις ρυθμίσεις θεμάτων
εταιρειών υπό εκκαθάριση, αν το προσέξατε καλά. Η τροπολογία που έρχεται σε αντικατάσταση και σαν προσθήκη στο σχέδιο νόμου είναι το άρθρο 8 με την επικεφαλίδα, όπως σας τη διαβάζω. Είναι οι ρυθμίσεις θεμάτων στην κεφαλαιακή κατάσταση φορέων του δημόσιου τομέα. Με την προτεινόμενη διάταξη καταργείται ο υφιστάμενος περιορισμός βάσει των διατάξεων του νόμου 2000/1991 για την αποκρατικοποίηση, απλούστευση των διαδικασιών εκκαθάρισης, ενισχύσεων.
'Ετσι η απόκτηση των μετοχών της Ολυμπιακής Αεροπορίας από πρόσωπα του ιδιωτικού τομέα επιτρέπεται με τον περιορισμό ότι ποσοστό 51% -απόλυτη πλειοψηφία του συνόλου των μετοχών της- θα ανήκει και θα παραμείνει στην κυριότητα του ελληνικού δημοσίου. Η ίδια αυτή ρύθμιση, της επέκτασης δηλαδή, επεκτείνεται και στις θυγατρικές της Ολυμπιακής, των οποίων οι μετοχές ανήκουν έμμεσα στο δημόσιο.
Η προτεινόμενη ρύθμιση, κατά την εισηγητική έκθεση, καθίσταται
αναγκαία λόγω της απελευθερώσεως των αεροπορικών μεταφορών, των συνθηκών που επικρατούν στη διεθνή αγορά και της ανάγκης αναδιάρθρωσης του ομίλου εταιρειών της Ολυμπιακής Εταιρείας.
Το άρθρο 11 αναφέρεται στην κύρωση της σύμβασης μεταξύ της Δημόσιας Επιχείρησης Κινητών Αξιών και της Εθνικής Τράπεζας της Ελλάδος. Με αυτό το άρθρο κυρούται και αποκτά ισχύ νόμου η από 13.12.2000 σύμβαση μεταξύ της Δημοσίας Επιχείρησης Κινητών Αξιών και της Εθνικής Τράπεζας της Ελλάδος, δεδομένου ότι εφόσον η ΔΕΚΑ απεφάσισε να διαθέσει μετοχές και ομολογίες στην Ε.Τ.Ε., ύστερα από εκδήλωση σχετικού ενδιαφέροντος -διαβάζω την εισηγητική έκθεση- από την πλευρά της Τράπεζας, προκειμένου να προβεί σε μείωση των ιδίων κεφαλαίων της. 
Ακριβώς για το σκοπό αυτό υπεγράφη η σχετική σύμβαση από την εκτέλεση της οποίας η ΔΕΚΑ θα εισπράξει συνολικό ποσό εκατόν ογδόντα δισεκατομμυρίων δραχμών περίπου, με βάση τη σημερινή τιμή της μετοχής της Ε.Τ.Ε. στο Χρηματιστήριο Αξιών Αθηνών.
Πρέπει να σημειωθεί ότι επειδή με τη σύμβαση αυτή επέρχεται τροποποίηση όρων προηγουμένης σύμβασης μεταξύ ελληνικού δημοσίου και Εθνικής Τράπεζας της Ελλάδος, που έχει κυρωθεί με τον ν. 2441/96, γίνεται η κύρωση της σύμβασης αυτής με τη διάταξη του νόμου. 
Το άρθρο 14 προβλέπει την επιστροφή των δημοσίων εσόδων που έχουν
εισπραχθεί αχρεωστήτως κι έτσι προσδιορίζεται ότι από 1.1.2002 δεν αποτελούν δαπάνη, κατά την έννοια της παραγράφου 1 του άρθρου 22 του ν. 2362/1995. Αυτό έπρεπε να διευκρινισθεί ακριβώς, για να μην υπάρχει αυτή η ασάφεια και η σύγχυση στην τήρηση του δημοσίου λογιστικού.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Πρόεδρε, κατ' αρχήν θα παρακαλούσα πάρα πολύ να έχω το χρόνο που προβλέπεται από τον Κανονισμό, γιατί πιστεύω ότι τα τέσσερα αυτά άρθρα του νομοσχεδίου είναι η καρδιά, η ουσία του
νομοσχεδίου και λυπάμαι που η Κυβέρνηση, τουλάχιστον με την τακτική της, δείχνει να θέλει να κάνει τη διαδικασία "σφιχτή", χωρίς Βουλευτές, για να περάσει αυτή η πολιτική που αναδύεται μέσα από αυτά τα άρθρα όσο το
δυνατόν πιο ανώδυνα για την Κυβέρνηση, ανεξάρτητα αν η πολιτική αυτή έχει σχέση και με τα ζητήματα που συζητάμε εν όψει της αναθεώρησης του Συντάγματος και με τη διαφάνεια και με τη διαφθορά, αλλά κυρίως με την ποιότητα της δημοκρατίας, που συνεχώς υποβαθμίζεται σ' αυτήν την Αίθουσα. 
Θα αρχίσω, λοιπόν, από το άρθρο 14, ανάποδα, από το τέλος. Θα

επισημάνω κι εδώ ότι η Κυβέρνηση κατά τρόπο αντιδημοκρατικό, αντιδεοντολογικό, αντικοινοβουλευτικό, φέρνει διατάξεις σε νομοσχέδια με τη μορφή της τροπολογίας, είτε στην επιτροπή είτε στην Ολομέλεια, αποφεύγοντας ουσιαστικά τη γνωμοδότηση και του Γενικού Λογιστηρίου και
της Επιστημονικής Επιτροπής της Βουλής για την αντισυνταγματικότητα και όλα αυτά.
Το άρθρο 14 είναι πάρα πολύ σημαντικό άρθρο, γιατί έχει σχέση με μία μεθόδευση, ουσιαστικά, της Κυβέρνησης να διαγράψει ονομαστικά το δημόσιο έλλειμμα -γιατί εμφανίζει πλεονάσματα, όπως ξέρετε, κάθε φορά- ένα τρομακτικό ποσό, του ενός τρισεκατομμυρίου πεντακοσίων δισεκατομμυρίων δραχμών, που αφορά μη λογιστικοποιημένες επιστροφές φόρων από το 1995 και μετά και ταυτόχρονα, να υιοθετήσει έναν καινούριο τρόπο, που δεν τον γνωρίζουμε εμείς ούτε φαίνεται μέσα από το νομοσχέδιο, με τον οποίο θα λογιστικοποιεί -δεν θα θεωρούνται οι επιστροφές φόρων ως δαπάνες- χωρίς να μας λέει όμως πώς θα παρακολουθούνται στους λογαριασμούς του κρατικού προϋπολογισμού -παίρνοντας εξουσιοδότηση ο Υπουργός- και χωρίς να μας λέει ούτε πώς θα γίνεται αυτή η λογιστική τακτοποίηση.
Για να γίνω περισσότερο αντιληπτός από τους συναδέλφους θα πω ότι επιστροφές, όταν εισπράττονται οι φόροι, καταχωρούνται στους κωδικούς αριθμούς του προϋπολογισμού. 'Οταν γίνονται επιστροφές -γιατί κάποια από αυτά επιστρέφονται, όπως με το Φόρο Προστιθέμενης Αξίας, με επιστροφές φόρων εισοδήματος κλπ.- αυτά όπως προβλεπόταν μέχρι σήμερα, έπρεπε να λογιστικοποιούνται ως δαπάνες του κρατικού προϋπολογισμού και να αφαιρούνται ουσιαστικά από τα έσοδα. 'Ετσι κάνουν και οι επιχειρήσεις. 'Οταν επιστρέφουν εμπορεύματα, όταν δίνουν εκπτώσεις στους πελάτες τους, κόβουν τα λεγόμενα πιστωτικά σημειώματα. Εμείς δεν είχαμε αυτήν τη διαδικασία, τα εμφανίζαμε ως δαπάνες.
Συσσωρεύθηκαν, λοιπόν, αυτές οι δαπάνες. Η Κυβέρνηση με τις αλχημείες που κάνει για να εμφανίσει πλεονάσματα, ενώ στην πραγματικότητα υπάρχουν ελλείμματα, έχει σε εκκρεμότητα αυτήν την στιγμή από το 1995 ενάμισι τρισεκατομμύριο τέτοιες δαπάνες.
'Εγινε η αναφορά στη συζήτηση του προϋπολογισμού και από εμένα και
από άλλους ομιλητές και έρχεται σήμερα η Κυβέρνηση, με τρόπο αιφνιδιαστικό παρακάπτοντας την Επιστημονική Επιτροπή της Βουλής, παρακάμποντας την γνωμοδότηση του Ελεγκτικού Συνεδρίου, να μας πει ότι τα διαγράφει και ότι αυτές τις δαπάνες θα τις αποστέλλει στο Ελεγκτικό Συνέδριο -υποτίθεται-για έλεγχο με μόνα και μόνα τα παραστατικά, χωρίς δηλαδή, την απαιτούμενη λογιστικοποίηση. Το Ελεγκτικό Συνέδριο, όπως είχε επισημανθεί στη συζήτηση του προϋπολογισμού, γνωμοδότησε ότι μέχρι τέλους του 1999 στο λογαριασμό "αντίτιμα" τέτοιες μη λογιστικοποιημένες δαπάνες είναι οκτακόσια ογδόντα δύο δισεκατομμύρια δραχμές. 
Εάν λάβουμε υπόψη μας, λοιπόν, το 2000 και το 2001 αυτό το ποσό θα ξεπερνά το ενάμισι τρισεκατομμύριο δραχμές και η Κυβέρνηση θα το εμφανίσει ως μία διαδικασία έξω από την τήρηση των λογαριασμών του κρατικού προϋπολογισμού και θα της δίνει βέβαια τη δυνατότητα να επαίρετε, αντί να έχει ελλείμματα -που είναι έλλειμμα αυτό- ότι έχει και περισσεύματα. Βεβαίως στο δημόσιο χρέος έχει συμπεριληφθεί αυτό γιατί, όταν η Κυβέρνηση χρειάστηκε να δανειστεί, πήρε τα χρήματα. Από την άλλη πλευρά, όμως βασιζόμενη και χρησιμοποιώντας τη λογική του μονογραφικού λογιστικού συστήματος, που υπάρχει στην τήρηση του κρατικού προϋπολογισμού και όχι το διπλογραφικό, προσπαθεί να το εξαφανίσει παραποιώντας για μία ακόμα φορά τα στοιχεία -όχι τη δημιουργική λογιστική, τη δεοντολογία ουσιαστικά- δημιουργώντας δηλαδή ψευδαισθήσεις και στον ελληνικό λαό και αποκρύπτοντας την πραγματική εικόνα των οικονομικών μεγεθών του κρατικού προϋπολογισμού, αλλά και την τήρησή τους στο Γενικό Λογιστήριο του Κράτους.
Θεωρώ απαράδεκτη αυτήν τη ρύθμιση, την καταγγέλλω ουσιαστικά. Καταγγέλλω την Κυβέρνηση γι' αυτήν τη μεθοδολογία και μάλιστα τέτοιες διατάξεις να έρχονται να συζητούνται την παραμονή της αποκριάς, ημέρα Πέμπτη, που την Παρασκευή η Βουλή δεν λειτουργεί και την ώρα που οι Βουλευτές βιάζονται να φύγουν να πάνε στις εκλογικές τους περιφέρειες... 
ΠΡΟΕΔΡΕΥΩΝ (Παναγιώτης Σγουρίδης): Μπορεί να ταιριάζει κιόλας ότι
είναι παραμονή αποκριάς.
ΑΔΑΜ ΡΕΓΚΟΥΖΑΣ: Εμείς ασφαλώς δεν πρόκειται να ψηφίσουμε αυτήν τη ρύθμιση και βεβαίως δεν πρόκειται να μείνουμε στην αντίθεσή μας αυτή που εκφράζεται σήμερα στο Κοινοβούλιο. Με όλα τα μέσα που διαθέτουμε θα συνεχίσουμε για να ξαναφέρουμε στο Κοινοβούλιο για συζήτηση αυτό το θέμα, γιατί τέτοιες μεθοδεύσεις πραγματικά δεν τιμούν τη δημοκρατία, δεν τιμούν
τη λειτουργία του Κοινοβουλίου και βεβαίως δεν συμβάλλουν προς την κατεύθυνση της αναβάθμισης της ποιότητας της δημοκρατίας και του πολιτικού μας συστήματος.
'Ερχομαι τώρα στο άρθρο 11. Το άρθρο 11, κύριοι συνάδελφοι, έχει
σχέση με το άρθρο 6 για τον εξής λόγο: Για τις ρυθμίσεις που γίνονται στο άρθρο 6, στη μεταβολή δηλαδή των ηυξημένων πλειοψηφιών που χρειάζονται για απαρτία για σοβαρά ζητήματα που έχουν σχέση με την προστασία της μειοψηφίας σε μια ανώνυμη εταιρεία, που είναι θεσμική λειτουργία που έχει αντέξει τουλάχιστον μέχρι τώρα στο χρόνο. Αυτή η αυξημένη πλειοψηφία από το 75% με τις ρυθμίσεις που κάνει η Κυβέρνηση, έρχεται στο 10%. 
Και έρχεται προφανώς να το κάνει για έναν και μόνο λόγο: Για να
καλύψει τον κύριο Διοικητή της Τράπεζας της Ελλάδος τον κ. Καρατζά για να μπορέσει να κάνει απαρτία συνέλευσης για να πάρει την απόφαση, που δεν έχει πάρει, για να νομιμοποιήσει την απόφασή του σε ό,τι αφορά τη σύμβαση της ΔΕΚΑ με την Εθνική Τράπεζα. Διευκολύνει δηλαδή, αλλά αδιαφορώντας για τα συμφέροντα της μειοψηφίας, αδιαφορώντας ουσιαστικά για τους μικρομετόχους, όπως είπε και ο κ. Μάνος, για τη ζημιά που θα υποστούν οι μικρομέτοχοι που είναι στην Εθνική Τράπεζα.
Ταυτόχρονα δίνει τη δυνατότητα μιας ψευτονομιμοποίησης, γιατί δεν υπάρχει νομιμοποίηση και ούτε πρόκειται να μείνουμε εμείς, έστω και σε αυτήν την τυπική επικύρωση αυτής της σύμβασης από την πλειοψηφία στη Βουλή. Δεν τελειώνει το θέμα για τον κ. Καρατζά. Αναφέρθηκε με λεπτομέρειες ο κ. Μάνος που είπε ότι η Εθνική Τράπεζα είναι και στο χρηματιστήριο της Νέας Υόρκης. Δεν πρόκειται να μείνει έτσι το θέμα και όσοι νομίζουν ότι, χρησιμοποιώντας τη Βουλή ως κολυμβήθρα του Σιλωάμ, μπορούν να διαγράψουν ποινικές και πολιτικές ευθύνες που δημιουργούνται από τέτοιες ρυθμίσεις κάνουν πολύ μεγάλο λάθος, γιατί ακριβώς αυτές οι ρυθμίσεις δεν μπορούν να λειτουργήσουν στην κατεύθυνση της αποποινικοποίησης ή της διαγραφής πολιτικών ευθυνών.
Το άρθρο 11, λοιπόν, που έχει σχέση με τη ΔΕΚΑ έρχεται να
το επικυρώσει. Επειδή ακριβώς η ΔΕΚΑ είχε δανειστεί κάποια χρήματα, στο προεκλογικό παιχνίδι επηρεασμού των πολιτών, για να μπορέσει να αποκτήσει ρευστότητα και να ικανοποιήσει αυτήν την ανάγκη, έρχεται ο διοικητής της Εθνικής Τράπεζας και παίρνει απόφαση μείωσης του κεφαλαίου, σε μια εποχή που ο ανταγωνισμός επιβάλει αυξήσεις κεφαλαίων στα μεγάλα συγκροτήματα και ειδικότερα του πιστωτικού συστήματος, για να αντέξουν στον καινούριο ανταγωνισμό.
Παίρνει, λοιπόν, μία τέτοια απόφαση μείωσης του κεφαλαίου, δημιουργώντας ρευστότητα στη ΔΕΚΑ, η ΔΕΚΑ με τη σειρά της για να εξοφλήσει το δάνειο που πήρε από την ίδια την Εθνική Τράπεζα, για να κάνει τα πολιτικά και κερδοσκοπικά παιχνίδια των προεκλογικών παρεμβάσεων, για να επηρεάσει το εκλογικό σώμα και ταυτόχρονα επειδή ο διοικητής της Εθνικής Τράπεζας και το χρόνο δεν είχε, αλλά και τη δυνατότητα να πάρει αυτήν την πλειοψηφία, όπως σας είπα με το άρθρο 6, -γι'αυτό και τροποποιείται το άρθρο 6- έρχεται να πάρει την τυπική συμφωνία. Γι'αυτό και είπε στην επιτροπή ότι η απόφαση αυτή, η συμφωνία αυτή, έχει τη διαλυτική αίρεση της υποχρεωτικής επικύρωσης από τη Βουλή, λες και είναι η Βουλή η επικύρωση των ανομίων, που γίνονται μεταξύ των ανωνύμων εταιρειών, εν προκειμένω της ΔΕΚΑ και της Εθνικής Τράπεζας. 
Θεωρούμε, λοιπόν, απαράδεκτη αυτήν τη ρύθμιση. Δεν πρόκειται να τη
δεχθούμε, ακόμη και εάν επικυρωθεί στη Βουλή με τη δεδηλωμένη, διότι περί αυτού πρόκειται, αν και εμείς θα καταθέσουμε αίτηση ονομαστικής ψηφοφορίας, για να φέρουμε προ των ευθυνών τους όλους τους Βουλευτές, διότι πιστεύουμε ότι η συνείδηση του Βουλευτή δεν συμβιβάζεται με τέτοια αμαρτήματα, τα οποία εφευρίσκονται στα κεφάλια ορισμένων κυβερνητικών στελεχών, για να υπηρετήσουν, είτε το αμαρτωλό πολιτικό σύστημα, όπως διαμορφώνεται τελικά, είτε για να υπηρετήσουν οικονομικά συμφέροντα, που δεν έχουν καμία σχέση με τους απλούς πολίτες, πολύ δε περισσότερο με τους μικροεπενδυτές. 
Σε ό,τι αφορά το άρθρο 8, που έχει σχέση με την ιδιωτικοποίηση της
Ολυμπιακής και τις θυγατρικές εταιρείες, έχω να πω τα εξής:
Η δική μας θέση, κυρίες και κύριοι συνάδελφοι, είναι ξεκάθαρη. Εμείς έχουμε επανειλημμένως τοποθετηθεί υπέρ της ιδιωτικοποίησης κάποιων επιχειρήσεων, στην κατεύθυνση, δηλαδή, μιας πολιτικής ανάπτυξης, στην
κατεύθυνση ενίσχυσης του ανταγωνισμού, αλλά όμως όταν έφερε η Κυβέρνηση αρχικά το νόμο της ιδιωτικοποίησης της Ολυμπιακής, μετά από δύο αποτυχημένα προγράμματα εξυγίανσής της, αγκυλωμένη σε δήθεν δογματικές ιδεοληψίες, δεν είχε τη δύναμη να πει την αλήθεια. 'Ερχεται, λοιπόν, τώρα συμπληρωματικά να ξεπεράσει το 51% της ιδιωτικοποίησης, να το επεκτείνει στις θυγατρικές εταιρείες, διότι έρχεται η ώρα της εκποίησης.
'Οπως γνωρίζετε και όπως γνωρίζουμε όλοι μας η Ολυμπιακή Αεροπορία
δεν είναι πλέον βιώσιμη. Θα τη χωρίσουμε σε κομμάτια, θα βγάλουμε τα φιλέτα να τα δώσουμε στους ιδιώτες κοψοχρονιάς, ας το πω έτσι και βεβαίως θα κρατήσουμε όλες τις ζημίες για το κράτος, για το δημόσιο. Αλλά τις ζημιές αυτές δεν τις πληρώνουν τα κυβερνητικά στελέχη που διαχειρίζονται αυτήν την πολιτική. Τις φορτώνεται ο ελληνικός λαός και σε αυτήν ακριβώς την πολιτική που αναδύεται μέσα από αυτήν τη ρύθμιση, εμείς δεν συμφωνούμε. Διαφωνούμε με αυτήν την πολιτική και ταυτόχρονα θεωρούμε ότι η Κυβέρνηση ό,τι έχει να κάνει θα πρέπει να το λέει ευθέως προς τους πολίτες, να μην τους παραπλανεί, να μη μειώνει την ποιότητα της δημοκρατίας, να μην ακυρώνει τη λειτουργία της δημοκρατίας μέσα στο Κοινοβούλιο.
Θεωρώ, λοιπόν, κύριοι συνάδελφοι, ότι αυτά τα άρθρα είναι ουσιαστικά ο ακρογωνιαίος λίθος αυτού του νομοσχεδίου, που με τον ψευδεπίγραφο τίτλο των ελαφρύνσεων έρχεται να δημιουργήσει τέτοιες πολιτικές που δεν αντέχουν σε οποιαδήποτε κριτική σήμερα, ούτε σε αυτήν που έκανα μέχρι τώρα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Είναι γεγονός, ξεκινώντας από το άρθρο 6, ότι η Κυβέρνηση, ενώ στηρίζει πολλές ελπίδες στο άρθρο 6 για τις ιδιωτικοποιήσεις, ενώ κατήργησε ακόμη και τον 2414 που προέβλεπε τη δημιουργία ανώνυμων εταιρειών όλων των δημοσίων υπηρεσιών και ενώ επικαλείται κάθε φορά την επιχειρηματική δραστηριότητα με βάση τον 2190/20, έρχεται σήμερα να κάνει αυτές τις τροποποιήσεις, οι οποίες ουσιαστικά βοηθούν τη διευκόλυνση όσων ανέπτυξε προηγούμενα ο κύριος συνάδελφος. 
Εμείς, όμως το βλέπουμε από άλλη άποψη. Το βλέπουμε από την πλευρά ότι όλες αυτές οι διαδικασίες που χρησιμοποιεί η Εθνική Τράπεζα και αν θέλετε και σε συνάρτηση με τη ΔΕΚΑ, είναι οι μεθοδεύσεις που κάνει σήμερα το χρηματιστηριακό κεφάλαιο, να απομιζήσει όσο το δυνατόν περισσότερο το δημόσιο πλούτο. Να εξαντλήσει ό,τι αποθεματικά έχουν σήμερα οι μικροεπενδυτές και να βγάλει λάδι η Κυβέρνηση τη λησταρχική πραγματικά εκμετάλλευση που γίνεται με τα πανωτόκια κλπ. Και τον κ. Καρατζά,
πρόεδρο της Εθνικής, καλείται σήμερα το Κοινοβούλιο να τον
απαλλάξει από τις τεράστιες ευθύνες που έχει γι' αυτές τις αποφάσεις που έχει πάρει. Καλείται σήμερα το Κοινοβούλιο και μετά τη συνάντηση που είχε με τον κ. Παπαντωνίου να του δώσει χαρτί λευκότητας και απαλλαγής, όταν έδωσε την απάντηση ότι τα συμφέροντα των τραπεζών δεν επιτρέπουν νέες ρυθμίσεις στα πανωτόκια. Αυτό φυσικά δεν έχει καμία σχέση με τη συγκεκριμένη πράξη. 'Εχει, όμως, σχέση για να δούμε πώς λειτουργεί σήμερα το τραπεζικό σύστημα, γενικότερα το χρηματοπιστωτικό σύστημα της χώρας μας στο σύνολο και πώς η Κυβέρνηση έχει γίνει εντολοδόχος των κατευθύνσεων και των αποφάσεων που πρέπει να παρθούν για να στηρίξουν ακόμη περισσότερο το τραπεζικό και το χρηματιστηριακό κεφάλαιο. Εμείς καταψηφίζουμε και τα δύο αυτά άρθρα.
Θα πω και κάτι άλλα παρακάτω για το άρθρο 11, αλλά μιας και ξεκίνησα από το 6, να πω δυο λόγια, κύριε Πρόεδρε, για την Ολυμπιακή. Χρόνια τώρα η Κυβέρνηση λασπολογεί όλες τις δημόσιες υπηρεσίες, εκείνες τις οποίες θέλει να δώσει στον ιδιώτη για ένα κομμάτι ψωμί. Ενώ η Ολυμπιακή είχε κέρδη -και θα πω γιατί ήταν κέρδη- πάνω από ένα τρισεκατομμύριο στρατηγέ μου, η Κυβέρνηση την εμφάνιζε να χρωστά επτακόσια δισεκατομμύρια. Και γίνομαι συγκεκριμένος. Ο γενικός διευθυντής του λογιστηρίου της Ολυμπιακής που έδωσε συνέντευξη και παρουσιάστηκε και στα κανάλια, είπε ότι η Ολυμπιακή έχει να λάβει από την Κυβέρνηση, από τα δύο μεγάλα 
κόμματα, από την κοινωνική πολιτική που ασκεί με το φθηνό εισιτήριο κλπ. στις άγονες γραμμές, πάνω από ένα τρισεκατομμύριο και αυτό αντιπροσωπεύει το 1/11 του ελέγχου που έκανε, γιατί τα υπόλοιπα στοιχεία είχαν καταστραφεί. Αυτό που φαινόταν με τα στοιχεία που υπήρχαν ήταν ένα

τρισεκατομμύριο εκατό δισεκατομμύρια, κύριε Πρόεδρε, όταν εμφάνιζαν την Ολυμπιακή να χρωστά επτακόσια δισεκατομμύρια.
Πέρα από εκεί, όμως, δεν έφθασε μόνο αυτό. Πάρθηκαν μία σειρά μέτρα, τα οποία συμπύκνωσαν το προσωπικό και παρά τη συμπύκνωση

με τη μεγάλη προσπάθεια που έκαναν οι εργαζόμενοι και ανέβασαν την παραγωγικότητα της Ολυμπιακής να είναι η πρώτη στην Ευρώπη, να είναι μια επιχείρηση η οποία έκανε 80% άλμα στην παραγωγική της δυνατότητα με τις αυξήσεις των πελατών κλπ. και σε σχέση με τη μείωση του προσωπικού,
η Νέα Δημοκρατία λασπολογεί εις βάρος της Ολυμπιακής και εις βάρος των εργαζομένων. Τους παρουσιάζει τεμπέληδες, χαραμοφάηδες, ότι τρώνε τα λεφτά του φορολογούμενου, ότι συνέχεια επιδοτείται η Ολυμπιακή. Ανακρίβειες επί ανακριβειών. Γιατί; Για να επιτευχθεί ο τελικός στόχος που έρχεται από την Ευρωπαϊκή 'Ενωση και που υλοποιούν και τα δύο κόμματα και συναγωνίζονται ποιος θα υλοποιήσει καλύτερα αυτές τις αποφάσεις. Να την ξεπουλήσουν. Και φθάσαμε τώρα εδώ, να θέλει την έγκρισή μας για την πουλήσει. Γιατί, κύριε Υπουργέ, το φέρνετε με την έγκριση της Βουλής; Γιατί δεν εφαρμόζετε το νόμο που περάσατε με την ταξινόμηση των αυτοκινήτων, το άρθρο 25, που λέει ότι με διυπουργική απόφαση του Υπουργού Εθνικής Οικονομίας και του αρμόδιου Υπουργού της υπηρεσίας μπορεί να πουλήσει πάνω από το 51% των δημοσίων επιχειρήσεων;
Γιατί το φέρνετε; Θέλετε την κάλυψη της Βουλής; Γιατί; Δεν σας αρκεί εκείνος ο νόμος;
Κύριε Πρόεδρε, η Ολυμπιακή, πέρα από τον κοινωνικό της χαρακτήρα που είναι ένα βασικό στοιχείο σήμερα που συνδέει την ηπειρωτική Ελλάδα με τις νησιώτικες περιοχές και ιδιαίτερα τις άγονες, -που τα μέσα μεταφοράς για μας, όπως έχουμε πει, πρέπει να ανήκουν στο δημόσιο με μία και μόνο μετοχή- η Ολυμπιακή, αλλά και η ακτοπλοϊα και τα τρένα, για κοινωνικούς καθαρά λόγους, έχει να παίξει και άλλους ρόλους. 'Εχει να παίξει ρόλο με την ασφάλεια της χώρας, έχει να παίξει ρόλο με την τιμή του εισιτηρίου. Στην τροπολογία που έχει κατατεθεί, θα δείτε τι αυξήσεις βάζει η Κυβέρνηση με τον τρόπο του ΣΠΑΤΟσήμου που είχε προηγούμενα.
Δεν μπορεί, λοιπόν, η Κυβέρνηση, με ελαφρά τη καρδία, αφού λασπολογεί όλες τις επιχειρήσεις του δημόσιου τομέα και αφού σιγοντάρεται και από τη Νέα Δημοκρατία, να πουλά αυτές τις επιχειρήσεις. Εμείς είμαστε αντίθετοι και πρέπει, κατά την άποψή μας, να αποτελέσει στόχο πάλης των εργαζομένων, ιδιαίτερα αυτών που εξυπηρετούνται από τις υπηρεσίες της Ολυμπιακής Αεροπορίας, ούτως ώστε να παραμείνει δημόσια η διοίκηση, εκδημοκρατισμένη και να παίξει τον κοινωνικό και εθνικό της ρόλο. 
Επίσης, για τη ΔΕΚΑ θα ήθελα να πω τα εξής: Πέραν από αυτά τα οποία
ειπώθηκαν δεν μπορεί, κύριε Υπουργέ, η Βουλή να γίνεται κολυμβήθρα του Σιλωάμ και να διαγράφει όλα αυτά τα ανομήματα που διαπράττονται, είτε από την ΕΤΕ είτε από την Τράπεζα της Ελλάδος. Πρόκειται για ένα 1,5 τρισεκατομμύρια. Γιατί;
Εμείς είμαστε αντίθετοι και τα καταψηφίζουμε. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν, αφού
προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ"
71 μαθητές και 4 συνοδοί-καθηγητές από το 2ο Λύκειο Καρδίτσας.
Η Βουλή τους καλωσορίζει.
(Χειροκροτήματα απ' όλες τις πτέρυγες)
Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κύριοι συνάδελφοι, θα αρχίσω από το άρθρο 8 που θεωρούμε ότι είναι το πιο σημαντικό από αυτά που συζητάμε.
Το άρθρο 8 συζητιέται απόντες του αρμόδιου Υπουργού, ο οποίος θα

έπρεπε να ήταν εδώ για να μας εξηγήσει αυτά τα τεχνάσματα, αυτές τις απαράδεκτες μεθοδεύσεις που θέλει να ψηφίσουμε με το άρθρο αυτό. Γιατί περιφρονεί έτσι βάναυσα την ελληνική Βουλή ο Υπουργός Μεταφορών και Επικοινωνιών κ. Βερελής; Γιατί δεν έρχεται να υπερασπιστεί εδώ τις διατάξεις που μας φέρνει; Γιατί πολύ φοβάμαι ότι ο Υφυπουργός που είναι παρών εδώ και τον σέβομαι απολύτως, δεν είναι δυνατόν και δεν γνωρίζει να απαντήσει σε όσες αιτιάσεις και επικρίσεις δεχθεί σήμερα από την Αντιπολίτευση και ειδικότερα από την πλευρά μας.
Κύριε Υπουργέ, μας φέρνετε εδώ το άρθρο 8, όχι απλώς για να ιδιωτικοποιήσετε την Ολυμπιακή. Δεν εμποδιζόσασταν σε τίποτα να πουλήσετε την Ολυμπιακή πάνω από το 51%. Είχατε κάθε δυνατότητα να το πράξετε χωρίς
να φέρετε νομοθετική διάταξη. Γιατί φέρνετε το άρθρο 8 εδώ; Απλώς για να κάνετε ακόμα κάτι χειρότερο από την ιδιωτικοποίηση άρον, άρον της Ολυμπιακής. Φέρνετε το άρθρο 8 για να νομιμοποιήσετε το σπάσιμο της εταιρείας, για να νομιμοποιήσετε τον τεμαχισμό της, έτσι ώστε να την πουλήσετε κατά τμήματα. Και ειδικότερα για να έχετε τη δυνατότητα να πουλήσετε τις κερδοφόρες θυγατρικές επιχειρήσεις της Ολυμπιακής, έτσι ώστε να αφήσετε τη μητρική απαξιωμένη στην ουσία, για να την πουλήσετε και αυτήν πλέον με ένα τίμημα που θα είναι ευτελές, αν όχι ασήμαντο. 
Αυτό προσπαθείτε να κάνετε με το άρθρο 8. Γι' αυτό η λογική σας είναι
πραξικοπηματική. Δεν είναι κοινοβουλευτική διαδικασία αυτή να φέρνετε τέτοια άρθρα σε άλλες διατάξεις. Δεν είναι κοινοβουλευτική διαδικασία να μην είναι παρών ο αρμόδιος Υπουργός για να μας εξηγήσει την πολιτική του και να μας πει γιατί όχι μόνο θέλει να πουλήσει τη μητρική αλλά πριν την πουλήσει θέλει να την απαξιώσει περαιτέρω με την προπώληση των θυγατρικών της επιχειρήσεων.
Σας τονίζουμε όμως, κύριε Υπουργέ, για ακόμη μια φορά, ότι την Ολυμπιακή σεις τη φέρατε σε αυτό το κατάντημα, όλες οι κυβερνήσεις της δεκαετίας του '90, αλλά και οι προηγούμενες φυσικά και ιδιαίτερα η Κυβέρνηση του κ. Σημίτη. 'Εχετε εγκληματίσει επί της Ολυμπιακής Αεροπορίας. Στη διαχείριση της Ολυμπιακής έχουν διαπραχθεί οικονομικά εγκλήματα όπως αναφέρει και το πόρισμα των ορκωτών λογιστών. 'Εχετε τεράστιες ευθύνες για το κατάντημα της Ολυμπιακής. Και τώρα άρον-άρον, απαξιωμένη πλέον, θέλετε να προβείτε σε μια τέτοια πώληση.
Η Ολυμπιακη Αεροπορία έχει τεράστιες δυνατότητες. Χρειάζεται βέβαια
εξυγίανση, αλλά ως δημόσια και κοινωνική επιχείριση. Επαναλαμβάνω, έχει τεράστιες δυνατότητες κερδοφορίας και ανάπτυξης, διότι η Ολυμπιακή δεν έχει μόνο μειονεκτήματα, όπως πάτε να μας την παρουσιάσετε και όπως την συκοφαντείτε. Είναι πρωτοφανές συνεχώς Υπουργοί και αρμόδιοι να συκοφαντούν μια κρατική εταιρεία. 'Εχει μεγάλα πλεονεκτήματα. 'Εχει το σήμα της το οποίο είναι αναντικατάστατο. Είναι διεθνώς αναγνωρισμένο, απόλυτα έγκυρο και αξιόπιστο. 'Εχει τις τεχνικές υπηρεσίες οι οποίες είναι πρώτες στη Μεσόγειο. 'Εχει ασφάλεια -να χτυπήσουμε ξύλο- και μάλιστα μεγάλη ασφάλεια. 'Εχει πάρει βραβεία για την ασφάλεια η Ολυμπιακή. 'Εχει το πλεονέκτημα ότι θα έχει έδρα και θα μετεγκατασταθεί στα Σπάτα που είναι ένα από τα πιο σύγχρονα αεροδρόμια. Πώς θα τα πουλήσετε όλα αυτά και θα τα βγάλετε άρον-άρον στο σφυρί; Και τούτο για να εξυπηρετήσετε τι;
Να σας πω και κάτι για την πανάκεια των ιδιωτικοποιήσεων την οποία
συνεχώς μας σερβίρετε ως Κυβέρνηση αλλά και ως Νέα Δημοκρατία, γιατί απευθύνομαι και στη Νέα Δημοκρατία σχετικά με την πολιτική των ιδιωτικοποιήσεων που ακολουθεί.
Ξέρετε ότι προσφάτως ιδιωτικοποιήθηκαν δύο εταιρείες. Πρώτα η ουγγρική MALEV. Σήμερα έχει χρεοκοπήσει αυτή η εταιρεία και υποχρεώνεται το ουγγρικό δημόσιο να κάνει επαναγορά της MALEV, να τη φέρει, δηλαδή, πάλι στα χέρια του δημοσίου. Επίσης, η γειτονική μας βουλγαρική BALKAN πουλήθηκε και αυτή σε αμερικάνικες off shore εταιρείες, όπως θέλετε και εσείς τώρα να πουλήσετε σε off shore εταιρείες την Ολυμπιακή που έχουν εμφανιστεί ως δήθεν αγοραστές της. Πουλήθηκε η BALKAN. Αποτέλεσμα; Προχθές ανακοινώθηκε το κλείσιμο της BALKAN, μια ιστορικής εταιρείας και μένουν τέσσερις χιλιάδες εργαζόμενοι στον δρόμο. Αυτά θα είναι τα αγαθά της ιδιωτικοποίησης τα οποία μας εμφανίζετε εδώ ως δήθεν πανάκεια και ως δρόμος για τη διάσωση και την ανάπτυξη της Ολυμπιακής Αεροπορίας. Θα βουλιάξετε την Ολυμπιακή έτσι όπως πάτε και περαιτέρω θα την κλείσετε. Θα την κλείσουν οι ιδιώτες κερδοσκόποι και αετονύχηδες οι οποίοι έχουν εμφανιστεί ως αγοραστές.
Γι' αυτό εμείς θα καταψηφίσουμε τη σχετική διάταξη για όλους αυτούς
τους λόγους και μάλιστα θα καταθέσουμε και πρόταση ονομαστικής ψηφοφορίας μαζί με το ΚΚΕ, προκειμένου να θέσουμε προ των ευθυνών τους όλους τους Βουλευτές, όλες τις παρατάξεις.
'Εφαγα πολύ χρόνο με την Ολυμπιακή, όχι γιατί τα άλλα θέματα είναι
ασήμαντα. Θέλω να πω δύο λόγια και για τα άλλα άρθρα. Κατ' αρχάς μας φέρνετε εδώ ειδικές ρυθμίσεις με τις οποίες μειώνετε στο ελάχιστο όριο την απαρτία για την εγκυρότητα των γενικών συνελεύσεων των ανωνύμων εταιρειών, ιδιαίτερα των εισηγμένων. Τι κάνετε μ' αυτό, κύριε Υπουργέ;
Πάλι δεν είσαστε ίσως ο πιο αρμόδιος στον καταμερισμό του Υπουργείου Εθνικής Οικονομίας να μας απαντήσετε. Ξέρετε τι κάνετε με αυτό; Πετάτε στο καλάθι των αχρήστων τους μικρομετόχους. Δεν τους δίνετε έτσι καμία δυνατότητα να πάιζουν ένα ρόλο στην επιχείρηση. Μετατρέπετε τις εισηγμένες εταιρείες σε άντρο νομής των μεγαλομετόχων, αυτοί δηλαδή οι οποίοι θα μπορούν άρον άρον να διαμορφώνουν με ελάχιστα όρια την απαρτία ερήμην της πλειοψηφίας των μικρομετόχων. Αυτό πάτε να κάνετε τώρα.
Και φυσικά είναι σωστό αυτό που ελέχθη, ότι δηλαδή μέσα σ'αυτήν τη γενικότερη λογική πάτε να καλύψετε έτσι και την παρανομία της Εθνικής για να κάνει ο κ. Καρατζάς τώρα άρον-άρον τη γενική συνέλευση ως κλειστό κλαμπ προκειμένου να δικαιολογήσει την αμαρτωλή αγοραπωλησία, την οποίαν έκανε με τη ΔΕΚΑ Α.Ε.
Γι' αυτούς τους λόγους θα καταψηφίσουμε και αυτό το άρθρο, διότι δεν υπερασπίζει τα συμφέροντα των μικρομετόχων. Διότι δίνετε τις εισηγμένες εταιρείες στους βασικούς μετόχους να τις διαχειρίζονται ερήμην τους στην ουσία.
Για το άρθρο 7 που αφορά στα δάνεια, για την αγορά μετοχών έχω
ξαναμιλήσει. Μία κουβέντα μόνο θα προσθέσω:
Κύριε Υπουργέ, μετατρέψατε αυτήν τη χώρα σε χώρα του τζόγου. Ανθούν τα καζίνο, ανθούν τα κερδοσκοπικά παιχνίδια, σαν μανιτάρια φυτρώνουν τα τυχερά παιχνίδια. Αυτήν τη στιγμή μ' αυτήν τη διάταξη μετατρέπετε και τις χρηματιστηριακές εταιρείες σε πιστωτικά ιδρύματα προκειμένου να διευκολύνετε τους επενδυτές -εντός ή εκτός εισαγωγικών, όπως θέλετε- να δανείζονται για ν'αγοράζουν μετοχές.
Είναι πρωτοφανές. Τι πάτε να κάνετε εδώ πέρα; Μπορεί να οδηγήσετε σε καταστροφή χιλιάδες ανθρώπους, ακόμα και το χρηματοπιστωτικό σύστημα της χώρας. Αυτή είναι η πρακτική σας. Μας λέτε ότι αυτό το μέτρο ισχύει και σε άλλες χώρες. Και σας έχω πει ότι πολλά ισχύουν σε άλλες χώρες, αλλά γιατί δανείζεστε κάθε φορά αυτά που είναι τα πιο επώδυνα;
Και εν πάση περιπτώσει μέσα στην κατάσταση που επικρατεί σήμερα στη χρηματιστηριακή αγορά τέτοιου είδους μέτρα κινδυνεύουν να τινάξουν όλη την οικονομία στον αέρα: Να έχουμε δανειζόμενους, οι οποίοι θ' αγοράζουν μετοχές και έτσι σε μια περίπτωση καθοδικής πορείας του Χρηματιστηρίου θα απαξιώνεται το χαρτοφυλάκιο που έχουν. Θα απαξιώνεται το νέο χαρτοφυλάκιο που με δάνειο αγοράσανε. Θα έχουν να πληρώσουν επιπλέον χρεωλύσια, θα έχουν να πληρώσουν και τους τόκους του δανείου.
Πού το πάτε μ' αυτήν την πολιτική σας; Τι πάτε να πετύχετε; Ν'
αυξήσετε τη ρευστότητα στο Χρηματιστήριο πάση θυσία; Δεν καταλαβαίνετε ότι έτσι μπορεί να επιδεινώσετε περαιτέρω την κατάσταση;
Θα ήθελα επίσης πολύ επιγραμματικά να σταθώ και στο θέμα της ΔΕΚΑ και της Εθνικής. Εδώ έχουμε από την πλευρά της ΔΕΚΑ μια τακτική, η οποία ζημιώνει το δημόσιο και από την πλευρά της Εθνικής μια αυθαίρετη, ανεξέλεγκτη πράξη του Προέδρου της Εθνικής να προχωρήσει σε μείωση του μετοχικού κεφαλαίου της Εθνικής χωρίς να κάνει γενική συνέλευση και χωρίς να ερωτηθούν ιδιαίτερα οι μικρομέτοχοι. 'Εγινε μια συμφωνία παράτυπη, παράνομη κι έρχεστε τώρα να τη φέρετε μετά από δύο μήνες να την καλύψουμε στη Βουλή με νόμο. Ο ρόλος της Βουλής δεν είναι αυτός, να καλύπτει δηλαδή τις παρανομίες με νομοθετικές διατάξεις.
Και σας ρωτώ: Αν ήταν νόμιμη αυτή η συμφωνία, γιατί τη φέρνετε να την επικυρώσουμε με νόμο; Και σας ρωτώ επίσης και το άλλο: Κάθε ανώνυμη εταιρεία που θα κάνει παράτυπες, παράνομες συμφωνίες, παράνομες συναλλαγές θα διεκδικεί από σας να φέρνετε νομοθετική διάταξη να την επικυρώσουμε στη Βουλή για να καλύψουμε την παρανομία της; Θα το κάνετε αυτό για οποιαδήποτε άλλη ανώνυμη εταιρεία πλην της αμαρτωλής ΔΕΚΑ Α.Ε. και της Εθνικής Τράπεζας της Ελλάδας;
Τέλος, για το άρθρο 14: Εδώ κάνετε απαράδεκτες λογιστικές αλχημίες,
κύριε Υπουργέ.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ όμως, κύριε Λαφαζάνη,
ολοκληρώστε γιατί θα δημιουργηθεί πρόβλημα και με τους υπόλοιπους Βουλευτές.
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε, ένα δευτερόλεπτο μόνο. Τα αχρεωστήτως εισπραχθέντα δεν θέλετε να τα βάλετε στις δαπάνες για

να μειώσετε τεχνητά τις δαπάνες και να λέτε ότι δεν είμαστε το σπάταλο κράτος και είναι μικρές οι δαπάνες. Και κρατάτε στην αρμοδιότητά σας τη δυνατότητα -γιατί εσείς θα διαμορφώνετε την απόφαση- πότε θα αφαιρείτε
από τα έσοδα του δημοσίου αυτά τα χρήματα.
Κατ' αυτόν τον τρόπο μπορείτε να κάνετε κάθε είδους λογιστική αλχημεία και αυθαιρεσία. Δεν κάνω δίκη προθέσεων. Εγώ λέω τι μπορεί να γίνει με βάση το νόμο. Εσείς μπορεί πραγματικά να κάνετε μία αρίστη δημοσιονομική διαχείριση. Αυτό είναι ένα θέμα που δεν θέλω να το θέσω σε αμφισβήτηση. Εδώ όμως ψηφίζουμε μια διάταξη. Ο οποιοσδήποτε Υπουργός μπορεί τεχνητά να μειώνει τις δαπάνες, να κάνει λογιστικές αλχημείες και πράξεις με τα έσοδα και να εμφανίζει τεχνητά μειωμένα ελλείμματα, ενώ τα ελλείμματα δεν είναι μειωμένα, αλλά έχουν αυξητική πορεία και τάση. Αυτό έγινε στον προϋπολογισμό.
ΑΔΑΜ ΡΕΓΚΟΥΖΑΣ: Πλεονάσματα εμφανίζει, όχι ελλείμματα. ΠΑΝΑΓΙΩΤΗΣ ΛΑΦΑΖΑΝΗΣ: Μειωμένα ελλείμματα. 

ΑΔΑΜ ΡΕΓΚΟΥΖΑΣ: Ενάμισι τρισεκατομμύριο (1.500.000.000.000) έλλειμμα. ΠΑΝΑΓΙΩΤΗΣ ΛΑΦΑΖΑΝΗΣ: Μειωμένο.
Αυτό κάνατε μέχρι τώρα στον προϋπολογισμό. Το καταγγείλαμε στη

συζήτηση του προϋπολογισμού. Πολύ φοβάμαι ότι μπορεί να είναι μία πάγια πλέον πρακτική όπου η δημοσιονομική διαχείριση να πλαστογραφείται, να μην είναι ειλικρινής και να εμφανίζεται μία μαγική εικόνα των δημοσιονομικών της χώρας, η οποία δεν υφίσταται στην πραγματικότητα.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Σας ευχαριστούμε, κύριε Λαφαζάνη. ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, να μιλήσουν οι Βουλευτές. ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, θα οργανώσω τη
συζήτηση. 
'Εχουμε αυτήν τη στιγμή τέσσερις Βουλευτές εγγεγραμμένους. Θα έλεγα

να μιλήσουν οι Βουλευτές το πεντάλεπτο αυτό, να μιλήσει ο Υπουργός, να απαντήσουν οι Κοινοβουλευτικοί Εκπρόσωποι για να κλείσουμε τη συζήτηση, διότι όλοι ξέρετε ότι η ημέρα αυτή είναι τέτοια που όλοι θέλουν να φύγουν.
Παρακαλώ το Κομμουνιστικό Κόμμα Ελλάδος και το Συνασπισμό να μου
φέρουν την αίτησή τους.
Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Κύριοι συνάδελφοι της Πλειοψηφίας -γιατί σε εσάς απευθύνομαι, έστω και αν μάλλον δεν έχετε αντιληφθεί και λυπούμαι που το λέω, τι συζητείται αυτή τη στιγμή- είναι απαράδεκτο αυτήν την ώρα, την προχωρημένη ώρα, μετά τη συζήτηση που προηγήθηκε, να γίνεται συζήτηση τόσο κρίσιμων διατάξεων υπ' αυτούς τους όρους.
Δεν ξέρω αν έχετε καταλάβει τι σας καλεί η Κυβέρνηση να ψηφίσετε σήμερα. 'Εχουμε καταγγείλει επανειλημμένα ότι η μέθοδος των κυβερνήσεων Σημίτη διαφέρει σημαντικά από εκείνες τις οποίες χρησιμοποιούσε η κυβέρνηση Παπανδρέου. 'Εχω πει ότι το ΠΑ.ΣΟ.Κ. του Ανδρέα Παπανδρέου ήταν διαφορετικό, στο μέτρο που ο μακαρίτης Αρχηγός του ΠΑ.ΣΟ.Κ. επιχειρούσε να κομματικοποιήσει το κράτος. Η διαφορά είναι στο ότι ο κ. Σημίτης επιχειρεί να κρατικοποιήσει το ΠΑ.ΣΟ.Κ. Και φαίνεται από την εξής απίστευτη μέθοδο που δεν ταιριάζει σε πολιτισμένη δημοκρατικώς χώρα. 
Ξέρετε γιατί δεν αποκαλύπτονται επισήμως ορισμένα πράγματα όταν λέμε
ότι συμβαίνουν περιπτώσεις που απάδουν στην αρχή της νομιμότητας; Γιατί θεσμοθετείτε την παρανομία και με τη δική σας συμβολή. Καθιερώνετε ένα καθεστώς "θεμιτής παρανομίας" το οποίο απλώς και μόνο στρώνει το δρόμο για να περνάει η παρανομία, την οποία βαφτίζετε νόμιμη. Είστε υπερήφανοι γι' αυτό;
Και αν νομίζετε ότι λέω πράγματα τα οποία είναι υπερβολικά, έχετε δύο παραδείγματα μπροστά σας.
(Θόρυβος στην Αίθουσα)

Δύο παραδείγματα. Στο άρθρο 11 και στο άρθρο 14.
Το ένα αφορά κύρωση σύμβασης μεταξύ της Εθνικής Tράπεζας της Ελλάδος και της "ΔΕΚΑ Α.Ε." Είναι πρωτοφανές. Δεν έχει ξανασυμβεί στην ιστορία του Κοινοβουλίου να καλείται η Εθνική Αντιπροσωπεία να κυρώσει χρηματιστηριακή σύμβαση μεταξύ δύο νομικών προσώπων ιδιωτικού δικαίου. Της Εθνικής Τράπεζας και της ΔΕΚΑ. Δηλαδή καλείται η Βουλή να περιβάλει με το νομοθετικό της κύρος, με την αντιπροσωπευτική της χλαμύδα, για να το πω έτσι, συμβάσεις μεταξύ δύο παραγόντων οι οποίοι εμπλέκονται στο χώρο του χρηματιστηρίου. Γιατί σας φέρνουν να κυρώσετε -και απευθύνομαι σε εσάς, γιατί δεν απευθύνεται προφανώς σε εμάς- αυτήν τη σύμβαση; Γιατί θέλει νομοθετική κύρωση αυτή η σύμβαση; Απλά πράγματα. Διότι είναι
παράνομη και γιατί προκύπτουν ευθύνες από την εκτέλεσή της.
Σας λέω λοιπόν: Δίνετε νομοθετική ισχύ σε τι; Σε συναλλαγές που
αποφάσισαν, όχι καν η Κυβέρνηση η ίδια, αλλά δύο νομικά πρόσωπα ιδιωτικού δικαίου; Μέχρι τώρα -αφήστε που και αυτό που γινόταν ήταν απαράδεκτο- κυρώναμε είτε διοικητικές πράξεις Υπουργών, είτε συμβάσεις, που τουλάχιστον, είναι διοικητικές. 'Οπου δηλαδή ο ένας είναι ή το δημόσιο ή ένα νομικό πρόσωπο δημοσίου δικαίου. Τώρα υποβαθμίζεται ακόμα περισσότερο η Βουλή. Τώρα δημιουργείται αυτό το καθεστώς θεμιτής παρανομίας, ακόμα και στο πλαίσιο χρηματιστηριακών συναλλαγών.

Πρέπει δε να σας πω ευθέως ένα πράγμα: Επειδή η διάταξη -και εάν
ψηφιστεί ακόμα, διότι θα υπάρξει ονομαστική ψηφοφορία από την πλευρά μας-εάν ψηφιστεί είναι αντισυνταγματική, το δηλώνουμε και κατηγορηματικά και ευθέως, η καλύπτρα του νόμου, εξαιτίας του ότι ο νόμος είναι αντισυνταγματικός καταφόρως, δεν υπάρχει. Και μετά τη νομοθετική κύρωση -εάν υπάρξει φυσικά με τη δική σας ψηφο- η σύμβαση παραμένει μη νόμιμη και οι ευθύνες υπάρχουν και θα αναζητηθούν. Δεν μπορεί το Κοινοβούλιο να μετατρέπεται σε Κολυβήθρα του Σιλωάμ. Και το τονίζω. Δεν μπορεί αυτές τις ώρες, με αυτούς τους Βουλευτές εδώ να συζητείται αυτό το πράγμα. Ακριβώς συζητείται διότι μεθαύριο που θα γίνει ονομαστική ψηφοφορία θα νομίζετε ότι είναι άλλη μια ονομαστική ψηφοφορία όπως όλες οι άλλες.
Δεν είναι καθόλου έτσι. Δεν είναι μόνο η αντισυνταγματικότητα, δεν είναι μόνο η παρανομία. Είναι η καταφανής υποβάθμιση του Κοινοβουλίου, την οποία αρνούμεθα να δεχθούμε.
Η δεύτερη παραπλάνηση και του Κοινοβουλίου και ημών των ιδίων, γιατί εμάς δεν μας παραπλανά, είναι το άρθρο 14. Τι συμβαίνει στο άρθρο 14; Θυμάστε, κύριοι της Πλειοψηφίας, όταν επαίρετο εδώ στη Βουλή ο Υπουργός Εθνικής Οικονομίας ότι ο προϋπολογισμός είναι πλεονασματικός κατά διακόσια δισεκατομμύρια και του λέγαμε ότι όχι μόνο δεν είναι πλεονασματικός, αλλά είναι ελλειμματικός; Tου λέγαμε συγκεκριμένα ότι, στην πραγματικότητα, ο προϋπολογισμός αυτός θα μπορούσε να είχε έναν τίτλο: "μυστικά και ψέματα"; Εδώ είναι τα ψέματα, στο άρθρο 14.

Σας είχαμε πει και τότε ότι για να βγει πλεονασματικός ο
προϋπολογισμός δεν εγγράφονται κονδύλια τα οποία αποδεικνύουν ότι είναι ελλειμματικός. Και ένα από αυτά ήταν ότι δεν εγγράφονται τα ελλείμματα των αχρεωστήτως εισπραχθέντων ποσών και ιδίως φόρων, που 
ανέρχονται, αυτοί και μόνο από το 2000 και το 2001 ως αυτήν τη στιγμή που μιλάμε, σε ένα τρισεκατομμύριο τριακόσια δισεκατομμύρια το λιγότερο. 
'Αρα, λοιπόν, σας βάζουνε, ψηφίζοντας το άρθρο 14, να νομιμοποιήσετε
αυτήν την εξαπάτηση του ελληνικού λαού για να εμφανίζετε προϋπολογισμούς που, δήθεν, είναι πλεονασματικοί.
Με αυτές τις μεθόδους είναι εκσυγχρονιστική η Κυβέρνηση Σημίτη; Με αυτές τις μεθόδους προσπαθείτε αυτήν την ώρα να πείσετε τον ελληνικό λαό ότι κυβερνάτε τον τόπο;
Κυρίες και κύριοι συνάδελφοι της Πλειοψηφίας, με δύο διατάξεις αυτήν την ώρα, παραμονές της Αποκριάς, με παρόντες ελάχιστους Βουλευτές, καλείσθε να δώσετε την ψήφο σας, για να μπορέσει η Κυβέρνηση ανενόχλητη να παρανομεί. Και όχι μόνον αυτή, αλλά τραπεζίτες και άλλοι να παρανομούν και από την άλλη πλευρά να παραπλανούν τον ελληνικό λαό.
Αν νομίζετε ότι με την ιστορία την οποία έχει το πάλαι ποτέ σοσιαλιστικό κίνημα, ταιριάζει αυτή η διαδικασία, ελάτε μεθαύριο στην ονομαστική ψηφοφορία να δώσετε την ψήφο σας, ελαφρά τη καρδία. Εμείς θα την αρνηθούμε και φυσικά. Δεν πρόκειται να το αφήσουμε το θέμα μόνο στη Βουλή. Το θέμα θα συνεχιστεί κι έξω.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο. ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, τι να πει ένας απόστρατος
στρατηγός σ' αυτήν την πολιτική διεύρυνση των ερμηνειών και σ' αυτήν την έντονη αντιπαράθεση που γίνεται γύρω από δύο-τρεις διατάξεις του συζητούμενου νομοσχεδίου;
Εγώ θα πω ότι τα άρθρα 6 και 7 είναι μία προσπάθεια για να βελτιώσουμε τους όρους λειτουργίας των εταιρειών που είναι εισηγμένες στο χρηματιστήριο, για να βελτιώσουμε τους όρους λειτουργίας του χρηματιστηρίου.
'Ερχομαι τώρα στο άρθρο 8, που αφορά την Ολυμπιακή. Πίστευα ειλικρινά, κύριοι συνάδελφοι, χρόνια τώρα ότι γινόταν κακός χειρισμός του γενικού πλαισίου απ' όλες τις κυβερνήσεις -και από την Κυβέρνηση του
Κόμματος στο οποίο ανήκω- των υποθέσεων των ΔΕΚΟ, των δημοσίων οργανισμών και επιχειρήσεων. Και γινόταν γιατί επελέγονταν με κομματικά κριτήρια κυρίως οι διοικήσεις και τα συνδικαλιστικά όργανα των δημοσίων επιχειρήσεων.
Από την άλλη μεριά, γνωρίζοντας και την ελληνική πραγματικότητα,
πίστευα ότι και τα εγγενή προβλήματα των δημοσίων επιχειρήσεων, η αδιαφορία που δείχνει ο 'Ελληνας για τη διαχείριση των δημοσίων πραγμάτων, ήταν ένας άλλος αρνητικός παράγοντας για την εξέλιξή τους. 'Ενα τρίτο οδυνηρό στοιχείο στην ιστορία αυτή, την τραγωδία των δημοσίων επιχειρήσεων, ήταν ότι χρησιμοποιήθηκαν πελατειακά για την ευτελή ψηφοθηρία στην υπόθεση του κομματικού παιχνιδιού.
Δεύτερο στοιχείο του τρίτου παράγοντα θεωρούσα ότι ήταν και η άσκηση με το αζημίωτο κοινωνικής πολιτικής. 'Οφειλε το κράτος να αποζημιώνει τις δημόσιες επιχειρήσεις όταν τις καλούσε να συμπράξουν, να βοηθήσουν, να εκφράσουν κοινωνική πολιτική.
'Εχουν λεχθεί πλείστα όσα, τόμοι μπορούν να γραφτούν γι'αυτά που επί δεκαετίες στο Κοινοβούλιο έχουν ειπωθεί για την Ολυμπιακή Αεροπορία.

Σαν στρατιωτικός θα συμφωνήσω και εγώ απολύτως με τον προλαλήσαντα συνάδελφο, τον έγκριτο συνάδελφο του ΚΚΕ, ότι η Ολυμπιακή Αεροπορία παίζει και ρόλο στρατηγικής ασφάλειας στην πατρίδα μας. Καταλαβαίνετε όλοι τι επισημαίνω.
Η μοίρα της Ολυμπιακής Αεροπορίας γράφτηκε μέσα σε αυτούς τους τέσσερις αρνητικούς παράγοντες. Υπάρχουν σαφώς ευθύνες, σημαντικές ευθυνες των διοικήσεων της Ολυμπιακής Αεροπορίας, του συνδικαλιστικού 
τομέα της Ολυμπιακής Αεροπορίας εάν θέλετε και των ίδιων των εργαζομένων. Οι ευθύνες αυτές, όμως, συγκριτικά με τον κυρίαρχο ρόλο που έπαιξαν οι κυβερνήσεις στη διαμόρφωση των πραγμάτων, είναι ασήμαντες. 
Kύριε Υπουργέ, αν δεν ήσασταν εδώ σήμερα και ο κ. Παπαντωνίου, που
τον θεωρώ εντιμότατο Υπουργό, δεν θα μιλούσα για τα τέσσερα- πέντε άρθρα του συζητούμενου μέρους. Διότι και σε μένα έχουν προκληθεί σοβαρότατες ανησυχίες. Η παρουσία σας, κύριε Υπουργέ, με ρυμουλκεί και
συναισθηματικά, αν θέλετε, αλλά και στο να τηρήσω μια ουδέτερη στάση προς το παρόν, μέχρι που να συνειδητοποιήσω την πραγματική εικόνα που εγγυάται

η παρουσία σας εδώ. Πιστεύω δηλαδή ότι όσα η Νέα Δημοκρατία και η Αντιπολίτευση καλοπροαίρετα κοστολόγισε στο συζητούμενο πλαίσιο, δεν ανταποκρίνονται στην αλήθεια. Αλλιώς θα σιωπούσα, κύριε Υπουργέ, θα μάζευα τα χαρτιά μου και θα έφευγα από εδώ μέσα.
Πιστεύω, λοιπόν, ότι όσα ο κ. Ρεγκούζας, ο κ. Παυλόπουλος, το
Κομμουνιστικό Κόμμα και ο Συνασπισμός κοστολόγισαν, είναι υπερβολές, δεν ανταποκρίνονται στην αλήθεια.
ΝΙΚΟΛΑΟΣ ΓΚΑΤΖΗΣ: Εμείς δεν κοστολογήσαμε.
ΚΥΡΙΑΚΟΣ ΣΠΥΡΙΟΥΝΗΣ: 'Ετσι μου δίνεται η ευλυγισία, η ευκαμψία της συνείδησης να μην πράξω αυτό που δήλωσα προηγουμένως.
'Οσον αφορά το άρθρο 11, πολλά λέχθηκαν. Δεν είμαι ειδικός οικονομολόγος, αλλά θεωρώ ότι μία συναλλαγή μεταξύ δημοσίων επιχειρήσεων, μεταξύ της Εθνικής Τράπεζας της Ελλάδος και της ΔΕΚΑ, είναι νόμιμη. 
ΑΔΑΜ ΡΕΓΚΟΥΖΑΣ: Η Τράπεζα της Ελλάδος έχει στην ΕΤΕ το 18%. ΚΥΡΙΑΚΟΣ ΣΠΥΡΙΟΥΝΗΣ: Το ότι τολμούν να φέρουν τη σύμβαση στο
Κοινοβούλιο αποδεικνύει ότι δεν υπάρχει καμιά ενοχή. Διότι άλλως, αφού δεν χρειάζεται και τυπικά να έλθει στο Κοινοβούλιο, γιατί να έλθει; 'Οθεν και από την κατεύθυνση αυτή διευκολύνω, κύριε Πρόεδρε, τη συνείδησή μου. 
'Οσον αφορά το άρθρο 14, θέλω να πιστεύω ρομαντικά, κύριοι
συνάδελφοι, ότι οι κυβερνήσεις δεν λένε τόσα ψέματα. Δεν μιλώ για τη δική μου κυβέρνηση, που το πιστεύω ακραδάντως. Αλίμονο να μην το πίστευα. 'Ολες οι κυβερνήσεις δεν διαστρεβλώνουν τόσο πολύ τα πράγματα. Δεν είναι δυνατόν τώρα η Κυβέρνηση να έρχεται με το άρθρο 14 και να υποκρύπτει όλες αυτές τις σκοπιμότητες που λέχθηκαν.
Κύριε Υπουργέ, πιστεύοντας στην παρουσία σας και στις εκτιμήσεις

που έκανα, διευκολύνομε κατά συνείδηση να μιλήσω και να παραμείνω εδώ θετικά απέναντι στο πλαίσιο του νομοσχεδίου. Αλίμονο αυτά να ανταποκρίνονταν στην αλήθεια.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπανικόλας έχει το λόγο. ΒΑΣΙΛΕΙΟΣ ΠΑΠΑΝΙΚΟΛΑΣ: Κύριε Πρόεδρε, κύριοι συνάδελφοι, δεν θα
έπαιρνα το λόγο αν μέσα μου δεν υπήρχε ένα πρόβλημα, το οποίο θέλω να ξεκαθαρίσω σήμερα. Και το πρόβλημα είναι αν τελικά είμαι Βουλευτής της Αντιπολίτευσης ή Βουλευτής της Συμπολίτευσης. Αυτός ο οποίος πρέπει να

μου το διευκρινίσει είναι ο παριστάμενος Υφυπουργός.
Σε μια συζήτηση επ'αυτού του νομοσχεδιου προχθές, ο κύριος Υφυπουργός
σε παρέμβασή του, απαντώντας στο συνάδελφο της Νέας Δημοκρατίας κ. Αριστοτέλη Παυλίδη ως μη ώφειλε για ένα θέμα για το οποίο δεν υπήρχε

λόγος να συζητηθεί εδώ, γιατί αφορούσε ένα άλλο υπό διαμόρφωση νομοσχέδιο, ούτε λίγο, ούτε πολύ είπε ότι οι Βουλευτες του ΠΑΣΟΚ της Δωδεκανήσου του πήγαν να περάσει μια διάταξη μέσα στο νόμο. Τη διάταξη αυτή στη συνέχεια τη διέρευσαν στον Τύπο. Επειδή γεννήθηκαν αντιδράσεις έσπευσαν να την αποκηρύξουν και να την καταδικάσουν.
Κύριε Υπουργέ, είμαστε και οι τρεις εδώ. Ελπίζω να το διευκρινίσετε και να δώσετε την κατάλληλη εξήγηση, γιατί αυτή η παρέμβαση όπως έγινε τροφοδότησε τίτλους εφημερίδων με τις φωτογραφίες μας εν είδει καταζητουμένων με την επικεφαλίδα: "ΥΠΟΚΡΙΤΕΣ, ΑΠΑΤΕΩΝΕΣ".

ΠΡΟΕΔΡΕΥΩΝ (Παναγιώτης Σγουρίδης): Παντού ο Τύπος ίδιος είναι.
ΒΑΣΙΛΕΙΟΣ ΠΑΠΑΝΙΚΟΛΑΣ: Πέρα απ'αυτό υπήρξε και ένα άλλο σημείο τριβής και θέλω και αυτό να το διευκρινίσετε. Προέρχεσθε από το δικηγορικό σώμα και μια δήλωσή σας προφανώς έχει παρεξηγηθεί. Πήρε και αυτή πηχυαίους τίτλους στα Δωδεκάνησα, δηλαδή ότι αποκαλέσατε λίγο-πολύ απατεώνες τους δικηγόρους της Ρόδου με βάση τη διάταξη περί χρησικτησιών την οποία εισάγετε.
Εγώ, επειδή, υπηρέτησα τη μαχόμενη δικηγορία στη Ρόδο επί 20ετία και αισθάνομαι υπερήφανος γι' αυτό -δεν ξέρω εσείς ποια βιώματα μεταφέρετε

από τη δική σας περιφέρεια- θα ήθελα να σας διαβεβαιώσω ότι το Σώμα εκεί είναι υψηλού επιπέδου και απέχει πολύ από κάτι τέτοιους χαρακτηρισμούς. 
Κύριε Υπουργέ, επειδή αυτά ελέχθησαν μέσα στη Βουλή, νομίζω ότι ο
κατάλληλος χώρος για να δοθούν οι εξηγήσεις είναι ακριβώς εδώ και θα αναμείνω να τις ακούσω.
Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο. ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Υπουργέ, το άρθρο 6 το καταψηφίζουμε
διότι ενώ αναφέρεσθε σε μια τροπολογία του ν. 2190 και όπως είναι γνωστο

ο νόμος ισχύει για ογδόντα και πλέον χρόνια και κατά δήλωση της κυβέρνησης επρόκειται να προβεί σε τροποποιήσεις, μας φέρνετε μια συγκεκριμένη τροποποίηση, η οποία είναι φωτογραφική διάταξη. Το μόνο που επιτυγχάνετε είναι να θέτετε σε κίνδυνο τα συμφέροντα και τα δικαιώματα των μετόχων.
Φοβάμαι ότι η τροποποίηση αυτή έχει σχέση και συνδυάζεται και με το άρθρο 11, το οποίο αναφέρεται και αυτό σε αποφάσεις γενικών συνελεύσεων για μείωση του μετοχικού κεφαλαίου.
Το άρθρο 11 το καταψηφίζουμε και αυτό, διότι δεν λέει τίποτε άλλο ει μη μόνον μια σύμβαση την οποία έκαναν δύο ανώνυμες εταιρείες, δύο νομικά πρόσωπα ιδιωτικού δικαίου, που κάθε μέρα πράττουν χιλιάδες τέτοιες πράξεις. Στη συγκεκριμένη περίπτωση έρχεται για να κυρωθεί αυτή η σύμβαση από το ελληνικό Κοινοβούλιο. Εκ πρώτης όψεως και μόνο διαπιστώνει κανένας τα λάθη τα οποία έχει κάνει.
Πρώτον, αποφάσισε η Εθνική Τράπεζα μείωση του μετοχικού κεφαλαίου χωρίς να τηρήσει τις νόμιμες διαδικασίες. Είπε ότι στο μέλλον θα κάνει γενική συνέλευση.
Δεύτερον, όπως προείπα, γίνεται μεταξύ δύο ανωνύμων εταιρειών σύμβαση και έρχεται στο ελληνικό Κοινοβούλιο προς κύρωση.
Τρίτον, απ'ό,τι είδα, αυτή η αγοροπωλησία έγινε σε τιμές

μετοχών υψηλότατες, τις υψηλότερες του τελευταίου χρόνου.
Τέλος, δεν μπόρεσε να μας πείσει ούτε ο κ. Καραντζάς ούτε ο κ. Κουσουλάκος και κατ'επέκταση η κυβέρνηση για ποιο λόγο έφεραν αυτή τη
σύμβαση προς κύρωση στη Βουλή. 
Για το άρθρο 7 είναι γνωστό, κύριε Πρόεδρε, ότι η αγορά επί πιστώσει

μετοχών στο χρηματιστήριο μπορεί να έδινε κάποια λύση και πιθανόν να δώσει κάποια λύση. 'Ομως, για μία ακόμα φορά η Κυβέρνηση με τα στελέχη της, δυστυχώς έρχεται εδώ απροετοίμαστη και νομοτεχνικά απαράδεκτη. Ο νόμος ψηφίστηκε πριν από δυόμισι μήνες, έχουμε την τροπολογία σε αυτόν εδώ το νόμο και μας είπε προ ημερών ο πρόεδρος της Επιτροπής Κεφαλαιαγοράς ότι με αυτό τελειώνει η αγορά επί πιστώσει και διαπιστώνω από τα δημοσιεύματα αλλά και με την επικοινωνία που έχω με τους καθ'ύλην αρμόδιους ότι πρέπει να έλθει και άλλη τροποποίηση στη Βουλή για να μπορέσει να εφαρμοστεί ο νόμος της αγοράς των μετοχών επί πιστώσει. Και μάλιστα να φέρουν να νομοθετήσουν το ενέχυρο επ'ενεχύρω, γιατί άνευ αυτού
δεν είναι δυνατόν να υλοποιηθεί ο νόμος. 
Για το άρθρο 8 δεν θα είχε κανένας αντίρρηση να το ψηφίσει. Διαφωνώ
με τον κ. Λαφαζάνη, γιατί εμείς πιστεύουμε στην ιδιωτικοποίηση, πιστεύουμε στις αποκρατικοποιήσεις, στον ανταγωνισμό και στην άμιλλα, γιατί θα φέρουν μειωμένες τιμές υπηρεσιών και επενδύσεις και ανάπτυξη και μείωση της ανεργίας. 'Ομως η Κυβέρνηση για μία ακόμα φορά με ψευτοδιατάξεις μας φέρνει εδών να ρυθμίσει το μέλλον της Ολυμπιακής. Για ποιο μέλλον μιλάμε; Χρόνια τώρα τους είχαμε προειδοποιήσει ότι όπως πάνε θα καταστρέψουν την Ολυμπιακή Αεροπορία. Την κατέστρεψαν και το μόνο που προσπαθούν να κάνουν είναι μήπως μπορέσουν διά της διαιρέσως και διά της διανομής να πουλήσουν κανένα αεροπλάνο ή το όνομα της Ολυμπιακής Αεροπορίας. Τα πράγματα είναι πολύ άσχημα για την Ολυμπιακή, η πορεία της είναι καταστροφική και δεν φταίνε, κύριε συνάδελφε του Κ.Κ.Ε., οι εργαζόμενοι. Το ψάρι βρομάει από το κεφάλι. Οι συνεχείς αλλαγές των διοικήσεων, οι αποφάσεις των κυβερνήσεων είναι αυτές που φταίνε. 
ΝΙΚΟΛΑΟΣ ΓΚΑΤΖΗΣ: Δεν είπαμε κάτι τέτοιο. Δεν ακούσατε καλά. Εμείς
είπαμε ότι η Κυβέρνηση: του ΠΑ.ΣΟ.Κ. και η Νέα Δημοκρατία ρίχνουν τις λάσπες στους εργαζόμενους.
ΠΡΟΕΔΡΕΥΩΝ (Παναγιώτης Σγουρίδης): Δεν είπε τέτοιο πράγμα, κύριε
Κωστόπουλε.
Και εγώ είπα ότι δεν φταίνε οι εργαζόμενοι.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Φταίει η Κυβέρνηση με τα εξυγιαντικά προγράμματα που δεν εφάρμοσε ποτέ, ούτε υλοποίησε και έκανε το καμάρι της Ελλάδος και τον πρεσβευτή μας ανά τα πέρατα της οικουμένης να
ντρεπόμαστε γι' αυτόν.
Το άρθρο 14. Κύριοι συνάδελφοι, μπορείτε να διανοηθείτε ότι τα έσοδα καταγράφονται στον προϋπολογισμό, όπως κάνει και ο τελευταίος πολίτης-επιχειρηματίας αλλά κατά λάθος τα αχρεωστήτως εισπραχθέντα έσοδα που επιστρέφονται δεν γράφονται στα χαρτιά του κράτους;
Με ποια λογική είναι δυνατόν να έχουμε διαγραφή των επιστροφών που
είναι μεγάλο χρέος και δεν είναι μερικές πενταροδεκάρες; Μιλάμε σε σύνολο απ'ό,Τι υπολογίζουμε να πλησιάζει τα τελευταία χρόνια το 1,5 τρισεκατομμύριο δραχμές. Είπαμε, κύριε Υπουργέ, να ωραιοποιήσετε τον προϋπολογισμό για λόγους εμφανίσεως προς τα έξω, προς την Ευρώπη και γενικότερα στη διεθνή οικονομία. Τον παρουσιάσατε πλεονασματικό με 210 δισεκατομμύρια. Δεν πρόλαβε όμως να στεγνώσει η μελάνη του προϋπολογισμού και ήλθαν τα 80,5 δισεκατομμύρια έλλειμμα που δεν κατεγράφησαν για το ασφαλιστικό ταμείο της ΔΕΗ και έρχεται τώρα και κάποιο 1,5 τρισεκατομμύριο, που δεν καταχωρείται επίσης στον προϋπολογισμό.
Με άλλα λόγια θεωρώ ότι αυτήν τη διάταξη πρέπει να την πάρετε πίσω. Εμείς την καταψηφίζουμε. Είναι προτιμότερο να είμαστε προς τα έξω ειλικρινείς και αληθινοί, παρά να είμαστε ψευδεπίγραφοι. Απαιτείται ο προϋπολογισμός κάποτε να είναι μηδενικής βάσης και ειλικρινής. 
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Οικονομικών κ. 
Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Συμμερίζομαι την ανησυχία των συναδέλφων Βουλευτών του ΠΑ.ΣΟ.Κ. για κάτι το οποίο διημείφθη εδώ, αλλά καλό θα είναι όταν είμαστε απόντες πριν κάνουμε οποιεσδήποτε δηλώσεις, ή τα Πρακτικά μετ'επιμελείας να διαβάζουμε ή να ρωτάμε τι ακριβώς συμβαίνει.
Κατ' αρχήν επί των πραγματικών γεγονότων και του τι συνέβη μέσα στην Αίθουσα. Ο κ. Παυλίδης σε πολύ έντονο τόνο και εκτός θέματος του συζητουμένου νομοσχεδίου κατήγγειλε ότι κατόπιν των αντιδράσεων των κατοίκων της Ρόδου αποσύραμε διάταξη η οποία ξεπουλούσε τις παραλίες σε ιδιωτικά συμφέροντα. Εγώ δέχτηκα προσωπικά αήθη επίθεση από τον Τύπο της Ρόδου για ένα ανύπαρκτο θέμα. Δεν υπάρχει κανένα νομοσχέδιο το οποίο να έχει κατατεθεί και να υπάρχουν κάποιες θέσεις οι οποίες τότε πια να δέχονται την κρίση ή την επίκριση οποιουδήποτε στη Βουλή.
Θα σας διαβάσω επί λέξει τα λόγια του κ. Παυλίδη: "Οι αντιδράσεις
ήταν άγριες και αναγκαστήκατε να τα πάρετε πίσω και να ανακοινώσετε με τα ίδια κανάλια ότι δεν συμβαίνει τίποτε απολύτως".
Απαντώ εγώ ότι δεν αποσύραμε καμιά διάταξη, γιατί ακριβώς δεν υπάρχει καμιά διάταξη ακόμα. Πρέπει εδώ να γίνει μια διευκρίνιση γιατί έγινε μια παρανόηση. Απευθύνομαι στον κ. Παυλίδη. Λέμε ότι διαρρεύσατε αυτά που εσείς οι ίδιοι Βουλευτές εισηγηθήκατε γραπτώς. Δεν υπάρχει καμιά γραπτή εισήγηση ποτέ, ούτε με αυτήν τη Βουλή ούτε με την προηγούμενη, των

Βουλευτών του ΠΑΣΟΚ. Αντίθετα ρητώς και κατηγορηματικώς στη συνέχεια της συζήτησης θα φανεί ότι είναι ξεκάθαρο το ζήτημα και πιστεύω ότι αίρεται η αμφισβήτηση.
Κύριε Πρόεδρε, με συγχωρείτε αλλά θα ήθελα να ψάξω για λίγο να βρω τα
Πρακτικά, γιατί δεν θέλω να τα πω από στήθους, αλλά θέλω να αποδοθεί ακριβώς αυτό που θέλω να πω.
ΠΡΟΕΔΡΕΥΩΝ (Παναγιώτης Σγουρίδης): Καταλαβαίνω ότι είναι σημαντικό το θέμα για τους συναδέλφους Βουλευτές Δωδεκανήσου και για σας. Δεν φταίτε εσείς για τον κ. Αλογοσκούφη.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Διαβάζω από τα Πρακτικά: "'Οσον αφορά τα υπόλοιπα που είπατε για τα Δωδεκάνησα, κύριε Παυλίδη, νομίζω ότι υπάρχει πλήρης σύγχυση πραγματικών και νομικών δεδομένων. Κατ' αρχήν δεν υπάρχει κανένα νομοσχέδιο για τον αιγιαλό και την παραλία που

να έχει κατατεθεί. 'Οταν θα έλθει στη Βουλή κάντε την κριτική σας και θα έλθει πολύ σύντομα όπως δεσμευτήκαμε πρόσφατα.
Δεύτερον, πρέπει να σας θυμίσω ότι η Νέα Δημοκρατία με επίκαιρη
ερώτησή της την προηγούμενη Σύνοδο της Βουλής ζήτησε τη νομιμοποίηση των αυθαιρέτων καταλήψεων στα Δωδεκάνησα. Είπε ότι πλείστοι φορείς της Δωδεκανήσου εγγράφως το έχουν ζητήσει. Αυτά θα τα πούμε λεπτομερώς όταν θα έλθει η ώρα. Η Κυβέρνηση προς το παρόν ούτε προφορικά ούτε γραπτά έχει εκφράσει οποιαδήποτε άποψη. Οι οποιεσδήποτε διαρροές που αποτελούν προτάσεις φορέων ή προτάσεις της Νέας Δημοκρατίας θα συζητηθούν όταν έλθει το θέμα στη Βουλή. Η Κυβέρνηση δεν έχει πάρει θέση".
Είναι σαφές από το κείμενο της ομιλίας μου ότι υπήρχαν γραπτές
προτάσεις μέσα στη Βουλή και ο πληθυντικός ευγενείας όταν συζητούσαμε δεν αφορούσε πολλούς Βουλευτές αλλά αφορούσε Βουλευτές της Νέας Δημοκρατίας οι οποίοι κατέθεσαν στην προηγούμενη Σύνοδο της Βουλής γραπτή επίκαιρη ερώτηση για το συγκεκριμένο θέμα. Αντί να διαμαρτύρομαι εγώ που βρέθηκα κατηγορούμενος από κάποιες διαρροές, υποθέτω από την πλευρά της Νέας Δημοκρατίας, που με παρουσίασαν λίγο ή πολύ υπέρμαχο των μεγάλων συμφερόντων των ξενοδόχων σας λέω ότι στη Ρόδο ήλθα μόνο μία μέρα με κλιμάκιο του ΠΑΣΟΚ πριν από δεκαπέντε χρόνια και από κει και πέρα δεν έχω ξαναέλθει και δεν γνωρίζω κανένα Ροδίτη.
Θα έλεγα ότι δικαιολογώ την αντίδραση των Ροδιτών γιατί είναι θερμό
το κλίμα και θερμά αντιδρούν, αλλά θα έλεγα ότι τέτοιοι χαρακτηρισμοί είναι αντιφατικοί. Από τη μια μεριά μας λένε ότι συνεργαζόμαστε με
μεγάλα συμφέροντα και εκποιούμε και όταν αποσύρουμε τη διάταξη κατά τη δική τους άποψη, γιατί δεν αποσύραμε καμιά διάταξη, αφού δεν υπάρχει ακόμα διάταξη, δεν υπάρχει σχέδιο νόμου το οποίο να μην έχει υπογραφεί από Υπουργό, λένε άλλα υπέρ των καταληψιών.
Επομένως θα έλεγα ότι πρέπει να είναι περισσότερο προσεκτικοί οι συμπατριώτες σας περί τον Τύπον ασχολούμενοι όταν αποδίδουν μομφές σε οποιονδήποτε πολίτη.
Πολύ δε περισσότερο σ' ένα πολιτικό πρόσωπο, το οποίο έχει και την ιδιαίτερη ευαισθησία, γιατί εγκαταλείπει όλη τη δουλειά του κλπ.
'Οσον αφορά τώρα τους δικηγόρους, κι εδώ υπάρχει σαφής παρανόηση, και μάλιστα ηθελημένη παρανόηση. Δεν φταίω εγώ γι' αυτό το πράγμα.
'Ετσι λοιπόν είπα στον κ. Παυλίδη να μην υπερασπίζεται διαδικασίες οι οποίες αποσκοπούν στην προάσπιση επαγγελματικών συμφερόντων συγκεκριμένων δικηγόρων της Ρόδου -όχι όλων των δικηγόρων- οι οποίοι τελικώς την απάτη την έκαναν επάγγελμα. Αφήστε τα υπόλοιπα, του είπα. Επιμένω σ' αυτό. Και επειδή ακριβώς προκλήθηκα από τις εφημερίδες, σας διαβεβαιώ -να τους το πείτε και εσείς- ότι θα στείλω επιτροπή ελέγχου για όσα συμβόλαια συντάχθηκαν με χρησικτησία, να ελεχθούν περί του λόγου το αληθές οι συγκεκριμένοι δικηγόροι για τους οποίους έχω αναφορά από τις υπηρεσίες μου ότι κάνουν καταστρατήγηση των διατάξεων περί χρησικτησίας και κάνουν 
εικονικές δίκες για να αποφύγουν την καταβολή δεκάδων εκατομμυρίων φόρου. ΠΡΟΕΔΡΕΥΩΝ (Παναγιώτης Σγουρίδης):Κύριε Υπουργέ, μισό λεπτό. Είπατε
συγκεκριμένων δικηγόρων και θα έλεγα ότι θα πρέπει να πείτε, όχι των Βουλευτών της Νέας Δημοκρατίας αλλά του Βουλευτού της Νέας Δημοκρατίας. 'Ενας ήταν και δεν πρέπει να βάλουμε συλλήβδην τους Βουλευτές. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών):Ναι! Για να μην υπάρχει
πάλι δεύτερη παρεξήγηση, γιατί η δεύτερη πλάνη είναι χειρότερη της
πρώτης. 
Δεν ήταν ο κ. Παυλίδης στην προηγούμενη Βουλή, ήταν πρόταση της Νέας

Δημοκρατίας, του προηγούμενου Βουλευτή του κόμματος αυτού. Για να μην αδικήσουμε κανένα.
ΠΡΟΕΔΡΕΥΩΝ (Παναγιώτης Σγουρίδης):Για να μην αδικούμε και βάζουμε όλους τους Βουλευτές συλλήβδην!
'Εχετε τώρα το λόγο, κύριε Φωτιάδη, για δέκα λεπτά για να μιλήσετε
επί των άρθρων.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών):'Οσα λεπτά και να αφιερώσουμε γι' αυτά τα άρθρα, θα έλεγα ότι είναι λίγα, επομένως θα σεβαστώ την πρότασή σας, γιατί κάποια στιγμή πρέπει να τελειώσουμε. Είναι όντως σημαντικά τα ζητήματα που ασχολούμαστε. Αλλά σημαντικότερο για μένα είναι τελικώς ο τρόπος με τον οποίο συζητιούνται σημαντικά ζητήματα εδώ στην Αίθουσα.
Ακούγοντας κάποιος εδώ στη Βουλή τη συζήτηση για τα συγκεκριμένα άρθρα, θα νομίζει ότι εδώ είναι ένα άνδρο απάτης, όπου μεθοδεύουμε τα πάντα απατηλώς και όλα γίνονται εν κρυπτώ και προκειμένου να εξυπηρετηθούν κάποια συμφέροντα. Μα, δεν είναι αυτή η αλήθεια.
Πολλές φορές διαισθάνομαι ότι υπάρχει κρίση ταυτότητας προσωπικότητας της Νέας Δημοκρατίας, γιατί από τη μια πλευρά κατανοώ ότι υπάρχει μία ειλικρινής πρόθεση να βοηθήσουμε το χρηματιστήριο και από την άλλη πλευρά προτάσεις -και αναφέρομαι στο άρθρο 6- οι οποίες αποτελούν ένα απαύγασμα συζήτησης με τους φορείς του χρηματιστηρίου και βοηθούν πραγματικά στην ανάπτυξη του χρηματιστηρίου, κατακρίνονται.
Προσπαθούμε να βρούμε πίσω από τις λέξεις υποτιθέμενα συμφέροντα και κάλυψη άνομων ενεργειών. Τίποτε απολύτως από αυτά δεν συμβαίνει, ειδικότερα στο άρθρο 6 από το οποίο ξεκινώ και θα απαντήσω για τα υπόλοιπα άρθρα.
'Ετσι, λοιπόν, χρειαζόταν για την αγορά ιδίων μετοχών, σύμφωνα με το άρθρο 16 του νόμου περί ανωνύμων εταιρειών, μία αυξημένη πλειοψηφία του 75%. 
Για τις εισηγμένες στο χρηματιστήριο μετοχές, όπου υπάρχει μια πολύ μεγάλη διασπορά των μετοχών σε μικρομετόχους -όλοι μας έχουμε από πέντε, δέκα, πενήντα μετοχές- το να πετύχεις μια πλειοψηφία του 75% είναι παντελώς αδύνατον έστω και αν κάνεις δεκαπέντε επαναληπτικές γενικές συνελεύσεις. Ταυτόχρονα, όμως, όταν η μετοχή πέφτει -γιατί το άρθρο αυτό δεν αφορά την οποιαδήποτε εξαγορά μετοχής αλλά αφορά συγκεκριμένα την εξαγορά μετοχής- για τη στήριξή της, για τη στήριξη των συμφερόντων των ίδιων των μικρομετόχων.
Λέχθηκε ότι αποκλείουμε τους μικρομετόχους. Να πω ότι τώρα υπάρχει
άγνοια νομική να το δικαιολογήσω, έτσι;
Πιστεύω ότι δεν υπάρχει άγνοια νομική. Υπάρχει ηθελημένη παραποίηση των νομικών δεδομένων. Κανένας μικρομέτοχος δεν αποκλείεται από το να παρασταθεί στη γενική συνέλευση. Υποχρεωτικά η τήρηση της δημοσιότητας για τη σύγκληση της γενικής συνέλευσης εξακολουθεί να υπάρχει, άρα όποιος επιθυμεί μπορεί να παρασταθεί και αν νομίζει ότι θίγονται τα συμφέροντά του υποχρεωτικά θα πάει. Το μόνο το οποίο γίνεται είναι ότι για την απαρτία του 75%, που ήταν ακατόρθωτο να συμβεί, με αποτέλεσμα να καταρρέουν μετοχές και να μην μπορεί η εταιρεία να στηρίξει τη δική της μετοχή και επομένως και τη μετοχή των μικρομετόχων. Θα μπορεί το 20% να γίνει 80% αν πραγματικά υπάρχει ενδιαφέρον, ή και 100%. Δεν αποκλείεται κανείς απολύτως. Από κει και πέρα συμβαίνει ακριβώς το αντίθετο. Η πλειοψηφία για τη λήψη της απόφασης καθορίζεται στο 50% συν 1. 'Αρα αν υπάρχει κάποιο ενδιαφέρον από τους μικρομετόχους, λόγω της διασποράς, το ξανατονίζω των μετοχών των εισηγμένων εταιρειών, θα μπορούν να συμμετέχουν όλοι. Και αν οι μεγαλομέτοχοι κατέχουν το 20% υπάρχει το 80% από την άλλη πλευρά. Δηλαδή η πλειοψηφία του 50% των παρόντων μπορεί να διαμορφωθεί άνετα όχι από το υπόλοιπο 80% αλλά ακόμη και από 21%. 'Αρα μια πράξη η οποία αποτελεί τελικά υλοποίηση αιτήματος επιτακτικού της ένωσης των εισηγμένων στο χρηματιστήριο εταιρειών...

ΓΕΩΡΓΙΟΣ ΑΛΟΓΟΣΚΟΥΦΗΣ: Δεν είναι οι μέτοχοι. Είναι οι διοικήσεις που ωφελούνται απ' αυτήν τη διάταξη. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αυτός που ωφελείται και πιστεύω ότι το γνωρίζετε εσείς τουλάχιστον είναι ο μικρομέτοχος, γιατί γίνεται για τη στήριξη της μετοχής.
Το δεύτερο σφάλμα και η δεύτερη παραποίηση είναι ότι η διάταξη του άρθρου 6, είπατε, θεσπίστηκε προκειμένου να καλύψει την άλλη διάταξη, τη διάταξη για τη μεταβίβαση των μετοχών της Εθνικής Τράπεζας. Σας λέω
λοιπόν να διαβάσετε το νόμο.
ΑΔΑΜ ΡΕΓΚΟΥΖΑΣ: Επειδή τον έχουμε διαβάσει το λέμε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν τον έχετε διαβάσει, κύριε συνάδελφε. Απλώς και μόνο ήρθατε εδώ πολιτικά να επιχειρηματολογήσετε. Να διαβάσουμε τι έρχεται για ψήφιση. Εταιρείες των οποίων οι μετοχές είναι εισηγμένες στο χρηματιστήριο μπορούν με την απαρτία του 20% αντί του 75%, να λαμβάνουν αποφάσεις με πλειοψηφία των παρόντων για την απόκτηση δικών τους μετοχών μέσω του χρηματιστηρίου με σκοπό τη στήριξη της χρηματιστηριακής τιμής τους σε περιπτώσεις που θεωρείται ότι η εν λόγω τιμή είναι σημαντικά χαμηλότερη από την τιμή που αντιστοιχεί στα δεδομένα της αγοράς και την οικονομική κατάσταση και τις προοπτικές της εταιρείας.
ΑΔΑΜ ΡΕΓΚΟΥΖΑΣ: Ποιος το κρίνει αυτό;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αυτό θα το κρίνει η
γενική συνέλευση.
ΑΔΑΜ ΡΕΓΚΟΥΖΑΣ: Με ποια απαρτία;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, δεν
διαβάσατε το άρθρο ή δεν θέλετε να πείτε ότι το διαβάσατε.
ΑΔΑΜ ΡΕΓΚΟΥΖΑΣ: Πώς δεν το διαβάσαμε!
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σας λέω λοιπόν ότι αυτή η διάταξη δεν αφορά την περίπτωση της Εθνικής Τράπεζας, γιατί αντικαθιστά την παράγραφο 5, ενώ η περίπτωση της Εθνικής Τράπεζας αναφέρεται στο
άρθρο 16 παράγραφος 2α.
ΑΔΑΜ ΡΕΓΚΟΥΖΑΣ: Γενική διάταξη του 2190.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι συγκεκριμένος ο νόμος και σας παραπέμπω να τον διαβάσετε και να μας απαντήσετε. Είναι

άλλη η περίπτωση για τη στήριξη της μετοχής και άλλη διάταξη νόμου αφορά τις αποκτήσεις με σκοπό τη μείωση του μετοχικού κεφαλαίου. Είναι το εδάφιο α' της παραγράφου 2. Να σας ξαναδιαβάσω την παλιά διάταξη και να σας θυμίσω τι λέει η ισχύουσα διάταξη. Η ισχύουσα διάταξη της παραγράφου 5 λέει "εταιρείες των οποίων οι μετοχές είναι εισηγμένες στο χρηματιστήριο δύνανται να προβαίνουν σε απόκτηση δικών τους μετοχών με σκοπό τη στήριξη". Ακριβώς το ίδιο λέει αυτό που σας διάβασα. Το μόνο που προστίθεται δηλαδή στην παράγραφο 5 είναι ενώ υπάρχει μια ειδική πλειοψηφία...
ΓΕΩΡΓΙΟΣ ΑΛΟΓΟΣΚΟΥΦΗΣ: Αυτό λέμε.

ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Αλογοσκούφη, εσείς είστε καθηγητής και πιστεύω ότι αντιλαμβάνεστε τα αυτονόητα. Εάν θέλετε
να κρίνετε αν πρέπει οι διοικήσεις με το ποσοστό αυτό να συγκαλούν
Γ.Σ., είναι δικαίωμά σας να το κρίνετε. Σας είπα τη δικαιολογητική βάση. 'Ομως η περίπτωση της Εθνικής Τράπεζας είναι η περίπτωση της παραγράφου

2α ενώ η γενική περίπτωση που ερχόμαστε να ψηφίσουμε και τροποποιούμε είναι η περίπτωση της παραγράφου 5 και όχι της παραγράφου 2 που αφορά την Εθνική Τράπεζα.
'Αρα δεν υπάρχει καμιά περίπτωση να γίνει χρήση της παραγράφου 5,
γιατί η παράγραφος 5, το ξανατονίζω, αφορά συγκεκριμένες πράξεις. Είναι η αγορά μετοχών για τη στήριξη ...
ΠΡΟΕΔΡΕΥΩΝ (Παναγιώτης Σγουρίδης): Δηλαδή, κύριε Υπουργέ, λέτε ότι υπάρχει ήδη ψηφισμένος νόμος βάσει του οποίου θα μπορούσε να γίνει αυτή η αγορά χωρίς να έλθει τροπολογία. Αυτό λέτε. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ακριβώς. 

ΠΡΟΕΔΡΕΥΩΝ (Παναγιώτης Σγουρίδης): Πείτε το έτσι, λοιπόν. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Και μια και μιλάμε για
την Εθνική Τράπεζα, να πούμε το εξής: Τελικά ποιoς ζημιώνεται; Δεν
κατάλαβα. Μιλάτε για ζημία. Ζημιώνεται το δημόσιο, ζημιώνεται η Εθνική ως νομικό πρόσωπο, ζημιώνονται οι μέτοχοι της Εθνικής Τράπεζας από τη συγκεκριμένη πράξη;
ΑΔΑΜ ΡΕΓΚΟΥΖΑΣ: Τα παιχνίδια της "ΔΕΚΑ" τα πληρώνουν οι μικρομέτοχοι. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αυτό θέλετε να πείτε; Αν
δηλαδή, λέτε, 6,5 εκατομμύρια μετοχές τις οποίες κατείχε η "ΔΕΚΑ", τις πουλούσε στην ελεύθερη αγορά μέσω του χρηματιστηρίου, οι μικρομέτοχοι θα ήταν κερδισμένοι από την υπερπροσφορά μετοχών της "ΔΕΚΑ" στο

χρηματιστήριο κατά τη συνήθη διαδικασία; Αυτό ισχυρίζεστε;
ΑΔΑΜ ΡΕΓΚΟΥΖΑΣ: Αυτό θέλω να πω...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ε, λοιπόν, είναι αυτονόητο ότι δεν τολμάτε να το πείτε αυτό στον επενδυτή γιατί αν τα 6,5

εκατομμύρια μετοχών εισαγόταν στο χρηματιστήριο ασφαλώς θα υπήρχε λόγω
της υπερπροσφοράς μετοχών μια πτώση των μετοχών.
ΠΑΝΑΓΙΩΤΗΣ ΛΑΦΑΖΑΝΗΣ: Προσφορά πακέτου, κύριε Υπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Από την άλλη πλευρά λέτε ότι δεν χρειαζόταν καν η κύρωση από τη Βουλή. Αυτό λέτε. Πρόκειται, λέτε, για μια ιδιωτική συμφωνία και επομένως γιατί έρχεται στη Βουλή. 
ΑΔΑΜ ΡΕΓΚΟΥΖΑΣ: Γιατί τη φέρατε; Αυτό ρωτάω. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αν δεν χρειαζόταν κύρωση ποιο είναι το δικό σας το πρόβλημα; Επειδή θα ψηφίσετε, ή γιατί υποβαθμίζεται το κύρος της Βουλής; Να σας θυμίσω, όμως, ότι η ίδια η σύμβαση ήρθε και επικυρώθηκε από τη Βουλή το 1996. Επομένως, όταν η

αρχική σύμβαση κυρώθηκε διά νόμου από τη Βουλή, η τροποποιητική της αρχικής σύμβασης παρούσα σύμβαση είνα αυτονόητο ότι θα πρέπει να ακολουθήσει την ίδια κυρωτική διαδικασία και όχι διαφορετική. 
ΑΔΑΜ ΡΕΓΚΟΥΖΑΣ: Με διαλυτική αίρεση.
ΠΡΟΕΔΡΕΥΩΝ (Παναγιώτης Σγουρίδης): Δεν είναι εκεί το θέμα.

Εσείς μιλάτε για το περιεχόμενο της αλλαγής, ο Υπουργός μιλάει επί
των τύπων. Λέει ότι από τη στιγμή που κυρώθηκε με σύμβαση, πάλι με
σύμβαση θα γίνει. Εσείς μιλάτε επί της ουσίας της αλλαγής.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επί της ουσίας δίνεται η δυνατότητα στη γενική συνέλευση να αποφασίσει άλλως. Η Βουλή δεν κυρώνει

τη σύμβαση, αν δεν συμφωνήσουν και οι μέτοχοι. Αν η γενική συνέλευση της Εθνικής Τράπεζας αποφασίσει διαφορετικά, προβλέπεται στο κείμενο ότι ανατρέπεται η σύμβαση, η συγκεκριμένη και μετά την κύρωσή της από τη Βουλή.
Επομένως το κυρίαρχο όργανο για να αποφασίσει περί των συμφερόντων του νομικού προσώπου της Εθνικής Τράπεζας, ή περί των συμφερόντων των ίδιων των μικρομετόχων είναι η γενική συνέλευση των μετόχων της Εθνικής Τράπεζας η οποία θα συγκληθεί. Αν, επομένως, κριθεί από την πλειοψηφία των παρισταμένων και με την απαρτία, η οποία ανέκαθεν υπήρχε -και δεν κάναμε καμία παρέμβαση για το θέμα της απαρτίας σ' αυτόν το συγκεκριμένο νόμο- αποφασισθεί άλλως, ανατρέπεται η σύμβαση και επανέρχεται η κυριότητα των μετοχών στη "ΔΕΚΑ" και δεν υπάρχει κανένα απολύτως πρόβλημα.
Ψάχνετε, δηλαδή, να βρείτε προβλήματα εκεί που δεν υπάρχουν. Μεγιστοποιείτε ζητήματα, υπερβάλλετε και στο τέλος φοβάμαι ότι μέσα σ' αυτήν την μανία της υπερβολής, ακόμη και αν τυχόν υπάρχει ένα ίχνος βασιμότητας σε κάποιον άλλον ισχυρισμό σας, αν υπάρχει ένα ίχνος πιθανότητος να πείσετε τον 'Ελληνα που μας ακούει, τον 'Ελληνα πολίτη, τελικά δεν θα το καταφέρετε, γιατί δεν μπορεί με τέτοιον τρόπο και τέτοια δυναμική να επιτίθεσθε σε διατάξεις οι οποίες είτε είναι τρεχούσης φύσης είτε εξυπηρετούν τη θετική λειτουργία των θεσμών, αλλά και του χρηματιστηρίου, του ίδιου, αλλά και της ίδιας της Εθνικής Τράπεζας στη συγκεκριμένη διάταξη.
Τώρα, όσον αφορά το ζήτημα του άρθρου 14 που θέσατε: Δεν κατανοώ για ποιο λόγο επί της ουσίας αυτή η διάταξη δεν μπορεί να περάσει και την κατακρίνετε. Γιατί αναφέρεστε στο παρελθόν; 
ΑΔΑΜ ΡΕΓΚΟΥΖΑΣ: Πείτε μας ακριβώς τι λέει. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, που είστε διαπρεπής περί τα οικονομικά και τα δημοσιονομικά, πείτε μας ποια είναι τα πραγματικά έσοδα μιας κυβέρνησης;
Να μιλήσουμε για το φόρο εισοδήματος. Γίνεται προείσπραξη του φόρου εισοδήματος και ταυτόχρονα γίνεται επιστροφή του φόρου. Γιατί, όταν γίνεται εκκαθάριση της φορολογίας, γίνεται επιστροφή φόρου.
Ποια είναι τα έσοδα του κράτους; Δεν είναι τα πραγματικά αυτά που
προκύπτουν από το σύνολο των εισπράξεων μείον τις επιστροφές των συγκεκριμένων φόρων;
ΑΔΑΜ ΡΕΓΚΟΥΖΑΣ: Δεν τις μειώνετε τις επιστροφές.

ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αυτό ακριβώς θέλουμε να κάνουμε, να υπάρχει μια απεικόνιση της πραγματικής κατάστασης στον προϋπολογισμό. Υπάρχει προετοιμασία από την 1-1-2002 ώστε ο επόμενος προϋπολογισμός να συνταχθεί με αυτήν τη λογική, να μην είναι πλασματικά
τα έσοδα. Γιατί από τη μία μεριά παρουσιάζουμε μεγάλα έσοδα και από την άλλη πλευρά την απόδοση των αδικαιολογήτως χρεωθέντων και των επιστρεπτέων ποσών τα παρουσιάζουμε δαπάνη. Μα, δεν είναι δαπάνη. Δαπάνη είναι: επένδυση, είναι ο μισθός η σύνταξη που θα δώσεις...

ΠΡΟΕΔΡΕΥΩΝ (Παναγιώτης Σγουρίδης): Των αχρεωστήτως καταβληθέντων. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν είναι επιστροφή του
φόρου, που κακώς ή καλώς προεισέπραξες. Στην εκκαθάριση, επειδή ακριβώς έχει πολλές απαλλαγές, πρέπει να το αποδώσεις, γιατί ένας είναι ο φόρος. Απλώς η προείσπραξη σημαίνει μία προχρηματοδότηση του 'Ελληνα φορολογούμενου στον κρατικό προϋπολογισμό. 'Αρα, έσοδο είναι αυτό που πραγματικά είναι έσοδο, δηλαδή η πραγματική φορολογία, η οποία είναι ακριβώς αυτή την οποία εισπράττει το Υπουργείο Οικονομικών. Γι'αυτό έλεγα ότι είναι και εκσυγχρονισμός του συστήματος, εξυγίανση των Οικονομικών, η πραγματική απεικόνιση στους λογαριασμούς του προϋπολογισμού, στους λογαριασμούς του Γενικού Λογιστηρίου του Κράτους των πραγματικών εσόδων και των πραγματικών δαπανών.
Κύριε Πρόεδρε, με καταπιέζετε, γι'αυτό σταματώ.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Δεν σας καταπιέζω.
Ο κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, είναι δυστύχημα που τόσο σημαντικές διατάξεις τις συζητούμε με αυτήν την πολύ γρήγορη διαδικασία, που τελικά δεν βοηθάει να φωτιστούν τα ζητήματα.
Εγώ θέλω να τοποθετηθώ πάνω στα τέσσερα άρθρα, που είναι τα επίμαχα,
και να εξηγήσω γιατί τα καταψηφίζουμε και γιατί όσα είπε ο κύριος Υφυπουργός δεν έχουν καμία δικαιολογητική βάση. Εγώ αντιλαμβάνομαι τη δυσκολία της θέσης του. Καλείται εδώ να υποστηρίξει διατάξεις οι οποίες δεν μπορούν να υποστηριχθούν λογικά, και γι'αυτό καταφεύγει και σε
διάφορα νομικά επιχειρήματα παραβλέποντας την ουσία των ζητημάτων. Και

τα ζητήματα εδώ είναι ουσιαστικά, είναι ζητήματα που καταδεικνύουν σε μεγάλο βαθμό το πώς αντιλαμβάνεται η Κυβέρνηση και τη θεσμική παρέμβαση σε διάφορους τομείς, όπως είναι ο τομέας των ανωνύμων εταιρειών και πώς αντιλαμβάνεται την άσκηση της εξουσίας και πώς αντιλαμβάνεται και τη δημοσιονομική διαχείριση. 
Θα αναφερθώ στο κάθε άρθρο, γιατί το κάθε άρθρο δείχνει ένα από αυτά που είπα.
Θα ξεκινήσω από το άρθρο 6.
Το άρθρο 6 έρχεται, για λόγους καθαρά χρηματιστηριακής συγκυρίας σημερινής -για την οποία η Κυβέρνηση έχει τεράστιες ευθύνες, τις οποίες καταδείξαμε και στην επερώτηση που είχαμε καταθέσει και στην πρόταση δυσπιστίας που είχαμε καταθέσει- να αλλαξει ένα νόμο ογδόντα ετών, που προέβλεπε, σοφά, αυξημένη προστασία για τους μετόχους της μειοψηφίας έναντι των διοικήσεων, οι οποίες εκπροσωπούν τους μετόχους της πλειοψηφίας.
Είναι γνωστό, κύριε Υπουργέ, ότι στις ανώνυμες εταιρείες υπάρχει μία διάσταση συμφερόντων μεταξύ μετόχων και διοικήσεων. Οι διοικήσεις διοικούν την εταιρεία, κάνουν δαπάνες, έχουν τη δυνατότητα να πάρουν πρωτοβουλίες και να κάνουν ενέργειες που βλάπτουν τα συμφέροντα των μετόχων. 
Στο βαθμό που οι διοικήσεις ελέγχονται και μπορούν να συνεργήσουν με τους μετόχους της πλειοψηφίας, μπορούν να συνεργήσουν για να αλλάξουν τα συμφέροντα της μειοψηφίας. Και γι'αυτό ο νόμος των ανωνύμων εταιρειών μέχρι τώρα πολύ σοφά προέβλεπε διαδικασίες αυξημένων πλειοψηφιών στις γενικές συνελεύσεις κλπ., που σκοπό είχαν να προστατέψουν τα δικαιώματα των μειοψηφούντων μετόχων, δηλαδή των μικρομετόχων -γιατί γι'αυτούς μιλάμε- οι οποίοι δεν μπορούν να συνταυτιστούν, να λειτουργήσουν ενωμένοι, γιατί είναι διεσπαρμένοι και τελικά -κι αν ακόμα μπορούσαν να συνεννοηθούν μέσω ενώσεως που μπορούν να σχηματίσουν, υπάρχει για παράδειγμα η ένωση μετόχων της Εθνικής Τράπεζας- δεν μπορούν να ασκήσουν 
δικαιώματα τέτοια που να εμποδίσουν τις διοικήσεις να κάνουν αυθαιρεσίες. Τώρα, λοιπόν, επειδή σας το ζήτησε η 'Ενωση Εισηγμένων Εταιρειών, που
εκπροσωπεί τις διοικήσεις των εισηγμένων εταιρειών, δηλαδή αυτούς που πολλές φορές οι μικρομέτοχοι θα ήθελαν να αλλάξουν από τις θέσεις τους, γιατί φέρθηκαν με τρόπο ανεύθυνο σε πολλές περιπτώσεις και επειδή σας διευκολύνει κι εσάς στην προσπάθεια να στηρίξετε τεχνητά το

χρηματιστήριο, έρχεστε να αλλάξετε ένα θεσμικό νόμο. Ε, αυτό είναι απαράδεκτο, διότι είναι εις βάρος, τελικά, των συμφερόντων της μειοψηφίας και δεν μπορούμε να το δεχθούμε.
Δεν μπορώ εγώ να δεχθώ ότι ο σοφός νομοθέτης του 1920 - είχε
υπάρξει επιτροπή τότε, είχαν υπάρξει συζητήσεις επί συζητήσεων, είχε

δημιουργηθεί ένας ισορροπημένος νόμος- επί ογδόντα χρόνια έκανε λάθος και ήρθε σήμερα ο κ. Παπαντωνίου να ανακαλύψει ότι πρέπει να 
αλλάξει αυτόν το νόμο, γιατί δεν τον βοηθά στη σημερινή χρηματιστηριακή συγκυρία που θέλει να "σηκώσει" τεχνητά για ένα μικρό διάστημα το χρηματιστήριο. Διότι περί αυτού πρόκειται. Και δεν έχει το θάρρος ο ίδιος ο κ. Παπαντωνίου, ο οποίος έχει εισηγηθεί αυτήν τη διάταξη, να έρθει εδώ να την υποστηρίξει και βάζει τον κ. Φωτιάδη, ο οποίος είναι καθ' όλα συμπαθής, να υποστηρίξει μία διάταξη για την οποία δεν είχε ιδέα, όταν η διάταξη αυτή τοποθετήθηκε στο νομοσχέδιο.
Δεύτερον, στο άρθρο 8: Το άρθρο 8 σχετίζεται με την απαράδεκτη
διαχείριση που έκανε η Κυβέρνηση όλα τα τελευταία χρόνια στο ζήτημα της Ολυμπιακής Αεροπορίας. Και έρχεται τώρα να μας ζητήσει να νομιμοποιήσουμε στην ουσία όλα τα πεπραγμένα, όλη αυτήν την καταστροφική πολιτική που ακολούθησε στο θέμα της Ολυμπιακής Αεροπορίας και να της δώσουμε το δικαίωμα να πουλήσει την πλειοψηφία, εν λευκώ, χωρίς να μας φέρει επιχειρηματικό πρόγραμμα, χωρίς να μας φέρει εδώ κάποια στοιχεία που να μας πείθουν ότι αυτήν τη φορά έχει σκοπό να κάνει κάτι ουσιαστικό, προκειμένου να σώσει και να εξυγιάνει την Ολυμπιακή Αεροπορία και μας ζητάει εν λευκώ απλώς να αποφασίσουμε να της δώσουμε το δικαίωμα να πουλήσει όσες μετοχές θέλει.
Δεν μπορούμε εμείς εν λευκώ να δίνουμε εξουσιοδοτήσεις σε μία Κυβέρνηση, η οποία και στο παρελθόν πολλές φορές μας απέδειξε ότι για διάφορους λόγους, όταν έφθανε η ώρα της κρίσεως, δηλαδή να πάρει τις ουσιαστικές αποφάσεις, έκανε το ένα λάθος πάνω στο άλλο, με αποτέλεσμα να έχει καταστρέψει σήμερα την Ολυμπιακή Αεροπορία, να έχει θέσει σε κίνδυνο τη ζωή και το μέλλον χιλιάδων εργαζομένων στην Ολυμπιακή Αεροπορία, να έχει θέσει σε κίνδυνο τη δυνατότητα αεροπορικής πρόσβασης σε διάφορες απομακρυσμένες περιοχές της χώρας και έρχεται τώρα πάλι εν λευκώ, χωρίς να μας παρουσιάζει κάποιο σχέδιο να μας λέει: "Ψηφίστε μια διάταξη,
που να μας επιτρέπει να πουλάμε όσες μετοχές θέλουμε". Δεν το δεχόμαστε. Να δούμε πρώτα κάποιο αξιόπιστο, ρεαλιστικό σχέδιο διάσωσης της Ολυμπιακής Αεροπορίας και τότε βεβαίως να έλθουμε να το συζητήσουμε και να το ψηφίσουμε.
'Ερχομαι στο άρθρο 11. Το άρθρο 11 νομίζω ότι αντανακλά από μόνο του το πώς αντιλαμβάνεται σήμερα η Κυβέρνηση την άσκηση της εξουσίας. Η Κυβέρνηση θεωρεί ότι μπορεί να παρανομεί όποτε θέλει διά του εκλεκτού της διορισμένου διοικητού της Εθνικής Τραπέζης και διά του εκλεκτού της διορισμένου διοικητού της "ΔΕΚΑ Α.Ε.", να παρανομεί, να γράφει δηλαδή το νόμο στα παλιά της τα παπούτσια και να ζητάει εκ των υστέρων με διαλυτικές αιρέσεις ή με οποιονδήποτε άλλον τρόπο, δεν έχει σημασία,
από τη Βουλή να έλθει να επικυρώσει αυτές τις παρανομίες των διοικητών. Ο στόχος εδώ δεν είναι τίποτε άλλο παρά να καλύψει τους δύο
διοικητές -οι οποίοι δεν τυγχάνουν βεβαίως ασυλίας, δεν είναι εκλεγμένοι από κανέναν, είναι διορισμένοι από την Κυβέρνηση- έναντι
τυχόν προσφυγών που θα γίνουν εναντίον τους για παράβλεψη συμφερόντων. Αυτός είναι ο μόνος λόγος, να καλύψει μια παρανομία.
Εδώ τα νομικά γεγονότα ήταν δεδομένα. Ο κύριος Διοικητής της Εθνικής Τράπεζας προκειμένου να αποφασίσει να επαναγοράσει μετοχές έπρεπε να συγκαλέσει γενική συνέλευση. Δεν συγκάλεσε γενική συνέλευση. Προχώρησε με δική του απόφαση ή με απόφαση του διοικητικού συμβουλίου και έκανε επαναγορά μετοχών διακοσίων δισεκατομμυρίων. Διακόσια δισεκατομμύρια είναι ασύλληπτα ποσά. Είναι αυτό που λέει η Κυβέρνηση ότι θα έχει φέτος πλεόνασμα, -δεν θα το έχει βεβαίως, είναι σαφές- είναι αυτό που λέει ότι δίνει πίσω με φορολογικές ελαφρύνσεις, είναι τέτοια ποσά.
Αυτά τα 200 δισεκατομμύρια με μια απόφασή του ο Διοικητής της Εθνικής Τράπεζας αποφάσισε να τα ξοδέψει χωρίς να τηρήσει τις στοιχειώδεις προϋποθέσεις του νόμου που είναι να συγκαλέσει τη γενική συνέλευση και να πάρει απόφαση από τους μετόχους. Πώς αποφάσισε να τα ξοδέψει; Να αγοράσει 
πίσω μετοχές. Μάλιστα. Ας πούμε ότι ήταν νόμιμη η απόφαση, που δεν ήταν. Είναι σαφώς παράνομη και το παραδέχτηκε εμμέσως και ο ίδιος, όταν τον φέραμε σε δύσκολη θέση κατά την ακρόαση στην επιτροπή. Ας πούμε λοιπόν ότι ήταν νόμιμη. Υπάρχει όμως και δεύτερη παρατυπία. 
Θέλεις να μειώσεις το μετοχικό κεφάλαιο της Εθνικής; Τι θα έκανε

κάποιος σε μια ευνομούμενη αγορά; Με το που το αποφασίζεις, το ανακοινώνεις και ζητάς από όλους όσους έχουν μετοχές της Εθνικής, με τους όρους που θα αγοράσεις, θέτεις τους όρους δημοσίως, να προσφέρουν μετοχές προκειμένου να δώσεις δικαιώματα σε όλους τους μετόχους της Εθνικής να επωφεληθούν από μια διαδικασία, και όχι μόνο στη "ΔΕΚΑ Α.Ε.", η οποία είναι μια κρατική επιχείρηση. Παρέβλεψε λοιπόν τους χιλιάδες μικρομετόχους της Εθνικής.
Μάλιστα υπήρχαν διαρροές στον Τύπο εκείνη την εποχή ότι η Εθνική ήταν σε συνεννόηση με τη "ΔΕΚΑ" για να πάει να αγοράσει τις μετοχές και σαν αποτέλεσμα αυτού ήταν να ανέβει μέσα σε τέσσερις - πέντε χρηματιστηριακές συνεδριάσεις η τιμή της μετοχής της Εθνικής κατά 40%. Και σε αυτήν την αυξημένη τιμή κατά 40%, που κάποιοι ήξεραν τι γινόταν, -και το έδειξε ο κ. Μάνος κατέθεσε και το σχετικό πίνακα- η Εθνική αγόρασε τις μετοχές από τη "ΔΕΚΑ", με μια μικρή έκπτωση 6%. 'Εκτοτε βεβαίως η τιμή της Εθνικής κατέρρευσε και πάλι κατά 35% από τον περασμένο Δεκέμβριο.
Εδώ λοιπόν υπήρξε και θέμα χρηματιστηριακής παρατυπίας. Υπήρξαν
διαρροές πληροφοριών, υπήρξε αγορά σε πάρα πολύ υψηλή τιμή, υπήρξε κατόπιν κατάρρευση της τιμής της μετοχής. Τι κάνει η Επιτροπή Κεφαλαιαγοράς, το άλλο διορισμένο από την Κυβέρνηση όργανο; Εδώ μιλάμε πλέον για ένα κύκλωμα εξουσίας, που έχει δημιουργηθεί από διορισμένους κυβερνητικούς παράγοντες οι οποίοι λυμαίνονται τα πάντα. Κάνουν κερδοσκοπικά παιχνίδια με την ανοχή της Εθνικής Τράπεζας, με τις παρεμβάσεις της "ΔΕΚΑ Α.Ε." και πάλι ζητάτε να έρθουμε εμείς εδώ στη Βουλή, οι εκλεγμένοι εκπρόσωποι του ελληνικού λαού, να νομιμοποιήσουμε αυτές τις παρανομίες, αυτές τις απάτες και αυτόν τον παράνομο πλουτισμό. 
Δεν θα το κάνουμε, κύριε Υπουργέ, όσο και να το ζητάτε και δεν
μπορείτε να οχυρωθείτε πίσω απο νομικίστικα επιχειρήματα, διότι εδώ τα γυμνά γεγονότα μιλούν από μόνα τους.
Εδώ αναδεικνύεται ανάγλυφα ο τρόπος που αντιλαμβάνεται η Κυβέρνηση τη λειτουργία του χρηματιστηρίου, τη λειτουργία του δημοσίου χρήματος, τη λειτουργία των κρατικών τραπεζών, όλο αυτό το κύκλωμα το οποίο λειτούργησε εις βάρος των χιλιάδων μικροεπενδυτών και τους αποστέρησε από τις αποταμιεύσεις μιας ζωής. 
Εδώ αναδεικνύεται το πρόβλημα στη συγκεκριμένη αυτή περίπτωση, όπου
εμπλέκονται όλοι, η Επιτροπή Κεφαλαιαγοράς, η διοίκηση της Εθνικής Τράπεζας, η διοίκηση του χρηματιστηρίου και το Υπουργείο Οικονομικών μέσω της "ΔΕΚΑ Α.Ε.". Και έρχεσθε εδώ ως αθώα περιστερά. Εσείς βεβαίως δεν έχετε εμπλοκή σε αυτά τα ζητήματα, αλλά πού είναι ο Υπουργός, ο κύριος υπεύθυνος και αυτός που προϊστατο όλων αυτών των διαδικασιών; Δεν είχε το θάρρος, δεν είχε την τσίπα να έρθει στη Βουλή ούτε σε μία συνεδρίαση κατά τη συζήτηση αυτού του νομοσχεδίου. Γιατί; Διότι βεβαίως είναι ο κύριος υπεύθυνος για ό,τι έχει συμβεί και ο κύριος υπεύθυνος γι' αυτήν την κατάσταση.
'Ερχομαι τώρα στο τελευταίο, στο άρθρο 14. 'Οταν κάναμε τη συζήτηση
του προϋπολογισμού, αναφέραμε τα διάφορα λογιστικά τεχνάσματα, τα οποία επέτρεπαν στην Κυβέρνηση να παρουσιάζει έναν έντονο ελλειμματικό προϋπολογισμό, όχι μόνο φέτος αλλά και άλλες χρονιές, ως
πλεονασματικό. Και είπαμε, ότι ο φετινός προϋπολογισμός δεν είναι πλεονασματικός, είναι πλασματικός, γιατί κρύβει διάφορα πράγματα, ανάμεσα στα οποία ήταν και οι δαπάνες που γίνονται για επιστροφές φόρων, οι οποίες δεν εγγράφονται στις δαπάνες του προϋπολογισμού, ενώ συνυπολογίζονται στα έσοδα. 'Ετσι, φούσκωναν τα έσοδα και ξεφούσκωναν οι δαπάνες πλασματικά, προκειμένου να εμφανίζονται τα μεγέθη του προϋπολογισμού καλύτερα.
Και βεβαίως, πριν αλέκτωρ λαλήσει τρις, ήλθε το άρθρο 14 να επιβεβαιώσει με τον πιο πανηγυρικό τρόπο αυτές τις καταγγελίες μας. Είναι η αθλιότητα της δημοσιονομικής διαχείρισης συμπυκνωμένη σε ένα άρθρο και αυτή την αθλιότητα δεν πρόκειται να τη στηρίξουμε.
Κύριε Υπουργέ, γι'αυτήν την αθλιότητα, δεν έχει σημασία αν έχετε ο
ίδιος προσωπικά ευθύνη, αλλά εκπροσωπείτε μία κυβέρνηση, η οποία δυστυχώς έχει ρίξει το επίπεδο και της δημοσιονομικής διαχείρισης, αλλά και το επίπεδο της ηθικής στη διαχείριση του δημοσίου χρήματος στα πιο χαμηλά επίπεδα για πολλά χρόνια και για πολλές δεκαετίες.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο. Κύριε Σφυρίου, είστε πρώτος για προτασσόμενη δευτερολογία. 

ΚΟΣΜΑΣ ΣΦΥΡΙΟΥ: Κύριε Πρόεδρε, ζήτησα το λόγο, δεν είχα την πρόθεση να το κάνω, για το παρεμπίπτον θέμα το οποίο απασχόλησε προηγουμένως το Κοινοβούλιο. 
Απλά θα ήθελα να τονίσω ότι οι διευκρινίσεις που δόθηκαν από την
πλευρά του Υπουργού για το παρεμπίπτον θέμα που προέκυψε και αφορούσαν τη Δωδεκάνησο σε σχέση με την προχθεσινή τοποθέτησή σας, το διάλογο που είχατε με το Βουλευτή της Νέας Δημοκρατίας κ. Παυλίδη, νομίζω ότι έχουν κάνει απολύτως καθαρό το ζήτημα.
Εκφράζοντας όμως και τους υπόλοιπους δύο Βουλευτές του ΠΑ.ΣΟ.Κ., ήθελα να πω ότι το μόνο γραπτό κείμενο, το οποίο υπάρχει επί του θέματος του επίμαχου και κατατέθηκε από τη Νέα Δημοκρατία, είναι στο προηγούμενο Κοινοβούλιο και λέει ότι σε κάθε περίπτωση συντρέχει περισσότερο από κάθε άλλη περίπτωση λόγος νομιμοποίησης των κτισμάτων, τα οποία δεν κατέστη δυνατόν να νομιμοποιηθούν είτε επί μικρών και των οποιωνδήποτε μικρών εδαφικών εκτάσεων, παραλιακών ή μη, των κτισμάτων που έχουν κτισθεί επί αυτών των εκτάσεων κλπ. Αυτό είναι το μόνο κείμενο το οποίο ... 
ΠΡΟΕΔΡΕΥΩΝ (Παναγιώτης Σγουρίδης): Υπογράφεται από ένα Βουλευτή, μου
φαίνεται.
ΚΟΣΜΑΣ ΣΦΥΡΙΟΥ: Από την πλευρά των Βουλευτών του ΠΑ.ΣΟ.Κ. δεν κατατέθηκε ποτέ ούτε μέσα ούτε έξω από τη Βουλή κείμενο γραπτό, που να υπογράφεται από οποιοδήποτε Βουλευτή του ΠΑ.ΣΟ.Κ. 
Αντίθετα -και θα ήθελα να το υπογραμμίσω αυτό- έχουν γίνει συσκέψεις και στη διάρκεια αυτής της βουλευτικής περιόδου και της προηγούμενης βουλευτικής περιόδου στο Υπουργείο Οικονομικών για το ρόλο που πρέπει να έχει η Τοπική Αυτοδιοίκηση στα διοικητικά της όρια σε ό,τι αφορά τις παραλίες. Η συζήτηση αυτή έγινε με αντιπροσωπίες της Τοπικής 'Ενωσης

Δήμων και Κοινοτήτων παρουσία των δημάρχων καθώς και των νομικών συμβούλων.
Θα ήθελα δε να κλείσω, κύριε Πρόεδρε, λέγοντας ότι είναι τελικά πολιτικά απαράδεκτο -και θα ήθελα με την ευκαιρία να το καταγγείλω- να σπιλώνονται αδίκως εκείνοι που δεν κατέθεσαν ποτέ κείμενο επί του θέματος. Συζήτησαν στα πλαίσια των αρμοδιοτήτων της αυτοδιοίκησης και μάλιστα από εφημερίδες που πρόσκεινται στην Αντιπολίτευση δέχονται τέτοιες επιθέσεις σαν αυτή που προηγουμένως ...
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σφυρίου. 

ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, θα ήθελα το λόγο.
ΠΡΟΕΔΡΕΥΩΝ (Παναγιώτης Σγουρίδης): Δεν σας δίνω το λόγο, κύριε
Υπουργέ. Νομίζω ότι το έχετε λήξει το θέμα. Η περισσότερη συζήτηση μάλλον βλάπτει και δημιουργεί άλλες εντυπώσεις. 
ΚΟΣΜΑΣ ΣΦΥΡΙΟΥ: Εγώ, κύριε Υπουργέ, έχω ολοκληρώσει. Αν θέλει να πει κάτι ο κύριος Υπουργός, ευχαρίστως, να μην τον διακόψουμε. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κουλούρης έχει το λόγο. ΚΙΜΩΝ ΚΟΥΛΟΥΡΗΣ: Νομίζω ότι τα της Δωδεκανήσου λύθηκαν. Αυτό που
φαίνεται ότι δεν λύνεται είναι το ζήτημα της Ολυμπιακής. 
Θα αναφερθώ στο άρθρο 8, κύριε Πρόεδρε. 'Εχω πάρα πολύ λίγο χρόνο και
έτσι δεν θα επεκταθώ σε τίποτα άλλο παρά μόνο να πω μόνο δύο-τρία
πράγματα για ιστορικούς λόγους και για λόγους συνέπειας με τις αρχές μου. Πέρασα ένα μικρό διάστημα και στην Ολυμπιακή. Η εικόνα που
παρουσιάζεται σήμερα είναι δραματικά δύσκολη. 'Εχω ένα πολύ επίσημο κείμενο στα χέρια μου. Δεν θα το καταθέσω, γιατί φαίνεται η πηγή του. 
Σήμερα η εταιρεία μετά τις συνεχείς ελλειμματικές χρήσεις έχει
εξαντλήσει τα 113 δισεκατομμύρια του μετοχικού κεφαλαίου, αλλά βρίσκεται με 30 δισεκατομμύρια από τα ίδια κεφάλαια σαν αρνητική θέση και μέχρι τέλους Φεβρουαρίου του 2001 η καθαρή αρνητική της θέση θα έχει ξεπεράσει τα 50 δισεκατομμύρια.
'Αρα, πρέπει εδώ να γίνει παρέμβαση. Δυστυχώς όσες παρεμβάσεις έγιναν τα τελευταία δεκαπέντε-είκοσι χρόνια ήταν παρεμβάσεις όχι προς την

κατεύθυνση της εξυγίανσης και το λέω αυτό με πολλή γενναιότητα.
Είχα την ευκαιρία με το τελευταίο πρόγραμμα εξυγίανσης να μιλήσω και τότε είχα επισημάνει τους κινδύνους που εγκυμονούσε η επιλογή των Εγγλέζων. Τότε εθεωρούμην ότι ήμουν υπερβολικός. Πληρώσαμε τους Εγγλέζους, πήραν το χρήμα τους το ζεστό, απαξίωσαν περαιτέρω την Ολυμπιακή και φθάσαμε σ' αυτό το σημείο, που με δύο μόνο στοιχεία σας ανέφερα σήμερα.
Πρέπει να πω όμως ότι δεν έχει μόνο ελλείμματα η Ολυμπιακή, έχει και

πλεονεκτήματα και αυτά θέλω να επισημάνω. Καθένας πρέπει να έχει θέση ευθύνης σ' αυτήν τη Βουλή και αν θέλετε και στην πορεία αυτού του τόπου. 
'Εχει λοιπόν και πολλά πλεονεκτήματα. Αυτά δεν αναφέρονται πουθενά.
Η ασφάλεια πτήσεων είναι σε υψηλό βαθμό και έχει βραβευθεί γι' αυτό η Ολυμπιακή. 'Εχει σήμα απολύτως αξιόπιστο σε διεθνές επίπεδο. Τεχνικές υπηρεσίες άριστες και μάλιστα σ' αυτήν τη δύσκολη συγκυρία της Ολυμπιακής πετυχαίνει να έχει πτήσεις ασφαλείς. Προσωπικό με τεράστιο πείρα, με γνώσεις, με αυταπάρνηση, με εμπειρία. 'Εχει μεγάλη προοπτική ανάπτυξης η Ολυμπιακή. 
Δυστυχώς έγιναν πολλοί πειραματισμοί. 'Ηδη ανέφερα κάτι πάρα πολύ
-ελπίζω- επιεικώς και έτσι δίνω το στίγμα μιας διαφορετικής προσέγγισης...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Πρόεδρε, σας παρακαλώ, κάποια ανοχή.

ΠΡΟΕΔΡΕΥΩΝ (Παναγιώτης Σγουρίδης): Τον κ. Σφυρίου, τον φίλο μου, τον κατακρεούργησα. Δεν τον άφησα να πει κουβέντα ...
ΚΙΜΩΝ ΚΟΥΛΟΥΡΗΣ: Τι πάει να πει "φίλος"; Και εγώ ...
ΠΡΟΕΔΡΕΥΩΝ (Παναγιώτης Σγουρίδης): Και τώρα θα έχει παράπονο και
λυπάμαι που δεν άφησα να αναπτύξει την άποψή του ...
ΚΙΜΩΝ ΚΟΥΛΟΥΡΗΣ: 'Ετσι μου προσδιόρισες ότι δεν είσαι φίλος μου.
ΚΟΣΜΑΣ ΣΦΥΡΙΟΥ: Τον Υπουργό κατακρεουργήσατε.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, να συντομεύσετε. ΚΙΜΩΝ ΚΟΥΛΟΥΡΗΣ: Η διατύπωση αυτού του άρθρου θέλω να το πω στον
κύριο Υπουργό -δεν το ξέρει βέβαια αυτό- είναι πολύ καθαρή ως προς το τι λέει. Γιατί όταν πήρε το δημόσιο την Ολυμπιακή από τον Ωνάση, μετοχές πήρε. 'Αρα αν ήθελε να πουλήσει μετοχές η Ολυμπιακή, μπορούσε το δημόσιο να τις πουλήσει.
Λέει όμως εδώ ότι καταργούνται ως προς την Ολυμπιακή Αεροπορία και
οι θυγατρικές της. Αυτό είναι όλο το ζουμί. 'Αρα εδώ τι επιδιώκουμε με αυτήν τη ρύθμιση; 'Οπως είπα, μπορούσε να ιδιωτικοποιηθεί, αλλά ως
όμιλος. Εδώ ξεχωρίζει την Ολυμπιακή με τις θυγατρικές της. 'Αρα φοβάμαι ότι πάμε να πουλάμε τη μία θυγατρική μετά την άλλη, έτσι να μείνει μόνο η Ολυμπιακή περαιτέρω απαξιωμένη και περισσότερο προβληματική, για να

έρθουν οι τέσσερις που επέδειξαν ενδιαφέρον να την πάρουν αντί πινακίου φακής.
Εκεί είναι το τεράστιο ζήτημα και θέλω για πολιτικούς, ηθικούς και
ιστορικούς λόγους να καταγραφεί αυτή η θέση μέσα στη Βουλή για να μη θεωρούν πολλοί ότι εδώ δεν ξέρουμε ούτε να διαβάζουμε ούτε πού πάνε τα πράγματα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο για τρία λεπτά.
ΑΔΑΜ ΡΕΓΚΟΥΖΑΣ: Κύριε Πρόεδρε, στην πρωτολογία μου θέλω να με συγχωρέσετε και εσείς και οι συνάδελφοι, γιατί πράγματι χρησιμοποίησα έντονο ύφος, αλλά θέλω να σας διαβεβαιώσω ότι η φιλοσοφική αλλά και η οραματική μου θεώρηση περί δημοκρατίας, που δεν αγγίζει πάντως τα όρια της φαντασίωσης, ούτε της υπερβολής, με αναγκάζουν να νιώθω άσχημα και να αναρωτιέμαι πολλές φορές για το ρόλο μου μέσα στο Κοινοβούλιο, όταν έχουμε να αντιμετωπίσουμε και τη διαδικασία που ακολουθούμε σήμερα, αλλά και τέτοιες σοβαρές διατάξεις που νομίζω ότι είναι διατάξεις που πρέπει να έχουμε ηυξημένη ευθύνη.
'Ακουσα τον κύριο Υφυπουργό και θέλω να πω ότι τα πράγματα δεν είναι ακριβώς έτσι. Ο ν. 2190 είναι σαφής. Η αλλαγή της αυξημένης πλειοψηφίας ζημιώνει τα συμφέροντα των μικρομετόχων και επιμένω ότι διευκολύνει τον κ. Καραντζά, ο οποίος με βάση το ποσοστό του δημοσίου -νομίζω ότι είναι 18% αν δεν κάνω λάθος- δεν μπορεί να συγκαλέσει έκτακτη συνέλευση για να μπορέσει να πάρει μία απόφαση που έχει σχέση με μείωση κεφαλαίου, αλλά και με ζημίες ουσιαστικά για την Εθνική Τράπεζα. Δεν μπορούσε να το κάνει αυτό και τον διευκολύνει, λοιπόν, για να μπορέσει να κάνει την απαρτία και να πάρει και την τυπική απόφαση της Εθνικής Τράπεζας.
Από την άλλη πλευρά, με το άρθρο 11 έρχεται να επικυρωθεί μια σύμβαση για να προλάβει να αποποινικοποιήσει, θα έλεγα, τα πράγματα για κάποιες ευθύνες στελεχών.
Θα πρέπει με την ευκαιρία να πω ότι η "ΔΕΚΑ" ουσιαστικά έκανε το εξής πράγμα. Επειδή είχε δανειστεί από την Εθνική Τράπεζα και έπρεπε να επιστρέψει τα δάνεια -προεκλογικά έγιναν αυτά, για να κάνει τα παιχνίδια
που έκανε- και αφού κατέγραψε ζημίες στον εαυτό της, κάποια στιγμή έπρεπε να βρει χρήματα να επιστρέψει αυτό το δάνειο. Βρήκαν λοιπόν την ευκαιρία, συνεννοήθηκαν, πούλησαν τις μετοχές, πήρε τα χρήματα η "ΔΕΚΑ", εξόφλησε το δάνειο προς την Εθνική Τράπεζα και ταυτόχρονα οι ζημιές από τη "ΔΕΚΑ", από το δημόσιο μεταφέρθηκαν στην Εθνική Τράπεζα, δηλαδή στο 18% της συμμετοχής του δημοσίου και στους μικροεπενδυτές.
Αυτή είναι η πραγματικότητα και δεν μπορούμε να δεχθούμε τέτοιες ενέργειες που είχαν στόχο να δημιουργήσουν πολιτική ευφορία για το κυβερνών κόμμα προεκλογικά. Δεν μπορούμε να δεχθούμε τέτοιες ρυθμίσεις. Αγγίζουν βεβαίως τα όρια των ποινικών ευθυνών.
Θα σας πω και κάτι ακόμη. Δύο ερωτήσεις έγιναν τελευταία, η μια παρέμβαση του κ. 'Εβερτ και η μια ερώτηση του κ. Αλογοσκούφη για τη "ΔΕΚΑ" και έχουν σημάνει πανικό, απ' ό,τι γνωρίζω στη "ΔΕΚΑ". Και βέβαια η "ΔΕΚΑ" δεν μας έφερε ποτέ τα στοιχεία τα οποία έχουν ζητηθεί μέχρι τώρα για να μας ενημερώσει πώς κάνει τη διαχείριση και αν κάνει χρηστή διαχείριση η συγκεκριμένη εταιρεία. Γι' αυτό έχουμε το δικαίωμα να το λέμε.
Σε ό,τι αφορά το άρθρο 14, μην προσπαθούμε να υπεκφύγουμε, κύριε Υφυπουργέ. Θέλετε να παρουσιάζετε σώνει και καλά στον ελληνικό λαό πλεονάσματα. Προσπαθείτε τη μαύρη τρύπα του ελλείμματος, η οποία δεν έχει περάσει μέσα από τους κωδικούς αριθμούς, που αφορά τις επιστροφές των φόρων, να την απαλείψετε παντελώς και ζητάτε και εξουσιοδότηση για το πώς θα παρακολουθείτε την υπόθεση αυτή από δω και πέρα. Και βέβαια σας επιτρέπει το μονογραφικό λογιστικό σύστημα που ακολουθεί το δημόσιο να κάνετε μονοκονδυλιές, από τη στιγμή που δεν χρειάζεται διπλογραφία για να αιτιολογήσετε αυτήν τη μονογραφή.
Μην προσπαθούμε λοιπόν να τρελάνει ο ένας τον άλλον εδώ στη Βουλή. Είναι προτιμότερο η Κυβέρνηση με παρρησία να έρχεται στη Βουλή και να ζητάει αυτό που θέλει να κάνει, γιατί γνωρίζω ότι το Σύμφωνο Σταθερότητας στην Ευρωπαϊκή 'Ενωση απαιτεί πλεονάσματα και όχι ελλείμματα, όχι όμως να προσπαθείτε να εξαπατήσετε και τους Βουλευτές ή να μας κάνετε να ξεχάσουμε και τις όποιες γνώσεις έχουμε στην οικονομία και τα νομικά. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Θα σταθώ λίγο στην Ολυμπιακή. Η τοποθέτηση του κ. Κουλούρη ήταν κατά την άποψή μου ένα ωραιότατο μνημόσυνο για την Ολυμπιακή, ύστερα απ' αυτά τα επαινετικά που είπε για την ασφάλεια, την εμπειρία, την τεχνολογία, την κοινωνική διάσταση κλπ.
Θεωρούμε, κύριε Πρόεδρε, μια και βρισκόμαστε στην εποχή των σκανδάλων, ότι τα μεγαλύτερα σκάνδαλα που γίνονται στην εποχή μας είναι αυτά των ιδιωτικοποιήσεων. Πουλιούνται επιχειρήσεις στρατηγικής σημασίας, κοινωνικής σημασίας και ασφάλειας, ξεπουλιούνται -και μάλιστα το ψαχνόκαι έτσι απαξιώνεται και η δυνατότητα της ανάπτυξης της χώρας και χτυπιούνται και οι εργαζόμενοι.
Και μπαίνει το ερώτημα: Τι θα γίνει με τους εργαζόμενους σε αυτές τις επιχειρήσεις, οι οποίες πουλιούνται; Και μη μας πείτε αυτό που μας είπε και ο κ. Κουλούρης και κάποιος άλλος ότι χρωστάει πενήντα δισεκατομμύρια σήμερα η Ολυμπιακή. Πόσα χρωστάει το δημόσιο; Για κάθε ταξίδι που κάνουν οι Υπουργοί, ο Πρωθυπουργός, για κοινωνική πολιτική δήθεν, γιατί στέλνουν την Ολυμπιακή και παίρνει δάνεια αντί να δώσουν αυτά τα λεφτά; Τουλάχιστον απ' ό,τι λένε οι εργαζόμενοι χρωστάνε εκατοντάδες δισεκατομμύρια...
ΠΡΟΕΔΡΕΥΩΝ (Παναγιώτης Σγουρίδης): Πληρώνονται αυτά.

ΝΙΚΟΛΑΟΣ ΓΚΑΤΖΗΣ: Πότε πληρώνονται, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Πληρώνονται και από τα Υπουργεία
και από τη Βουλή.
ΝΙΚΟΛΑΟΣ ΓΚΑΤΖΗΣ: Δεν πληρώνονται, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Και η Βουλή πληρώνει, και τα
Υπουργεία πληρώνουν.
ΝΙΚΟΛΑΟΣ ΓΚΑΤΖΗΣ: Η Βουλή μπροεί να πληρώνει αλλά δεν ξέρω τα
Υπουργεία αν πληρώνουν.
ΠΡΟΕΔΡΕΥΩΝ (Παναγιώτης Σγουρίδης): Μην το λέτε αυτό, είναι αναληθές. ΝΙΚΟΛΑΟΣ ΓΚΑΤΖΗΣ: Δεν το λέω εγώ, κύριε Πρόεδρε. Το είπε ο
αρχιλογιστής της επιχείρησης, ο οποίος έψαξε το 10% των στοιχείων που

βρήκε τα προηγούμενα χρόνια -μόνο το 10%, γιατί τα άλλα είχαν καταστραφεί- και βρήκε χρέος ένα τρισεκατομμύρια εκατό δισεκατομμύρια
δραχμές που χρωστάνε κόμματα, Υπουργεία, Προεδρείο, Πρωθυπουργός, Υπουργοί κλπ.
ΠΡΟΕΔΡΕΥΩΝ (Παναγιώτης Σγουρίδης): Τα κόμματα χρωστάνε, οι
οποιεσδήποτε κυβερνήσεις πληρώνουν και η Βουλή επίσης πληρώνει. Αυτό το λέω γιατί θα πρέπει να είμαστε ακριβείς σε αυτό το οποίο λέμε, γιατί τα κόμματα χρωστάνε.
ΝΙΚΟΛΑΟΣ ΓΚΑΤΖΗΣ: Α, τα κόμματα χρωστάνε. 
ΠΡΟΕΔΡΕΥΩΝ (Παναγιώτης Σγουρίδης): Τα κόμματα χρωστάνε, όχι όμως, η Κυβέρνηση, οι Υπουργοί και η Βουλή.
ΝΙΚΟΛΑΟΣ ΓΚΑΤΖΗΣ: Πάντως, έχω μεγάλη ανησυχία τι θα γίνει με το προσωπικό. Φυσικά, είμαστε ενάντια, δεν το ψηφίζουμε. Λέμε ότι μπορεί να το πάρετε πίσω, αλλά δεν νομίζουμε ότι θα κάνετε μία τέτοια χειρονομία, γιατί είστε δεσμευμένοι και από την πολιτική σας, που τελικά τρέχει όλο με μεγαλύτερη ταχύτητα στις ιδιωτικοποιήσεις.
'Ηθελα να σας πω για την Εθνική Τράπεζα δύο λόγια. Mήπως η μείωση αυτή, κύριε Υπουργέ, έχει να κάνει με την απαξίωση ίσως και της Εθνικής και τη διάθεσή της στον ιδιωτικό τομέα; Πρόκειται και αυτή δηλαδή να πουληθεί; Είχε ειπωθεί παλαιότερα ότι θα πουληθεί και η Εθνική, αλλά δεν ξέρουμε αν έχει πουληθεί.
Τέλος, ποιες είναι αυτές οι επιχειρήσεις, οι οποίες με τα
αχρεωστίτως επιστραφέντα χρήματα έχουν αυτό το ευεργέτημα; Διότι δεν αναφέρονται, μιλάει γενικά και αόριστα. Φυσικά δεν μπορούμε να ξέρουμε αν το ποσό είναι αυτό που λέει ο κ. Ρεγκούζας, ούτε το ονοματίζουμε. 
ΑΔΑΜ ΡΕΓΚΟΥΖΑΣ: Τα έχουν εισπράξει τα λεφτά οι πολίτες. Δεν τα
εμφανίζει η Κυβέρνηση. 
ΝΙΚΟΛΑΟΣ ΓΚΑΤΖΗΣ: Ποιες είναι λέω αυτές οι επιχειρήσεις και πώς
εμφανίζονται με αυτήν τη λογιστική πράξη η οποία γίνεται.
Κύριε Πρόεδρε, καταψηφίζουμε και τα τέσσερα άρθρα. Εξάλλου έχουμε
καταθέσει και ...
ΠΡΟΕΔΡΕΥΩΝ (Παναγιώτης Σγουρίδης): Ονομαστική ψηφοφορία. ΝΙΚΟΛΑΟΣ ΓΚΑΤΖΗΣ: Μάλιστα, ιδιαίτερα για το άρθρο 8, μαζί με το
Συνασπισμό. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο. ΠΑΝΑΓΙΩΤΗΣ ΛΑΦΑΖΑΝΗΣ: Καταλαβαίνουμε τη δυσχερή θέση του κυρίου
Υπουργού. 'Εμεινε άφωνος και άλαλος ως προς το θέμα της Ολυμπιακής. Δεν θα έπρεπε εδώ κάποιος να απαντήσει στις αιτιάσεις της Αντιπολίτευσης για το θέμα της Ολυμπιακής; Να μας φέρει μερικά επιχειρήματα, να μας πει το σχεδιασμό, να μας πει την προοπτική; Τι είναι η Ολυμπιακή, εν πάση περιπτώσει; Μια μικρούλα εταιρειούλα, κάτι παρείσακτο, κάτι το περιθωριακό; Με μία διάταξη ανοίγουμε δρόμο για τον τεμαχισμό και διά του τεμαχισμού και διά της πωλήσεως των θυγατρικών, απαξίωση της μητρικής και μετά εκποίησή της σε αετονύχηδες και off shore εταιρείες, σαν και αυτές 
οι οποίες έχουν κάνει τις προσφορές; Είναι πρακτική κοινοβουλευτική αυτή; Γιατί δεν έρχεται ο κύριος Υπουργός Εθνικής Οικονομίας εδώ να μας πει
για την υπόθεση της "ΔΕΚΑ Α.Ε."; Γιατί δεν έρχεται ο κ. Βερελής να παραστεί εδώ σε ένα τόσο λεπτό και κρίσιμο θέμα, για το οποίο υπάρχουν διαδηλωτές έξω; 'Εχουν περικυκλώσει τη Βουλή οι εργαζόμενοι της Ολυμπιακής. Τέτοια περιφρόνηση δηλαδή σε αυτήν την Αίθουσα; Στην Αντιπολίτευση, στην κοινή γνώμη σε τελευταία ανάλυση;
Κύριε Υπουργέ, εγώ σας μίλησα πολύ συγκεκριμένα για την Ολυμπιακή και
σας είπα ότι με το δρόμο που ανοίγει η Κυβέρνηση για την εταιρεία αυτή
όχι μόνο θα την πουλήσει μισοτιμής αντί πινακίου φακής, όχι μόνο αυτό θα έχει τεράστιες εθνικές στρατηγικές, οικονομικές και κοινωνικές συνέπειες αυτή η πώληση, αλλά διά της πωλήσεως, έτσι όπως πάτε, θα την καταντήσετε νέα "BALKAN" την Ολυμπιακή. Η "BALKAN" έκλεισε αγορασμένη από off shore αμερικάνικες εταιρείες. Την αγόρασαν κατά 100%. Την έκλεισαν και έμειναν στο δρόμο τέσσερις χιλιάδες εργαζόμενοι. Μία ιστορική εταιρεία η οποία έπαιζε ένα ρόλο για τη Βουλγαρία, μας τελείωσε. Σας είπα και το

παράδειγμα της "MALEV". Υπάρχουν και άλλα παραδείγματα. Πάρα πολλά
παραδείγματα ιδιωτικοποιημένων αεροπορικών εταιρειών, οι οποίες είτε
χρεοκοπούν είτε γίνεται προσπάθεια επαναγοράς τους από το δημόσιο. Διαπράττεται ένα έγκλημα εν κρυπτώ και παραβύστω με πλήρη περιφρόνηση της

Βουλής. Αυτά είναι απαράδεκτα σε κάθε δημοκρατία. 
Δύο λόγια μόνο και τελειώνω αμέσως, γιατί δεν προλαβαίνω να αναφερθώ σε άλλα θέματα για τη συναλλαγή "ΔΕΚΑ Α.Ε." και "ΕΘΝΙΚΗΣ Α.Ε." 
Κύριε Υπουργέ, όταν μία οποιαδήποτε ανώνυμη εταιρεία κάνει αύξηση του
μετοχικού κεφαλαίου απευθύνεται στο επενδυτικό κοινό να καλύψει την αύξηση και πρώτα απ' όλα φυσικά στους ήδη υπάρχοντες μετόχους της. Το ίδιο θα έπρεπε να πράττει και πράττουν συνήθως και οι ανώνυμες εταιρείες που θέλουν να κάνουν μείωση του μετοχικού τους κεφαλαίου. Απευθύνονται πρώτα απ' όλα στους μετόχους τους. 
Εδώ έχουμε μία ιδιομορφία, μία παρατυπία, ο πρόεδρος της Εθνικής να αποφασίζει ο ίδιος ότι χρειάζεται μείωση του μετοχικού κεφαλαίου της Ε.Τ.Ε. και να απευθύνεται όχι πρώτα απ' όλα σε όλους τους μετόχους, αλλά προνομιακά στη "ΔΕΚΑ Α.Ε.", να κλείνει μία συμφωνία μαζί της και να ερχόμαστε εμείς, λόγω της παρανομίας να την επικυρώσουμε.
Νομίζω ότι όλοι θα συμφωνήσουμε, δεν χρειάζεται δεύτερη γνώμη σ'
αυτό, ότι πρέπει να καταδικαστεί αυτή η πρακτική και όχι να νομιμοποιηθεί και οι αρμόδιοι να έχουν τις επιπτώσεις που μπορεί να έχουν από τα δικαστήρια. Δεν είναι δυνατόν να νομιμοποιούνται αυτά τα πράγματα. 
Επιχείρημα επ' αυτού δεν ακούσαμε. Εγώ δεν μπαίνω στη συζήτηση ποιοι
ζημίωσαν και ποιοι ωφελήθηκαν κλπ. Αφήνουμε αυτό το θέμα και ερωτώ τι μήνυμα δίνουμε απ' αυτήν την Αίθουσα; 'Οτι οποιαδήποτε ανώνυμη εταιρεία θα μπορεί αύριο να κάνει αυτά τα πράγματα και να μειώνει κατ' αυτόν τον τρόπο το μετοχικό της κεφάλαιο και μετά θα έρχεται νομοθετική διάταξη, για να νομιμοποιήσει την πράξη αυτή του προέδρου της εταιρείας; 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κατ'
αρχήν θα έλεγα ότι η αδυναμία εκτενούς συζήτησης σε αυτά τα άρθρα δημιουργεί πιθανόν κάποιες παρεξηγήσεις, ότι δηλαδή θέλουμε να αποφύγουμε τη συζήτησή τους. Δεν υπάρχει κανένα τέτοιο πρόβλημα.
Για την Ολυμπιακή εδώ στη Βουλή έγιναν εκτενέστατες συζητήσεις, αναλυτικές και τοποθετήθηκαν τα κόμματα αλλά και ο Υπουργός Μεταφορών

είχε τοποθετηθεί. Επομένως σήμερα δεν συζητάμε για την πορεία της Ολυμπιακής Αεροπορίας, δεν είναι το αντικείμενο της συζήτησης αυτό. Σήμερα συζητούμε μια διάταξη η οποία έρχεται ακριβώς να επιβεβαιώσει τον τρόπο με τον οποίον τελικά θα κρατηθεί βιώσιμη η Ολυμπιακή και οι θυγατρικές της.
Δεν νομίζετε ότι αρκετά πλήρωσε ο ελληνικός λαός για τη μέχρι τώρα
λειτουργία της Ολυμπιακής και ότι κάποια στιγμή πρέπει να λυθεί το πρόβλημα; Αυτό ακριβώς πράττει η συγκεκριμένη διάταξη, η οποία έρχεται με ευθύνη της Κυβέρνησης, προκειμένου να δώσει μία λύση και να κρατήσει βιώσιμη την εταιρεία, ώστε να μπορούν να εξασφαλιστούν μέσω της βιωσιμότητας της Ολυμπιακής και οι θέσεις εργασίας για τις οποίες ανησυχούν -και δικαίως- όλες οι πλευρές της Βουλής.
'Οσον αφορά το ζήτημα του άρθρου 6 και 11, είπα ξεκάθαρα και πιστεύω να έχει γίνει αντιληπτό ότι είναι δύο ρυθμίσεις εντελώς διαφορετικές, μη συσχετιζόμενες η μία με την άλλη. Το άρθρο 6 αφορά την αγορά μετοχών από το νομικό πρόσωπο της εταιρείας, όταν συντρέχουν πραγματικά λόγοι απότομης πτώσης της τιμής, ακριβώς για την προστασία της χρηματιστηριακής τιμής της επιχείρησης. Είναι μία διάταξη η οποία έρχεται να τροποποιήσει αντίστοιχη διάταξη του 2190/20, η οποία διάταξη δεν τέθηκε το 1920 αλλά το 1998 και κατά τροποποίηση αντίστοιχα της παραγράφου 5 του άρθρου 16 του νόμου περί ανωνύμων εταιρειών.

Σ' αυτήν την περίπτωση δεν πρέπει να υπάρχει καμία απολύτως σύγχυση. Και είπα ότι η αλλαγή του συγκεκριμένου ποσοστού της απαρτίας αφορά μόνο την περίπτωση για τη στήριξη της μετοχής και όχι για την αγορά μετοχών ή για τη μείωση μετοχικού κεφαλαίου, που ρυθμίζεται αυτή η περίπτωση σε
άλλη διάταξη, η οποία δεν συζητείται καθόλου στο παρόν νομοσχέδιο. Επίσης, θα ήθελα να πω, επειδή ο κ. Μάνος πέταξε εδώ ένα
σχεδιάγραμμα, ότι ζήτησα τα στοιχεία της μετοχής της Ε.Τ.Ε. από το χρηματιστήριο. 'Ετσι λοιπόν από τις 13.12.2000 που συνετελέστη η μεταβίβαση, μέχρι 21.2.2001 η μείωση της μετοχής της Ε.Τ.Ε. δεν ήταν 35%, αλλά 8,6%, όταν η μείωση του γενικού δείκτη του χρηματιστηρίου την ίδια εποχή ήταν 8,8%. Δηλαδή ακολούθησε περίπου παράλληλη ή ίδια πορεία. Και μάλιστα λίγο λιγότερο κατά 0,2% μειώθηκε η τιμή της Εθνικής από τη
μέση μείωση του δείκτη τιμών του Χ.Α.Α..
Επομένως δεν ήταν αυτό το οποίο αφήσατε να εννοηθεί, ότι δηλαδή υπήρξε μια τεχνητή άνοδος της τιμής μόνο και μόνο για να εισπράξει το δημόσιο -έτσι το κατανόησα εγώ- περισσότερα χρήματα από την Εθνική
Τράπεζα, γιατί τη δεδομένη στιγμή ήταν υψηλή η τιμή της μετοχής. Απλώς όταν υπεγράφη η σύμβαση, πιθανότατα να ήταν μικρότερη ή μεγαλύτερη. Υπάρχουν διακυμάνσεις. Και μάλιστα εδώ μέσα στη Βουλή, συζητήσαμε για διακυμάνσεις πολύ μεγαλύτερες του 8%, με ευκαιρία άλλες ερωτήσεις ή επίκαιρες ερωτήσεις ή και επερωτήσεις.
Μάλιστα θα έλεγα -και επανέρχομαι στο άρθρο 6 για να μην υπάρχει
καμιά παρεξήγηση- ότι το Κοινοτικό Δίκαιο, κύριε Αλογοσκούφη, προβλέπει σ' αυτές τις περιπτώσεις, όταν δηλαδή υπάρχει κίνδυνος από τη πτώση της μετοχής, ακόμη και απόφαση του διοικητικού συμβουλίου της εταιρείας -όχι της γενικής συνέλευσης. Δεν προβλέπεται μειωμένη απαρτία, πρέπει να το διευκρινίσουμε εδώ, είναι η κανονική απαρτία, απλώς θα έλεγα διαγράφεται η εξαιρετική απαρτία με αυξημένο ποσοστό η οποία υπήρχε προηγούμενα. 
ΑΔΑΜ ΡΕΓΚΟΥΖΑΣ: Απαρτία ή πλειοψηφία;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Απαρτία. Η πλειοψηφία είναι δεδομένη, είναι το 50% των παρόντων μετόχων. 
Ακόμη θα ήθελα να πω ότι στην περίπτωση του άρθρου 6, η αγορά των μετοχών γίνεται -είναι ευνόητο αυτό που είπε ο κ. Λαφαζάνης- μέσα από το ευρύ επενδυτικό κοινό, σε αντιθεση με τη διάταξη αυτή που γίνεται με διαφορετικό τρόπο.
Τελειώνοντας θα ήθελα να πω ότι όντως είναι διατάξεις σοβαρές. Και πιστεύω ότι, παρά το γεγονός ότι τρεις-τέσσερις ώρες πιθανότατα να μην αρκούσαν για τη συζήτηση αυτών, όμως από τα Πρακτικά της Βουλής και όσοι μας ακούν από τους συναδέλφους αλλά και από τους 'Ελληνες πολίτες που θα διαβάσουν ή θα ακούσουν, θα διαπιστώσουν ότι είναι διατάξεις οι οποίες εξυπηρετούν το σκοπό για τον οποίον έχουν εισαχθεί.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται
περαιωμένη η συζήτηση επί της ενότητας των άρθρων 6, 7, 8, 11 και 14. 'Εχουν διανεμηθεί τα Πρακτικ της Τρίτης 13 Φεβρουαρίου (πρωινή
συνεδρίαση) και ερωτάται το Σώμα αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς τα Πρακτικα της Τρίτης 13 Φεβρουαρίου (πρωϊνή συνεδρίαση) επικυρώθηκαν.
'Εχει κατατεθεί στο Προεδρείο αίτηση για ονομαστική ψηφοφορία εκ μέρους είκοσι ενός Βουλευτών της Νέας Δημοκρατίας, για τα άρθρα 6,8, 11 και 14. Επίσης έχει κατατεθεί αίτηση για ονομαστική ψηφοφορία εκ μέρους δεκαεπτά Βουλευτών του ΚΚΕ και του Συνασπισμού της Αριστεράς και της Προόδου για το άρθρο 8. Τα κείμενα των υποβληθεισών αιτήσεων ονομαστικής ψηφοφορίας έχουν ως εξής:
"ΑΙΤΗΣΗ ΟΝΟΜΑΣΤΙΚΗΣ ΨΗΨΟΦΟΡΙΑΣ

Προς τον Πρόεδρο της Βουλής,
Οι παρακάτω Βουλευτές ζητούμε τη διεξαγωγή ονομαστικής ψηφοφορίας επί των άρθρων 6, 8, 11 και 14 του σχεδίου νόμου: "Ελαφρύνσεις στη φορολογία κεφαλαίου και άλλες διατάξεις", σύμφωνα με το άρθρο 72 του Κανονισμού της Βουλής.
22-2-2001
Οι Βουλευτές
Γ. Αλογοσκούφης
Α. Ρεγκούζας
Δ. Κωστόπουλος
Η. Καλλιώρας
Σ. Τσιτουρίδης
Ν. Γκελεστάθης
Γ. Τσούρνος
Κ. Τασούλας
Θ. Κασσίμης
Μ. Χαλκίδης
Γ. Καλός
Γ. Δεικτάκης
Α. Δαβάκης
Αικ. Παπακώστα
Θ. Δημοσχάκης
Π. Φουντουκίδου
Θ. Βασιλείου
Π. Αδρακτάς
Μ. Κόλλια-Τσαρουχά
Σ. Ταλιαδούρος

Α. Τσιπλάκος"
"Προς
τον κ. Πρόεδρο της Βουλής
Οι παρακάτω Βουλευτές ζητάμε την διενέργεια ονομαστικής ψηφοφορίας για το άρθρο 8 του νομοσχεδίου: "Ελαφρύνσεις στη φορολογία κεφαλαίου και άλλες διατάξεις"
Οι Βουλευτές
Ν. Γκατζής
Α. Τζέκης
Αλ. Παπαρήγα
Π. Λαφαζάνης
Α. Ξηροτύρη
Φ. Κουβέλης
Δ. Τσιόγκας
Π. Κοσιώνης
Γ. Αμπατζόγλου
Α. Σκυλλάκος
Σ. Σκοπελίτης
Μ. Δαμανάκη
Ο. Κολοζώφ
Λ. Κανέλλη
Ν. Κωνσταντόπουλος
Σ. Στριφτάρης
Γ. Χουρμουζιάδης"
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, απ' ότι βλέπω είναι παρόντες όλοι όσοι έχουν υποβάλει τις αιτήσεις, άρα υπάρχει ο απαιτούμενος αριθμός υπογραφόντων τις αιτήσεις ονομαστικής ψηφοφορίας Βουλευτών.
Σ' αυτό το σημείο διακόπτουμε για δέκα λεπτά.
(Δ Ι Α Κ Ο Π Η)

(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, επαναλαμβάνεται η διακοπείσα συνεδρίαση.
ΑΔΑΜ ΡΕΓΚΟΥΖΑΣ: Το άρθρο 7 δεν το ψηφίσαμε.
ΠΡΟΕΔΡΕΥΩΝ (Παναγιώτης Σγουρίδης): Το άρθρο 7 θα ψηφιστεί, όταν θα
ψηφιστούν και τα υπόλοιπα άρθρα.
Κύριοι συνάδελφοι, το Προεδρείο εκτιμώντας τις ανάγκες του

νομοθετικού έργου, σύμφωνα με τον Κανονισμό (άρθρο 72, παράγραφος 3) θα λύσει τη συνεδρίαση για την Τρίτη 27 Φεβρουαρίου 2001 και ώρα 18.00' με αντικείμενο εργασιών του Σώματος: Συζήτηση επί της προτάσεως του Προέδρου και 82 Βουλευτών της Κοινοβουλευτικής Ομάδας της Νέας Δημοκρατίας για σύσταση εξεταστικής επιτροπής σύμφωνα με το άρθρο 144 του Κανονισμού της Βουλής, με αντικείμενο τη διερεύνηση των ευθυνών "για την έκδοση παράνομων διοικητικών πράξεων, απονομής της ελληνικής ιθαγένειας", σύμφωνα με την ειδική ημερήσια διάταξη που θα διανεμηθεί.
Λύεται η συνεδρίαση.
'Ωρα λήξης: 15.40'
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

