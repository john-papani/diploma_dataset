

 

  

Σελίδα 2029 

 

Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΛΗ'

Παρασκευή 4 Δεκεμβρίου 1998

 

 

Αθήνα, σήμερα στις 4 Δεκεμβρίου 1998, ημέρα Παρασκευή και ώρα 10.14' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματές να ανακοινώσει τις αναφορές προς το Σώμα: 

(Ανακοινώνονται προς το Σώμα από τον κ. Νικόλαο Παπαφιλίππου, Βουλευτή Κοζάνης, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Καβάλας κ. ΗΛΙΑΣ ΠΑΠΑΔΟΠΟΥΛΟΣ κατέθεσε αναφορά με την οποία το Σωματείο Επιβατηγών Αυτοκινήτων Δ.Χρήσεως διαμαρτύρεται για τις φορολογικές ρυθμίσεις του κλάδου. 

2) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία η Πανελλήνια Ομοσπονδία Σιδηροδρομικών αντιτίθεται στο νέο σχέδιο νόμου που ρυθμίζει το εργασιακό καθεστώς του οργανισμού. 

3) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο Δήμος Ρεντίνας Καρδίτσας ζητεί χρηματοδότηση για τη διαμόρφωση του αγροτικού δρόμου της περιοχής του. 

4) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΪΚΟΣ κατέθεσε αναφορά με την οποία ο Δήμος Ρεντίνας Καρδίτσας ζητεί χρηματοδότηση για τη διαμόρφωση του αγροτικού δρόμου της περιοχής του. 

5) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Παντραπεζικός Σύλλογος Αγωνιστών Εθνικής Αντίστασης ζητεί να συμπεριληφθούν τα τέκνα αναπήρων εθνικής αντίστασης που έχουν εργασθεί σε μία εκπαιδευτική περίοδο στη ρύθμιση για τους αναπληρωτές εκπαιδευτικούς. 

6) Ο Βουλευτής Εύβοιας κ. ΙΩΑΝΝΗΣ ΚΑΛΑΜΑΚΙΔΗΣ κατέθεσε αναφορά με την οποία η Κοινότητα Δροσιάς Εύβοιας ζητεί να μην κατασκευασθούν φυλακές στην ευρύτερη περιοχή της. 

7) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Εργατοϋπαλληλικό Κέντρο Χίου ζητεί την επιχορήγηση της Μονάδας Ατόμων με Ειδικές Ανάγκες Χίου. 

8) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Στ.Βαρώσης, επαγγελματίας Θεσ/νίκης, καταγγέλλει τα ΕΛΤΑ Θεσ/νίκης για ολιγωρία στη διανομή επαγγελματικών επιστολών του. 

9) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Οικισμού Ξηροποτάμου Ιερισσού Χαλκιδικής υποβάλλει προτάσεις σχετικά με το πρόστιμο διατήρησης αυθαίρετης κατασκευής. 

10) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύνδεσμος Συνταξιούχων Αυτ/στων Νομού θεσ/νίκης ζητεί τη νομοθετική ρύθμιση της αύξησης των συντάξεων του ΤΕΒΕ και ΤΣΑ. 

11) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας στο οποίο ζητείται η συνέχιση των εργασιών επέκτασης του Βενιζέλειου Νοσοκομείου Κρήτης. 

12) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας στο οποίο αναφέρονται τα προβλήματα που αντιμετωπίζουν οι σταφιδοπαραγωγοί. 

13) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Εργατοϋπαλληλικό Κέντρο Νομού Λάρισας ζητεί την καταβολή χρηματικής ενίσχυσης σε ανέργους του Νομού Λάρισας. 

14) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο 'Ομιλος Φίλων του Δάσους καταγγέλλει την αρχαιολογική υπηρεσία Λαμίας για παράνομη τοποθέτηση κεραίας ασύρματης επικοινωνίας στον Εθνικό Δρυμό Οίτης. 

15) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΪΚΟΣ κατέθεσε αναφορά με την οποία η Ομοσπονδία Επαγγελματιών - Βιοτεχνών Φθιώτιδας ζητεί την κατάργηση του μέτρου των αντικειμενικών κριτηρίων. 

16) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Ομοσπονδία Επαγγελματιών - Βιοτεχνών Φθιώτιδας ζητεί την κατάργηση του μέτρου των αντικειμενικών κριτηρίων. 

17) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΪΚΟΣ 



 

  

Σελίδα 2030 

κατέθεσε αναφορά με την οποία ο Δήμος Στυλίδας Φθιώτιδας ζητεί την αποκατάσταση των ζημιών που προκάλεσε η πλημμύρα του Νοεμβρίου στην περιοχή του. 

18) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμος Στυλίδας Φθιώτιδας ζητεί την αποκατάσταση των ζημιών που προκάλεσε η πλημμύρα του Νοεμβρίου στην περιοχή του. 

19) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία το Σωματείο Εργαζομένων, η 'Ενωση Γεωργικών Συνεταιρισμών Λιβαδειάς ζητεί την έγκριση δανείου για την αποχώρηση 25 υπαλλήλων της οργάνωσης. 

20) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Εργατοϋπαλληλικό Κέντρο Αλμυρού ζητεί να χορηγηθεί το έκτακτο οικονομικό βοήθημα στους απολυμένους άνεργους των ΕΛΣΙ και ΜΕΤΑΛΛΟΥΡΓΙΚΗ ΧΑΛΥΨ. 

21) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλαδική Ομοσπονδία Αυτοκινητιστών Υπεραστικών Συγκοινωνιών διαμαρτύρεται για το καταρτισθέν σχέδιο νόμου αναφορικά με τη ρύθμιση θεμάτων του Οργανισμού Σιδηροδρόμων Ελλάδος. 

22) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία το Τεχνικό Επιμελητήριο Ελλάδος, Τμήμα Ανατολικής Στερεάς ζητεί χρηματοδότηση για την ολοκλήρωση των αντιπλημμυρικών έργων στην Ανατολική Στερεά. 

23) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Σύλλογος Συμβασιούχων Υπαλλήλων Πολυτεχνείου Κρήτης ζητεί την ικανοποίηση εργασιακού του αιτήματος. 

24) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Παγκρήτιος Σύλλογος Αποφοίτων ΚΠΜ υποβάλλει προτάσεις αναβάθμισης του ΚΠΜ. 

25) Ο Βουλευτής Λάρισας κ. ΘΕΟΔΩΡΟΣ ΣΤΑΘΗΣ κατέθεσε αναφορά με την οποία το Επιμελητήριο Λάρισας ζητεί την επέκταση της κατάργησης του ειδικού φόρου των τραπεζικών εργασιών. 

26) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία το Σωματείο Εργαζομένων με Σύμβαση 'Εργου στην παραγωγή και στο πρόγραμμα της ΕΡΤ ΑΕ ζητεί να δοθεί λύση στην υπογραφή των διμήνων συμβάσεων για τους μήνες Οκτώβριο - Νοέμβριο καθώς και την καταβολή των δεδουλευμένων. 

27) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Συντονιστική Επιτροπή Αγώνα Νεφροπαθών ζητεί τη χορήγηση πλήρους σύνταξης σους νεφροπαθείς που εργάζονται εν ασθενεία δεκαπέντε (15) χρόνια. 

28) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Σύνδεσμος Αποστράτων Αξιωματικών Ενόπλων Δυνάμεων και Σωμάτων Ασφαλείας - Παράρτημα Ηρακλείου Κρήτης - ζητεί την επίλυση συνταξιοδοτικών προβλημάτων που απασχολούν τους Απόστρατους Αξιωματικούς. 

29) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία Κάτοικοι της περιοχής Πωγωνίου καταγγέλλουν την ελλειπή φύλαξη των Ελληνοαλβανικών συνόρων. 

30) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Τοπικός Οργανισμός Εγγείων Βελτιώσεων (ΤΟΕΒ) Τρύπου Ξυνοροδιάς και Πεδιάδος Μόρνου, διαμαρτύρεται για την καθυστέρηση διάθεσης πίστωσης για πληρωμή δαπανών λειτουργίας των γεωτρήσεων. 

31) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Σύλλογος Πολυτέκνων Χαλκίδας και Περιχώρων Εύβοιας ζητεί την έκδοση νέας Υπουργικής Απόφασης σχετικά με τη δικαιότερη διανομή τροφίμων στις πολύτεκνες οικογένειες. 

32) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η 'Ενωση Προσωπικού Βιομηχανίας Τσιμέντων Βόλου Μαγνησίας ζητεί την επίλυση προβλημάτων που αντιμετωπίζουν οι εργαζόμενοι στην ΑΓΕΤ. 

33) Οι Βουλευτές κύριοι ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Εργατοϋπαλληλικό Κέντρο Νομού Λάρισας ζητεί την οικονομική βοήθεια ανέργων του Νομού Λάρισας. 

34) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Κοινότητα Δροσιάς Εύβοιας ζητεί να μην ανεγερθούν οι φυλακές Χαλκίδας στη θέση "Οντάθι" του Δήμου Ανθηδόνας. 

35) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Ομοσπονδία Αγροτικών Συλλόγων Νομού 'Αρτας αναφέρεται στα προβλήματα που αντιμετωπίζουν οι αγρότες και οι κτηνοτρόφοι του Νομού 'Αρτας. 

36) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Πανελλήνια Ομοσπονδία Σωματείων Πωλητών Λαϊκών Αγορών ζητεί να τροποποιηθεί ο Ν. 2323 στην κατεύθυνση του να αντιμετωπισθεί το ζήτημα των αδειών μικροπωλητών που εκδίδουν οι Δήμοι. 

37) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία το Επιμελητήριο Εύβοιας ζητεί την αντιμετώπιση των προβλημάτων που απειλούν τη λειτουργία της εταιρείας "Ο.ΔΑΡΙΓΚ & ΣΙΑ ΑΒΝΕ". 

38) Οι Βουλευτές κύριοι ΑΧΙΛΛΕΑΣ ΚΑΝΤΑΡΤΖΗΣ, ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία Φορείς της Θεσσαλίας ζητούν την άμεση λειτουργία του Περιφερειακού Πανεπιστημιακού Γενικού Νοσοκομείου Λάρισας. 

39) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία Εκπρόσωποι νυχτερινών σχολείων ζητούν την κατάργηση του Ν. 2525/97 και του Νόμου για τα ΤΕΕ. 

40) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η 'Ενωση Μηχανικών Δημοσίων Υπαλλήλων Διπλωματούχων Ανωτάτων Σχολών Στερεάς Ελλάδας ζητεί την ικανοποίηση των οικονομικών αιτημάτων των μελών της. 

B. AΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2225/15-9-98 ερώτηση δόθηκε με το υπ' αριθμ. 5262/98 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην 2225/15-9-98 ερώτηση που σας κατέθεσε ο Βουλευτής Θεσπρωτίας κ. Ηλίας Βεζδρεβάνης, σχετικά με τον αριθμό των ανέργων στη χώρα μας, σας γνωρίζουμε ότι το Υπουργείο μας δεν διαθέτει τα ζητούμενα στοιχεία, 

  

 

  

Σελίδα 2031 

δεδομένα ότι οι γιατροί εργάζονται ως ελεύθεροι επαγγελματίες και όχι μόνο ως μισθωτοί. 

Ενδεχομένως, στοιχεία όσων επιδοτούνται από τον Ο.Α.Ε.Δ., να έχει το Υπουργείο Εργασίας και Κοινωνικών Ασφαλίσεων, τούτο όμως θα είναι ένδειξη "ανεργίας". 

Ο Υφυπουργός 

ΕΜΜΑΝΟΥΗΛ ΣΚΟΥΛΑΚΗΣ" 

2. Στην με αριθμό 2365/19-9-98 ερώτηση δόθηκε με το υπ' αριθμ. 263/12-10-98 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην ερώτηση με αριθμό 2365/16-9-98, που κατατέθηκε στη Βουλή από το Βουλευτή κ. Αναστ. Καραμάριο, σας πληροφορούμε τα εξής, ως προς τις αρμοδιότητές μας: 

α. Το Υπουργείο μας εφαρμόζει στεγαστικά προγράμματα για ομάδες πληθυσμού που στερούνται ιδιόκτητης κατοικίας και δεν δικαιούνται στεγαστικής συνδρομής από άλλον στεγαστικό φορέα δικαιούνται στεγαστικής συνδρομής από άλλον στεγαστικό φορέα (Ο.Ε.Κ. - Αγροτική Τράπεζα κ.λπ.). 

β. Τα προγράμματα αυτά εφαρμόζονται σε περιοχές που υπάρχει έντονο στεγαστικό πρόβλημα, κατόπιν προτάσεων των αρμοδίων περιφερειακών μας υπηρεσιών ή αιτημάτων από ιδιώτες που χρήζουν στεγαστικής αποκατάστασης. 

γ. Για τους κατοίκους της συγκεκριμένης περιοχής του Λόφου του Αγ. Στεφάνου Ρόδου, δεν υπήρξε κατά το παρελθόν ανάλογο αίτημα για στεγαστική αποκατάσταση στην Υπηρεσία μας. 

δ. Μετά τη γνωστοποίηση του προβλήματος, με το αριθμ. Γ1β/οικ. 1172/268/6-10-98 έγγραφό μας προς την Πρόνοια Νομ. Αυτ/σης Δωδ/σου, ζητάμε να διενεργηθεί Κοινωνική έρευνα στην παραπάνω περιοχή, ώστε να διαπιστωθεί η οικονομική και κοινωνική κατάσταση των οικογενειών αυτών, προκειμένου η Υπηρεσία μας να ενεργήσει αρμοδίως. 

Φωτοαντίγραφο του παραπάνω εγγράφου μας σας επισυνάπτουμε. 

Ο Υφυπουργός 

ΘΕΟΔΩΡΟΣ ΚΟΤΣΩΝΗΣ" 

3. Στην με αριθμό 2368/16-9-98 ερώτηση δόθηκε με το υπ' αριθμ. 198/14-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2368/16-9-98 που κατέθεσε ο Βουλευτής κ. Ε. Αποστόλου, για τα θέματα της αρμοδιότητάς μας, σας πληροφορούμε τα εξής: 

Σχετικά με τη σύνταξη του Δασικού Κτηματολογίου, το Υπουργείο έχει δώσει οδηγίες στις περιφερειακές υπηρεσίες, παράλληλα με την ολοκλήρωση των διαδικασιών του ν. 248/76, εφαρμόζεται το άρθρο 14 του ν. 998/79, για χαρακτηρισμούς δασικών εκτάσεων, ενώ βρίσκεται σε συνεργασία με το Ο.Κ.Χ.Ε, για την καταγραφή των δημόσιων Δασικών εκτάσεων, στα πλαίσια του ΕΘνικού Κτηματολογίου, από ιδιωτικά μελετητικά γραφεία Δασολόγων. 

Το Υπουργείο Γεωργίας δεν έκανε ποτέ και σε κανένα υπόδειξη για εξαίρεση από την αναδάσωση δασών και δασικών εκτάσεων που καταστράφηκαν από πυρκαϊά ή άλλη αιτία και ως εκ τούτου υπάγονται στο άρθρο 117 παρ. 3 του Συντάγματος. 

Δάση ή δασικές εκτάσεις, ανεξαρτήτως της ειδικοτέρας κατηγορίας αυτών και της θέσης που βρίσκονται, κηρύσσονται υποχρεωτικά αναδασωτέες εάν καταστραφούν λόγω πυρκαγιάς ή άλλης αιτίας και απαγορεύεται η αλλαγή χρήσης (άρθρο 38 παρ. 1 του ν. 998/79) και κατά συνέπεια η ένταξή τους σε σχέδιο πόλης για οικιστική χρήση. 

Εξαιρούνται της κήρυξης αναδάσωση δάση ή δασικές εκτάσεις εντός ορίων οικισμών νομίμως υφιστάμενοι προ του έτους 1923 ή εντός εγκεκριμένου Σχεδίου Πόλεων, εκτός εάν χαρακτηρίζονται από το Σχέδιο ως άλση ή πράσινο (αρθ. 9 του ν. 999/79 ΦΕΚ Α' 293). 

'Οσον αφορά τα αυθαίρετα κτίσματα εντός δασικών εκτάσεων, οι περιφερειακές δασικές υπηρεσίες έχουν προβεί στις νόμιμες διαδικασίες για την κατεδάφιση, η οποία μετά την τελεσιδικεία των αποφάσεων γίνεται από τις τεχνικές υπηρεσίες της Νομαρχιακής Αυτοδιοίκησης. 

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

4. Στην με αριθμό 2380/17-9-98 ερώτηση δόθηκε με το υπ' αριθμ. 17695/15-10-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης 2380/17-9-98 που κατέθεσε στη Βουλή των Ελλήνων ο Βουλευτής κ. Σπ. Σπηλιωτόπουλος σας γνωρίζουμε τα εξής: 

1. Κατα πάγια πολιτική το βιομηχανικό τιμολόγιο της ΔΕΗ χορηγείται στους πελάτες της, των οποίων η οικονομική δραστηριότητα κατατάσσεται στο κεφάλαιο των βιομηχανικών-βιοτεχνικών δραστηριοτήτων όπως αυτές αναφέρονται στη Στατιστική Ταξινόμηση των Κλάδων Οικονομικής Δραστηριότητας (ΣΤΑΚΟΔ) της Εθνικής Στατιστικής Υπηρεσίας (ΕΣΥΕ) καθώς και σε μερικές ακόμη δραστηριότητες σχετικές με ορυχεία, μεταλλεία, λατομεία και παρεμφερή. 

2. Με την τελευταία ΣΤΑΚΟΔ-91 (έκδοση 1994) της ΕΣΥΕ, αναπροσαρμόστηκε η ταξινόμηση των οικονομικών δραστηριοτήτων, σύμφωνα με τα ισχύοντα στα Ηνωμένα 'Εθνη και την Ε.Ε., με συνέπεια να επέρχονται διαφοροποιήσεις σε σχέση με την προηγούμενη ΣΤΑΚΟΔ-80. 

3. 'Ετσι ορισμένες δραστηριότητες που προηγουμένως ανήκαν στην κατηγορία των βιομηχανικών, με τη νέα ταξινόμηση αποχαρακτηρίστηκαν και δεν ανήκουν πλέον σ' αυτήν. Μεταξύ αυτών περιλαμβάνονται και τα συνεργεία επισκευής αυτοκινήτων, τα εργαστήρια επισκευής οικιακών ηλεκτρικών συσκευών, τα εργαστήρια επισκευής υποδημάτων, τα εργαστήρια επισκευής και μετά ποίησης ενδυμάτων κλπ. 

Αντίθετα εντάχθηκαν στη βιομηχανική χρήση άλλες δραστηριότητες που πριν δεν ανήκαν σ' αυτήν. 

4. Κατά συνέπεια η ΔΕΗ και στην προκειμένη περίπτωση των επιχειρήσεων του Ν. Αχαϊας, δεν έκανε τίποτε άλλο παρά μόνο εναρμονίστηκε με τη νέα ΣΤΑΚΟΔ, όπως άλλωστε κάνει κάθε φορά που αυτή τροποποιείται. 

5. Οι ως άνω επιχειρήσεις, τέλος, που αποχαρακτηρίστηκαν από την κατηγορία των βιομηχανικών, δεν θα πληρώνουν την τιμή της κιλοβατώρας 5.000 δρχ. όπως αναφέρεται στην ερώτηση, αλλά μέσο όρο 3,2 δρχ. επί πλέον, όσες λειτουργούν στη Χαμηλή Τάση και 4,6 δρχ. επί πλέον, όσες λειτουργούν στη Μέση Τάση. 

Η Υπουργός 

ΒΑΣΩ ΠΑΠΑΝΔΡΕΟΥ" 

5. Στην με αριθμό 2441/21-9-98 ερώτηση δόθηκε με το υπ' αριθμ. 35428/20-10-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην ερώτηση 2441/21-9-98 που κατέθεσε ο Βουλευτής κ. Ευγένιος Χαϊτίδης, όπως μας ενημέρωσαν οι Γενικοί Γραμματείς Περιφερειών Ανατολικής και Δυτικής Μακεδονίας, αντίστοιχα, σας πληροφορούμε τα εξής: 

1. Δεν υπήρξε καμία απαγόρευση με οδοφράγματα ή άλλο μέσο και δεν εμποδίστηκε με κανένα τρόπο η προσέλευση στο πανηγύρι του ΑΛΑΝ ΤΕΠΕ, που έγινε στις 23 Αυγούστου 1998. 

Στο πανηγύρι που έγινε στις 4, 5 και 6 Σεπτεμβρίου 1998, δεν παρέστη ούτε ο Γενικός Γραμματέας της Περιφέρειας ούτε άλλος κυβερνητικός παράγοντας, ούτε ο Νομάρχης 'Εβρου. 

2. Κάθε χρόνο η Λέσχη Φίλων των Καταδρομων "Ο Πράσινος Μπερές" με έδρα τη Θεσσαλονίκη, στη διαδρομή των μελών της προς το Βίτσι, όπου μετέχει στις εκεί γνωστές εκδηλώσεις, διέρχεται από ορισμένα χωριά του Νομού Φλώρινας και μεταξύ αυτών από την Κοινότητα Ξυνού Νερού, όπου και πραγματοποιεί επιμνημόσυνη δέηση και κατάθεση στεφανιών στο μνημείο του Εθνομάρτυρα Μακεδονομάχου ΠΑΠΑΠΕΤΡΟΥ. 

  


 

  

Σελίδα 2032 

Επειδή τα προηγούμενα χρόνια υπήρξαν εντάσεις και τριβές, ο Πρόεδρος της Κοινότητας απέστειλε, με δική του πρωτοβουλία, έγγραφο με το οποίο απαγόρευε την πραγματοποίηση της εκδήλωσης. 

Τελικώς οι καταδρομείς έφθασαν στο χωριό την 29-8-98 και πραγματοποίησαν την εκδήλωση (επιμνημόσυνο δέηση και κατάθεση στεφάνου). 

Προ της τελετής και κατά τη διάρκειά της, σύμφωνα με την έκθεση των Αστυνομικών Αρχών, υπήρξαν μικροεντάσεις από συγκεντρωμένους (περίπου 30) κατοίκους του χωριού. Σημειωτέον ότι ο Πρόεδρος της Κοινότητας τη συγκεκριμένη μέρα απουσίαζε από το χωριό. 

Τέλος, σας πληροφορούμε, ότι δεν υπήρξε ουδεμία εκδήλωση με χαρακτήρα "Αντεθνικό" ή "Φιλοσκοπιανό", όπως αναφέρει ο ερωτών Βουλευτής. 

Ο Υφυπουργός 

ΛΑΜΠΡΟΣ ΠΑΠΑΔΗΜΑΣ" 

6. Στην με αριθμό 2485/22-9-98 ερώτηση δόθηκε με το υπ' αριθμ. 215/14-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2485/22-9-98 που κατέθεσε ο Βουλευτής κ. Γ. Καρατζαφέρης, σας πληροφορούμε τα εξής: 

Οι μετακινήσεις των υπαλλήλων του Υπουργείου Γεωργίας, υπαγορεύτηκαν από τις υπηρεσιακές ανάγκες με την καλύτερη στελέχωση και εύρυθμη λειτουργία των υπηρεσιών του Υπουργείου και αποβλέπουν άμεσα στην εξυπηρέτηση του δημοσίου συμφέροντος. 

Ο Υπουργός 

ΣΤΕΦ. ΤΖΟΥΜΑΚΑΣ" 

7. Στην με αριθμό 2504/23-9-98 ερώτηση δόθηκε με το υπ' αριθμ. 222/14-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2504/23-9-98 που κατέθεσε ο Βουλευτής κ. Ν. Κατσαρός, σας πληροφορούμε τα εξής: 

Στο εργοστάσιο Ζάχαρης στο Πλατύ αναγέρθηκε προ τριετίας Σιλό Ζάχαρης χωρητικότητας 50.000 τόνων. Δια του Σιλό αυτού διακινήθηκαν 162.000 τόνοι ζάχαρης την τελευταία διετία. Μετά την πάροδο της διετίας και την εκκένωση του ανωτέρω Σιλό κατά τον μήνα Σεπτέμβριο τ.ε. διεπιστώθη ότι μεταξύ της εναποθηκευθείσης και εξαχθείσης ζάχαρης υπήρχε διαφορά 836 τόνων. 

Το Διοικητικό Συμβούλιο της εταιρείας επελήφθη του θέματος και στη συνεδρίασή του της 21-9-1998 με απόφασή του όρισε τετραμελή Επιτροπή αποτελούμενη από ανώτατα Διευθυντικά στελέχη της, με την εντολή να διερευνηθεί το όλο θέμα. Για το λόγο αυτό η Επιτροπή διεξάγει σχετική Διοικητική εξέταση σύμφωνα με τις διαδικασίες που προβλέπονται από τον Κανονισμό Εργασίας. 

Στο Εργοστάσιο Ζάχαρης Ξάνθης λειτουργούν επίσης τρία (3) Σιλό Ζάχαρης που αναγέρθηκαν τα δύο το 1972 και το τρίτο το 1976. 

'Ηδη έχει ολοκληρωθεί η εκκένωση των Σιλό και το διαχειριστικό έλλειμμα που προέκυψε ανέρχεται σε 51 τόνους ζάχαρης. Η διαφορά αυτή είναι μέσα στα πλαίσια των διεθνών παραδοχών και οφείλεται σε απόλυτα κατανοητούς και παραδεγμένους παράγοντες, όπως απόκλιση ταινιοζυγών, διαφορά υγρασίας. 

Ο Υπουργός 

ΣΤΕΦΑΝΟΣ ΤΖΟΥΜΑΚΑΣ" 

8. Στην με αριθμό 2513/23-9-98 ερώτηση δόθηκε με το υπ' αριθμ. 8333/16-10-98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην υπ' αριθμ. 2513/23-9-98 ερώτηση, που κατατέθηκε στη Βουλή από το Βουλευτή κ. Λεωνίδα Κουρή, αναφορικά με τη διάνοιξη καναλιών στο αλιευτικό καταφύγιο Χαλκουτσίου, σας γνωρίζουμε τα εξής: 

'Οπως μας ενημέρωσε η αρμόδια Κτηματική Υπηρεσία Ανατολικής Αττικής με σχετικό έγγραφό της, το αλιευτικό καταφύγιο Χαλκουτσίου έχει κατασκευασθεί χωρίς τις απαιτούμενες άδειες και η υπόθεση ευρίσκεται ήδη στην Εισαγγελία Πρωτοδικών Αθηνών, ύστερα από σχετική δικογραφία που υποβλήθηκε από το Λιμενικό Τμήμα Ωρωπού. 

Επί πλέον, όπως προκύπτει από τα στοιχεία του φακέλου που υπάρχει στην Υπηρεσία μας, τα υφιστάμενα έργα εμπεριέχουν πρόσχωση, η οποία όμως έγινε χωρίς προηγουμένως να εκδοθεί απόφαση παραχώρησης της χρήσης αιγιαλού για την εκτέλεση του συγκεκεκριμένου έργου, χωρίς να ζητηθούν οι σύμφωνες γνώμες των συναρμοδίων φορέων και χωρίς την έκδοση του προβλεπόμενου από το άρθρο 9 του α.ν.2344/1940 π.δ/τος. 

Η διάνοιξη των καναλιών αποτελούσε αναπόσπαστο τμήμα του συνολικού έργου όπως προκύπτει από τη μελέτη που υποβλήθηκε εκ των υστέρων τόσο στην Κτηματική Υπηρεσία Ανατολ. Αττικής όσο και στην Υπηρεσία μας. 

'Υστερα από τα προαναφερθέντα δεν είναι δυνατή η έκδοση εκ των υστέρων του π.δ/τος για τη νομιμοποίηση προσχώσεων που ήδη έχουν εκτελεστεί (σχετικές είναι οι 314/76 και 415/75 Γνωμοδοτήσεις του Ν.Σ.Κ.), αλλά και η έκδοση κάθε διοικητικής πράξης που άμεσα ή έμμεσα νομιμοποιεί εκ των υστέρων αυθαίρετες κατασκευές. 

Ο Υφυπουργός 

Γ. ΔΡΥΣ" 

9. Στην με αριθμό 2533/24-9-98 ερώτηση δόθηκε με το υπ' αριθμ. 35367/20-10-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 2533/24-9-98 που κατατέθηκε στη Βουλή των Ελλήνων από τους Βουλευτές κυρίους Α. Τασούλα και Μ. Μπόσκου και αναφέρεται στο πιο πάνω θέμα, σύμφωνα με στοιχεία που μας δόθηκαν από την Περιφέρεια Δυτ. Ελλάδας, σας πληροφορούμε τα ακόλουθα: 

Οι Κοινότητες Παπαδατών, Γραμματικούς, Ματαράγκας, Γαβαλούς και Αγ. Ανδρέα υδρεύονται κανονικά χωρίς προβλήματα μετά την ολοκλήρωση της αποκατάστασης των βλαβών του κεντρικού αγωγού τροφοδοσίας νερού. 

Επίσης όσον αφορά τις Κοινότητες Ζευγαρακίου και Κάτω Κερασόβου έχει ήδη δημοπρατηθεί έργο με τίτλο "Ολοκλήρωση έργου ύδρευσης Μακρυνείας - Επέκταση προς Κεράσοβο - Ζευγαράκι" με προϋπολογισμό 445 εκ. δρχ. 

Ο Υφυπουργός 

Λ. ΠΑΠΑΔΗΜΑΣ" 

10. Στην με αριθμό 2538/24-9-98 ερώτηση δόθηκε με το υπ'αριθμ. 227/14-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2538/24-9-98 που κατέθεσαν οι Βουλευτές κύριοι Β. Μπούτας, Α. Τασούλας και Στ. Παναγιώτου, σας πληροφορούμε τα εξής: 

Σύμφωνα με τις διατάξεις του άρθρου 4α του ν. 2538/97 (ΦΕΚ 242/1-12-97) από 1-1-98 οι απόφοιτοι των Γεωπονικών Σχολών της Ευρωπαϊκής Ενωσης ή οι αναγνωρίζοντες το πτυχίο αλλοδαπής Γεωπονικής Σχολής, καθώς και οι απόφοιτοι των σχολών που προβλέπονται για τον κλάδο ΠΕ4 Ιχθυολόγων, που έχουν την ελληνική ιθαγένεια, υποχρεούνται να υπηρετήσουν για δώδεκα (12) μήνες σε αγροτικές συνεταιριστικές Οργανώσεις όλων των βαθμίδων, δημοτικοσυνεταιριστικές επιχειρήσεις, σε Ο.Τ.Α., σε Υπηρεσίες Γεωργικής Αγροτικής Ανάπτυξης και Αλιείας των Περιφερειών και των Νομ. Αυτοδιοικήσεων, καθώς και σε αντίστοιχες περιφερειακές υπηρεσίες του Υπ. Γεωργίας και λοιπές υπηρεσίες. 

Σύμφωνα με την αριθμ. 114/98 γνωμοδότηση του Ν.Σ.Κ., η οποία έγινε αποδεκτή από τον Υπουργό Γεωργίας, η μη συμμόρφωση των γεωπόνων και ιχθυολόγων προς την υποχρέωση υπηρεσίας στις συγκεκριμένες θέσεις εμποδίζει την άσκηση του επαγγέλματός τους στην Ελλάδα, δεν συνεπά-

  


 

  

Σελίδα 2033 

γεται, όμως, γι' αυτούς ποινικές ευθύνες κατ' άρθρο 458 Π.Κ. 

Η προβλεπόμενη από τις διατάξεις των άρθρων 4 και 4α του ανωτέρω νόμου Κ.Υ.Α. με την οποία ρυθμίζεται κάθε αναγκαία λεπτομέρεια για την εφαρμογή των αναφερομένων διατάξεων, έχει ήδη υπογραφεί από τους Υπουργούς Εσωτερικών, Δημόσιας Διοίκησης και Αποκέντρωσης, Οικονομικών και Γεωργίας, μετά δε τη δημοσίευσή της στην εφημερίδα της Κυβέρνησης θα ακολουθήσει η διαδικασία προκήρυξης των θέσεων. 

Με την απόφαση αυτή προβλέπεται ότι η προκήρυξη των θέσεων θα γίνεται τρεις φορές το χρόνο, ήτοι Μάρτιο, Ιούλιο και Νοέμβριο. 

Ο Υπουργός 

ΣΤΕΦ. ΤΖΟΥΜΑΚΑΣ" 

11. Στην με αριθμό 2546/24-9-98 ερώτηση δόθηκε με το υπ'αριθμ. 5405/14-10-98 έγγραφο από τον Υφυπουργό Yγείας και Πρόνοιας η ακόλουθη απάντηση: 

"Απαντώντας στην 2546/24-9-98 ερώτηση που κατέθεσε στη Βουλή των Ελλήνων η Βουλευτής κ. Π. Φουντουκίδου, σχετικά με τη λειτουργία των Ινστιτούτων Αισθητικής, σας γνωρίζουμε τα εξής: 

Το Υπουργείο μας, ως ο πλέον αρμόδιος φορέας για τη χάραξη της γενικής πολιτικής Υγείας της χώρας, λαμβάνει όλα τα απαραίτητα μέτρα, για την προστασία της Υγείας των πολιτών. 

Επειδή, πράγματι υπήρξαν καταγγελίες σχετικά με τη μη νόμιμη λειτουργία των Μονάδων Αισθητικής και Δίαιτας, το Υπουργείο μας προέβη στην έκδοση της αριθ. 3215/3-6-98 (ΦΕΚ 655/Β/3-6-98) Υπουργικής Απόφασης, όπως αυτή τροποποιήθηκε με την αριθμ. Α5/οικ. 4564 (ΦΕΚ 919/Β/12-8-98) Yπουργική Απόφαση, με την οποία θεσμοθετούνται οι προδιαγραφές, που πρέπει να διαθέτουν οι Μονάδες αυτές, προκειμένου να τους χορηγηθεί άδεια λειτουργίας. Ειδικότερα, έχει ληφθεί μέριμνα για τους χώρους που πρέπει να διαθέτουν, τον εξοπλισμό τους (άρθρο 3), τους υπεύθυνους της κάθε δραστηριότητας, που πρέπει να είναι πτυχιούχοι των Α.Ε.Ι. ή των Τ.Ε.Ι. και τον υπεύθυνο ιατρό, που πρέπει να παρευρίσκονται στις Μονάδες, καθ' όλη τη διάρκεια του ωραρίου λειτουργίας τους (άρθρο 6), καθώς και στην απαγόρευση διενέργειας πάσης φύσεως πράξεων, που έχουν σχέση με την Ιατρική και τη χορήγηση ή μη, με κάθε τρόπο προώθηση ή εμπειρία, πάσης φύσεως φαρμάκων ή προϊόντων, που περιέχουν φαρμακευτικές ουσίες και άλλων προϊόντων αρμοδιότητας Ε.Ο.Φ., για τα οποία απαιτείται άδεια κυκλοφορίας ή γνωστοποίηση στον Ε.Ο.Φ. 

Ο Υφυπουργός 

ΕΜΜ. ΣΚΟΥΛΑΚΗΣ" 

12. Στην με αριθμό 2549/24-9-98 ερώτηση δόθηκε με το υπ'αριθμ. 228/14-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2549/24-9-98 που κατέθεσε ο Βουλευτής κ. Γ. Κουράκης, σας πληροφορούμε τα εξής: 

Στην διαχειριστική επιτροπή τς 8-7-98 ψηφίστηκε ο ΚΑΝ. (ΕΕ) 1615/98, με τον οποίο μηδενίστηκαν οι αντισταθμιστικές εισφορές κατά την εισαγωγή ξηρών σταφίδων των μεγάλων συσκευασιών Σουλτανίνας - Κορινθιακής σταφίδας, παρά την έντονη αντίδραση της Ελλ. Αντιπροσωπείας, η οποία κατεψήφισε το προτεινόμενο σχέδιο Κανονισμού, τονίζοντας ότι μια τέτοια απόφαση θέτει σε κίνδυνο την Ελληνική - Κοινοτική παραγωγή. 

Η επιτροπή, επιμένοντας στις θέσεις της, τόνισε ότι θα παρακολουθεί την εξέλιξη των τιμών και αν χρειαστεί θα παρέμβει. 

'Ομως το Υπουργείο Γεωργίας, μόλις παρουσιάσθηκαν οι πρώτες δυσκολίες στην εξαγωγή σταφίδας προς τις χώρες τις Ε.Ε. σε συνεργασία με τους ενδιαφερόμενους φορείς συνέλεξε τα διαθέσιμα στοιχεία που αναφέρονται στις διαμορφούμενες συνθήκες της διεθνούς αγοράς σταφίδας, ερχόμενο σ' επαφή και με τους εμπορικούς ακολούθους της χώρας μας στις χώρες παραγωγής και διάθεσης του προϊόντος. 

Στη συνέχεια το Υ.Γ. έκανε σχετική παρέμβαση στα κοινοτικά όργανα ζητώντας την λήψη μέτρων για την αντιμετώπιση των χαμηλών τιμών εισαγωγής Σουλτανίνας στην Ε.Ε. και το θέμα πρόκειται να τεθεί στην επόμενη διαχειριστική επιτροπή της 6-10-98 των Νωπών και Μεταποιημένων οπωρ/κών, με στόχο να ληφθεί απόφαση για την προστασία της Κοινοτικής σταφίδας. 

Ο Υπουργός 

ΣΤΕΦ. ΤΖΟΥΜΑΚΑΣ" 

13. Στην με αριθμό 2615/28-9-98 ερώτηση δόθηκε με το υπ'αριθμ. 329/14-10-98 έγγραφο από τον Υπουργό Eμπορικής Ναυτιλίας η ακόλουθη απάντηση: 

"Σε απάντηση της ερώτησης 2615/28-9-98 του Βουλευτή κ. Μ. Κεφαλογιάννη, που αναφέρεται μεταξύ των άλλων και σε εργασίες υποδομών και χερσαίων χώρων λιμένων Ηρακλείου, σας γνωρίζουμε ότι: 

1. Οι διαδικασίες ένταξης των λιμενικών έργων στο Π.Δ.Ε., η τεχνική εποπτεία, ο καθορισμός του οικονομικού αντικειμένου και η προώθηση της επιτάχυνσής τους δεν ανήκει στην αρμοδιότητα του ΥΕΝ. 

2. Ανεξάρτητα απ' αυτό, σας επισυνάπτουμε για ενημέρωσή σας, στοιχεία που μας διαβιβάστηκαν με το (β) σχετικό, από το Λ.Τ.Ηρακλείου. 

Ο Υπουργός 

ΣΤΑΥΡΟΣ ΑΡ. ΣΟΥΜΑΚΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

14. Στην με αριθμό 2627/28-9-98 ερώτηση δόθηκε με το υπ'αριθμ. 35397/20-10-98 έγγραφο από τον Υφυπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην ερώτηση 2627/28-9-98 που κατατέθηκε από τους Βουλευτές κυρίους Μ. Κωστόπουλο και Χ. Αγγουράκη, σχετικά με την απαγόρευση προς την εργαζόμενη της επιχείρησης "Ζαχαριάς" Παπαγεωργίου Μαρία, μετά την επιστροφή της από άδεια λοχείας να εργαστεί με κανονικό ωράριο και την προτροπή του Επιθεωρητή Εργασίας της Αγίας Παρασκευής να απευθυνθεί στα δικαστήρια, σας γνωρίζουμε, ότι οι Επιθεωρήσεις Εργασίας ως Υπηρεσίες έχουν περιέλθει στις Νομαρχιακές Αυτοδιοικήσεις και ασκούν τις αρμοδιότητές τους σε επίπεδο Νομού, με τις οδηγίες και κατευθύνσεις του Υπουργείου Εργασίας και Κοινωνικών Ασφαλίσεων. 

Στο Υπουργείο Εργασίας και Κοινωνικών Ασφαλίσεων το οποίο είναι αρμόδιο για τον έλεγχο των καταγγελομένων και συναποδέκτης του εγγράφου σας, κοινοποιούμε το παρόν προκειμένου να ενημερώσει απευθείας την Εθνική Αντιπροσωπεία. 

Ο Υφυπουργός 

Λ. ΠΑΠΑΔΗΜΑΣ 

15. Στην με αριθμό 2633/24-9-98 ερώτηση δόθηκε με το υπ'αριθμ. 31/14-10-98 έγγραφο από τον Υφυπουργό Eθνικής Οικονομίας η ακόλουθη απάντηση: 

"Σε απάντηση της ερώτησης 2633/24-9-98 του Βουλευτή κ. Πέτρου Κουναλάκη, σας γνωρίζουμε τα παρακάτω: 

Η Διϋπουργική Ομάδα Σχεδιασμού του Γ' Σχεδίου Περιφερειακής Ανάπτυξης 2000 - 2006, έχει ολοκληρώσει τη σύνταξη ενός συνοπτικού Σχεδίου Ανάπτυξης, το οποίο περιλαμβάνει τις βασικές αναπτυξιακές προτεραιότητες και τους στόχους για την επίτευξη αυτών. Στο υπόψη κείμενο περιλαμβάνονται οι γενικές στρατηγικές κατευθύνσεις σε εθνικό επίπεδο, του τομέα των μεταφορών και προτείνονται ορισμένα εθνικής μείζονος σημασίας έργα. 

Ο προσδιορισμός των έργων αυτών καθορίζεται μεταξύ άλλων και από τους διαθέσιμους πόρους και την ανάγκη 

 

 

  

Σελίδα 2034 

μεγιστοποίησης των αποτελεσμάτων από τη χρήση τους. Με βάση τα δεδομένα αυτά, το οδικό έργο που η σημασία του κρίνεται πρωταρχική για την Πελοπόννησο με αντίστοιχα οφέλη για τη Μεσσηνία, είναι η ολοκλήρωση του άξονα Τρίπολης - Καλαμάτας, έργο το οποίο περιλαμβάνεται ως προτεραιότητα στο συνοπτικό Σχέδιο Ανάπτυξης. 

Πέραν των παραπάνω, πρέπει να τονιστεί ότι δεν έχει ακόμη ολοκληρωθεί ο σχεδιασμός του πλαισίου των αναπτυξιακών προτεραιοτήτων της περιόδου 2000 - 2006 των επί μέρους Περιφερειών της χώρας. Για το σχεδιασμό του αντίστοιχου αναπτυξιακού πλαισίου της περιφέρειας Πελοποννήσου, λαμβάνεται υπόψη η υπάρχουσα κατάσταση, οι ανάγκες της περιοχής, τα συγκριτικά της κατά τομέα πλεονεκτήματα καθώς και οι δυνατότητές της να ανταποκριθεί στις προκλήσεις του 2000. Με τα δεδομένα αυτά σχεδιάζονται και ιεραρχούνται οι στόχοι της επόμενης προγραμματικής περιόδου που αναφέρονται στο σύνολο των τομέων της οικονομίας και προωθούν συμπληρωματικά τις αναπτυξιακές κατευθύνεσις της Περιφέρειας. 

Κατά συνέπεια για την αναπτυξιακή προοπτική της περιοχής, δεν θα πρέπει να εξετάζεται η μη μεμονωμένων έργων αλλά το συνολικό στρατηγικό σχέδιο ανάπτυξης της περιοχής στο πλαίσιο πάντα του ευρύτερου εθνικού στρατηγικού σχεδιασμού. 

Ο Υφυπουργός 

Χ. ΠΑΧΤΑΣ" 

16. Στην με αριθμό 2746/30-9-98 ερώτηση δόθηκε με το υπ' αριθμ. 332/14-10-98 έγγραφο από τον Υπουργό Εμπορικής Ναυτιλίας η ακόλουθη απάντηση: 

"Σε απάντηση της 2746/30-9-98 ερώτησης του Βουλευτή κ. ΨΩΜΙΑΔΗ Π. που αναφέρεται στον κίνδυνο να στενέψει η θαλάσσια δίοδος προς το λιμάνι Θεσ/νίκης εξαιτίας των φερτών υλικών που καταλήγουν εκεί μεταφερόμενα από τους ποταμούς Αξιό και Αλιάκμονα, σας γνωρίζουμε ότι: 

1. Δεν έχει αναφερθεί στο Κ.Λ/Χ Θεσ/νίκης ούτε και το Ο.Λ.Θ. κανένα σχετικό πρόβλημα ή κίνδυνος για τη ναυσιπλοϊα. 

2. Οι δίαιτες των ποταμών παρακολουθούνται από τις Υπηρεσίες του ΥΠΕΧΩΔΕ, το οποίο σχεδιάζει και εκτελεί έργα, βραχυπρόθεσμα και μακροπρόθεσμα, ανάλογα με την εξέλιξη των φυσικών φαινομένων. 

Ο Υπουργός 

ΣΤΑΥΡΟΣ ΑΡ. ΣΟΥΜΑΚΗΣ" 

17. Στην με αριθμό 2761/1-10-98 ερώτηση δόθηκε με το υπ' αριθμ. 241/14-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2761/1-10-98, που κατέθεσε ο Βουλευτής κ. Ε. Μπασιάκος για τα θέματα της αρμοδιότητάς μας, σας πληροφορούμε τα εξής: 

Στο σχέδιο της κοινής διϋπουργικής απόφασης (Υπουργών Γεωργίας και Οικονομικών) που έχει προωθηθεί για έγκριση από την Ε.Ε., για τη χορήγηση οικονομικών ενισχύσεων στους αγρότες που γεωργοκτηνοτροφικές τους εκμεταλλεύσεις ζημιώθηκαν από πυρκαγιές κατά το έτος 1998, προβλέπονται οικονομικές ενισχύσεις που είναι κατά πολύ αυξημένες έναντι των προηγούμενων χρόνων. 

Για τα ελαιόδενδρα και εσπεριδοειδή, οι προβλεπόμενες οικονομικές ενισχύσεις είναι μέχρι 4.000 δραχμές ανά δένδρο για τα έξοδα εκρίζωσης και επαναφύτευσης ή κοπής στη βάση του κορμού και μέχρι 12.000 δραχμές ανά δένδρο (4.000 δραχμές ανά δένδρο επί τρία (3) χρόνια), για την απώλεια της παραγωγής, έναντι 4.000 και 4.000 δραχμών ανά δένδρο αντίστοιχα, που χορηγήθηκαν τα προηγούμενα χρόνια. 

Σημειώνουμε ότι επειδή οι ζημιές που προκλήθηκαν στα καρποφόρα δένδρα από πυρκαγιές έγιναν κυρίως σε ορεινές ή ημιορεινές περιοχές τα προβλεπόμενα μέτρα θα είναι ίδια για όλους τους ζημιωθέντες αγρότες της χώρας. 

Ο Υπουργός 

ΣΤΕΦ. ΤΖΟΥΜΑΚΑΣ" 

18. Στην με αριθμό 2962/98 ερώτηση δόθηκε με το υπ' αριθμ. 425/15-10-98 έγγραφο από τον Υπουργό Εξωτερικών η ακόλουθη απάντηση: 

"Απαντώντας στην υπ' αριθμ. 2962/98 ερώτηση του Βουλευτή κ. Γ. Βουλγαράκη, σας γνωρίζουμε: 

Για τους υπηρετούντες στο Υπουργείο Εξωτερικών συμβασιούχους υπαλλήλους ισχύουν τα εξής, βάσει του Ν. 2594/98: 

1. Οι συμβασιούχοι, οι οποίοι υπηρετούν στην Κεντρική Υπηρεσία και παρέχουν όμοιες υπηρεσίες με υπαλλήλους που κατέχουν οργανικές θέσεις, κατά κανόνα μονιμοποιούνται και εντάσσονται σε οργανικές ή προσωποπαγείς θέσεις. 

2. Οι συμβασιούχοι, οι οποίοι υπηρετούν σε αρχές της Εξωτερικής Υπηρεσίας, θα προσλαμβάνονται εφεξής με βάση συμβάσεις ιδιωτικού δικαίου ορισμένου χρόνου, υπαγόμενες στους επιτόπιους εργασιακούς και ασφαλιστικούς κανόνες. 

3. Οι ήδη υπηρετούντες σε αρχές της Εξωτερικής Υπηρεσίας συμβασιούχοι αορίστου χρόνου, για λόγους που ανάγονται στις αρχές της ισότητας και της προστατευμένης εμπιστοσύνης, διατηρούν το υφιστάμενο συμβασιακό καθεστώς τους. Συνεπώς, η ως άνω μεταβατικού χαρακτήρα ρύθμιση, η οποία διατηρεί κατ' εξαίρεση το νομικό status των αναφερόμενων, δεν επιφέρει ούτε άνιση ούτε δυσμενή μεταχείριση των ανωτέρω. Αντίθετα, δυνάμει των όσων έχουν ήδη αναφερθεί, θα μπορούσε ευχερώς να γίνει λόγος για εξαιρετικά θετική ρύθμιση. 

Επίσης, το κριτήριο του τύπου υπηρεσίας δεν είναι ούτε τυχαίο, ούτε άσχετο με την εν γένει υπηρεσιακή κατάσταση των ως άνω υπαλλήλων. 

Ειδικότερα, ο τόπος, όπου εφαρμόζονται οι εν λόγω συμβάσεις, καθορίζει αφενός το νομικό περιεχόμενο της οικείας εργασιακής σχέσης, ενώ αφετέρου προσδιορίζει τα συναφή εργασιακά και ασφαλιστικά δικαιώματα, καθώς και τις εν γένει βιοτικές σχέσεις των ενδιαφερομένων υπαλλήλων. 

Η μονιμοποίηση των υπαλλήλων αυτών θα είχε ως αποτέλεσμα το μεταθετό τους και είναι βέβαιο ότι θα ανέτρεπε τόσο το εργασιακό καθεστώς, όσο και τις βιοτικές σχέσεις τους, οι οποίες αναπτύχθηκαν με την προοπτική της αορίστου παραμονής τους στον τόπο υπηρεσίας. Επομένως, η μονιμοποίηση θα συνιστούσε, στην πλειονότητα των σχετικών περιπτώσεων, δυσμενή και άδικη ρύθμιση. 

Ο Υπουργός 

ΘΕΟΔΩΡΟΣ ΠΑΓΚΑΛΟΣ"). 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να σας ανακοινώσω το δελτίο των επικαίρων ερωτήσεων της Δευτέρας 7 Δεκεμβρίου 1998. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130, παρ. 4 Καν. Βουλής) 

1. Η με αριθμό 289/1.12.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καλαμακίδη προς τον Υπουργό Υγείας και Πρόνοιας, σχετικά με την πλήρωση των κενών θέσεων ιατρικού προσωπικού στο Περιφερειακό Νοσοκομείο Σκύρου. 

2. Η με αριθμό 282/30.11.98 επίκαιρη ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Υγείας και Πρόνοιας, σχετικά με τη λήψη μέτρων αντιμετώπισης του AIDS, τη σωστή ενημέρωση του κόσμου κλπ. 

3. Η με αριθμό 303/2.12.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Περιβάλλοντος, Χωροταξίας και Δημοσίων 'Εργων, Εργασίας και Κοινωνικών Ασφαλίσεων, σχετικά με την αποπεράτωση του έργου διαπλάτυνσης της Εθνικής Οδού Αθηνών-Λαμίας (τμήμα Μαρτίνο-Αταλάντης), την καταβολή από την κοινοπραξία των δεδουλευμένων στους εργαζόμενους κλπ. 

4. Η με αριθμό 300/2.12.98 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλας Αλφιέρη προς τον Υπουργό Υγείας και Πρόνοιας, σχετικά με τον προσδιορισμό του ορίου ποσότητας κάθε απαγορευμένης ουσίας, που καλύπτει ανάγκες χρηστών σύμφωνα με το Νόμο 2161/93. 

  


 

  

Σελίδα 2035 

5. Η με αριθμό 298/2.12.98 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την επιχορήγηση του Δήμου Γλυκών Νερών, για την αντικατάσταση του δικτύου ύδρευσης στην περιοχή "Φούρεσι". 

Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ. 4 Καν. Βουλής) 

1. Η με αριθμό 292/2.12.98 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Δικαιοσύνης, σχετικά με το νομικό πλαίσιο προστασίας των παιδιών των φαναριών. 

2. Η με αριθμό 283/30.11.98 επίκαιρη ερώτηση του Βουλευτή της Νέας Δημοκρατίας κ. Ιωάννη Παπαδημόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις πρόσφατες πλημμύρες στην περιοχή της Λάρισας, την αποκατάσταση των ζημιών κλπ. 

3. Η με αριθμό 304/2.12.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Υγείας και Πρόνοιας, σχετικά με την καταβολή των επιδομάτων στα άτομα με ειδικές ανάγκες κλπ. 

4. Η με αριθμό 296/2.12.98 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη - Καραγιάννη προς τους Υπουργούς Υγείας και Πρόνοιας και Γεωργίας σχετικά με την καθυστέρηση συγκρότησης επιστημονικού φορέα για τα τροποποιημένα γενετικά προϊόντα. 

  

 

  

Σελίδα 2036 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Η πρώτη, με αριθμό 284/1.12.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Λεβογιάννη προς τον Υπουργό Μεταφορών και Επικοινωνιών, σχετικά με την κάλυψη κενών θέσεων προσωπικού στο γραφείο των Ελληνικών Ταχυδρομείων στο νησί της 'Ιου, διαγράφεται, λόγω κωλύματος του ερωτώντος κυρίου Υπουργού. 

Δεύτερη είναι η με αριθμό 288/1.12.98 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Μεταφορών και Επικοινωνιών, σχετικά με δημοσιεύματα του Τύπου, αναφερόμενα σε διάσταση απόψεων μεταξύ του Προέδρου του Διοικητικού Συμβουλίου του Οργανισμού Τηλεπικοινωνιών Ελλάδας (Ο.Τ.Ε.) και του Διευθύνοντος Συμβούλου. 

Η επίκαιρη ερώτηση του κ. Βαρβιτσιώτη σε περίληψη έχει ως εξής: 

"Μετ'επιτάσεως αναγράφεται στον Τύπο ότι ο Πρόεδρος του Δ.Σ. του Ο.Τ.Ε. κ. Β. Ράπανος, που τοποθετήθηκε στη θέση αυτή πριν λίγες εβδομάδες, βρίσκεται σε οξεία ρήξη με τον Διευθύνοντα Σύμβουλο κ. Χρυσολούρη και προτίθεται να παραιτηθεί. Και μάλιστα ευθύς ως ολοκληρωθεί η παρούσα φάση μετοχοποιήσεως του Οργανισμού. Επιπροσθέτως γράφεται ότι μεταξύ των αιτίων που προκάλεσαν τη ρήξη μεταξύ Προέδρου και Διευθύντος Συμβούλου είναι όχι μόνον ο τρόπος διοίκησης του τελευταίου, αλλά και ο τρόπος προώθησης ορισμένων συμβάσεων προμηθειών-παραγγελιών του Ο.Τ.Ε. 

Προσφάτως υπήρξε και άλλη σύγκρουση κορυφής μεταξύ του τότε προέδρου και του τότε και νυν διευθύνοντος συμβούλου. Ο τότε Πρόεδρος καθηγητής κ. Δ. Παπούλιας παραιτήθηκε. Και ο κ. Β. Ράπανος τοποθετήθηκε στη θέση του. Δεν έχουν όμως περάσει τρείς μήνες και νέα ανυπέρβλητα προβλήματα επικοινωνίας του νέου Προέδρου με τον Διευθύνοντα Σύμβουλο ανέκυψαν και πάλι. Το καίριο ερώτημα είναι ποιος είναι ο λόγος της αδυναμίας συνεργασίας μεταξύ των δύο αυτών κορυφαίων παραγόντων της μεγαλύτερης ΔΕΚΟ της χώρας. Και πώς μπορεί να δικαιολογηθεί το γεγονός ότι δύο πρόεδροι αλληλοδιαδόχως δεν άντεξαν την πολυπράγμονα δραστηριότητα του Διευθύνοντος Συμβούλου -που είναι προσωπική επιλογή του Πρωθυπουργού. 

Ο Ο.Τ.Ε. είναι πλέον πολυσυμμετοχική Α.Ε. Και ασφαλώς δικαιούνται οι αρκετές χιλιάδες μικρομέτοχοι του Οργανισμού που έχουν επενδύσει τις οικονομίες τους σε μετοχές του Ο.Τ.Ε. να πληροφορηθούν τι συμβαίνει. Η Κυβέρνηση πρέπει υπεύθυνα να ενημερώσει την κοινή γνώμη. Και αυτό επιδιώκει η παρούσα ερώτηση". 

Ο Υπουργός Μεταφορών και Επικοινωνιών κ. Μαντέλης έχει το λόγο για τρία λεπτά για να πρωτολογήσει. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, η ερώτηση αυτή είχε απευθυνθεί στο Υπουργείο μας και αρμόδιος ήταν και είναι ο κ. Σαλαγιάννης, αλλά είχε προσωπικό πρόβλημα και δεν μπορούσε να έρθει. 

Κατ'αρχάς, ξεκίνησε και έγινε μία συνεννόηση για διαγραφή της ερώτησης. 'Ομως θεώρησα σωστό ακριβώς επειδή είναι επίκαιρο το θέμα να ενημερωθεί η Βουλή και μάλιστα ο αξιότιμος συνάδελφος που έκανε αυτήν την ερώτηση, διότι πράγματι αυτές τις ημέρες λέγονται και γράφονται πολλά. Κάποια απ'αυτά είναι σενάρια, υποθέσεις, οι οποίες αποτυπώνονται στις εφημερίδες και καλό είναι να υπάρξει μια ευθεία απάντηση στο ζήτημα αυτό. 

'Ηθελα, λοιπόν, να σας πω ότι ο κ. Χρυσολούρης οικειοθελώς υπέβαλε την παραίτησή του. Μάλιστα, όπως ανεγράφη ρητά στο έγγραφο της παραίτησής του, θεωρεί ότι όντας ακαδημαϊκός με την πορεία που είχε στον Ο.Τ.Ε. και που αφορούσε τα κρίσιμα θέματα του Οργανισμού, όπως ήταν η τρίτη φάση μετοχοποίησης, όπως ήταν το επενδυτικό πρόγραμμα και όπως ήταν επίσης και η προσπάθεια για την είσοδό στην τηλεπικοινωνιακή αγορά της Ρουμανίας, ολοκλήρωσε το έργο του και κατόπιν τούτου θεώρησε απαραίτητο να επιστρέψει στα ακαδημαϊκά του καθήκοντα. Αυτή είναι η παραίτηση του κ. Χρυσολούρη και βέβαια δεν μπορούσε παρά να γίνει αποδεκτή. 

Μετά την παραίτηση του κ. Χρυσολούρη, ευθέως δεν αφήσαμε χρόνο να παρέλθει, αλλά εξ εκείνων που περιλαμβάνονται στη λίστα επιλογής που είχε καταρτισθεί με το ν. 2414/96, προτείνεται ο κ. Γεώργιος Συμεωνίδης, ο οποίος είναι ένας ικανότατος manager, ανήκει στο χώρο των τηλεπικοινωνιών και έχει διεθνή ακτινοβολία και κύρος. Ο κ. Συμεωνίδης είναι εκτελεστικός αντιπρόεδρος του INMARSAT, δηλαδή ασκεί καθήκοντα γενικού διευθυντού ή διευθύνοντος συμβούλου στο διεθνή οργανισμό για τις ναυτιλιακές, δορυφορικές επικοινωνίες που εδρεύει στο Λονδίνο και αριθμεί ογδόντα δύο κράτη-μέλη. 

Η επιλογή είναι εξαιρετικά επιτυχής, διότι πρόκειται περί ανθρώπου ο οποίος έχει πείρα και από τις τηλεπικοινωνίες, έχει πείρα από τη διεθνή αγορά και βέβαια έχει ευρεία αναγνώριση στο διεθνή χώρο. 

Αυτό είναι με λίγα λόγια το σκηνικό της παρούσας υπόθεσης και τα γεγονότα έχουν έτσι όπως σας τα εξέθεσα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρβιτσιώτης έχει το λόγο. 

ΙΩΑΝΝΗΣ ΒΑΡΒΙΤΣΙΩΤΗΣ: Αντιλαμβάνομαι, κύριε Πρόεδρε, τη φιλότιμη προσπάθεια του κυρίου Υπουργού να καλύψει αυτό το μέγα θέμα. 

Μας είπε ότι ο κ. Χρυσολούρης παραιτήθη οικειοθελώς. Μα, βοά ολόκληρη η Ελλάδα ότι εξεδιώχθη ο κ. Χρυσολούρης. Και βοά ολόκληρη η Ελλάδα για τους λόγους για τους οποίους εξεδιώχθη ο κ. Χρυσολούρης. Περίμενα, λοιπόν, από τον κύριο Υπουργό να έχει μεγαλύτερο θάρρος στη Βουλή. 

Δεν είναι δυνατόν οι χιλιάδες μικρομέτοχοι του ΟΤΕ, οι οποίοι έχουν επενδύσει τις οικονομίες τους και έχουν εναποθέσει το μέλλον της οικογένειάς τους σ' αυτόν τον οργανισμό, να μην πληροφορούνται τίποτα. Δεν είναι δυνατόν οι εφημερίδες να εμφανίζουν το θέμα αυτό με πρωτοσέλιδα -όχι ενός χώρου, όλων των χώρων οι εφημερίδες, κύριε Υπουργέ- και σεις να λέτε ότι ο κ. Χρυσολούρης έφυγε μόνος του. 

Αποτέλεσμα αυτής της προσπάθειας αποκρύψεως της αλήθειας, υπήρξε η χθεσινή κάθετη πτώση των μετοχών του οργανισμού στο Χρηματιστήριο. 

Πολλά λέγονται, κύριε Υπουργέ, για τη δραστηριότητα του κ. Χρυσολούρη. Πολλά λέγονται για τους λόγους για τους οποίους οδηγήθηκε ο πρώην πρόεδρος, ο κ. Παπούλιας, σε παραίτηση. Πολλά λέγονται για επενδύσεις του ΟΤΕ στο εξωτερικό που εγκαταλείφθησαν, παραδείγματος χάρη στην Αρμενία. Πολλά λέγονται. Και το καίριο ερώτημα που πλανάται: Γιατί μέσα σε ένα χρόνο πέντε πρόσωπα άλλαξαν στη διοίκηση του ΟΤΕ; Είναι δυνατόν ο ΟΤΕ, η μεγαλύτερη ΔΕΚΟ της χώρας, να αλλάζει τους διοικητές της σαν τα πουκάμισα; 

Είπατε επίσης και πλέξατε το εγκώμιο του κ. Συμεωνίδη. Δεν τον γνωρίζω, αρχή άνδρα δείκνυσι. Πιθανόν να είναι έτσι όπως τα λέτε. Θα περιμένουμε για να τον κρίνουμε. 

Επισημάνατε επίσης ότι επελέγη σύμφωνα με το νόμο. Μάλιστα, συμφωνώ απολύτως. Ο κ. Χρυσολούρης όμως, που είχε μπει στην ίδια διαδικασία, ήταν πέμπτος στην επιλογή και παρά ταύτα επελέγη. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Δεν είναι έτσι. 

ΙΩΑΝΝΗΣ ΒΑΡΒΙΤΣΙΩΤΗΣ: Βεβαίως, κύριε Υπουργέ, δείτε το φάκελο. Πέμπτος ήταν ο κ. Χρυσολούρης. 

Επελέγη, λοιπόν, ο πέμπτος. Ενώ ήταν σε καλύτερη σειρά ο κ. Συμεωνίδης, παρεκάμφθη τότε, για να επιλεγεί ο κ. Χρυσολούρης. Ξέρετε γιατί; Γιατί ήταν προσωπική επιλογή του Πρωθυπουργού. 'Ηταν τεχνικός του σύμβουλος, ο Πρωθυπουργός τον επέλεξε, ο Πρωθυπουργός φέρει την ευθύνη για την ανώμαλη πορεία του ΟΤΕ επί διοικήσεως Χρυσολούρη. 

 

 

  

Σελίδα 2037 

ΠΡΟΕΔΡΕΥΩΝ (Παναγιώτης Σγουρίδης): Κάλλιο αργά παρά ποτέ. 

Ο κύριος Υπουργός έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Kύριε συνάδελφε, θα πρέπει να σας πω πρώτα απ' όλα ότι με τη διαδικασία του ν. 2414/96, καταρτίζεται μία μικρή λίστα -short list, τη λένε χρησιμοποιώντας αυτόν τον όρο- στην οποία είναι ισότιμοι όλοι οι υποδεικνυόμενοι. Δεν υπάρχει δηλαδή πρώτος, δεύτερος, τρίτος κλπ. 

ΙΩΑΝΝΗΣ ΒΑΡΒΙΤΣΙΩΤΗΣ: Κατάταξη υπάρχει. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Οχι, δεν υπάρχει κατάταξη. Επιλογή γίνεται και υποδεικνύονται -ακριβώς αυτό γίνεται για να μπορεί να υπάρχει η δυνατότητα επιλογής- ισοτίμως εκείνοι οι οποίοι προτείνονται. 

Δεύτερον, θα ήθελα να σας ενημερώσω ότι δεν αποτελούσε προσωπική επιλογή του Πρωθυπουργού ο κ. Χρυσολούρης. 

ΙΩΑΝΝΗΣ ΒΑΡΒΙΤΣΙΩΤΗΣ: Αφού ήταν τεχνικός του σύμβουλος. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Μα δεν έχει καμία σημασία αυτό. Επρόκειτο περί ικανού και αξίου ανθρώπου και όπως το έδειξε από τη δουλειά του, στο διάστημα που ήταν διευθύνων σύμβουλος, διεχειρίσθη τις υποθέσεις που ανέλαβε με επιτυχία. 'Ηταν στη μικρή λίστα -short list- και απέδειξε ότι πράγματι ήταν ένας ικανός διευθύνων σύμβουλος. 

Επίσης θέλω να διαβεβαιώσω -και είναι ανυπόκριτο αυτό, κύριε συνάδελφε- ότι πράγματι ο κ. Χρυσολούρης θεώρησε ότι είχε ολοκληρωθεί το έργο το οποίο είχε αναλάβει ως διευθύνων σύμβουλος και διά τούτο υπέβαλε και την παραίτησή του. 

'Οσον αφορά τώρα τα υπόλοιπα, διαβάζω και εγώ τις εφημερίδες και θα μου επιτρέψετε να σας πω ότι απ' όλα αυτά τα οποία γράφονται, πολύ λίγα μπορεί να κρατήσει κανείς. Τα περισσότερα είναι... 

ΙΩΑΝΝΗΣ ΒΑΡΒΙΤΣΙΩΤΗΣ: Οι επενδύσεις στην Αρμενία προχώρησαν, κύριε Υπουργέ; 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Βαρβιτσιώτη! 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε συνάδελφε, έχετε πολύ μεγαλύτερη πείρα από τη δική μου, έχετε ζήσει γεγονότα και οπωσδήποτε έχετε ζήσει και έχετε δει και εσείς ότι πολλά γράφονται στις εφημερίδες και από αυτά λίγα πρέπει να κρατάμε. Η πραγματικότητα είναι έτσι όπως σας την περιέγραψα. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. 

Κύριοι συνάδελφοι, τη συνεδρίασή μας παρακολουθούν από τα δυτικά θεωρεία ογδόντα ένας μαθητές και τέσσερις συνοδοί-καθηγητές από το 6ο Λύκειο Αμαρουσίου, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". 

Η Βουλή τους καλωσορίζει. 

(Χειροκροτήματα από όλες τις πτέρυγες.) 

Θα ήθελα να πω στα παιδιά ότι σήμερα έχουμε κοινοβουλευτικό έλεγχο και βρίσκονται στην Αίθουσα μόνο οι υπουργοί οι οποίοι απαντούν και οι Βουλευτές οι οποίοι ερωτούν. Γι' αυτό δεν βρίσκονται άλλοι Βουλευτές μέσα στην Αίθουσα. 

Τρίτη είναι η με αριθμό 301/2-12-98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Περιβάλλοντος, Xωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικά με τις πρόσφατες πλημμύρες στην πόλη της Στυλίδας και στην περιοχή της Λάρισας, την αποκατάσταση των ζημιών κλπ. 

Η επίκαιρη ερώτηση του κ. Γκατζή είναι η ακόλουθη: 

"Μεγάλες καταστροφές προκλήθηκαν από τις πρόσφατες βροχοπτώσεις (22/11/98) στην πόλη της Στυλίδας αλλά και στην περιοχή της Λάρισας. Οι κάτοικοι των περιοχών αυτών καλούνται να πληρώσουν την εγκληματική αδιαφορία και την πολιτική που εφάρμοσαν οι μέχρι σήμερα κυβερνήσεις, αφού δεν πήραν τα απαραίτητα μέτρα για αντιπλημμυρική προστασία. 

Στην πόλη της Στυλίδας σχολεία, το Κέντρο Υγείας, σπίτια, μαγαζιά και οι δρόμοι της σκεπάστηκαν με πάνω από μισό μέτρο λάσπης προξενώντας τεράστιες καταστροφές. 

Στο Νομό Λάρισας η έλλειψη υποδομής προκάλεσε ζημιά στα παράλια του νομού ύψους δύο δισεκαοτομμυρίων δραχμών (2.000.000.000) σε έργα υποδομής (δρόμοι κυρίως). Ο παραλιακός δρόμος καταστράφηκε, ενώ έγινε πριν τρία - τέσσερα χρόνια και προκλήθηκαν μεγάλες ζημιές σε σπίτια και καταστήματα. Στην πόλη της Λάρισας έγιναν ζημιές σε σπίτια και καταστήματα στις συνοικίες Ν. Σμύρνης και Νεάπολης. 

Ερωτάται ο κύριος Υπουργός: 

- Αν θα καταλογιστούν συγκεκριμένες ευθύνες σε όσους με ενέργειες ή παραλείψεις τους ευθύνονται γι'αυτήν την καταστροφή; 

- Αν θα δοθεί άμεσα πίστωση στους δήμους και στις Νομαρχίες για την γρήγορη αποκατάσταση των στοιχειωδών λειτουργιών (αποκατάσταση Κέντρου Υγείας, σχολείων, δρόμων κλπ.); 

- Με δεδομένο ότι για την αποκατάσταση των ζημιών η άμεση ενίσχυση είναι ανεπαρκέστατη, αν σκοπεύει η Κυβέρνηση να δώσει τουλάχιστον 500.000 δρχ. για οικονομική ενίσχυση και πλήρη (100%) άμεση αποζημίωση των ζημιών σε οικοσκευές, φθορές στις κατοικίες, εμπορεύματα και εξοπλισμό των δημοσίων και επαγγελματικών καταστημάτων κλπ., έκτακτη επιδότηση των ανέργων πληγέντων από τον Οργανισμό Απασχολήσεως Εργατικού Δυναμικού, πραγματική στήριξη των μικρομεσαίων και οικογενειακών επιχειρήσεων κλπ. Καθώς και την ενίσχυση των πληγέντων αγροτών; 

- Τέλος τι μέτρα θα πάρει για να ξεκινήσουν τα αναγκαία αποστραγγιστικά, αντιπλημμυρικά κ.α. έργα προστασίας των πληγέντων πόλεων και κοινοτήτων, καθώς και τον καθαρισμό και διευθέτηση των χειμάρρων στην περιοχή της Στυλίδας για την αποφυγή στο μέλλον παρόμοιων καταστροφών;". 

Ο Υφυπουργός κ. Μπένος έχει το λόγο για τρία λεπτά, για να πρωτολογήσει. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, ας πάρουμε τα πράγματα με τη σειρά όσον αφορά την ερώτηση, που έκανε ο αγαπητός συνάδελφος. 

Κατ'αρχήν, αγαπητέ συνάδελφε, ο μηχανισμός της χώρας είχε τεθεί σε επιφυλακή. Δεν μας αιφνιδίασε αυτή η μεγάλη καταστροφή που έγινε στην περιοχή της Στυλίδας. Υπήρξε κινητοποίηση και υπήρξε μάλιστα στα πλαίσια της κινητοποίησης και η χρησιμοποίηση και ιδιωτικών μέσων, γι'αυτό δεν θρηνήσαμε και ανθρώπινα θύματα. Το φυσικό φαινόμενο ήταν πολύ ισχυρό, ήταν ένα φαινόμενο αιχμής για την περιοχή και όντως δημιούργησε σημαντικά προβλήματα. 

'Οπως γνωρίζετε, η Κυβέρνηση έχει προπαρασκευάσει και εκτελεί, δεν μου αρέσουν τα μεγάλα λόγια, ελπίζω με επιτυχία, αντιδρά με επιτυχία στις περιπτώσεις αυτές. Στην πρώτη φάση του αυτό το πλαίσιο προβλέπει άμεσο βοήθημα διακοσίων χιλιάδων (200.000) δραχμών. Τώρα εσείς προτείνετε να αυξηθεί απο τις διακόσιες χιλιάδες (200.000) στις πεντακόσιες χιλιάδες (500.000). Βεβαίως δεν μπορεί να φθάσει σ'αυτό το ύψος. Προβληματίζεται η Κυβέρνηση γι'αυτό το θέμα. 

Πάντως, το άμεσο βοήθημα έχει δοθεί σε οκτακόσιες οικογένειες και βεβαίως υπάρχει και η απογραφή, που έχει ξεκινήσει, των οικοσκευών και όλων των καταστροφών που έχουν γίνει. Ξέρετε ότι στην περίπτωση αυτή η αποζημίωση μπορεί να φθάσει μέχρι και τα δύο εκατομμύρια (2.000.000). 

Κατά τα άλλα, αυτό που έχω να σας ανακοινώσω, είναι ότι στην περιοχή που έγινε η μεγάλη καταστροφή, δηλαδή του Κέντρου Υγείας, του Λυκείου, του Γυμνασίου, πρόκειται να προκηρυχθεί ένα μεγάλο αντιπλημμυρικό έργο, προϋπολογισμού τριακοσίων πενήντα εκατομμυρίων (350.000.000), που προβλέπει τη δημιουργία ενός πλακοσκεπούς οχετού, μήκους χιλίων πεντακοσίων μέτρων. 

'Εχει ενεργοποιηθεί και το Δασαρχείο, αγαπητέ συνάδελφε, για τις μελέτες που απαιτούνται, προκειμένου να κατασκευαστούν και στην ανάντη πλευρά του ρέματος όλα τα αναγκαία 

  


 

  

Σελίδα 2038 

αντιπλημμυρικά έργα, που θα συγκρατήσουν τα φερτά υλικά για το ενδεχόμενο και καινούριων βροχοπτώσεων στο μέλλον. 

Τέλος στο ερώτημά σας, τι γίνεται γενικώς στο επίπεδο της περιφέρειας, θα πρέπει να σας πω ότι στην Περιφέρεια Στερεάς Ελλάδας, ήδη από το 1997 έχουν προγραμματιστεί και υλοποιούνται αντιπλημμυρικά και άλλα συναφή έργα της τάξεως των δεκαπέντε δισεκατομμυρίων (15.000.000.000) δραχμών. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, η ερώτησή μου είχε δυο σκέλη, το ένα ήταν για τη Στυλίδα και το άλλο για τη Λάρισα. Εν πάση περιπτώσει ο κύριος Υπουργός δεν θεώρησε καλό να απαντήσει και εκεί όπου έχουμε παρόμοιες και μπορώ να πω και μεγαλύτερες καταστροφές. 

Κύριε Πρόεδρε, εγώ πήγα την Πέμπτη στη Στυλίδα και πρέπει να σας πω ότι η διάρκεια της βροχής τη Δευτέρα το πρωί που μας πέρασε ήταν μόνο είκοσι λεπτά. Αν πηγαίνατε έστω και την Πέμπτη, που επισκέφθηκα εγώ τη Στυλίδα, θα βλέπατε ότι εκεί οι κάτοικοι ανυπεράσπιστοι, προσπαθούσαν με τα φτυάρια ιδιαίτερα οι ηλικιωμένοι να καθαρίσουν τις αυλές και τα σπίτια τους από τις λάσπες. Μαγαζιά γκρεμίστηκαν, τα σχολεία ήταν σε κακή κατάσταση, όπως επίσης και το Κέντρο Υγείας κατεστράφη μαζί με τον εξοπλισμό. Η πόλη για να μην πω ότι υπέστη βιβλική καταστροφή, γιατί θα είναι υπερβολή, υπέστη μια σημαντική καταστροφή. Η πολιτεία ήταν ανύπαρκτη έως την Πέμπτη. Ο δήμαρχος συγκέντρωσε κάποιους πολίτες με τα μηχανήματά τους για να πάνε να καθαρίσουν. Καμιά βοήθεια και προστασία και δεν δίνεται ούτε το επίδομα των διακοσίων χιλιάδων (200.000) δραχμών. Εκεί που εκτιμάται ότι οι ζημιές δεν ήταν σοβαρές, δίνεται το ποσό των πενήντα χιλιάδων (50.000) δραχμών, ενώ αντίθετα η καταστροφή ήταν πάρα πολύ μεγάλη. 

Πέρα απ' αυτά, κύριε Υπουργέ, για το έργο που μας μιλήσατε είναι προγραμματισμένο πριν από πέντε χρόνια, οι ευθύνες της Κυβέρνησης είναι τεράστιες και με την πολιτική λιτότητας που ακολουθεί για να προσεγγίσει τους δείκτες της ΟΝΕ, έχει αφήσει τις πόλεις ανυπεράσπιστες στα καπρίτσια της φύσης. 

Πρέπει να σας πω ότι και η Λάρισα αντιμετωπίζει πολύ μεγάλες καταστροφές και εκεί η ευθύνη της Κυβέρνησης είναι τεράστια. Οι δρόμοι λιώνουν σαν το χιόνι και με τη βροχή που έπεσε, ο παραλιακός δρόμος της Λάρισας, καταστράφηκε. Ο Πηνειός ξεχύλισε εκείνη την περίοδο χωρίς να βρέχει και έπνιξε ολόκληρη συνοικία και συγκεκριμένα τη Νέα Σμύρνη. Και η Νεάπολη τα ίδια προβλήματα είχε, γιατί το φράγμα που υπήρχε περιμετρικά της περιοχής, το αντιπλημμυρικό, καταστράφηκε και αυτό. 

Δεν είναι μόνο αυτές οι συνοικίες που ανέφερα. Ειναι και η Νεα Πολιτεία και το Λιβαδάκι και η Νεράϊδα και ο 'Αγιος Θωμάς, έχουν υποστεί τεράστιες ζημιές. Θα υπάρξει ολική βοήθεια των διακοσίων χιλιάδων (200.000) δραχμών, έστω αφού δεν δίνετε τις πεντακόσιες χιλιάδες (500.000). Πάντως, πρέπει να προβληματιστείτε και πρέπει να σας πω, κύριε Πρόεδρε, ότι θα χρειαστούν δισεκατομμύρια δραχμές για την αποκατάσταση αυτών των ζημιών. Πέφτουν γέφυρες που στήθηκαν πριν από τρία χρόνια και υποστηρίχθηκε ότι ο παραλιακός οικισμός δεν δικαιούται καμιάς αποζημιώσεως, γιατί πάμε στην περίπτωση της δεύτερης κατοικίας. 'Ομως, γιατί δεν είχατε μέτρα υποδομής, γιατί κάνατε επέκταση σχεδίου, γιατί δώσατε οικοδομικές άδειες; Είναι τρομερό το πρόβλημα, κύριε Πρόεδρε. 

ΠΡΕΟΔΡΕΥΩΝ (Παναγιώτης Σγουρίδης): Σας καταλαβαίνουμε κύριε Γκατζή και νομίζω ότι το εκθέσατε με τον καλύτερο τρόπο. 

Ο κύριος Υφυπουργός έχει κάτι να πει; 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Μπένο. 

Τέταρτη είναι η με αριθμό 287/1.12.98 επίκαιρη ερώτηση του Προέδρου του Συνασπιμού της Αριστεράς και της Προόδου κ. Νικολάου Κωνσταντόπουλου, προς τον Υπουργό Εθνικής Οικονομίας και Οικονομικών σχετικά με τα προβλήματα στη διαδικασία πώλησης των "ΚΑΤΑΣΤΗΜΑΤΩΝ ΑΦΟΡΟΛΟΓΗΤΩΝ ΕΙΔΩΝ Α.Ε." κλπ. 

Η επίκαιρη ερώτηση σε περίληψη έχει ως εξής: 

"Η διαδικασία της πώλησης των "ΚΑΤΑΣΤΗΜΑΤΩΝ ΑΦΟΡΟΛΟΓΗΤΩΝ ΕΙΔΩΝ Α.Ε." γίνεται με τρόπο που αντιστρατεύεται βασικούς όρους νομιμότητας και διαφάνειας, χωρίς εξασφάλιση εγγυήσεων υγιούς ανταγωνισμού, υπέρ του δημοσίου συμφέροντος. 

Η αδυναμία εμπρόθεσμης καταβολής του τιμήματος για την εξαγορά των Κ.Α.Ε. Α.Ε. από την πλειοδότρια εταιρεία, οδήγησε και τη δεύτερη απόπειρα ιδιωτικοποίηση των Κ.Α.Ε. σε αποτυχία. 

Η Κυβέρνηση και ιδιαίτερα ο Υπουργός Εθνικής Οικονομίας και Οικονομικών έχουν σοβαρές ευθύνες για το αδιέξοδο, την αποτυχία των διαδικασιών και τον τραγέλαφο των χειρισμών στην πώληση των Κ.Α.Ε. 

Η αποτυχία των κυβερνητικών επιλογών γίνεται στην πιο κρίσιμη περίοδο για την πορεία της οικονομίας προς την ΟΝΕ και έχει άμεση αρνητική επίδραση στα δημόσια οικονομικά. Η Κυβέρνηση προεξοφλώντας την επιτυχία της πώλησης, έχει εγγράψει, ως δημόσιο έσοδο, το τίμημα στον Απολογισμό Οικονομικής Διαχείρισης του Κράτους για το 1998". 

Eρωτάται ο κύριος Υπουργός Εθνικής Οικονομίας και Οικονομικών: 

- Αν κατέπεσε η εγγυητική της πλειοδότριας υπέρ του Δημοσίου και αν εισπράχθηκε από τη ΔΕΚΑ ΑΕ; 

-Γιατί υπέγραψε σύμβαση μεταβίβασης των μετοχών με την πλειοδότρια, πριν ολοκληρωθεί η διαδικασία καταβολής του τιμήματος και εκ των υστέρων κήρυξε άγονο το διαγωνισμό; 

-Πώς θα καλύψει στον απολογισμό του 1998 του κράτους το ποσό των 82 δισ. δρχ. που είχε προεξοφλήσει ως δημόσιο έσοδο από την πώληση; 

-Τι προτίθεται να κάνει, ώστε να προστατεύσει την επιχείρηση ΚΑΕ ΑΕ από την απειλούμενη απαξίωση και τους εργαζομένους σε αυτήν από την ανασφάλεια και την αβεβαιότητα των αρνητικών εξελίξεων;". 

Ο Υφυπουργός Οικονομικών κ. Χριστοδουλάκης έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θέλω να διαβεβαιώσω τον Πρόεδρο του Συναπισμού τον κ. Κωνσταντόπουλο ότι σε όλες τις φάσεις της διαδικασίας για την αποκρατικοποίηση των Καταστημάτων Αφορολογήτων Ειδών δεν υπήρξε η παραμικρή παρατυπία. Υπήρξε μία αυστηρή και ακριβής τήρηση της νομιμότητας και μία ακριβής και επιτυχής υπεράσπιση του δημοσίου συμφέροντος σε όλες τις φάσεις. Και ακριβώς για λόγους υπεράσπισης του δημοσίου συμφέροντος, επέλεξε η Κυβέρνηση να μην προχωρήσει τελικά στη δεύτερη αυτή προσπάθεια αποκρατικοποίησης, αλλά να κάνει μία τρίτη προσπάθεια. 

'Ερχομαι στα συγκεκριμένα σημεία της ερώτησης του κ. Κωνσταντόπουλου. Για το θέμα της εγγυητικής επιστολής: Η εγγυητική επιστολή κατέπεσε χθες και το τίμημά της των δύο δισεκατομμυρίων (2.000.000.000) δραχμών εισεπράχθη ήδη από τη Δημόσια Εταιρεία Κινητών Αξιών. Θα ήθελα να καταθέσω την απόδειξη καταπτώσεως και αντιστοίχως της ισοπόσου εισπράξεως του τιμήματος της εγγυητικής επιστολής. 

(Στο σημείο αυτό ο Υφυπουργός Οικονομικών κ. Νικόλαος Χριστοδουλάκης καταθέτει για τα Πρακτικά την σχετική απόδειξη, η οποία έχει ως εξής:) 

(Να φωτογραφηθεί ο πίνακας) 

  
Σελίδα 2039 
Η σελίδα σε PDF 



 

  

Σελίδα 2040 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Και αυτό είναι η καλύτερη απόδειξη σε όσους είχαν βιαστεί να θεωρήσουν ότι η εγγυητική επιστολή δεν είχε κατατεθεί νομοτύπως και δεν είχε ουσιαστικό αντίκρισμα. Ιδού το ουσιαστικό αντίκρισμα, όταν αυτό χρειάστηκε. 

'Ερχομαι στο δεύτερο ζήτημα, της ημερομηνίας υπογραφής της συμβάσεως, η οποία διέφερε από την καταβολή του τιμήματος η οποία και τελικά δεν έγινε. Αναρωτιέται ο Πρόεδρος του Συνασπισμού πως υπογράψαμε τη σύμβαση, χωρίς να υπάρχει ταυτόχρονη καταβολή του τιμήματος. Επιτρέψτε μου να σας πω ότι αυτή είναι η πρακτική. Μόνο σε πολύ απλές συμβάσεις μικράς εκτάσεως και αυτονόητες, γίνεται ταυτόχρονα καταβολή του τιμήματος και υπογραφή της συμβάσεως. Σε όσες συμβάσεις μεσολαβεί συναλλαγή μέσω Χρηματιστηρίου, γίνεται πρώτα η υπογραφή της συμβάσεως, γίνονται οι απαραίτητοι έλεγχοι, δίνεται μετά η εντολή σε μία Χρηματιστηριακή Εταιρεία, η οποία καταθέτει το ποσό εντός ενός χρονικού διαστήματος. Και αυτό δεν είναι πρωτοφανές, είναι η συνήθης πρακτική η οποία εφαρμόζεται. Και θα πρέπει να σας πω ότι όταν κανείς προχωρεί σε διεθνείς επιχειρηματικές διαπραγματεύσεις είτε για λόγους αποκρατικοποίησης είτε για λόγους επενδύσεων, δεν φέρεται ούτε με βάση το θυμό του ούτε με βάση τη διαίσθησή του ούτε με βάση άλλες επιλογές. Φέρεται αυστηρά μέσα στα πλαίσια που ορίζουν οι νόμοι, οι κανόνες και οι συμβατικές υποχρεώσεις. 

'Εκρινε η Κυβέρνηση μέσω της ΔΕΚΑ Α.Ε. η οποία υπερασπίζεται, όπως και αυτή τη φορά, πάρα πολύ αποτελεσματικά τα συμφέροντα του δημοσίου, ότι ορισμένες μέρες προθεσμίας έπρεπε να δοθούν, όπως γίνεται και σε άλλες περιπτώσεις. 

'Οσο πλησίαζαν αυτές οι μέρες ο όμιλος μέχρι τελευταία στιγμή, μέχρι και λίγες ώρες πριν την εκπνοή της προθεσμίας, μας διαβεβαίωνε ότι τελικώς θα καταβάλει το τίμημα. Οφείλω εδώ να πω ότι οι δύο ελληνικές εταιρείες του ομίλου τήρησαν όλες τις υποχρεώσεις τους και μάλιστα από μακρού χρόνου. Η γαλλική εταιρεία "ΣΑΡΕΣΚΟ" εμφάνιζε ένα πρόβλημα, παρά το γεγονός ότι δεν το διατύπωνε και επέλεξε τη μέθοδο να παρουσιάζει λίγες ώρες πριν την τελική εκπνοή της προθεσμίας, ολοένα και περισσότερα αιτήματα. Αιτήματα που ήταν εξωσυμβατικά, αιτήματα που δεν είχαν καμία πιθανότητα να ικανοποιηθούν, αιτήματα που δεν τόλμησε ούτε καν στην τελική συνάντηση που κάναμε να προβάλει δημοσίως και να υπερασπιστεί. 

'Οταν τη ρωτήσαμε "τότε, γιατί τα θέτετε", απήντησε "έτσι τα θέτουμε, για να γίνεται συζήτηση". 

Μπροστά σ' αυτήν την κατάσταση το δημόσιο, φερόμενο ακριβώς εντός των πλαισίων, που ορίζουν οι διεθνείς επιχειρηματικοί κανόνες σ' αυτές τις περιπτώσεις, αποφάσισε να μην κατακυρώσει τελικώς τη σύμβαση, να την καταγγείλει, να καταπέσει η εγγυητική επιστολή και να προασπίσει έτσι τα συμφέροντα του ελληνικού δημοσίου. 

ΠΡΟΕΔΡΕΥΩΝ (Παναγιώτης Σγουρίδης): Τα υπόλοιπα στη δευτερολογία σας, κύριε Υφυπουργέ. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα πρέπει να σας πω ότι η Κυβέρνηση το πρόγραμμα των ιδιωτικοποιήσεων δεν το έχει ως ένα εργαλείο εκποιήσεων πάση θυσία, όπως συνέβαινε αρκετά χρόνια πριν στη χώρα μας, αλλά το έχει ως ένα εργαλείο ανάπτυξης και προώθησης των επενδύσεων. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υφυπουργέ. Τα υπόλοιπα στη δευτερολογία σας. 

Ο κ. Κωνσταντόπουλος έχει το λόγο για δύο λεπτά, για να αναπτύξει την ερώτησή του. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, η πώληση των Καταστημάτων Αφορολογήτων Ειδών αποτελεί ένα σκάνδαλο, το οποίο είναι πλέον ομολογημένο. H διευκρίνιση δεν μπορεί να γίνει μέσα στα δύο και τρία λεπτά της κοινοβουλευτικής αυτής διαδικασίας. Πρέπει να επιληφθεί επειγόντως και αμέσως η Επιτροπή Θεσμών και Διαφάνειας της Βουλής και να ζητήσει τη συνδρομή και των δικαστικών αρχών. Aυτά τα οποία εμφανίζει ως μεγάλη επιτυχία ο κύριος Υφυπουργός, δεν είναι τίποτε άλλο, παρά η αποτυχία της πώλησης, σύμφωνα με τους όρους της διακήρυξης. 

Ενώ είναι δεδομένο ότι δεν τηρήθηκαν οι όροι της διακήρυξης, γι'αυτό επικαλείται αυτήν τη στιγμή ο κύριος Υπουργός την πρακτική. 

Τι σημαίνει, λοιπόν, η παραβίαση της νομιμότητας στο όνομα της πρακτικής; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν υπήρξε καμμία παραβίαση νομιμότητας. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υφυπουργέ, μη διακόπτετε. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ποιες είναι οι συνέπειες αυτών των πρακτικών; Μονάχα στο επίμαχο χρονικό διάστημα στις 27.11.98, στις 30.11.98 και στην 1.12.98, μέρες της παράτυπης παρατάσεως καταβολής του τιμήματος, άλλαξαν χέρια ένα εκατομμύριο επτακόσιες χιλιάδες μετοχές των ΚΑΕ. Οκτακόσιες έντεκα χιλιάδες μετοχές των ΚΑΕ άλλαξαν χέρια με διακύμανση τιμών συν πλην 12%, που σημαίνει ότι μονάχα τριάμισι δισεκατομμύρια (3.500.000.000) δραχμές παίχτηκαν στις 30.11.98. Σύνολο επτά δισεκατομμύρια (7.000.000.000) σε τρεις μέρες. 

'Οταν εσείς δίνατε τις παρατάσεις, τις οποίες θεωρούσατε ότι είναι σύννομες κατά παράβαση της συγκεκριμένης δέσμευσης της διακήρυξης, κάποιοι μάζευαν και πούλαγαν μετοχές. Ρωτήστε να μάθετε, ποιοι το έκαναν και ρωτήστε να μάθετε, αν ζημιώθηκαν οι μικροκαταθέτες και αν εβλάβη το δημόσιο. Θα καταθέσω τα σχετικά έγγραφα. Αυτό είναι το πρώτο. 

Δεύτερον, εσείς είσθε ικανοποιημένοι και εγγράψατε το έσοδο στον απολογισμό του 1998. Πείτε μου από πού θα το καλύψετε, διότι προεξοφλήσατε την πώληση, διαμορφώσατε κλίμα εμπιστοσύνης στο κοινό, παραπλανήσατε τους μικροκαταθέτες, για να έρθει σήμερα η "SARESCO" να διαλυθεί, συγκλονισμένη απ' αυτήν τη διαδικασία. Καταθέτω το σχετικό έγγραφο. Και το γνωρίζετε πολύ καλά ότι παραιτήθηκε ο πρόεδρος του Διοικητικού Συμβουλίου, διαλύεται η εταιρεία. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Εσείς ανησυχείτε γι' αυτό; 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Εγώ δεν ανησυχώ, κύριε Υφυπουργέ. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υφυπουργέ, θα τα πείτε στη δευτερολογία σας. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Χριστοδουλάκη, θα σας παρακαλούσα λιγότερη έπαρση και λιγότερη ειρωνεία, πρώτον διότι δεν είσθε κοινοβουλευτικός και είσθε εκτός του ελέγχου. 

Δεύτερον, γιατί είσθε υπόλογος για την παραβίαση των ρητών όρων της προκήρυξης, ως προς την προθεσμία, την οποία δώσατε. 

Τρίτον, κύριε Χριστοδουλάκη, είσθε υπόλογος, διότι απ' αυτές τις συγκεκριμένες αποφάσεις που πήρατε μόνος εκθέσατε το δημόσιο. Το εκθέσατε, διότι σήμερα είναι αναξιόπιστο διεθνώς, το βλάψατε διότι υπολογίσατε ογδόντα δύο δισεκατομμύρια (82.000.000.000) που δεν εισπράξατε και ακόμη αφήσατε περιθώριο για χρηματιστηριακά παιχνίδια της τάξεως δισεκατομμυρίων. 

ΠΡΟΕΔΡΕΥΩΝ (Παναγιώτης Σγουρίδης): Κύριε Κωνσταντόπουλε... 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Επιτρέψτε μου. 

ΠΡΟΕΔΡΕΥΩΝ (Παναγιώτης Σγουρίδης): Σας επιτρέπω, αλλά να τελειώσουμε. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Τέλειωσα, κύριε Πρόεδρε, με αυτήν την παρατήρηση. 

Η ευκολία με την οποία παραβιάσατε, κύριε Χριστοδουλάκη, και εσείς και ο προϊστάμενος σας Υπουργός, τους ρητούς και δεσμευτικούς όρους της διακήρυξης του διεθνούς διαγωνισμού 



 

  

Σελίδα 2041 

στο όνομα της πρακτικής, δείχνει ότι εσείς, με αυτές τις αποφάσεις και ενθαρρύνατε και καλύψατε χρηματιστηριακά παιχνίδια προς βλάβη και του δημοσίου συμφέροντος και των μικροκαταθετών. 

Παρακαλώ, να κατατεθούν στα Πρακτικά τα έγγραφα που ανέφερα. 

(Στο σημείο αυτό ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Σγουρίδης): Πάντως για στο ότι ο κ. Χριστοδουλάκης δεν είναι κοινοβουλευτικός, ήθελα να πω ότι είναι μέλος της Κυβέρνησης και αυτό δεν μπορεί να θεωρείται ως μομφή. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Σαφώς, αλλά δεν μπορεί να διακόπτει και να ειρωνεύεται με αυτόν τον τρόπο. 

ΠΡΟΕΔΡΕΥΩΝ (Παναγιώτης Σγουρίδης): Δεν πιστεύω ότι ο κύριος Υφυπουργός ειρωνεύθηκε, αλλά, όταν διέκοψε, εγώ τον παρετήρησα, όπως παρετήρησα και εσάς. 

Ορίστε, κύριε Υφυπουργέ, έχετε το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ευχαριστώ πολύ. Ομολογώ, κύριε Πρόεδρε, ότι δοκίμασα ιδιαίτερη έκπληξη που ένα στέλεχος της Αριστεράς εγκαλεί κάποιο άλλο, όχι για τα επιχειρήματά του, αλλά για το γεγονός ότι είναι εξωκοινοβουλευτικός. Αυτό θα το περίμενα από ένα κόμμα της καθεστηκυϊας τάξεως, αλλά ουδέποτε το είχα φανταστεί, ομολογώ, από ένα εκπρόσωπο αριστερού κόμματος. Μαθαίνω όμως! 

'Ερχομαι στα ουσιαστικά σημεία. Πρώτον, για την αγωνία του Προέδρου του Συνασπισμού για τη τύχη της μετοχής και των μικρομετόχων. Εγώ θα δώσω κάθε ευχέρεια και κάθε πληροφόρηση στον κ. Κωνσταντόπουλο να μάθει για την πορεία της τιμής της μετοχής. Παρά τη μικρή πτώση την οποία σημείωσε την 1η Δεκεμβρίου, στις 2 Δεκεμβρίου η μετοχή ανέκαμψε και ήδη είναι ιστορικά πάνω από το μέσο όρο της τελευταίας περιόδου. 

Καταθέτω το αντίστοιχο διάγραμμα για να λάβει πλήρη και σαφέστατη γνώση. 

(Στο σημείο αυτό ο κύριος Υφυπουργός καταθέτει για τα Πρακτικά το προναφερθέν διάγραμμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Δεύτερον, ο όγκος πράξεων που έγινε με την μετοχή των ΚΑΕ είναι και αυτός μέσα στα περιθώρια διακύμανσης στα οποία κινείται ιστορικά η μετοχή των ΚΑΕ από τότε που εισήλθε στο Χρηματιστήριο. 

Ουδεμία βλάβη των μικρομετόχων επήλθε μόνο και μόνο από μία μικρή διακύμανση της μετοχής. Είναι συνήθη τα φαινόμενα αυτά. 

'Οσον αφορά το θέμα του προϋπολογισμού, κύριε Κωνσταντόπουλε, η πρόσοδος των ΚΑΕ τα ογδόντα δισεκατομμύρια (80.000.000.000) δεν έχουν εγγραφεί ούτε αποτελούν ούτε θα μπορούσαν να αποτελούν δημόσιο έσοδο προϋπολογισμού. Είναι αυτονόητο. Η Κυβέρνηση δεν χρησιμοποιεί τα έσοδα των αποκρατικοποιήσεων ως έσοδα του κρατικού προϋπολογισμού. Τα χρησιμοποιεί μόνο για τη μείωση του δημόσιου χρέους, για την προαγορά και την εξαγορά του δημόσιου χρέους. Και το δημόσιο χρέος βέβαια όσο νωρίτερα το μειώνεις, τόσο καλύτερα, αλλά είτε το μειώσεις 31 Δεκεμβρίου είτε το μειώσεις τον Ιανουάριο, το αποτέλεσμα πρακτικά είναι το ίδιο. 

'Ερχομαι τέλος να θέσω το εξής ερώτημα. Υπάρχει καμία πράξη της Κυβέρνησης την οποία ο Συνασπισμός θα ήθελε να εκτυλιχθεί διαφορετικά; Μας λέτε εδώ, κύριε Κωνσταντόπουλε, ότι εμείς θα πρέπει να ανησυχούμε για τα προβλήματα τα οποία προκαλέσαμε στη γαλλική εταιρεία και παραιτήθηκε ο πρόεδρός της; Γι' αυτό ανησυχείτε; Εμείς ανησυχούμε μόνο για ένα πράγμα. Για την προάσπιση του δημόσιου συμφέροντος, για την προάσπιση των δημοσίων επιχειρήσεων, την απασχόληση σε αυτές και μόνο γι' αυτά θα δώσουμε τη μάχη. Θα κάνουμε ιδιωτικοποιήσεις, τις κάνουμε όμως για να τονώσουμε την ανάπτυξη και όχι για να εκποιήσουμε βιαστικά, ό,τι τύχει μπροστά μας. Και περίμενα ότι την ίδια τακτική θα υποστήριζαν και τα άλλα κόμματα της Αριστεράς. 

ΠΡΟΕΔΡΕΥΩΝ (Παναγιώτης Σγουρίδης): Κύριε Μπένο, θέλετε να διευκολύνουμε τον κ. Βενιζέλο ή θέλετε να συζητήσουμε μαζί και τις δύο δικές σας ερωτήσεις. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Να διευκολύνουμε τον κ. Βενιζέλο. 

ΠΡΟΕΔΡΕΥΩΝ (Παναγιώτης Σγουρίδης): Καλώς. 

Θα προηγηθεί η συζήτηση της πρώτης επίκαιρης ερώτησης δεύτερου κύκλου με αριθμό 291/2.12.98 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Ελένης Ανουσάκη, προς τον Υπουργό Πολιτισμού, σχετικά με τη λήψη μέτρων για την αποκατάσταση της ιστορικής και πολιτιστικής αξίας της οικίας του "ΑΛΕΞΑΝΔΡΟΥ ΣΒΩΛΟΥ". 

Η επίκαιρη ερώτηση έχει ως εξής: 

"Το σπίτι του "ΑΛΕΞΑΝΔΡΟΥ ΣΒΩΛΟΥ", παρά το θόρυβο, τα πρωτοσέλιδα των εφημερίδων και τις διαμαρτυρίες των κατοίκων και των ανθρώπων του πνεύματος και της τέχνης, εξακολουθεί "να λειτουργεί ως ΠΟΛΥΔΥΝΑΜΟΣ ΟΙΚΟΣ ΑΝΟΧΗΣ". 

Το ζεύγος ΣΒΩΛΟΥ άφησε κληροδότημα ένα σπίτι (Φερών και Φυλής) στο Πανεπιστήμιο Θεσσαλονίκης. Πως είναι δυνατόν να πουλήθηκε σε νονούς της νύχτας εξευτελίζοντας την ιστορία του τόπου μας; 

Πέρασε πολύς καιρός που κατέθεσα την πρώτη επίκαιρη ερώτηση στην Εθνική Αντιπροσωπεία. Συνολικά έχω φέρει το θέμα στη Βουλή τριάντα επτά φορές. 

Η παράνομη λειτουργία των οίκων ανοχής στις περιοχές της Αθήνας και η ανεξέλεγκτη εγακατάστασή τους δημιουργούν τεράστια προβλήματα. 

Δυστυχώς, όμως, δεν έγινε τίποτα. Η πολιτεία μένει αδιάφορη και παρακολουθεί τα γεγονότα. Η ανοχή είναι συμμετοχή. 

Ερωτάται ο κύριος Υπουργός: 

Τι θα γίνει με το τεράστιο ηθικό και πολιτικό θέμα που δημιουργήθηκε;" 

Ο κύριος Υπουργός έχει το λόγο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, έχω απαντήσει και άλλες φορές τόσο γραπτά όσο και προφορικά, σε παρεμφερή ερωτήματα. Χαίρομαι γιατί είναι γενική και διαρκής η ευαισθησία της Βουλής για το ζήτημα της οικίας Σβώλου. Χαίρομαι γιατί η μνήμη του Αλεξάνδρου Σβώλου εξακολουθεί να είναι τόσο ενεργός και τόσο παρούσα στην Αίθουσα αυτή. 

'Οπως αντιλαμβάνεστε για το ζήτημα αυτό, έχω διπλή ευαισθησία, όχι μόνο ως Υπουργός Πολιτισμού, αλλά και ως καθηγητής του Συνταγματικού Δικαίου. Λυπάμαι πάρα πολύ όμως, γιατί υπάρχει μία σχετική παραπληροφόρηση, που δεν οφείλεται βεβαίως στους συναδέλφους, αλλά σε ορισμένα δημοσιεύματα. 

Κατ'αρχάς το Πανεπιστήμιο Θεσσαλονίκης έχει αποσαφηνίσει με πολλές δηλώσεις του και με επιστολή του Πρυτάνεως που δημοσιεύθηκε στον Τύπο προσφάτως ότι δεν έχει απολύτως καμία σχέση. Το ίδιο αποσαφήνισε και ο Υφυπουργός Παιδείας, ο κ. Ανθόπουλος, απαντώντας σε ερώτηση του συναδέλφου του ΔΗ.Κ.ΚΙ. κ. Ιντζέ, πριν από λίγες εβδομάδες. 

Το Πανεπιστημίο Θεσσαλονίκης είναι δωρεοδόχος της μεγάλης βιβλιοθήκης Σβώλου, την οποία τιμά, προστατεύει, προβάλλει και αξιοποιεί. Το 'Ιδρυμα Αλεξάνδρου Σβώλου βρέθηκε στην οικονομική ανάγκη να εκποιήσει αυτό το ακίνητο. Δυστυχώς, κακώς, το ακίνητο αυτό βρέθηκε στα χέρια ιδιοκτητών μιας κυρίας ιδιοκτήτριας, η οποία προφανώς ήθελε να το αξιοποιήσει για σκοπούς που συνδέονται με αυτά που λέει στην ερώτησή της η κυρία Ανουσάκη, τα οποία είναι σωστά, όπως με πληροφορούν οι αστυνομικές αρχές. Η οικία αυτή είναι κηρυγμένη ως διατηρητέα από το Υ.ΠΕ.ΧΩ.Δ.Ε. Οικοδομικές εργασίες έγιναν στην οικία αυτή χωρίς άδεια της 

  


 

  

Σελίδα 2042 

πολεοδομικής αρχής, με προσωρινή άδεια του γραφείο Πολεοδομίας του Δήμου Αθηναίων προς αποκατάσταση υποτίθεται ετοιμορροπίας, για την άρση ετοιμορροπίας. Προφανώς, έγινε υπέρβαση και έγιναν και εσωτερικές εργασίες. 

Το Υπουργείο Πολιτισμού ήδη από τον Ιούνιο έχει ζητήσει από τις υπηρεσίες του Υ.ΠΕ.ΧΩ.Δ.Ε. να κηρύξουν διατηρητέα και τη χρήση αυτού του ακινήτου, κάτι που ανήκει στην αρμοδιότητα του Υ.ΠΕ.ΧΩ.Δ.Ε. και όχι στην αρμοδιότητα του Υπουργείου Πολιτισμού. Επιπλέον, ήδη η 1η Εφορεία Νεοτέρων Μνημείων έχει ολοκληρώσει την εισήγησή της, ώστε το οίκημα αυτό να κηρυχθεί διατηρητέο μνημείο και κατά την αρχαιολογική νομοθεσία, κατά τη νομοθεσία περί προστασίας νεοτέρων μνημείων. Η εισήγηση είναι έτοιμη και θα ληφθεί πολύ σύντομα απόφαση του Κεντρικού Συμβουλίου Νεωτέρων Μνημείων. 

Είμαι σε διαρκή επικοινωνία με τον κ. Πετσάλνικο τον Υπουργό Δημόσιας Τάξης, ώστε η Αστυνομία να ελέγχει καθημερινά τη λειτουργία αυτού του σπιτιού. Δυστυχώς, η υφιστάμενη σήμερα νομοθεσία δεν προβλέπει -και αυτό είναι παράδοξο βεβαίως- τη σφράγιση παρανόμως λειτουργούντων οίκων ανοχής. Αλλά θα γίνεται καθημερινός έλεγχος έως ότου φθάσουμε σε μία οριστική λύση. Η λύση που το Υπουργείο Πολιτισμού πλέον είναι αναγκασμένο να προωθήσει είναι είτε η αποδοχή της πρότασης που κάνουμε για την εξαγορά της οικίας αυτής, ώστε να περιέλθει στο ελληνικό δημόσιο είτε η αναγκαστική απαλλοτρίωσή της, γιατί δεν βλέπω άλλη ριζική και οριστική προστασία της μνήμης που εμπεριέχει και ενσωματώνει η παλαιά οικία Αλεξάνδρου Σβώλου. 

ΠΡΟΕΔΡΕΥΩΝ (Παναγιώτης Σγουρίδης): Η κ. Ανουσάκη έχει το λόγο. 

ΕΛΕΝΗ ΑΝΟΥΣΑΚΗ: Θεώρησα αναγκαίο και σωστό, κύριε Υπουργέ, να φέρω αυτό το πρόβλημα σε σας. Μετέφερα και στα άλλα υπουργεία την αγωνία μου. Μάλιστα, αν επιλέγεται με τη σχετική διαδικασία, θα έρχεται κάθε εβδομάδα στη Βουλή αυτό το θέμα, διότι θεωρώ ότι είναι "στίγμα" για τον "πολιτισμό μας" όλη αυτή η υπόθεση. 

Ξεκίνησα από σας, διότι έχετε πολιτικό θάρρος και σας ευχαριστώ που διακόψατε το ταξίδι σας και είσαστε εδώ, για να μου απαντήσει. Σας θεωρώ ιδιαίτερα δυναμικό και ανθρώπινο μαζί θα το λύσουμε αυτό το θέμα. Διότι είναι εμπαιγμός για μια Βουλευτίνα του ΠΑ.ΣΟ.Κ., να έχει φέρει τριάντα επτά (37) φορές το συγκεκριμένο θέμα -όχι το συγκεκριμένο για την οικία Σβώλου- και τελικά, το σχετικό νομοσχέδιο να μην έχει περάσει από τη Βουλή, σχετικά με τα εκδιδόμενα πρόσωπα και τους οίκους ανοχής. Εγώ θα το φέρω και θα το ξαναφέρω. Χαίρομαι, γιατί είσαστε διατεθειμένος να αγοράσετε, το ΥΠ.ΠΟ. δηλαδή το σπίτι Σβώλου και να το κάνετε πολιτιστικό κέντρο και να σταματήσουμε έτσι "τον εξευτελισμό της πολιτικής ζωής". 

Θεωρώ ότι ο Σβώλος ήταν πάρα πολύ μεγάλος άνθρωπος και πάρα πολύ μικρή εγώ για να τον κρίνω. Ωστόσο, όπως πολύ σωστά είπατε, από τις 2.12.97 έχει κριθεί ως διατηρητέο από το Υ.ΠΕ.ΧΩ.Δ.Ε. Γιατί όμως το Υ.ΠΕ.ΧΩ.Δ.Ε., δεν έχει παρέμβει ενώ έχω στείλει και επιστολές και έχω διάφορες άλλες διαμαρτυρίες, δεν λέει τίποτα; 

Με καλύψατε σε αυτό το σκέλος. Ενώνω και εγώ τη φωνή μου μαζί σας. Αλλά σας λέγω ότι εξακολουθεί να διασύρεται η περιοχή αυτή και ειδικά η οικία του Σβώλου. 

Και περιμένω την επόμενη εβδομάδα και θα παρακαλέσω το Προεδρείο να επιλέξει ως προς τον κ. Λαλιώτη το θέμα, να παρέμβει για να γίνει τέλος πάντων κάτι. Γιατί εγώ, να ξέρετε όσο είναι κυβέρνηση του ΠΑ.ΣΟ.Κ. ή δεν είναι κυβέρνηση του ΠΑ.ΣΟ.Κ. και είμαι Βουλευτής, θα φέρνω αυτά τα θέματα. Θα βαρεθείτε να με ακούτε. 

ΠΡΟΕΔΡΕΥΩΝ (Παναγιώτης Σγουρίδης): Χαρά μας είναι, κυρία Ανουσάκη, να σας ακούμε! 

Ορίστε, κύριε Βενιζέλο. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ευχαριστώ την κ. Ανουσάκη για τα καλά της λόγια και την ευχαριστώ και τη συγχαίρω για την ευαισθησία της. Ο Υπουργός ΠΕ.ΧΩ.ΔΕ. έχει όλη τη διάθεση. Απλως υπάρχει ένας ρυθμός στη λειτουργία των υπηρεσιών των πολεοδομικών, όπως γνωρίζετε. Είμαι βέβαιος ότι και ο κ. Λαλιώτης πιέζει για την επίσπευση και την ολοκλήρωση της διαδικασίας. 

Είμαι δε εξουσιοδοτημένος από τον συνάδελφό μου Υπουργό Δημόσιας Τάξης, να δηλώσω ότι έως ότου ψηφισθεί το νομοσχέδιο, το οποίο θα είναι από τα πρώτα που θα εισαχθούν εκ μέρους του Υπουργείου Δημοσίας Τάξεως, θα γίνεται καθημερινός αστυνομικός έλεγχος. Εγώ, όμως απευθύνω και από του Βήματος αυτού την πρόσκληση, οι νέοι ιδιοκτήτες να συναινέσουν στην εξαγορά, γιατί αλλιώς θα αναγκασθούμε να κινήσουμε τη διαδικασία της αναγκαστικής απαλλοτρίωσης. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. 'Ηταν σαφέστατος. 

Επανερχόμαστε στη συζήτηση των επικαίρων ερωτήσεων πρώτου κύκλου. 

Πέμπτη είναι η με αριθμό 297/2.12.98 επίκαιρη ερώτηση του Βουλευτού του Δημοκρατικού Κοινωνικού Κινήματος κ. Γεωργίου Καρατάσου προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων για την αποκατάσταση των ζημιών που υπέστη ο Δήμος Καλυβίων-Θορικού από τις πρόσφατες πλημμύρες κλπ. 

Η επίκαιρη ερώτηση του κυρίου Καρατάσου έχει ως εξής: 

"Οι πρόσφατες πλημμύρες της 20ης Νοεμβρίου 1998 προξένησαν στο Δήμο Καλυβίων-Θορικού πολλές καταστροφές. 

'Ολα σχεδόν τα ρέματα μπαζώθηκαν από τόνους λάσπης που παρέσυρε η νεροποντή, δρόμοι ασφαλτοστρωμένοι και αγροτικοί καταστράφηκαν και το δίκτυο της ύδρευσης σε πολλά σημεία καταστράφηκε ολοσχερώς. 

Επειδή βρισκόμαστε ακόμη στην αρχή του χειμώνα και επειδή οι καταστροφές έχουν δημιουργήσει τεράστια προβλήματα στη λειτουργία του δήμου και στους δημότες ερωτώνται οι κύριοι Υπουργοί τι προτίθενται να πράξουν προκειμένου να αποκατασταθούν οι ζημιές και να προστατευθεί ο δήμος από ενδεχόμενη κακοκαιρία." 

Ο κ. Μπένος έχει το λόγο για τρία λεπτά για να πρωτολογήσει. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αγαπητέ συνάδελφε, δεν θέλω να σας απαντήσω συμβατικά. Ξέρετε σ' αυτές τις περιπτώσεις παραλαμβάνουμε τις ερωτήσεις σας, ρωτούμε όλους τους υπηρεσιακούς παράγοντες των θεσμών που εμπλέκονται, περιφέρειας, νομαρχιών, δήμων. 'Ομως δεν θα ήθελα να σας απαντήσω συμβατικά. Και δεν θα ήθελα για τον εξής λόγο. Η περιοχή αυτή των Καλυβίων αλλά και η ευρύτερη περιοχή του λεγόμενου υπολοίπου Αττικής, είναι ίσως η πιο προβληματική περιοχή από την άποψη της πολεοδόμησής της, της αναρχίας που υπάρχει και γι' αυτό εκδηλώνονται με ιδιαίτερη ένταση και τα φυσικά φαινόμενα. Δηλαδή μία πολύ μεγάλη βροχή στην περιοχή αυτή, έχει πολύ δυσμενέστερες συνέπειες απο οποιαδήποτε άλλη περιοχή λόγω ακριβώς αυτής της μεγάλης συσσωρευμένης αναρχίας επί δεκαετίες. 

Η ΕΥΔΑΠ είχε κάνει μία σοβαρή προπαρασκευή, αγαπητέ συνάδελφε, σε συνεργασία με το δήμο. 'Εχω εδώ έναν κατάλογο ρεμάτων που είχε καθαρίσει. Δεν το κρίνω σκόπιμο, το θεωρώ πολύ συμβατικό να τον ανακοινώσω στο Σώμα. Ξέρετε όμως εμένα τι με ανησύχησε; 'Οτι υπήρξαν και ρέματα σύμφωνα με την αναφορά τους που δεν τα καθάρισαν, επειδή δεν είχαν έξοδο τα ρέματα αυτά, δεν είχαν αποδέκτη. Και συνήθως ο αποδέκτης τους ήταν είτε ένας δρομος ασφαλτοστρωμένος είτε ένα σπίτι φτιαγμένο. Καταλαβαίνετε για τι πρόβλημα μιλάμε. 

Επομένως το θέμα είναι μιας σοβαρής πολεοδομικής ανασυγκρότησης της περιοχής, σοβαρών έργων αντιπλημμυρικών που θα αλλάξουν χρήσεις γης, που θα πλήξουμε και συμφέροντα, που ξέρετε πολλά συμφέροντα έχουν συσσωρευθεί σ' αυτήν την περιοχή. 

Η αίσθησή μου είναι ότι πρέπει να υπάρξει μία πανστρατιά κυρίως κοινοβουλευτική, όλων των κομμάτων, αλλά και των θεσμών της περιοχής. Χρειάζεται μία πολύ μεγάλη προσπάθεια, 

 

 

  

Σελίδα 2043 

αγαπητέ συνάδελφε. Δηλαδή έχει μετατοπισθεί το πρόβλημα του αστικού συγκροτήματος, του πυρήνα δηλαδή της Αθήνας και του Πειραιά σε όλο το νομό, και πρέπει όλοι από κοινού να το αντιμετωπίσουμε. 

Βρήκα σαν αφορμή αυτήν την ερώτησή σας, για να πω αυτά τα λόγια, γιατί δεν ήθελα -σας λέω και πάλι- ν'απαντήσω με το συνηθισμένο τρόπο. 

Δουλειές θα γίνουν. Η Ε.ΥΔ.ΑΠ. θα συνεχίσει να καθαρίζει τα ρέματα. 'Εχει ενεργοποιηθεί και η περιφέρεια, για να συνεχίσει και το έργο των νομαρχιών και των δήμων της περιοχής. 

Εγώ όμως, εντοπίζω τη βάση του προβλήματος. Αν δεν γίνει μια πολύ σημαντική προσπάθεια σε όλη την περιοχή εκεί, που δυστυχώς πιέζεται και από πολύ μεγάλα συμφέροντα, δεν θα έχουμε θεαματικές αλλαγές. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Μπένο. 

Ο κ. Γεώργιος Καρατάσος έχει το λόγο για δύο λεπτά. 

ΓΕΩΡΓΙΟΣ ΚΑΡΑΤΑΣΟΣ: Κύριε Υπουργέ, είσθε άνθρωπος, που έχετε ασχοληθεί με την Τοπική Αυτοδιοίκηση και μάλιστα με επιτυχία. 

Σήμερα όμως, μου απαντήσατε σαν Υπουργός. Φαίνεται ότι η καρέκλα του Υπουργού είναι καλύτερη από αυτήν, από την οποία επί τόσα χρόνια εσείς διεκδικούσατε αυτά που ζητούν σήμερα οι δήμοι και οι κοινότητες. 

Μα, είναι σοβαρά πράγματα να μου λέτε ότι έχουν αποκλεισθεί τα ρέματα από σπίτια και από δρόμους και να μένουμε αμέτοχοι; Τι κάνατε; Αυτό λέμε: Γιατί δεν έχουν καθαρίσει τα ρέματα. Εάν είχαν φύγει τα σπίτια, εάν είχαν φύγει οι δρόμοι, δεν θα είχαμε φθάσει σε αυτές τις καταστροφές. Αυτό ακριβώς θέλουμε να εντοπίσουμε. Μου απαντήσατε μόνο στο ένα σκέλος. 

Στο άλλο σκέλος, που σας ρωτάμε, τι θα κάνουν αυτοί οι άνθρωποι της Τοπικής Αυτοδιοίκησης που με υπαιτότητα δική σας, έχουν καταστραφεί οι δρόμοι, έχουν καταστραφεί οι αποχετεύσεις, έχει καταστραφεί το δίκτυο ύδρευσης. Τι σκοπεύετε να κάνετε γι'αυτούς τους ανθρώπους; Θα δώσετε χρήματα, για να αποζημιωθούν; Τι θα γίνουν; 

Ξέρετε πάρα πολύ καλά, με τι αγωνία τρέχουν αυτοί οι άνθρωποι στην Τοπική Αυτοδιοίκηση, για να μπορέσουν να εισπράξουν μερικά λεφτά, για να κάνουν ορισμένα έργα. 

'Ερχεται μία βροχή και καταστρέφονται όλα. 'Εχουμε φθάσει σήμερα στην Ελλάδα, όπως λέμε κάθε μέρα και μία ληστεία, να λέμε: Σήμερα έβρεξε; Ποια πόλη πνίγηκε; 

Τι έχετε κάνει μέχρι σήμερα εσείς και τι σκοπεύετε να κάνετε γι'αυτούς τους ανθρώπους που είναι -όπως ξέρετε πολύ καλά- σε όλο το υπόλοιπο της Αττικής και όχι μόνον; Σε αυτό θέλω να μου απαντήσετε. 'Εχετε σκοπό να αποζημιώσετε τους δήμους και να δώσετε τα λεφτά, για να φτιάξουν τα έργα, που με υπαιτιότητα δική σας καταστράφηκαν; Αυτή είναι η ερώτησή μου. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Καρατάσο. 

Ο Υφυπουργός κ. Μπένος έχει το λόγο. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ, αγαπητέ συνάδελφε, επεχείρησα να σας μιλήσω από καρδιάς. Εσείς όμως, θέλετε να με προσγειώνετε στην καθημερινότητα. Εγώ δεν προσγειώνομαι, αγαπητέ συνάδελφε. 

Αυτό που μου ζητάτε, δεν το θεωρώ τίποτε. Θα μπορούσα πολύ εύκολα ν'ανακοινώσω αυτά που μου έχουν δώσει στα χαρτάκια, όπως συνήθως γίνεται και να σας πω ότι εκείνα είναι τα ρέματα, εκεί θα γίνουν οι καθαρισμοί κλπ. Δεν θέλησα να σας πω αυτό. 

Θέλησα να σας θέσω το μείζον θέμα, που είναι πολύπλευρο και σύνθετο. Να σας πω μόνον ένα παράδειγμα. Ξέρετε ότι στην περιοχή υπάρχουν εκατοντάδες πρωτόκολλα για κατεδαφίσεις αυθαιρέτων και δεν αναλαμβάνουν οι τοπικές αρχές να υλοποιήσουν αυτά τα πρωτόκολλα; Γνωρίζετε να έχουν αναληφθεί σοβαρές πρωτοβουλίες για μια οργανωμένη πολεοδομική ανασυγκρότηση της περιοχής; 

Και για τον υποφαινόμενο θα ήθελα να σας αναφέρω, αγαπητέ συνάδελφε, πως όταν ήμουν δήμαρχος -μια και επικαλεσθήκατε αυτήν μου την ιδιότητα- δύο φορές κινδύνεψε η ζωή μου. Γιατί τότε, σαν θεσμικός εκπρόσωπος της πόλης μου, πήρα τέτοιες ευθύνες. 

Αυτές οι ευθύνες δεν ανήκουν μόνον στην Κυβέρνηση, αγαπητέ συνάδελφε. Ανήκουν στους τοπικούς θεσμούς, στην πρωτοβάθμια Τοπική Αυτοδιοίκηση, στη δευτεροβάθμια Τοπική Αυτοδιοίκηση, σε όλους. Και αυτό προσπάθησα να σας πω. Γιατί, σας λέω και πάλι, δεν προσπάθησα να σας ξεγελάσω, δίνοντας κάποιες σημειωματικές απαντήσεις. 

'Ολα αυτά που λέτε θα γίνουν. Και η νομαρχία θα ενισχυθεί και οι δήμοι και η περιφέρεια, όπως είπα, έχει πάρει εντολές. 

'Ομως, με αφορμή -όπως είπα και στην αρχή- αυτό το πρόβλημα σε μια περιοχή ιδιαίτερα βεβαρυμένη, την πιο βεβαρυμένη της χώρας, που και μια μικρή βροχούλα μπορεί να δημιουργήσει πρόβλημα, πρέπει να ξυπνήσουμε συνειδήσεις, αγαπητέ συνάδελφε. 

Δεν γίνεται έτσι, με το να κανακεύουμε τον κόσμο και να λέμε πως όλοι έχουν δίκιο. Γιατί όλοι εκεί έχουν αυθαιρετήσει, "μικροί" και "μεγάλοι". 

Και πρέπει ν'αναλάβουμε πρωτοβουλίες, αγαπητέ συνάδελφε. Περί αυτού πρόκειται. 'Ολα τα άλλα είναι καθημερινότητα. 

ΓΕΩΡΓΙΟΣ ΚΑΡΑΤΑΣΟΣ: Τι σκοπεύετε να κάνετε όμως; 

ΠΡΟΕΔΡΕΥΩΝ (Παναγιώτης Σγουρίδης): Κύριε Καρατάσο, σας παρακαλώ. Ο κ. Υφυπουργός σας απάντησε. Και σας απάντησε πάρα πολύ σωστά. Το θέμα δεν είναι να γίνει μία γεφυρούλα. Το θέμα είναι να καταλάβουμε όλοι ότι τα αυθαίρετα πρέπει να κατεδαφίζονται. Και πρέπει όλοι ν'αναλάβουμε το πολιτικό κόστος. 'Ολοι μας, όμως. 'Οχι να μπαίνουν κάποιοι μπροστά από τις μπουλντόζες και να λένε "εδώ, αμάν δεν πρέπει να τα κατεδαφίσουμε". 'Εχει δίκιο ο κ. Μπένος. 

Επίκαιρες Ερωτησεις δεύτερου κύκλου: 

Δεύτερη επίκαιρη ερώτηση είναι η με αριθμό 286/1.12.1998 του Βουλευτή της Νέας Δημοκρατίας κ. Προκόπη Παυλόπουλου προς τον Υπουγό Εσωτερικών Δημόσιας Διοίκησης και Αποκέντρωσης, σχετικά με το αίτημα του Υπουργού Δικαιοσύνης για κατ'εξαίρεση έγκριση πρόσληψης χιλίων (1.000) δικαστικών υπαλλήλων. 

Η επίκαιρη ερώτηση του κ. Παυλόπουλου έχει ως εξής: 

"Με το συνημμένο από 27.11.98 έγγραφό του προς τη Γραμματεία του Υπουργικού Συμβουλίου και το Υπουργείο Εσωτερικών, Δημόσιας Διοίκησης και Αποκέντρωσης (Διεύθυνση Προσλήψεων) ο Υπουργός Δικαιοσύνης ζήτησε την κατ' εξαίρεση έγκριση πρόσληψης χιλίων (1.000) δικαστικών υπαλλήλων και πιο συγκεκριμένα: α) τριακοσίων (300) γραμματέων, β) πεντακοσίων επιμελητών (500) δικαστηρίων γ) εκατόν πενήντα (150) δακτυλογράφων και δ) πενήντα (50) καθαριστριών. 

Ερωτάται ο Υπουργός Εσωτερικών, Δημόσιας Διοίκησης και Αποκέντρωσης: 

1. Εάν πρόκειται να εισηγηθεί την αποδοχή της αίτησης του Υπουργού Δικαιοσύνης για την πραγματοποίηση αυτών των προσλήψεων και 

2. Εάν οι προσλήψεις αυτές θα γίνουν με το καθεστώς του ν. 2190/1994." 

Ο Υφυπουργός Εσωτερικών, Δημόσιας Διοίκησης και Αποκέντρωσης έχει το λόγο για τρία λεπτά για να πρωτολογήσει. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Απαντώ, λοιπόν, ευθέως στον αγαπητό συνάδελφο, ξεκινώντας από τη δεύτερη ερώτηση. Κατηγορηματικά, οι διαδικασίες θα γίνουν με το ν. 2190. Για μεν τις περιπτώσεις των γραμματέων υπάρχει η διαδικασία του διαγωνισμού, για δε τις περιπτώσεις των επιμελητών δικαστηρίων και των καθαριστριών υπάρχει η διαδικασία των μορίων του ν. 2190. Θα εφαρμοστούν κατηγορηματικά. 

Το πρώτο σκέλος της ερώτησης, έχει τεθεί στην Κυβέρνηση. Πρόκειται να συνεδριάσει το αρμόδιο όργανο που είναι η τριμελής επιτροπή Υπουργών και ο Γραμματέας του Υπουργικού Συμβουλίου. Το θέμα των επιμελητών, αγαπητέ συνάδελφε, εξετάζεται θετικά. Υπάρχει μεγάλο πρόβλημα όπως 

 

 

  

Σελίδα 2044 

ξέρετε -αφού λειτουργείτε στον ευρύτερο χώρο- για την επίδοση των δικογράφων. Το θέμα το αντιμετωπίζει θετικά η Κυβέρνηση. Δεν ξέρουμε αν θα είναι σε αριθμό πεντακόσιοι ή τριακόσιο ή τετρακόσιο. 

Επίσης, για τις άλλες θέσεις γραμματέων και καθαριστριών, εξετάζονται και εναλλακτικές λύσεις, στο πλαίσιο των μετατάξεων. 

Αυτή είναι η απάντηση που έχω να σας δώσω. Πρόκειται τις επόμενες ημέρες να ληφθούν οριστικές αποφάσεις. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο για δύο λεπτά για να αναπτύξει την ερώτηση. 

ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε. 

Ευχαριστώ κι εσάς, κύριε Υπουργέ, για την απάντηση. 

Σ' ό,τι αφορά το δεύτερο σκέλος της ερώτησής μου, χαίρομαι γιατί το "κατ' εξαίρεση" που υπάρχει στο έγγραφο, αφορά μόνο την αναλογία πέντε προς ένα, απ' ό,τι φαίνεται. Σ' αυτό και μόνο εντοπίζεται. Χαίρομαι γιατί θα γίνουν οι προσλήψεις με τήρηση της διαδικασίας του ν. 2190/1994. 

Με την ευκαιρία αυτή και με βάση το γεγονός ότι από την Επιτροπή Θεσμών και Διαφάνειας μου έχει ανατεθεί το ζήτημα της παρακολούθησης, από πλευράς εισήγησης, των εργασιών του ΑΣΕΠ, θα ήθελα να σας πω -και εκφράζω, νομίζω, μία ευρύτερη άποψη ή τουλάχιστον την άποψη της Νέας Δημοκρατίας-ότι είναι γνωστό πως το ΑΣΕΠ, το οποίο επιτελεί ένα πολύ σημαντικό έργο, έχει προβλήματα σε ό,τι αφορά τη δυνατότητα της υποδομής του, να ανταποκριθεί στα καθήκοντά του. Το ΑΣΕΠ, κύριε Υπουργέ, έχει τον ίδιο αριθμό συμβούλων με εκείνον που είχε, όταν ξεκίνησε να ασκεί μία αρμοδιότητα ιδιαιτέρως περιορισμένη. 

Εμείς είμαστε διατεθειμένοι, το διαβεβαιώ αυτό, να συμπράξουμε προς κάθε κατεύθτνση διεύρυνσης του ΑΣΕΠ, από πλευράς δυναμικού και βεβαίως, από πλευράς υλικοτεχνικής υποδομής, που θα το κάνει να εργάζεται γρηγορότερα. Διότι ξέρουμε ότι οι ανάγκες πρέπει να καλυφθούν. 

Ως προς το άλλο σκέλος της ερώτησής μου, σε ό,τι αφορά τους δικαστικούς επιμελητές, είναι σαφές ότι κι εμείς συμφωνούμε στο αίτημα. Είναι ανάγκη να υπάρξουν και νέοι δικαστικοί επιμελητές. Εκεί που πραγματικά θα διαφωνήσουμε, είναι στο ζήτημα των γραμματέων, των δακτυλογράφων και των καθαριστριών. 

Την ίδια ημέρα που συντασσόταν αυτό το έγγραφο και απευθυνόταν στη Γραμματεία του Υπουργικού Συμβουλίου και στο Υπουργείο σας, ο κύριος Πρωθυπουργός και ο Υπουργός Εσωτερικών, Δημόσιας Διοίκησης και Αποκέντρωσης ανακοίνωναν πρόγραμμα σε ό,τι αφορά τον καθορισμό και του πλεονάζοντος προσωπικού και της διαδικασίας των μετατάξεων. 

Με δεδομένο το γεγονός ότι κι αν ακολουθήσει ο Υπουργός τη διαδικασία του ΑΣΕΠ, πάλι θα είναι χρονοβόρα για ένα μεγάλο χρονικό διάστημα, εάν είστε συνεπής με το πρόγραμμα το οποίο εξαγγείλατε θα έχετε ξεκαθαρίσει τι προσωπικό έχετε και τι σας περισσεύει. 

Θα ήταν κρίμα να ομολογεί η ίδια η Κυβέρνηση, ο Πρωθυπουργός ότι υπάρχει πλεονάζον προσωπικό, το οποίο κάλλιστα μπορεί να καλύψει και αυτές τις ανάγκες και ταυτοχρόνως να δίνεται η δυνατότητα να προσλαμβάνεται καινούριο προσωπικό. 

Αν γίνει δεκτό το αίτημα αυτό, αποτελεί μία αντίφαση και νομίζω ότι θα πρέπει να λάβετε υπόψη και τη γνώμη της Αντιπολίτευσης, που ζητεί να υπάρξει μία ορθολογική ανακατανομή του προσωπικού, αντί να προσλαμβάνεται νέο προσωπικό, που θα επιβαρύνει και τον κρατικό προϋπολογισμό. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Παυλόπουλε. 

Ο κ. Μπένος έχει το λόγο. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ήθελα να πω μετά χαράς ότι συμπίπτω με τον κ. Παυλόπουλο, όχι μόνο λόγω γεωγραφικής καταγωγής, αλλά και στα τρία σημεία στα οποία αναφέρθηκε. 

Ως προς το ΑΣΕΠ, χαίρομαι που πασχίζουμε από κοινού για να δώσουμε μεγαλύτερες δυνατότητες στη λειτουργία αυτού του σημαντικού οργάνου. 

'Οσον αφορά το θέμα των εξαιρέσεων, η εξαίρεση δεν είναι όπως την είπατε. 

Αγαπητέ συνάδελφε και μέσα από την Αίθουσα αλλά και από τους φίλους μας τους δημοσιογράφους, γίνονται πολλές φορές παρερμηνείες. Θα ήθελα να πω ότι η εξαίρεση αφορά την πράξη του Υπουργικού Συμβουλίου. Η πράξη του Υπουργικού Συμβουλίου λέει ότι πρέπει να σταματήσουν όλες οι προσλήψεις. Γι'αυτό όποια πρόσληψη γίνεται πέραν της πράξεως αυτής, θεωρείται εξαίρεση. Της πράξεως και όχι του νόμου. Πολλές φορές εκεί γίνεται σύγχυση και όταν λέμε εξαίρεση οι δημοσιογράφοι πιστεύουν ότι είναι εξαίρεση από το σύστημα, τη διαδικασία δηλαδή των προσλήψεων μέσω του ν.2190. 

ΠΡΟΚΟΠΗΣ ΠΑΥΛΟΠΟΥΛΟΣ: Μπορούσε ο κύριος Υπουργός να το βάλει. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Καλώς. 

'Αρα, λοιπόν, όταν μιλάμε για εξαίρεση, εννοούμε αυτό. 

Και στο τρίτο σημείο επίσης συμπίπτουμε απολύτως. Η Κυβέρνηση προβληματίζεται για τους δικαστικούς επιμελητές. 

Για τα άλλα, θα δούμε πρώτα το πλαίσιο του δημοσίου και πως κινείται. Και βεβαίως είναι ευπρόσδεκτη η συνεργασία σας, κύριε συνάδελφε, σε όλα τα επίπεδα της διοίκησης και όχι μόνο σε αυτό το θέμα του ανθρώπινου δυναμικού και των προσλήψεων. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ.Μπένο. 

Τέταρτη είναι η με αριθμό 299/2.12.98 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Γεωργίας, σχετικά με τις προθέσεις της Κυβέρνησης για επίλυση των προβλημάτων των σιτοπαραγωγών του Νομού Λάρισας. 

Η επίκαιρη ερώτηση της κ. Λουλέ είναι η ακόλουθη: 

"Οι σιτοπαραγωγοί της Λάρισας έχουν απούλητους τους 150.000 τόνους σιτάρι από τους 200.000 τόνους της συνολικής παραγωγής. 

Σε αυτό συνετέλεσε και η έλλειψη ενδιαφέροντος από την ιταλική αγορά που απορροφούσε μια σημαντική ποσότητα σταριού. 

Το γεγονός αυτό το εκμεταλλεύονται οι έμποροι και ρίχνουν τις τιμές κάτω από το κόστος παραγωγής, με αποτέλεσμα να μένουν στις αποθήκες των παραγωγών και των συνεταιρισμών μεγάλες ποσότητες σταριού. 

Επειδή η κατάσταση αυτή επιβαρύνει τα ήδη οξυμένα προβλήματα των αγροτών. 

Ερωτάται ο κύριος Υπουργός αν εξετάζει το Υπουργείο παρέμβαση στην αγορά σταριού με τη συγκέντρωση μιας ορισμένης ποσότητας για επισιτιστική βοήθεια σε λαούς που την έχουν ανάγκη με αξιοποίηση σ' αυτήν την κατεύθυνση και των χρηματοδοτικών δυνατοτήτων που προσφέρει η Ευρωπαϊκή 'Ενωση". 

Ο Υφυπουργός Γεωργίας κ. Παρασκευάς Φουντάς έχει το λόγο για τρία λεπτά για να πρωτολογήσει. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, η κ. Λουλέ με την ερώτησή της θέτει δύο ερωτήματα. Το πρώτο, σε ό,τι αφορά τη δυνατότητα παρέμβασης και το δεύτερο, σε ότι αφορά την επισιτιστική βοήθεια. 

'Οσον αφορά το πρώτο ερώτημα σχετικά με τη δυνατότητα παρέμβασης, η κατάσταση έχει ως εξής: Με την έναρξη της φετινής περιόδου οι τιμές διαμορφώθηκαν σε σαράντα πέντε (45) δραχμές ανά κιλό με τιμή παρέμβασης 41,5 δραχμές ανά κιλό. Στη συνέχεια και λόγω της ανατίμησης της πράσινης δραχμής, η τιμή παρέμβασης έπεσε στις 40,3 δραχμές ανά κιλό για το Νοέμβριο και στις σαράντα μία (41) δραχμές ανά κιλό για το Δεκέμβριο. Οι παραγωγοί θεώρησαν χαμηλή την τιμή των σαράντα πέντε (45) δραχμών ανά κιλό και κράτησαν το προϊόν τους με προοπτική βελτίωσης των τιμών. 

Σήμερα οι τιμές έχουν μειωθεί αφού στην κοινοτική αγορά 

  


 

  

Σελίδα 2045 

κυμαίνονται περί τις σαράντα επτά (47) με σαράντα οκτώ (48) δραχμές το κιλό, (που σημαίνει σε τιμή FOB για ελληνικό λιμάνι σαράντα τρεις (43) με σαράντα τέσσερις (44) δραχμές το κιλό). 

Επειδή οι τιμές που διαμορφώνονται μέχρι σήμερα -και αυτό είναι το σημαντικό- στην κοινοτική αγορά φθάνουν το 120% περίπου της παρέμβασης, δεν δικαιολογείται η λήψη εξαγωγικών μέτρων από την επιτροπή, (όπως διαγωνισμοί εξαγωγής από την ελεύθερη αγορά, καθορισμός εξαγωγικών επιστροφών κοινού δικαίου κ.α.). Αν το επίπεδο τιμών μειωθεί περαιτέρω και διαμορφωθεί (έστω και στην Ελλάδα μόνο) σε επίπεδο κάτω της τιμής παρέμβασης, τότε οι μόνες συμβατές με το κοινοτικό δίκαιο ενέργειες για την αντιμετώπιση του προβλήματος είναι οι εξής: 

Πρώτη ενέργεια είναι η προσφυγή στην κοινοτική παρέμβαση των παρεμβάσιμων ποσοτήτων. Η παρέμβαση είναι ανοιχτή από την 1η Αυγούστου κάθε έτους μέχρι 30 Απριλίου του επόμενου έτους και για να λειτουργήσει πρέπει να γίνουν οι απαραίτητες διαδικασίες αναδείξεως αποθεματοποιών κλπ. Μέχρι στιγμής πάντως δεν έχει υποβληθεί σχετικό αίτημα από παραγωγούς εμπόρους ή συνεταιρισμούς. Τα υπόλοιπα που δεν πληρούν τις ελάχιστες προδιαγραφές, αναγκαστικά θα στραφούν προς τις ζωοτροφές με τιμή η οποία είναι υψηλή στην Ελλάδα. Παραδείγματος χάριν, για το κριθάρι η τιμή είναι 45 με 46 δραχμές το κιλό. Επομένως και το υποβαθμισμένο σκληρό σιτάρι θα μπορούσε να πουληθεί περίπου στις 39 με 40 δραχμές το κιλό. 

Η δεύτερη ενέργεια είναι το αίτημα να υποβληθεί στην επιτροπή για άνοιγμα εξαγωγικού διαγωνισμού. 

Θα πρέπει να σημειωθεί ότι οποιαδήποτε εθνική παρέμβαση στην αγορά και γενικότερα στο κοινοτικό καθεστώς είναι ασυμβίβαστη με τις συνθήκες της Ευρωπαϊκής 'Ενωσης και είναι δυνατόν να επιφέρει σοβαρές κυρώσεις για τη χώρα μας (και οικονομικές). 

Σε ότι αφορά τα αποθέματα σκληρού σιταριού, στο Νομό Λάρισας έχουν ως εξής: Εις χείρας παραγωγών είναι εκατόν δεκαεπτά χιλιάδες τόνοι. Εις χείρας ενώσεων γεωργικών συνεταιρισμών επτά χιλιαδες εννιακόσιοι τόνοι. Εις χείρας εμπόρων πέντε χιλιάδες τόνοι. 

Σχετικά με την ποιότητα του σίτου των ενώσεων αγροτικών συνεταιρισμών εκτιμάται ότι κατά το μεγαλύτερο ποσοστό είναι εντός των ορίων της παρέμβασης. Για το προϊόν που βρίσκεται στους παραγωγούς και εμπορευόμενους, δεν υπάρχουν στοιχεία ποιότητας. 

Το δεύτερο σκέλος της ερώτησης, όσον αφορά την επισιτιστική βοήθεια. Μέσα στο 1998 έχουν ήδη κατακυρωθεί τα αποτελέσματα του διαγωνισμού για αποστολή επισιτιστικής βοήθειας συνολικής ποσότητας εννέα χιλιάδων μετρικών τόνων σίτου με προορισμό την Αιθιοπία και την Αρμενία. Εφόσον η κατάσταση της αγοράς το απαιτήσει, υπάρχει η δυνατότητα για προγραμματισμό παρόμοιας βοήθειας και κατά το επόμενο έτος, στο πλαίσιο των δύο ειδών επισιτιστικής βοήθειας που χορηγεί το Υπουργείο Γεωργίας και αυτές είναι η Διεθνής Σύμβαση Σίτου και η Διμερής Κρατική Αναπτυξιακή Βοήθεια. 

ΠΡΟΕΔΡΕΥΩΝ (Παναγιώτης Σγουρίδης): Η κ. Λουλέ έχει το λόγο για δύο λεπτά, για να αναπτύξει την επίκαιρη ερώτησή της. 

ΑΝΔΡΙΑΝΗ ΛΟΥΛΕ: Δεν είναι η πρώτη φορά που οι αγρότες της Θεσσαλίας αντιμετωπίζουν προβλήματα απορρόφησης της γεωργικής τους παραγωγής μαζί με άλλα προβλήματα που αντιμετωπίζει ο γεωργικός χώρος. Εξάλλου οι κινητοποιήσεις που γίνονται κάθε χρόνο, έχουν μέσα και αυτό το πρόβλημα, ένα πρόβλημα που επιβαρύνει σημαντικά την ήδη προβληματική οικονομική κατάσταση των αγροτών μας. 

Ο κύριος Υπουργός είναι νέος σε αυτήν τη θέση και ακόμη δεν θα έχει ενημερωθεί πολύ καλά γι'αυτά. Νομίζω ότι δεν είναι και στο δικό του αντικειμένο, αλλά στου κ.Βρεττού, και γι'αυτό θα είμαι εγώ, και ως συνάδελφος, αρκετά επιεικής μαζί του. 

Θα ήθελα να σας πω, κύριε Υπουργέ, ότι και εκατόν δεκαεπτά χιλιάδες τόνοι, που είπατε εσείς, και όχι εκατόν πενήντα χιλιάδες, που λέω στην ερώτησή μου, είναι ένας πολύ μεγάλος αριθμός στις αποθήκες των αγροτών. 'Ετσι δεν είναι; Και έχουν περάσει πέντε μήνες από τη συγκομιδή των σιτηρών και εξακολουθούν τα προϊόντα τους να βρίσκονται στις αποθήκες. Και όπως είπα στην ερώτησή μου, η Ιταλία που κάθε χρόνο έπαιρνε ένα μεγάλο μέρος, φέτος δεν πήρε. 

'Ολη αυτή η κατάσταση έχει ασφαλώς άμεση επίδραση στην τιμή του σκληρού σιταριού, που κυμαίνεται -όπως λέω εγώ και όχι εσείς- στις σαράντα μία με σαράντα δύο (41-42) δραχμές το κιλό. Το γεγονός αυτό δημιουργεί σημαντικό πρόβλημα στις σιτοκαλλιέργειες και στους σιτοκαλλιεργητές της Θεσσαλίας, που σε συνδυασμό με το υψηλό κόστος παραγωγής -και εδω πρέπει να επισημάνω ότι η Κυβέρνηση παρά τις επανειλημμένες υποσχέσεις της για τη μείωση του κόστους παραγωγής ουσιαστικά δεν έχει κάνει τίποτε- καλούνται να καλλιεργήσουν για τη νέα περίοδο, χωρίς να έχουν εισπράξει από την προηγούμενη περίοδο για να εξοφλήσουν τις υποχρεώσεις τους προς τους τρίτους. 

Γνωρίζω βέβαια ότι δεν μπορείτε να παρέμβετε στην τιμή επιδοτώντας το σιτάρι. Και γνωρίζω ότι δεν μπορείτε να αλλάξετε και τις ποιοτικές προδιαγραφές. Γι'αυτό σας προτείνω να αγοράσετε ένα μεγάλο ποσό, για να διευκολύνετε και τους αγρότες και να το στείλετε στις χώρες του τρίτου κόσμου. 

Είπατε ότι στείλατε εννιά χιλιάδες τόνους. Μα, εννιά χιλιάδες τόνοι δεν φθάνουν ούτε για ένα χωριό ενδεχομένως χώρας τρίτου κόσμου, όπου πεθαίνουν από την πείνα. Θα μπορούσατε να πάρετε αυτά τα σιτάρια και να αξιοποιήσετε ταυτόχρονα και τις χρηματοδοτικές δυνατότητες που προσφέρει η Ευρωπαϊκή 'Ενωση. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Να πούμε στους αγρότες μας ότι θα πρέπει να βγάζουν ποιοτική παραγωγή πια. Να το πούμε. 

ΓΕΩΡΓΙΟΣ ΤΣΑΦΟΥΛΙΑΣ: Με τι λεφτά; 

ΠΡΟΕΔΡΕΥΩΝ (Παναγιώτης Σγουρίδης): Να κάνουν σωστές καλλιέργειες. Ξέρουν αυτοί. 

Ορίστε, κύριε Υπουργέ, έχετε το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, δεν έχω να προσθέσω τίποτε. Δέχομαι την παρατήρηση της κ. Λουλέ και θα μελετήσουμε το θέμα της επισιτιστικής βοήθειας, τι μπορούμε να κάνουμε και τι δυνατότητες έχουμε, ώστε να ανακουφιστούν οι αγρότες. 

'Οσον αφορά την τιμή, πράγματι οι σαράντα πέντε δραχμές δεν ήταν ικανοποιητικές, αλλά έτσι είχαν διαμορφωθεί οι τιμές τότε στην αγορά. Οι αγρότες δεν πούλησαν προσδοκώντας καλύτερες τιμές. Οι τιμές μετά έπεσαν και εκεί δημιουργηθηκε ένα επιπλέον πρόβλημα. 

'Οσον αφορά το θέμα της επισιτιστικής βοήθειας, θα το εξετάσουμε, για να δούμε τι μπορούμε να κάνουμε. 

ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 302/2.12.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη μέτρων για την τήρηση των νόμιμων διαδικασιών στην πώληση των Ναυπηγείων Χαλκίδας κλπ. 

Η επίκαιρη ερώτηση του κ. Γκατζή έχει ως εξής: 

"Σοβαρά προβλήματα έχουν αναδειχθεί κατά τη διαδικασία της υλοποίηση της απόφασης της Κυβέρνησης να πωλήσει τα Ναυπηγεία Χαλκίδας, δεδομένου ότι η πρώτη προκήρυξη έληξε άγονη και αν και η δεύτερη προκήρυξη είναι άγονη, ο σημερινός ιδιοκτήτης φεύγει και τα ναυπηγεία τότε κλείνουν. Η εξέλιξη αυτή δικαιολογημένα έχει προκαλέσει την αντίδραση των εργαζομένων, οι οποίοι βλέπουν την επιχείρηση να οδηγείται ουσιαστικά στη διάλυση και στους ίδιους στην ανεργία. 

H καλύτερη λύση τόσο για τα Ναυπηγεία Χαλκίδας όσο και γενικότερα για τη ναυπηγοεπισκευαστική βιομηχανία της χώρα μας σύμφωνα με τις προτάσεις του κόμματός σας (παλιότερα και του ΠΑΣΟΚ) και του συνδικαλιστικού κινήματος θα ήταν 

  


 

  

Σελίδα 2046 

η δημιουργία ενιαίου, δημόσιου ναυπηγοεπισκευαστικού φορέα. 

'Ομως η Κυβέρνηση απορρίπτοντας την πρόταση αυτή προχωρά στο ξεπούλημα, χωρίς να παίρνει ούτε καν εκείνα τα μέτρα που θα εξασφαλίσουν τη λειτουργία της επιχείρησης και τη διατήρηση των θέσεων εργασίας. 

Συγκεκριμένα και η δεύτερη προκήρυξη δεν εξασφαλίζει ότι μετά την πώλησή τους τα Ναυπηγεία Χαλκίδας θα συνεχίσουν να λειτουργούν σαν ναυπηγεία και δεν υπάρχει καμία δέσμευση για τη διατήρηση των θέσεων εργασίας. Ενώ σε περίπτωση που είναι άγονη και η δεύτερη προκήρυξη, η Κυβέρνηση δεν εξασφαλίζει ότι θα συνεχίσουν να λειτουργούν τα ναυπηγεία υπό την ευθύνη της ΕΤΒΑ, όπως προτείνουν οι εργαζόμενοι, ώστε να μην απαξιωθεί η επιχείρηση και να μη χάσουν τη δουλειά τους τριακόσια πενήντα άτομα. 

Ερωτώνται οι κύριοι Υπουργοί, τι μέτρα προτίθεται να πάρει για την αντιμετώπιση των παραπάνω προβλημάτων, ώστε και η επιχείρηση να μην κλείσει ή να αλλάξει μορφή και να εξασφαλιστούν οι θέσεις εργασίας". 

Η Υφυπουργός Ανάπτυξης κ. Διαμαντοπούλου έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): 'Οπως γνωρίζει ο κύριος συνάδελφος, η επιχείρηση σήμερα δεν έχει ιδιοκτήτη. 'Εχει έναν ενοικιαστή. Οι θέσεις εργασίας διατηρούνται με πλαστό τρόπο. Κι αυτό συμβαίνει, γιατί ο συγκεκριμένος ενοικιαστής έχει ένα τέραστιο χρέος απέναντι στο ΙΚΑ και ένα πολύ μεγάλο χρέος απέναντι στην ΕΤΒΑ. 

Επομένως δεν υπάρχουν τριακόσιες θέσεις εργασίας, γιατί θέσεις εργασίας με αυτόν το τρόπο μπορεί να δημιουργεί οποιοσδήποτε. 

Ο στόχος μας είναι με το διαγωνισμό, ο οποίος λήγει σήμερα, να επιλεγεί ένας φερέγγυος επενδυτής, ώστε να μην έχουμε τα προβλήματα που είχαμε. Οι βασικοί όροι του διαγωνισμού είναι οι εξής: Πρώτον, να αποδεικνύεται η φερεγγυότητά του ως επιχειρηματία. Δεύτερον, δέσμευση για επενδύσεις στο χώρο. Τρίτον, για πέντε χρόνια να λειτουργεί όλη η περιοχή σαν ένα ναυπηγοεπισκευαστικό σύνολο. Τέταρτον, η επιλογή του νέου επενδυτού θα γίνει με ουσιαστική πριμοδότηση της βαθμολογίας σε σχέση με τον αριθμό των εργαζομένων που προτείνει. Δηλαδή βάζοντας σαν όριο του τετρακόσιους εργαζόμενους εξαρτάμε τη βαθμολογία και από τις θέσεις εργασίας. 

Πάντως ο βασικός μας στόχος παραμένει η φερεγγυότητα του επενδυτή, που θα εξασφαλίσει τη συνέχιση της λειτουργίας της επιχείρησης με σωστούς και υγιείς όρους. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, η ανεργία σε αυτήν την περιοχή έχει πάρει τρομακτικές διαστάσεις. Εάν υπάρξει ένα ακόμα πλήγμα όχι μόνο οι εργαζόμενοι, αλλά και όλοι οι κάτοικοι της περιοχής θα βρεθούν σε πολύ άσχημη κατάσταση. 

Στο σημείο αυτό πρέπει να πω ότι πρέπει να υπάρξει μία αναπτυξιακή λύση έστω και μέσω της ΕΤΒΑ, την οποία εσείς δεν αναφέρατε πουθενά στην ομιλία σας. Ούτε μέσα από τις προθέσεις σας έχει φανεί ποτέ τέτοια προοπτική. Ούτε όμως και στις συναντήσεις σας με το σωματείο αναφέρατε την προοπτική να λειτουργήσουν τα ναυπηγεία μέσω της ΕΤΒΑ. 

Ξέρετε την αγωνία τους και επίσης ξέρετε ότι έχουν σήμερα κινητοποιήσεις εδώ στην Αθήνα, παρά τις οικονομικές δυσκολίες, έφθασαν μέχρι εδώ. Το ερώτημα είναι θα συνεχίσουν τα ναυπηγεία να λειτουργούν σαν ναυπηγεία; Το λέω, γιατί με τον όρο που βάζετε μέσα, ότι δύναται να χρησιμοποιηθεί και για άλλους σκοπούς και με τα σενάρια που είδαν το φως της δημοσιότητας, ότι μπορεί να πουληθούν σαν οικόπεδο μαζί με τα κτίρια για να εκμεταλλευθεί ο καινούριος αγοραστής το λιμάνι, τα ξέρετε άλλωστε τα σενάρια. Αυτή λοιπόν είναι η ανησυχία τους, αν θα συνεχίσει να λειτουργεί σαν ναυπηγείο με τον άλφα ή βήτα τρόπο, είτε πουληθούν είτε όχι. Οι εργαζόμενοι θα συνεχίσουν να έχουν δουλειά; 

Φυσικά είναι ίδιον της πλουτοκρατίας να απομυζά τους εργαζόμενους με χίλιους δύο τρόπους και θα συμφωνήσω μαζί σας ότι υπάρχει αυτή η κατάσταση με τον Λελάκη. 'Ομως, τι μέτρα πρόκειται να πάρει η Κυβέρνηση γι'αυτό το θέμα είναι μια άλλη υπόθεση και δεν το συζητάω αυτήν τη στιγμή. Το ζήτημα που μπαίνει είναι θα συνεχίσει να λειτουργεί η επιχείρηση; 

Βέβαια εσείς ακολουθείτε μια άλλη πορεία, ξεπουλάτε και αυτήν την επιχείρηση και θεωρούμε πως πρέπει έτσι ή αλλιώς η επιχείρηση να συνεχίσει να λειτουργεί, είτε με την ΕΤΒΑ είτε με έναν άλλον αγοραστή. Εμείς δεν έχουμε πρόβλημα ποιος θα την πάρει. Σημασία έχει να εξασφαλιστούν οι θέσεις εργασίας, η αναπτυξιακή πορεία της επιχείρησης, έτσι ώστε να κατοχυρώνει τα συμφέροντα των εργαζομένων. 

ΠΡΟΕΔΡΕΥΩΝ (Παναγιώτης Σγουρίδης): Η κ. Διαμαντοπούλου έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Είναι σαφές αυτό που είπε ο κύριος συνάδελφος, αλλά και εγώ επανειλημμένα έχω διευκρινίσει στους εργαζόμενους ότι δεν πρόκειται ούτε η ΕΤΒΑ να αναλάβει τη λειτουργία των ναυπηγείων ούτε να επανέλθουν σε κρατική ιδιοκτησία. Ο στόχος είναι να πουληθούν, και επαναλαμβάνω ότι ο όρος της προκήρυξης είναι για μια πενταετία να λειτουργούν σαν νέο ναυπηγοεπισκευαστικό σύνολο με πολλές δραστηριότητες, εκ των οποίων κυρίαρχη θα είναι το ναυπηγείο. 

Ευχόμαστε όλοι αυτό φαίνεται μέσα και από τη δική σας τοποθέτηση να επιτευχθεί η επιλογή ενός φερέγγυου επενδυτή που θα εξασφαλίσει θέσεις εργασίας και θα κάνει την επιχείρηση μια πηγή πλούτου για την περιοχή. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κ. Διαμαντοπούλου. 

Πέμπτη και τελευταία είναι η με αριθμό 295/2.12.98 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τους Υπουργούς Ανάπτυξης, Εθνικής Οικονομίας και Οικονομικών, σχετικά με τη λήψη μέτρων προστασίας των πολιτών, κατόχων πιστωτικών καρτών κλπ. 

Η επίκαιρη ερώτηση του κυρίου συναδέλφου σε περίληψη έχει ως εξής: 

"Πολύς λόγος έχει γίνει για τα πανωτόκια που χρεώνουν οι τράπεζες στους κατόχους πιστωτικών καρτών και στα καταναλωτικά δάνεια. Σε πρόσφατη απόφασή του το Πολυμελές Πρωτοδικείο Αθηνών θεώρησε καταχρηστικούς και μη νόμιμους πλήθος τέτοιων όρων (με τα "ψιλά γράμματα") που υπογράφουν οι καταναλωτές και που ανεβάζουν παράνομα το κόστος τέτοιας δανειοληψίας. 

Εν τω μεταξύ τα Μ.Μ.Ε. διαφημίζουν νυχθημερόν, τώρα που πλησιάζουν οι γιορτές, τη δυνατότητα ανάληψης τέτοιου δανείου με ένα απλό τηλεφώνημα στην αντίστοιχη τράπεζα. 

Ερωτάται η κυρία Υπουργός: 

1) Τι σκοπεύει να κάνει για να προστατεύσει τους πολίτες αυτής της χώρας από την τραπεζική τοκογλυφία; 

2) Σκοπεύει η Κυβέρνηση να ασκήσει τα δικαιώματα ελέγχου και κυρώσεων που της δίνει ο νόμος και να επιβάλει κυρώσεις στις τράπεζες που παρανομούν;" 

Ο κ.Πάχτας έχει το λόγο. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε. 

Θα ήθελα να ξεκινήσω με δύο γενικές παρατηρήσεις. 

Η πρώτη έχει να κάνει με το γεγονός ότι σε ένα καθεστώς απελευθερωμένης παροχής τραπεζικών εργασιών, όχι μόνο από τα πιστωτικά ιδρύματα που λειτουργούν στο εσωτερικό της χώρας, αλλά και αυτά που παρέχουν υπηρεσίες διασυνοριακά, ο αποτελεσματικότερος τρόπος για την αποτροπή έστω και οριακών επιπτώσεων υπέρμετρης επιβάρυνσης στον δανειοδοτούμενο είναι η ενίσχυση του ανταγωνισμού και της διαφάνειας στην παροχή υπηρεσιών χρηματοπιστωτικών. Πιστεύω ότι η πορεία προς το ενιαίο νόμισμα θα βοηθήσει πάρα πολύ, για να υπάρχει πλήρης διαφάνεια και εξυγίανση του συστήματος αυτού. 

Η άλλη παρατήρηση είναι ότι η άνοδος των επιτοκίων παρατηρήθηκε μετά την πλήρη απελευθέρωση του πιστωτικού συστήματος και την κατάργηση των διοικητικών περιορισμών και έχει αντιστραφεί τα τελευταία χρόνια και εκτιμάται ότι θα συνεχιστεί σε συνάρτηση με το ρυθμό μείωσης του πληθωρισμού. 

 

 

  

Σελίδα 2047 

'Oπως γνωρίζετε, στόχος μας είναι ο πληθωρισμός να είναι στο 2% στο τέλος του 1999. Αυτός ο πληθωρισμός θα συμπαρασύρει και το επιτόκιο προς τα κάτω κατά ένα μεγάλο ποσοστό. Πιστεύω, λοιπόν, πολύ απλά, ότι θα έχουμε μία μείωση των επιτοκίων κατά τρεις εκατοστιαίες μονάδες μέσα στο 1999 και θα έχουμε ανάλογη πτώση ως το 2000. 

'Ετσι, σε ό,τι αφορά τα δάνεια από τις πιστωτικές κάρτες, είτε τα καταναλωτικά δάνεια, πιστεύω ότι θα έχουμε μία σαφή μείωση, ένα κόστος του χρήματος, που θα είναι περίπου το μισό των σημερινών επιπέδων. 

Να έλθω τώρα στο θέμα που αφορά τα χρέη που προέρχονται από τον ανατοκισμό των τόκων. Εκεί θα σημειώσω δύο πράγματα: 

Κατ'αρχήν σε ό,τι αφορά τα νέα δάνεια, με πρόσφατο νόμο, όπως γνωρίζετε, από τον Απρίλιο του 1998 θεσπίστηκε εξαμηνιαία πλέον περίοδος ανατοκισμού των σε καθυστέρηση τόκων. 'Ετσι στο εξής στις δανειακές συμβάσεις ο ανατοκισμός δεν θα είναι δυνατόν να υπολογίζεται σε χρόνο μικρότερο των έξι μηνών. 

Παράλληλα, το Υπουργείο Εθνικής Οικονομίας είχε εκδώσει μία αντίστοιχη εγκύκλιο τον Απρίλιο του 1999, η οποία έχει αποσταλεί στις τράπεζες και σύμφωνα με την οποία, σε ό,τι αφορά πλέον τα παλαιά δάνεια, αυθαίρετα οι τράπεζες προσδιόριζαν όποια περίοδο ανατοκισμού ήθελαν και θα πρέπει να αναμορφώσουν πλέον τα ανεξόφλητα υπόλοιπα δανείων ή πιστώσεων που πηγάζουν από υφιστάμενες συμβάσεις χωρίς συμφωνία περί ανατοκισμού. 

Εκεί, λοιπόν, επιβάλλουμε την αναμόρφωση των υπολοίπων, των υφισταμένων δανείων. Η αναμόρφωση αυτή θα γίνει αφού αφαιρεθούν και οι τόκοι και οι επιβαρύνσεις που προκύπτουν από την επιμήκυνση της χρονικής περιόδου του ανατοκισμού, όπως γνωρίζετε, όπου από τον ανά μήνα, δίμηνο ή και τρίμηνο ανατοκισμό έχουν περάσει πλέον στο εξάμηνο και έτσι οφείλουν να συμμορφωθούν όλες οι τράπεζες και για τα παλαιά δάνεια. 'Ετσι, λοιπόν, αφαιρούνται όλες οι επιβαρύνσεις που έχουν προκύψει από ανατοκισμό μικρότερο της περιόδου του εξαμήνου. 

Αυτές είναι οι δύο παρεμβάσεις που έχουν γίνει. Πιστεύουμε ότι με αυτούς τους ρυθμούς κινούμαστε πλέον από εδώ και μπρος. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Πάχτα. 

Ο κ. Αράπης έχει το λόγο για δύο λεπτά για να αναπτύξει την επίκαιρη ερώτησή του. 

ΙΩΑΝΝΗΣ ΑΡΑΠΗΣ: Κύριε Υφυπουργέ, γνωρίζουμε ότι το ανώτατο όριο δικαιοπρατικού επιτοκίου που ισχύει για τις συναλλαγές μεταξύ ιδιωτών, ισχύει και για τις τραπεζικές συναλλαγές. Συνεπώς κάθε υπέρβαση από τις τράπεζες, κρατικές ή μη, πρέπει να θεωρείται παράνομη ή καταχρηστική και οπωσδήποτε συνιστά τοκογλυφία σε βάρος του 'Ελληνα πολίτη και καταναλωτή. 

Η Τράπεζα της Ελλάδος κάθε φορά καθορίζει τα ανώτατα όρια επιτοκίων και το ανακοινώνει με τυμπανοκρουσίες μέσω όλων των Μέσων Μαζικής Ενημέρωσης και το θεωρεί και απόδειξη ότι η οικονομία μας δεν είναι προς εξυγίανση. Αυτό το κάνει κυρίως τώρα που τα επιτόκια κατεβαίνουν. 

Αν, λοιπόν, αυτό το όριο είναι αποδεκτό για τις εξωτραπεζικές συναλλαγές, θα πρέπει πολύ περισσότερο να είναι αποδεκτό από τις τράπεζες, που η συστηματική του επιχειρηματική δραστηριότητα είναι η δανειοδότηση. 

Μέχρι τώρα η Κυβέρνηση απέφευγε να επιμένει ρητά σε αυτήν την απαγόρευση, θεωρώντας ότι έτσι διευκολύνει τον ανταγωνισμό. Αυτός ο ανταγωνισμός θα λειτουργούσε έτσι, ώστε να κρατούνται σε χαμηλότερα επίπεδα τα επιτόκια από αυτά που καθορίζει η Τράπεζα της Ελλάδος. 

Ασυδοσία και εδώ, κύριε Υπουργέ, του μεγάλου κεφαλαίου. Εκτός και αν η Κυβέρνηση τον ανταγωνισμό αυτόν τον περιορίζει μέσα στους εκπροσώπους αυτού του κεφαλαίου και στη δυνατότητά τους να γδέρνουν κατά το δοκούν το λαό. 

Με την κατάσταση που επικρατεί σήμερα, η πολιτεία έχει πλέον υποχρέωση να απαγορεύσει ρητά την υπέρβαση των ορίων που καθορίζει η Τράπεζα της Ελλάδος και που αυτά τα όρια καταπατούνται στις περιπτώσεις των πιστωτικών καρτών και των καταναλωτικών δανείων. 

Σε πρόσφατη απόφαση του το Πολυμελές Πρωτοδικείο Αθηνών θεωρούσε καταχρηστικούς και μη νόμιμους πλήθος γενικών όρων στις συμβάσεις που υπογράφουν οι καταναλωτές -με ψιλά γράμματα αυτοί οι όροι- και που ανεβάζουν όλως παρανόμως το κόστος του πλαστικού χρήματος. 

Πρέπει η Κυβέρνηση να εφαρμόσει τις αρμοδιότητες ελέγχου και επιβολής προστίμων και να απαγορεύσει τέτοιες παράνομες πρακτικές και να επιβάλει κυρώσεις στις τράπεζες, να τις υποχρεώσει να επιστρέψουν τη λεία αυτής της ληστείας, που θύματά της είναι οι καταναλωτές, γιατί και αυτή είναι μία παράνομη οικονομική εκμετάλλευση των πολιτών, στις τόσες που τους πέφτουν καθημερινά στο κεφάλι από την εκσυγχρονιστική πρεμούρα αυτής της Κυβέρνησης. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά, για να δευτερολογήσει. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κατ' αρχήν, σε ό,τι αφορά την εποπτεία της αγοράς, θα ήθελα να επισημάνω, κύριε συνάδελφε, ότι το Υπουργείο Ανάπτυξης πιστεύω πως παρακολουθεί αδιάκοπα τις εξελίξεις και στον τομέα της καταναλωτικής πίστης και αφ' ενός μεν πληροφορεί το κοινό με κάθε πρόσφορο τρόπο, ώστε να υποβοηθήσει την αυτοπροστασία του, αφ' ετέρου δε, για κάθε παράβαση των προαναφερθεισών διατάξεων, που διαπιστώνετε ή που καταγγέλλετε, μπορεί να επιβάλει τις προβλεπόμενες κυρώσεις από πρόστιμα που ανέρχονται από πεντακόσιες χιλιάδες (500.000) έως και είκοσι εκατομμύρια (20.000.000). 

Θα ήθελα, ειδικά για το σημείο αυτό να επισημάνω ότι για την τρέχουσα περίοδο και ειδικά την πριν των Χριστουγέννων και λόγω του αυξημένου όγκου των συναλλαγών ετοιμάζεται η έκδοση φυλλαδίου με χρήσιμες πληροφορίες για τους καταναλωτές και για το θέμα της καταναλωτικής πίστης από πλευράς του Υπουργείου Ανάπτυξης. 

Θα ήθελα όμως, να κάνω μία ευρύτερη παρατήρηση, κύριε συνάδελφε. Νομίζω ότι απαιτείται από όλους μας και μία αυτοσυγκράτηση και ένας αυτοπεριορισμός σε αυτού του είδους τις συναλλαγές. Θα έκανα μόνο μία πρόταση προς το καταναλωτικό κοινό για αυτοσυγκράτηση και αυτοπεριορισμό. 

Θα πρέπει να γνωρίζουμε ότι οι τράπεζες στην προσπάθειά τους να αυξήσουν τα κέρδη τους -όπως σωστά επισημάνατε στην ερώτησή σας- διαμορφώνουν τα προϊόντα τους έτσι, ώστε να είναι ελκυστικά και από τους ιδιώτες και από τα νοικοκυριά. Μάλιστα, το προϊόν αυτό το διαφημίζουν, γιατί έχει και ένα αυξημένο περιθώριο κέρδους. Αν έχει ένα αυξημένο περιθώριο κυρίως για τις τράπεζες, πιστεύω ότι θα έχει ένα σημαντικό κόστος γι' αυτόν που αναλαμβάνει το δάνειο. Τα δε υψηλά επιτόκια αντανακλούν και τον υψηλό κίνδυνο που συνδέεται αναπόφευκτα με αυτές τις δανειοδοτήσεις. 

'Ομως, τα νοικοκυριά και οι ιδιώτες θα έπρεπε ανά πάσα στιγμή να γνωρίζουν ότι αυτά τα δανειζόμενα κεφάλαια οφείλουν να επιστραφούν και οφείλουν να επιστραφούν έντοκα και με τα υψηλά επιτόκια με τα οποία δανείζονται. 

Πιστεύω ότι σε καμία περίπτωση ο δανεισμός αυτού του είδους δεν μπορεί να έχει ένα μόνιμο χαρακτήρα και δεν μπορεί να υποκαταστήσει την αναγκαιότητα της αποταμίευσης. Και έτσι να μείνει προς κάθε κατεύθυνση αυτή η τελευταία μου φράση. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστώ τον κ. Πάχτα. 

Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 



 

  

Σελίδα 2048 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η υπ' αριθμόν 10/10.11.98 επερώτηση των Βουλευτών της Νέας Δημοκρατίας κ. Νικολάου Παπαφιλίππου, Αθανασίου Νάκου, Ιωάννη Τζωάννου, Νικόλαου Τσιαρτσιώνη, Γεωργίου Καλαντζή, Γεωργίου Σαλαγκούδη, Θεόδωρου Πασσαλίδη, Γεωργίου Τρυφωνίδη και Σταύρου Δήμα, προς την Υπουργό Ανάπτυξης, σχετικά με το σχεδιασμό στήριξης της Βιομηχανίας και των μικρομεσαίων επιχειρήσεων. 

Κύριοι συνάδελφοι, με επιστολή του ο κ. Τσοβόλας ορίζει Κοινοβουλευτικό Εκπρόσωπο τον κ. Γεώργιο Τσαφούλια. 

Επίσης, ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ορέστης Κολοζώφ με επιστολή του ορίζει ως Κοινοβουλευτικό Εκπρόσωπο τον κ. Νικόλαο Γκατζή. 

Ο κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κυρίες και κύριοι συνάδελφοι, είναι αναμφισβήτητο γεγονός ότι η ελληνική βιομηχανία στήριξε -και μάλιστα καίρια- την οικονομία της χώρας μας μέχρι το 1980. Από το 1960 και για μια εικοσαετία περίπου το προϊόν της μεταποίησης αυξανόταν με ρυθμούς μέχρι 10% ετησίως. Αυτό έγινε, βέβαια, γιατί πραγματοποιήθηκαν μεγάλες επενδύσεις που προχώρησαν με ρυθμούς πάνω από 10% κάθε χρόνο στον τομέα της βιομηχανίας. 

Τότε, κυρία Υπουργέ, είχαμε πετύχει μια πραγματικά αξιοζήλευτη πορεία εκβιομηχάνισης, που είχε βελτιώσει σημαντικά την οικονομία της χώρας μας. Την περίοδο εκείνη πετύχαμε ρυθμούς ανάπτυξης πολύ μεγαλύτερους από τις πλέον προηγμένες χώρες της Δυτικής Ευρώπης. 

Δυστυχώς, όμως, η κατάσταση αυτή αντιστρέφεται ραγδαίως από το 1980 επί μια ολόκληρη δεκαετία. Αιτία είναι τα λάθη και οι κακές επιλογές που έκανε το ΠΑΣΟΚ. 'Ολες οι επιλογές της δεκαετίας 1980-1990 ήταν λανθασμένες, κυρίως όμως αυτές που έγιναν στη βιομηχανία. 

Τα βάλατε, κύριοι του ΠΑΣΟΚ, με τα ξένα και ντόπια μονοπώλια. 'Ηταν λάθος, γιατί αυτοί διέθεταν το κεφάλαιο και την τεχνολογία. Βάλατε τους συνδικαλιστές σας να χτυπήσουν τους βιομηχάνους και τα καταφέρατε. Μάλιστα τα καταφέρατε πολύ καλά. 'Εκλεισαν οι βιομηχανίες "NISSAN" στο Βόλο, "PIRELLI" στην Πάτρα, "GOOD YEAR" στη Θεσσαλονίκη και πάρα πολλές άλλες. 'Εγιναν όμως Υπουργοί οι συνδικαλιστές σας και δημιουργήσατε συντεχνιακές νοοτροπίες, κατεστημένα συμφέροντα και νέες πρακτικές στη χώρα, τις οποίες σήμερα βέβαια τις μέμφεται ο Πρωθυπουργός. 

Με αυτά που κάνατε, κλείσατε τις βιομηχανίες και τους βιομηχάνους τους κάνατε αντιπροσώπους. Είχαμε βιομηχανία υποδημάτων, σήμερα τα εισάγουμε. Η χώρα είχε βιομηχανία ετοίμων ενδυμάτων, σήμερα επίσης τα εισάγουμε. Η φαρμακοβιομηχανία άρχισε να κλείνει, γιατί έτσι όπως κάνατε τα πράγματα, συνέφερε να εισάγεις φάρμακα, παρά να παράγεις. Η παραγωγή των ποτών -ένας παραδοσιακός κλάδος- σταμάτησε, γιατί συνέφερε να εισάγονται ποτά από το εξωτερικό. 

'Αλλες χώρες, λιγότερο βιομηχανικά αναπτυγμένες συγκριτικά με την Ελλάδα, έκαναν θαύματα. Η Ιρλανδία έχει βιομηχανική ανάπτυξη 7% ετησίως, παράγει αγαθά υψηλής τεχνολογίας, γιατί συνεργάστηκε με ξένα μονοπώλια και ολιγοπώλια. Το ίδιο έκανε και η Πορτογαλία. 

Στην Ελλάδα, ενώ οι εξαγωγές ήταν 40% σε σχέση με τις εισαγωγές, σήμερα, κύριοι συνάδελφοι, δυστυχώς φθάσαμε στο σημείο οι εξαγωγές μας να είναι μόλις 20%. 

Είχαμε ακριβό χρήμα, γιατί αυτό που υπήρχε το χρησιμοποιήσατε, κύριοι του ΠΑΣΟΚ, για να καλύψετε τα ελλείμματα και τα μεγάλα δάνεια, που εσείς δημιουργήσατε, γιγαντώνοντας το δημόσιο και δημιουργώντας πρόσθετες και αβάστακτες δαπάνες. 

Αυτά που εσείς τότε με καμάρι φτιάξατε, κυρία Υπουργέ, σήμερα σαν "εκσυγχρονιστές", όχι μόνο τα μέμφεσθε, αλλά τρέχετε για να τα γιατρέψετε. 

Τη χαμένη αυτή δεκαετία για την Ελλάδα, με κυβερνήσεις του ΠΑΣΟΚ, εμείς, κύριοι συνάδελφοι, δεν μπορούμε να την ξεχάσουμε, αλλά ούτε και ο ελληνικός λαός την ξεχνάει. Την καταλογίζει όμως στο ακέραιο στο ΠΑΣΟΚ. 

Η χώρα ακολούθησε πορεία αποκλίσεως από την Ευρωπαϊκή Κοινότητα. Περάσαμε δέκα χρόνια, που πηγαίναμε με ρυθμούς ανάπτυξης κάτω από το 1% το χρόνο, κύριοι συνάδελφοι, ενώ η Ευρωπαϊκή Κοινότητα πορευόταν με 2,5%. Είχαμε μία περίοδο στασιμότητας με επενδυτική ύφεση, που ιδιαίτερα επηρέασε τη βιομηχανία μας. Μείναμε ουσιαστικά στάσιμοι στο επίπεδο που είχαμε το 1980, με ελάχιστη αύξηση της βιομηχανικής μας παραγωγής. 

Μετά από αυτά που περάσαμε, κύριοι συνάδελφοι, και σύμφωνα με τη διαμορφωθείσα κατά τα τελευταία χρόνια διεθνή κατάσταση, με την παγκοσμιοποίηση της αγοράς και τη μεγάλη ανταγωνιστικότητα των προϊόντων, υποχρεώθηκε και η χώρα μας σε μία στροφή προς την ανάπτυξη υπηρεσιών, χωρίς όμως να εγκαταλείπεται η προσπάθεια για εκσυγχρονισμό της βιομηχανίας, η οποία μπορεί και πρέπει να συνεχίσει να αποτελεί το στήριγμα της χώρας μας. Η οικονομία μας χρειάζεται -και αυτό αποτελεί γενικότερη πεποίθηση- τη διάθεση πόρων για παραγωγικές δραστηριότητες, ιδιαίτερα στη βιομηχανία. 

Με τα δεδομένα της χώρας μας, έτσι που εσείς την οδηγήσατε, κυρία Υπουργέ, τις παραγωγικές αυτές επενδύσεις μπορούμε να τις πετύ,χουμε μόνο με τη βοήθεια της Ευρωπαϊκής 'Ενωσης, χρησιμοποιώντας τα Κοινοτικά Προγράμματα Στήριξης του κρίσιμου τομέα της βιομηχανίας. 

Την περίοδο '90-'93, κύριοι συνάδελφοι, η Νέα Δημοκρατία κατέβαλε ουσιαστική προσπάθεια, η οποία όμως ανακόπηκε με την άνοδο στην εξουσία του ΠΑΣΟΚ. 'Ετσι χάσαμε πολύτιμο χρόνο, μέχρι που να προσαρμόσει το ΠΑΣΟΚ τις δικές του νέες επιλογές στα προγράμματα του δεύτερου Πακέτου Ντελόρ. 

Το 1994 εγκρίθηκαν από την Ευρωπαϊκή Κοινότητα τα προγράμματα, που έπρεπε όμως να υλοποιηθούν μέσα σε ένα χρονικό περιθώριο, από το 1994 ως το 1999. 

Το συνολικό πρόγραμμα στήριξης της οικονομίας μας, κύριοι συνάδελφοι, αναφέρεται σε ένα σύνολο επιχορηγήσεων από την Ευρωπαϊκή 'Ενωση ύψους δεκατέσσερα δισεκατομμύρια (14.000.000.000) ΕCU, δηλαδή 4,76 τρισεκατομμύρια δραχμές. Σε αυτά βέβαια εναπόθεσε τις ελπίδες του ο ελληνικός λαός. 

Σύμφωνα όμως με τα στοιχεία που πρόσφατα έδωσε η αρμοδία επίτροπος, η κ. Βουλφ Ματίς, αλλά και η ενδεκάτη Επιτροπή Παρακολούθησης των 'Εργων που χρηματοδοτούνται από την Ευρωπαϊκή 'Ενωση, οι απορροφήσεις μετά από τέσσερα ολόκληρα χρόνια ανέρχονται μόνο στο 51,7% και υπολείπεται ένας μόνο χρόνος για την ολοκλήρωση του προγράμματος. 

Το αδιάθετο ποσό της Ευρωπαϊκής 'Ενωσης, που λιμνάζει στα ταμεία της Ευρωπαϊκής 'Ενωσης, ανέρχεται σε 2,53 τρισεκατομμύρια δραχμές και απομένει, όπως σας είπα, χρονικό περιθώριο ενός και μόνο έτους. Αυτό σημαίνει ότι θα χαθούν πολλά από αυτά από την αδυναμία απορρόφησής τους, μια που με το τρίτο Πακέτο Σαντέρ, που αρχίζει από το 2000, αλλάζουν οι κανονισμοί της Ευρωπαϊκής 'Ενωσης και δεν μπορεί να μεταφέρονται χρήματα από τον ένα χρόνο στον άλλο, όπως γινόταν μέχρι σήμερα. 

Για τη μεγάλη ζημία που γίνεται στη χωρα μας, εμείς καταλογίζουμε ευθύνες στην Κυβέρνηση και προσωπικά στον Πρωθυπουργό, τον κ. Σημίτη. Από την ανάλυση των στοιχείων που μας έδωσε η επίτροπος κ. Βουλφ Ματίς προκύπτει, κύριοι συνάδελφοι, η ανικανότητα της Κυβέρνησης να απορροφήσει κονδύλια κυρίως από τα αναπτυξιακά αλλά και τα κοινωνικά προγράμματα, που πλήττουν βέβαια τόσο τις υποδομές αλλά και την ανάπτυξη της χώρας μας. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Θα σας πω ελάχιστα παραδείγματα. Κατά πρώτον, εκεί που μας ενδιαφέρει εμάς, στη βιομηχανία έχουμε μόνον 27% απορρόφηση. 

  


 

  

Σελίδα 2049 

Περιβάλλον, κύριε Υπουργέ, που τουλάχιστον εμφανίζεσθε ευαισθητοποιημένοι, μόνον 27%. Αλλά αν προχωρήσουμε περαιτέρω, θα δείτε ότι και σε όλους τους άλλους τομείς υπάρχουν τεράστια αδιάθετα ποσά, όπως σας προανέφερα. Για τη στήριξη της παραγωγής και της μεταποίησης, κύριοι συνάδελφοι, η Κυβέρνηση υπέβαλε στην Ευρωπαϊκή 'Ενωση και εγκρίθηκε ένα επιχειρησιακό πρόγραμμα βιομηχανίας για την ίδια περίοδο 1994-1999. Το συνολικό ύψος των κονδυλίων επένδυσης ανέρχεται στο ποσό των εννιακοσίων πενήντα πέντε δισεκατομμυρίων (955.000.000.000) εκ των οποίων εκατόν πενήντα εννέα δισεκατομμύρια (159.000.000.000) είναι η κρατική συμμετοχή, πεντακόσια πενήντα ένα δισεκατομμύρια (551.000.000.000) από τον ιδιωτικό τομέα και διακόσια σαράντα πέντε δισεκατομμύρια (245.000.000.000) είναι επιχορήγηση από την Ευρωπαϊκή 'Ενωση. Από αυτό το ποσό της επιχορήγησης όπως σας προανέφερα έχουμε απορρόφηση μόνο 27% και αυτό λόγω της αδυναμίας να προχωρήσει η Κυβέρνηση. Διερευνώντας όμως, διαπιστώνεται ότι η Κυβέρνηση έχει αδυναμία στην ίδια κρατική συμμετοχή που χρειάζεται ενάμισι έως δύο δισεκατομμύρια (1.500.000.000 - 2.000.000.000) κάθε μέρα, για να εξασφαλισθεί η ομαλή υλοποίηση του προγράμματος. Και γι'αυτό έβαλε περιοριστικούς και ανατρεπτικούς όρους, με στόχο να μην προχωρήσει η συμμετοχή της μεγάλης πλειοψηφίας των επιχειρήσεων στα προγράμματα αυτά, για να εκσυγχρονισθούν και να ανταποκριθούν βεβαίως στον ανταγωνισμό. 

Είναι γνωστοί οι περιορισμοί που εσείς, κυρία Υπουργέ, θέσατε για τη συμμετοχή των μικρομεσαίων επιχειρήσεων στα προγράμματα της Ευρωπαϊκής 'Ενωσης. Ζητήσατε εβδομήντα εκατομμύρια (70.000.000) μέσο ετήσιο τζίρο κατά τα τελευταία τρία χρόνια για να αποκλείσετε το 95% και πλέον των μικρομεσαίων επιχειρήσεων. 

Σημειώνω εδώ, κύριοι συνάδελφοι, ότι τέτοιους όρους δεν ζήτησε η Ευρωπαϊκή 'Ενωση, αυτοί είναι όροι που επέλεξε η Κυβέρνηση. Δικαιολογημένα οι βιοτέχνες αλλά και οι άλλοι μικροί και μεσαίοι επιχειρηματίες νιώθουν ότι η Κυβέρνηση τους εμπαίζει με αυτές τις αποφάσεις και τους αποκλείει από κάθε δυνατότητα εκσυγχρονισμού και ανάπτυξης προκαλώντας κάθε ζημιά στην εθνική οικονομία. Ενώ όμως η Κυβέρνηση συμπεριφέρθηκε με αυτόν τον τρόπο προς τις μικρομεσαίες επιχειρήσεις δεν παρέλειψε να μεθοδεύσει και να επιδοτήσει αυτούς που η ίδια θέλει, δηλαδή τους "ημετέρους" μέσω των δικών της αξιολογητών και των δικών της επιτροπών εμπειρογνωμώνων αλλά και κατευθύνοντας τις επιδοτήσεις προς τις μεγάλες επιχειρήσεις της δικής της επιλογής. 

Εξάλλου, κύριοι συνάδελφοι, είναι γνωστές και οι καταγγελίες τέως Υπουργού της Κυβέρνησης αλλά και συναδέλφων Βουλευτών του ΠΑ.ΣΟ.Κ. και άλλων κομμάτων μέσα στη Βουλή. Είπαν ότι συμβαίνουν σημεία και τέρατα, μίζες, διαφθορά, λαδώματα στον τομέα των επιδοτούμενων ιδιωτικών επενδύσεων. 'Ομως, η εκσυγχρονιστική Κυβέρνηση του κ. Σημίτη σιώπησε και δυστυχώς συνεχίζονται τα ίδια και χειρότερα. 

Κύριοι συνάδελφοι, για να πεισθείτε, θα σας διαβάσω μόνο τι είπε ο κ. Γεωργακόπουλος στην επιτροπή. "Οι ελεγκτές και οι ελεγκτικοί μηχανισμοί είναι διεφθαρμένοι". Τώρα φέτος τα είπε. "Δεν πρόκειται να προχωρήσει κανένα επενδυτικό πρόγραμμα. 'Ολα τα προγράμματα που εγκρίθηκαν από τον προηγούμενο νόμο, εάν δεν πλήρωναν το 10% στην αρμόδια επιτροπή δεν θα προχωρούσε κανένα. Πολλοί επιχειρηματίες έχουν κάνει παράπονα. Σας τα επισημαίνω, διότι εάν δεν υπάρξουν θεσμοί με τους οποίους θα απαλλαγεί ο μηχανισμός από τα κοράκια, δεν θα προχωρήσει καμία επένδυση. Δυστυχώς, εκεί έχει φθάσει το κράτος και γι' αυτό δεν προχωράει τίποτα". Τα λέει τέως Υπουργός της Κυβέρνησης, ο κ. Γεωργακόπουλος, κύριοι συνάδελφοι. 

Ο εμπαιγμός όμως προς τις μικρομεσαίες επιχειρήσεις, κύριοι συνάδελφοι, δεν περιορίζεται μόνο εδώ. Η Κυβέρνηση διατυμπάνισε σε όλους τους τόνους και με όλα τα μέσα ότι θα διατεθούν εκατό δισεκατομμύρια (100.000.000.000) δραχμές για τις μικρομεσαίες επιχειρήσεις. Μέσα σε αυτά, όμως, κοιτάξτε τι έκανε, κύριοι συνάδελφοι. Συμπεριέλαβε και την ίδια τη συμμετοχή των επιχειρηματιών. Γι' αυτό πρόκειται για εμπαιγμό. Πρόκειται δηλαδή για εξαπάτηση της κοινής γνώμης στη χώρα μας ως προς τους μικρομεσαίους επιχειρηματίες. 'Ετσι παραπλάνησε και εγκλώβισε στο πολύπλοκο και γραφειοκρατικό σύστημα των προγραμμάτων πολλούς η Κυβέρνηση οι οποίοι με την ελπίδα να προκριθούν υπέστησαν ζημιές από τις δαπάνες για τη σύνταξη μελετών, σύνταξη αυτών των πολυπλόκων και πολυαρίθμων τευχών κ.ο.κ. 'Ολα αυτά τα λένε οι ίδιοι οι εκπρόσωποι των μικρομεσαίων επιχειρήσεων, καθώς και οι ειδικοί που συμμετέχουν στους ενδιάμεσους φορείς διαχείρισης, κυρία Υπουργέ. Τα λένε και τα δημοσιεύουν. 

Αντί δηλαδή να τους βοηθήσετε, δημιουργήσατε τεράστια προβλήματα τους μικρομεσαίους επιχειρηματίες, σ' αυτούς που το λέτε και το ξαναλέτε ότι αποτελούν τη ραχοκοκαλιά της οικονομίας και αν δεν τους στηρίξουμε...! Και όμως όχι μόνο δεν τους στηρίζετε, αλλά τους βάζετε σε περιπέτειες. 

Σε μερικά υποπρογράμματα, όμως, μικρών ποσών που διαχειρίστηκε ο ΕΟΜΜΕΧ, όπως για τους νέους επιχειρηματίες, ενώ δεχθήκατε αιτήσεις από 1-30/6/98, μέχρι σήμερα και μέχρι αυτήν τη στιγμή δεν τους δίνετε απάντηση, γιατί φαίνεται ότι δεν μπορείτε να βρείτε τα χρήματα. 

Το ερώτημα όμως είναι: Γιατί δεχθήκατε τις αιτήσεις, εφόσον δεν είχατε εξεύρει τα χρήματα. 

'Αλλα προγράμματα, όπως αυτά για ιδιωτικές επενδύσεις στη βόρεια Ελλάδα, κύριοι συνάδελφοι, δεν προχώρησαν, μια που μέχρι σήμερα έχει διατεθεί μόνο το 4% των επιδοτήσεων. Ακόμη και στο περιφερειακό σκέλος των προγραμμάτων η κατάσταση είναι η ίδια. 

Στη δυτική Μακεδονία, από όπου κατάγομαι και εγώ αλλά και η κυρία Υφυπουργός, αλλά και σε άλλες περιοχές, που για εθνικούς λόγους έπρεπε τα προγράμματα να προχωρήσουν, η απορρόφηση δεν υπερβαίνει, κύριοι συνάδελφοι, το 45% των κοινοτικών πόρων. Μόνο σε ορισμένους τομείς, όπως η προβολή των προγραμμάτων, οι προσλήψεις συμβούλων, εκεί έχουμε θεαματικές απορροφήσεις. Το Υπουργείο Ανάπτυξης έχει την πρωτοπορεία στον τομέα αυτό. Είδαμε πολυτελή προπαγανδιστικά τεύχη, βιβλία με εντυπωσιακές φωτογραφίες. Βέβαια έχουμε και το πλεονέκτημα να έχουμε δύο γυναίκες συναδέλφους Υπουργούς πλέον εκεί και στις φωτογραφίες έχουμε την πρωτοπορεία. 

Εδώ λοιπόν, κύριοι συνάδελφοι, στους τομείς αυτούς πιάνει πράγματι τόπο η κάθε επιχορήγηση από την Ευρωπαϊκή 'Ενωση. 

Φροντίζει επίσης η Κυβέρνηση με άλλους τρόπους να βελτιώσει την απορροφητικότητα διαθέτοντας κονδύλια, χωρίς να εκπληρούνται οι στόχοι των αντιστοίχων προγραμμάτων. 'Ετσι σημαντικά ποσά έχουν διατεθεί για τα περιβόητα οκτακόσια Κέντρα Επαγγελματικής Κατάρτισης έναντι των τριακοσίων που απαιτούνται, όπου, κύριοι συνάδελφοι, ικανοποιείται η κομματική πελατεία με την πρόσληψη χιλιάδων ατόμων για επαγγελματική εκπαίδευση. Εδώ μπορούμε να αναφερθούμε και στο σύμβουλο διαχείρισης του επιχειρησιακού προγράμματος βιομηχανίας, ο οποίος αμείβεται -ακούστε, κύριοι συνάδελφοι- με ένα δισεκατομμύριο εκατόν πενήντα εκατομμύρια (1.150.000.000.000) δραχμές. Πρόκειται όμως, κύριοι συνάδελφοι, για την εταιρεία "ΠΛΑΝΕΤ" του κ. Αναστασόπουλου, που μαζί με μερικές άλλες εταιρείες έχουν πάρει τη διαχείριση αυτού του προγράμματος. Ο κ. Αναστασόπουλος είναι ο έμπιστος της κ. Παπανδρέου, μια που διετέλεσε και διευθυντής του γραφείου της. 'Ομως δεν τα κατάφερε. Δεν κατάφερε να προχωρήσει αυτό το βασικό πρόγραμμα για τη βιομηχανία και την οικονομία του τόπου μας. 

Στην εφαρμογή του επιχειρησιακού προγράμματος βιομηχανίας παρατηρείται, κυρία Υπουργέ, το φαινόμενο ότι ενώ έχουν δεσμευτεί ποσά για διάφορα ιδιωτικά προγράμματα, έχουν εγκριθεί δηλαδή αιτήσεις διαφόρων ιδιωτών, δεν υπάρχει απορρόφηση. Αυτό προφανώς συμβαίνει, γιατί οι επενδυτές δεν έχουν την οικονομική δυνατότητα διάθεσης της ίδιας συμμετοχής. Σημαίνει, δηλαδή, ότι έχουν γίνει λάθη στις επιλογές, με συνέπεια να μπλοκάρονται κοινοτικά κονδύλια, γιατί είναι δεσμευμένα σ' αυτές τις περιπτώσεις. 

  


 

  

Σελίδα 2050 

Από πληροφορίες μας, κατά την αξιολόγηση εξακοσίων εξήντα τριών αιτήσεων που υποβλήθηκαν στο πρώτο δίμηνο του 1998, εγκρίθηκε επιλεκτικά ένα ποσοστό 20% έως 30% μόνο. Παρά την απόρριψη όμως του 70% έως 80% των αιτήσεων, παρουσιάζονται τα φαινόμενα αυτά της μη απορρόφησης. Πέραν αυτών, για το 1999 δεν εκδόθηκε ακόμη προκήρυξη του αντίστοιχου προγράμματος. Μήπως αυτό γίνεται, κυρία Υπουργέ, από έλλειψη πόρων; 

'Ετσι, όπως προχωράει, κύριοι συνάδελφοι, η εξέλιξη του προγράμματος, διερωτώμαστε: Ποια αναπτυξιακή πολιτική εφαρμόζεται στον τομέα της βιομηχανίας; Πείτε μας, κυρία Υπουργέ, ποια αναπτυξιακά μέτρα θεσπίσατε για τη βιομηχανική ανάπτυξη της χώρας και σε ποιο στάδιο βρίσκεται αυτή. Εμείς έχουμε την άποψη ότι αναπτυξιακή πορεία στον τομέα της βιομηχανίας δεν υπάρχει. Και ούτε βλέπουμε να γίνεται προσπάθεια για ανάπτυξη στον κρίσιμο αυτόν τομέα της οικονομίας μας. 

Γεμίσατε το Υπουργείο από κομματικούς υμετέρους συμβούλους, που φαίνεται ότι δεν έχουν τη δυνατότητα να σας βοηθήσουν. Και απομακρύνετε άλλο κατάλληλο στελεχιακό δυναμικό του Υπουργείου σας. Στον τομέα αυτό χρειάζεσθε έμπειρα και καταξιωμένα στελέχη. Χωρίς αυτά δεν μπορείτε να προχωρήσετε. 

Συμπεραίνοντας, κύριοι συνάδελφοι, μπορούμε να πούμε ότι η Κυβέρνηση και η πολιτική ηγεσία του Υπουργείου Ανάπτυξης δεν έχουν επικοινωνία με τις παραγωγικές τάξεις. Δεν ακούνε τις φωνές διαμαρτυρίας των επιχειρηματιών της χώρας. Είναι κλεισμένοι στα Υπουργεία και αρκούνται στην προπαγάνδα με τα εξωπραγματικά αυτά φυλλάδια που τους ετοιμάζουν οι υμέτεροι σύμβουλοι. 

Η Νέα Δημοκρατία στο συγκεκριμένο τομέα έχει καταθέσει τις προτάσεις της και τις έχει γνωστοποιήσει ευρύτερα στο κοινό. 

Πολιτική μας βούληση αλλά και πιστεύω μας είναι ότι χωρίς τη στήριξη και τη βοήθεια των επιχειρήσεών μας η οικονομία δεν μπορεί να ορθοδοπήσει και ο τόπος μας δεν μπορεί να αναδειχθεί. Αυτό έγινε αντιληπτό από τον επιχειρησιακό κόσμο και μόνη του ελπίδα, κυρία Υπουργέ, είναι η ανάληψη της εξουσίας από τη Νέα Δημοκρατία. 

Ευχαριστώ, κύριοι συνάδελφοι. 

(Χειροκροτηματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Κύριοι συναδελφοι, εκ μέρους του Συνασπισμού ορίζεται ως Κοινοβουλευτικός Εκπρόσωπος η συνάδελφος κ. Στέλλα Αλφιέρη. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, το λόγο, παρακαλώ. 

ΠΡΟΕΔΡΕΥΩΝ (Λουκάς Αποστολίδης): Ορίστε, κυρία Υπουργέ. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, δεν θα απαντήσω. Θέλω μόνο μία παρατήρηση να κάνω επί προσωπικού. Επειδή έγινε αναφορά στο γυναικείο φύλο των δύο Υπουργών, και για το λόγο που κοσμούν τα φυλλάδια -φαντάζομαι από γυναικεία φιλαρέσκεια- θα παρακαλούσα να βρεθεί ένα φυλλάδιο ή ένα έντυπο του Υπουργείου που υπάρχει φωτογραφία δική μου ή της κ. Παπανδρέου. 'Ενα! 

ΠΡΟΕΔΡΕΥΩΝ (Λουκάς Αποστολίδης): Μάλιστα. 

Στη δευτερολογία ας το καταθέσει ο κ. Παπαφιλίππου ή και τώρα, αν υπάρχει δυνατότητα. 

ΝΙΚΟΛΑΟΣ ΠΑΠΑΦΙΛΙΠΠΟΥ: Βεβαίως. 

ΠΡΟΕΔΡΕΥΩΝ (Λουκάς Αποστολίδης): Ο κ. Νάκος έχει το λόγο, 

ΑΘΑΝΑΣΙΟΣ ΝΑΚΟΣ: Κύριοι συνάδελφοι, είναι πολύ μικρό το χρονικό διάστημα που οι επερωτώντες καλούνται να αναπτύξουν ένα τόσο τεράστιο θέμα. Γιατί τα θέματα τα οποία υπεισέρχονται κατά την ανάπτυξη αυτής της επερώτησης είναι πάρα πολλά. Και αποδεικνύει η σταχυολογημένη έστω παρουσίαση των θεμάτων την ανικανότητα του Υπουργείου να κάνει αυτό που ο τίτλος μαρτυρά, να είναι Υπουργείο Ανάπτυξης. Γι' αυτό θα σταθώ σε τρία πραγματάκια και μόνο, για να δείξω την ανεπάρκεια την οποία επιδεικνύει η Κυβέρνηση και το Υπουργείο στην αναπτυξιακή προσπάθεια της χώρας, αναπτυξιακή προσπάθεια που τόσο ανάγκη την έχει, προκειμένου η ανεργία, αυτή η μάστιγα της σύγχρονης εποχής να περιοριστεί σε λογικότερα πλαίσια. 

Κατ' αρχάς η διαδικασία υπαγωγής στον αναπτυξιακό νόμο, οι πιστοποιήσεις της προόδου των επενδύσεων, η βεβαίωση της ολοκλήρωσης των επενδύσεων και η πληρωμή των επενδυτών έχουν εμπλακεί σε μια απίθανη γραφειοκρατία με απίθανο αριθμό επιτροπών. 

Είχε φθάσει μάλιστα ο Κοινοβουλευτικός Εκπρόσωπος του ΠΑ.ΣΟ.Κ. να διερωτάται, γιατί διατηρούνται αυτές οι διαδικασίες. Και μάλιστα είχαν μιλήσει και για χαράτσι 10%, που έπρεπε να καταθέσει ο επενδυτής, προκειμένου η επένδυσή του να έρθει σε πέρας. 'Ομως, με τις καθυστερήσεις και όλα αυτά, υπάρχουν επενδύσεις, οι οποίες δεν μπορούν να ολοκληρωθούν, για έναν απλούστατο λόγο: Γιατί η υστέρηση η χρονική και τα προσκόμματα, τα οποία δημιουργούνται, οδηγούν τις επενδύσεις σε αδιέξοδα. 

Αλήθεια -και θα ήθελα να απαντήσει σε αυτό η κυρία Υφυπουργός- ποια τα αποτελέσματα του νέου αναπτυξιακού νόμου; Είχαμε πλημμύρα επενδύσεων, όπως ισχυριζόσασταν κατά την ψήφιση του νόμου, ή αντίθετα φρενάρατε και αυτά τα λίγα που υπήρχαν και που είχαν αρχίσει να αναφαίνονται ιδίως μετά την απόφαση για τις φθίνουσες βιομηχανικές περιοχές; Η ερώτηση είναι ρητορική κυρίως. Γιατί με τον προϋπολογισμό του 1999 μειώνονται κατά 13,7% οι πιστώσεις, σε σχέση με το 1998, σε ό,τι αφορά τον τομέα των ιδιωτικών επενδύσεων. 'Αρα η πρόθεση, η πολιτική βούληση είναι ευκρινέστατη: Δεν υπάρχει αναπτυξιακή πολιτική. 

Τι θα γίνει με τις μικρομεσαίες επιχειρήσεις; Κάνουν και ξανακάνουν διαμαρτυρίες τα επιμελητήρια, και οι σύλλογοί τους. Ζητούν πέντε πραγματάκια, ζητούν βοήθεια, όταν μέσα σε αυτό το ανταγωνιστικό περιβάλλον αδυνατούν να τα βγάλουν πέρα. Ποια είναι η απάντηση του ΠΑ.ΣΟ.Κ.; Ποια είναι η απάντηση της Κυβέρνησης Σημίτη; Σχεδόν 0% απορροφητικότητα για τις μικρομεσαίες επιχειρήσεις, σύμφωνα με επίσημα στοιχεία του ΥΠ.ΕΘ.Ο. Στο 0% η απορροφητικότητα, όσον αφορά τη χρησιμοποίηση των κονδυλίων απο την Ευρωπαϊκή 'Ενωση για τις μικρομεσαίες επιχειρήσεις. Ούτε τράπεζες ούτε πληροφορίες ούτε άνοιγμα αγορών ούτε συνένωση των δυνάμεων, τίποτα από όλα αυτά. Επιπλέον; Αυξημένη φορολογία, αύξηση των αντικειμενικών κριτηρίων φορολόγησης. Θα κληθούν να πληρώσουν 14,5% περισσότερο φόρο οι μικρομεσαίες επιχειρήσεις, λόγω αύξησης των αντικειμενικών κριτηρίων. Και αυτό το έχουμε αποδείξει με πίνακες που έχουμε καταθέσει. Αυτή είναι η πραγματικότητα. Οι τροχοπεδητικές διαδικασίες και η αδιαφορία για ένα εκατομμύριο πεντακόσιες χιλιάδες συμπολίτες μας. Το Υπουργείο Ανάπτυξης δεν έχει να επιδείξει κανένα έργο. 

Διερωτάται κανείς: Με τι ασχολούνται τελικά η πολιτική ηγεσία του Υπουργείου Ανάπτυξης; Τι είναι αυτό που τους απασχολεί και τις κραυγές των εν απογνώσει ευρισκομένων μικρομεσαίων επιχειρηματιών τις αγνοούν; Μόνον αναθέσεις έργων; Μόνον παιχνίδια περίεργα με το φυσικό αέριο, τα οποία αρχίζουν να διαφαίνονται, που κατάφεραν να μετατρέψουν αυτό το αναπτυξιακό εργαλείο σε μπούμερανγκ εναντίον της ελληνικής οικονομίας; 

Νομίζω ότι πρέπει να δοθούν κάποια στιγμή πειστικές απαντήσεις σε αυτά τα βασανιστικά ερωτήματα που υποθηκεύουν το μέλλον του ελληνικού λαού. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ.Τζωάννος έχει το λόγο. 

ΙΩΑΝΝΗΣ ΤΖΩΑΝΝΟΣ: Κύριε Πρόεδρε, η κατάσταση που έχει διαμορφωθεί στο χώρο των μικρομεσαίων επιχειρήσεων είναι όντως δραματική. Το δράμα δε, το είδαμε ανάγλυφο χθες στις διαμαρτυρίες των ενδιαφερομένων, αλλά το βλέπουμε και κάθε μέρα στις οικονομικές στήλες των εφημερίδων, με τις πτωχεύσεις, τον αριθμό των ακάλυπτων επιταγών και των συναλλαγματικών που διαμαρτύρονται, τις εκποιήσεις προσωπικής περιουσίας των εταίρων των προσωπικών εταιρειών κ.ο.κ. 

 

 

  

Σελίδα 2051 

Και μέσα σε αυτό το δραματικό σκηνικό, τελικά η Κυβέρνηση έχει αναλάβει το ρόλο του Ποντίου Πιλάτου: "Νίπτει τας χείρας της." Και "νίπτει τας χείρας της" μπροστά στα προβλήματα των μικρομεσαίων επιχειρήσεων είναι πολλαπλά, προερχόμενα κυρίως από την ανυπαρξία κράτους, η οποία δημιουργεί τεράστιο οικονομικό κόστος λειτουργίας στις επιχειρήσεις. Και αυτό το κόστος τουλάχιστον θα μπορούσε κάπως να αμβλυνθεί με την εφαρμογή των αναπτυξιακών νόμων. 

Και όμως η Κυβέρνηση, ουσιαστικά, σε ό,τι αφορά τα αναπτυξιακά κίνητρα, τη χρήση αυτού του εργαλείου, έχει μείνει πολύ πίσω. 

Δεν έχω καταλάβει ακόμα γιατί άλλαξε ο αναπτυξιακός νόμος. Αφού ήταν όλα έτοιμα και ωραία, γιατί τότε καθυστερεί η Κυβέρνηση στην έκδοση των διαφόρων κανονιστικών διατάξεων, ώστε με πρακτικές ρυθμίσεις να μπορούν να αντληθούν τα κεφάλαια τα οποία δικαιούνται οι επιδοτούμενοι, ή τουλάχιστον να ξέρουν ποιοι είναι οι κανόνες του παιχνιδιού. 

Αντί λοιπόν, τουλάχιστον, να κινηθεί θετικά προς αυτήν την κατεύθυνση, αφήνει η Κυβέρνηση να συσσωρεύονται διάφορα προβλήματα, προερχόμενα από οριζόντιες ρυθμίσεις της, είτε είναι αυτές στο φορολογικό με τις συνεχιζόμενες φορολογικές επιδρομές είτε είναι στην πολυπλοκότητα των διαδικασιών συμμόρφωσης στο φορολογικό σύστημα -σας θυμίζω την πολυπλοκότητα των εντύπων- είτε είναι στην πολυπλοκότητα των διαδικασιών, για να υπαχθεί κάποιος στον αναπτυξιακό νόμο. 

Πάντοτε εν ονόματι της αποφυγής καταχρηστικών λύσεων, οι υπηρεσιακοί παράγοντες των Υπουργείων εφευρίσκουν νέες γραφειοκρατικές διαδικασίες και οξύνουν το πρόβλημα γι' αυτούς που μπορούν να κάνουν χρήση των αναπτυξιακών κινήτρων. Και, τελικά, πού καταλήγουμε; Το όφελος να το καρπούται ο σύμβουλος που θα βοηθήσει την εταιρεία να αξιοποιήσει τα κίνητρα και όχι η ίδια η εταιρεία. 

'Εχω πει πολλές φορές και λόγω ιδιότητας ότι καλό είναι να αναπτύξουμε τη βιομηχανία μελετών και σε διεθνές επίπεδο, να έχουμε δηλαδή προστιθέμενη αξία στον τομέα των υπηρεσιών, αυτό όμως να μη γίνεται σε βάρος του πρωτογενούς και του δευτερογενούς τομέα. Εδώ έχουμε καταντήσει, τελικά, να μην έχουμε βιομηχανική πολιτική, αλλά να έχουμε βιομηχανία μελετών, οι οποίες καταλήγουν στα ράφια. 

Θέλω επίσης να επισημάνω ότι όλες οι καθυστερήσεις, αλλά και όλες οι οριζόντιες ρυθμίσεις τελικά επιδρούν αρνητικά στο ταμείο της επιχείρησης, σ' αυτό που λέμε cash flow, το οποίο οδηγεί αυτές τις επιχειρήσεις στον εξωτραπεζικό δανεισμό, δηλαδή στην τοκογλυφία. 

Αν κάποιος υπαχθεί σε ένα αναπτυξιακό δάνειο και έχει καθυστέρηση στην άντλησή του, αναγκάζεται να προσφύγει σε εξωτραπεζικό δανεισμό και καταστρέφεται. Καλύτερα να μην είχε υπαχθεί στα αναπτυξιακά κίνητρα. 

Συνεπώς, αν δεν δοθούν ριζικές λύσεις σ' αυτά τα πράγματα, δηλαδή αν δεν αρθούν αυτά τα αντικίνητρα, δεν μπορούμε να μιλούμε για ανάπτυξη. 

Τέλος, θέλω να επισημάνω την απουσία ουσιαστικά πρακτικών πρωτοβουλιών στην υλοποίηση κοινοτικών πρωτοβουλιών. Σε επίπεδο Ευρωπαϊκής 'Ενωσης έχουμε διάφορες πρωτοβουλίες, διάφορες ρυθμίσεις, συμμετέχουν οι δικοί μας Υπουργοί σ' αυτές τις διαβουλεύσεις, στα ψηφίσματα, στην έκδοση οδηγιών, αλλά, τελικά, όταν έρθουμε στο διά ταύτα στο εθνικό επίπεδο, η υλοποίηση είναι ανύπαρκτη. Και καταλήγει η Κυβέρνηση απλώς στο να κάνει δημόσιες σχέσεις, είτε με τους Υπουργούς να εμφανίζονται στα κανάλια είτε με την έκδοση πανάκριβων εντύπων. Αλλά, τελικά, η ουσία είναι ότι τίποτα δεν καταλήγει στον άμεσα ενδιαφερόμενο. 

Θα ήθελα επίσης να επισημάνω, κύριε Πρόεδρε, σε σχέση με τους συμβούλους και την αξιοποίηση των προγραμμάτων ότι βλέπουμε σήμερα τις αρνητικές επιπτώσεις, σε ό,τι αφορά την αγορά συμβούλων επιχειρήσεων, από την κατάργηση του ΕΛΚΕΠΑ, που ήταν μία λανθασμένη κίνηση. Εν ονόματι δήθεν της εξυγίανσης του δημοσίου τομέα καταργήθηκε ένα πολύ χρήσιμο εργαλείο, προς δόξαν της αδιαφάνειας στην ανάθεση μελετών και σεμιναρίων. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσιαρτσιώνης έχει το λόγο. 

ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, σήμερα τα προβλήματα στις μικρομεσαίες επιχειρήσεις δεν έχουν να κάνουν με την ανάπτυξή τους αλλά, κυριολεκτικά, με την ίδια την επιβίωσή τους. 

Τα τελευταία μέτρα της Κυβέρνησης και του Υπουργείου Οικονομικών έδωσαν τη χαριστική βολή σ' αυτόν τον τόσο πολύπαθο κλάδο, αλλά και παραγωγικό, που είναι μονίμως, όπως φαίνεται, στο στόχαστρο των κυβερνητικών πρωτοβουλιών. 

Τα αντικειμενικά κριτήρια και η υπερφορολόγηση, τα αντικίνητρα και η παταγώδης αποτυχία του νέου αναπτυξιακού νόμου, μαζί με την ανύπαρκτη χρηματοδότηση, πνίγουν κυριολεκτικά και οδηγούν σε μαρασμό το βασικό αυτόν κορμό της ελληνικής κοινωνίας. Επιπλέον, η αύξηση της ανεργίας επιτείνει την ήδη εκρηκτική κατάσταση στην ελληνική κοινωνία. 

Σε ό,τι αφορά την υπερφορολόγηση, τα αντικειμενικά κριτήρια, όχι μόνο δεν καταργούνται αλλά διευρύνονται, αυξάνοντας περαιτέρω τη φορολόγηση. Η Κυβέρνηση διεκδικεί ακόμα μια φορά παγκόσμια πρωτοτυπία. Εξαγγέλλει τη μελλοντική κατάργησή τους, αλλά για φέτος και τον επόμενο χρόνο συνεχίζει τη φορολόγησή τους με τη φορολογική της επιδρομή, για να καλύψει τις τεράστιες δαπάνες συντήρησης του διεφθαρμένου και σπάταλου κράτους. 

Από 25%-35% υπολογίζεται ότι θα φθάσει φέτος η φορολογική επιβάρυνση στις μικρομεσαίες επιχειρήσεις, στους ελεύθερους επαγγελματίες και στις μικρές εμπορικές επιχειρήσεις. Η αναπροσαρμογή του συντελεστή υπολογισμού της μισθωτικής αξίας από 7,25% στο 8,25% θα επιβαρύνει ένα εκατομμύριο φορολογούμενους το 1998 και το 1999. Οι μικρές επιχειρήσεις δεν θα μπορέσουν να αντέξουν άλλο τα βάρη και πρέπει επιτέλους να σταματήσει αυτός ο διωγμός. 

Σε ό,τι αφορά τα κίνητρα ο νέος αναπτυξιακός ν. 2601/98 παραμένει ανενεργός λόγω των προεδρικών διαταγμάτων και των υπουργικών αποφάσεων που εκκρεμούν, αλλά κυρίως λόγω της ανταποτελεσματικότητάς του να δώσει ουσιαστικά κίνητρα. Κάθε αναπτυξιακή και συνενωτική δράση των μικρομεσαίων επιχειρήσεων, όσο και η χρηματοδοτική στήριξη από εθνικά και κοινοτικά κονδύλια, εμποδίζεται, τόσο από το ανεπαρκές θεσμικό πλαίσιο όσο και από την ανυπαρξία κυβερνητικών πρωτοβουλιών. 

Χαρακτηριστικό παράδειγμα είναι ο αμπελουργικός οινοποιητικός κλάδος, που προσφέρει εισόδημα σε χιλιάδες οικογένειες σε χιλιάδες ημιορεινές, νησιωτικές και γενικά μειονεκτικές περιοχές της χώρας μας. Ο κλάδος αυτός υποφέρει τα τελευταία χρόνια και αποκλείεται των επενδυτικών ενισχύσεων εξαιτίας της οδηγίας για τη μείωση των κοινοτικών πλεονασμάτων κρασιού. 

Τα συναρμόδια Υπουργεία Γεωργίας, Οικονομικών και Ανάπτυξης, παρέβλεψαν και παραβλέπουν όμως το "παραθυράκι" που άφησε επισήμως η Ευρωπαϊκή 'Ενωση για τις επενδύσεις, που αφορούν στη βελτίωση της ποιότητας των παραγομένων προϊόντων: Μηχανολογικό εξοπλισμό, έλεγχο παραγωγικής διαδικασίας, παλαίωση κλπ. 

Ενώ θα μπορούσατε να δώσετε μια διέξοδο στον κλάδο, εντάσσοντας στον αναπτυξιακό νόμο τη βελτίωση της ποιότητας του προϊόντος, εσείς ανακυκλώσατε τις υπουργικές σας αρρυθμίες, μεταβιβάζοντας τις ευθύνες το ένα Υπουργείο στο άλλο. Σαν "κερασάκι στην τούρτα" για φέτος ο ΟΠΕ, σε ό,τι αφορά τη χρηματοδότηση, στον προϋπολογισμό του δεν προέβλεψε κανένα κονδύλι για τον κλάδο. 

Τα έντονα προβλήματα χρηματοδότησης και η αδυναμία εξασφάλισης πιστώσεων συνεχίζονται. Η σχέση των μικρομεσαίων επιχειρήσεων με τις τράπεζες σήμερα βρίσκεται στο χειρότερό της σημείο και αυτό αποτελεί ένα από τα κυρίαρχα προβλήματα στην εξεύρεση πιστώσεων. Οι εγγυήσεις που ζητούνται είναι δυσανάλογα υψηλές και διαφόρων ειδών δυσκολίες εφευρίσκονται, προκειμένου να αποθαρρυνθεί κάθε λήψη δανείου. 

 

 

  

Σελίδα 2052 

'Οταν κάποιες απ' αυτές τις επιχειρήσεις μετά από μύριες δυσκολίες φθάνουν στην πολυπόθητη έγκριση, τότε βρίσκουν μπροστά τους μιας άλλης μορφής εκμετάλλευση, τα υψηλότερα επιτόκια και τις υψηλότερες επιβαρύνσεις. 

Γνωρίζετε, βέβαια, πολύ καλά ότι εξαιτίας αυτών των δυσκολιών πολλοί οδηγούνται σε άνομες λύσεις, όπως ο εξωτραπεζικός δανεισμός και η τοκογλυφία. 

Αυτό έχει ως αποτέλεσμα τις απλήρωτες υποχρεώσεις, τις πτωχεύσεις και τα λουκέτα. 

Το δε σκηνικό καταστροφής ολοκληρώνεται με την πρόσφατη κατάθεση του νομοσχεδίου του Υπουργείου Ανάπτυξης, που καταργεί τον ΕΟΜΜΕΧ στην περιφέρεια, προκαλώντας έτσι λειτουργικό κενό στους ενδιάμεσους φορείς στήριξης και προώθησης των επενδύσεων. 

Εμείς, κύριε Πρόεδρε, θεωρούμε επιτακτική και άμεση την ανάγκη θέσπισης ενός δίκαιου φορολογικού συστήματος με την άμεση κατάργηση των αντικειμενικών κριτηρίων. Θεωρούμε επιτακτική την ανάγκη χρηματοδοτικής στήριξης μέσα από υγιείς διαδικασίες του τραπεζικού τομέα. Θεωρούμε επιτακτική την ανάγκη αναμόρφωσης του αναπτυξιακού νόμου και ουσιαστική συμμετοχή του κλάδου στις κοινοτικές επενδύσεις. 

Τέλος, καλούμε έστω και την ύστατη στιγμή την Κυβέρνηση, να σταματήσει το διωγμό και να ανατρέψει την καταστροφική της πολιτική. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ο κ. Καλαντζής έχει το λόγο. 

ΓΕΩΡΓΙΟΣ ΚΑΛΑΝΤΖΗΣ: Κύριε Πρόεδρε, το γεγονός ότι οι μικρομεσαίες επιχειρήσεις διέρχονται βαθυτάτη κρίση σήμερα και αυτό είναι αποτέλεσμα της πολιτικής που ακολουθεί η Κυβέρνηση, μιας πολιτικής διωγμού και κατατρεγμού γενικότερα των μικρομεσαίων επιχειρήσεων, είναι πέρα από βέβαιο. Εκείνο που ξέρουμε, και εκείνο που διαπιστώνουμε καθημερινά, είναι ότι οι πτωχεύσεις, οι οποίες γίνονται και τα λουκέτα τα οποία μπαίνουν, είναι σε τέτοιο βαθμό και σε τέτοια έκταση, που δημιουργείται τεράστιο κοινωνικό πρόβλημα πλέον. 

Η Κυβέρνηση με την πολιτική της, αλλά και οι τράπεζες με τα προγράμματα και με τα προϊόντα τα οποία πωλούν και με τις μεθοδεύσεις που ακολουθούν, οδηγούν σε χρηματοδοτική ασφυξία τις μικρομεσαίες επιχειρήσεις. Είναι γεγονός ότι αυτό το πράγμα έχει μεγάλες επιπτώσεις ιδιαίτερα στον πιο ευαίσθητο τομέα, στον τομέα της ανεργίας. 

Είναι βέβαιο, κυρία Υπουργέ, ότι η Ελλάδα, η ελληνική οικονομία όλα τα προηγούμενα χρόνια στήθηκε πάνω στους μικρομεσαίους, στήθηκε στις οικογενειακές επιχειρήσεις, στήθηκε στα μικρά μαγαζιά, όπου ο πατέρας, η γυναίκα και τα παιδιά έδωσαν με αυτά την ώθηση στην ελληνική οικονομία. Από εκεί δημιουργήθηκαν οι καταθέσεις, από εκεί δημιουργήθηκε η ανάπτυξη. Μέσα απ'αυτά, από τις μικρομεσαίες επιχειρήσεις, βρήκε διέξοδο ο νέος και η νέα στο πρόβλημα το μεγάλο της εργασίας. Και διαπιστώνουμε, δυστυχώς, σήμερα ότι η καταστροφή στην οποία οδηγούνται οι μικρομεσαίες επιχειρήσεις με την πολιτική που ακολουθείται -με τα μεγάλα καταστήματα που έρχονται στην Ελλάδα, με τις μεθόδους τις οποίες συναντούμε καθημερινά- έχει ως αποτέλεσμα την αύξηση της ανεργίας, με χαρακτηριστικότερο παράδειγμα τα τελευταία στατιστικά στοιχεία του ΟΑΕΔ, όπου για πρώτη φορά στην Ελλάδα η ανεργία αγγίζει το 11%, ένα ποσοστό που χτυπά ιδιαίτερα τους νέους και τις νέες και περισσότερο τις γυναίκες, δηλαδή, ό,τι πιο υγιές και ό,τι πιο παραγωγικό υπάρχει αυτήν τη στιγμή στην πατρίδα μας. 

Δυστυχώς, έχουν ψηφισθεί και έχουν, αν θέλετε, μπει στην πράξη πολλοί αναπτυξιακοί νόμοι. Και ιδιαίτερα επί των ημερών σας ψηφίστηκαν τρεις αναπτυξιακοί νόμοι, οι οποίοι το μόνο που πέτυχαν ήταν να μη δώσουν, όχι ώθηση, αλλά ούτε ξεκίνημα στην ανάπτυξη. Μία ανάπτυξη την οποία έχει ανάγκη η πατρίδα μας. Μία ανάπτυξη, την οποία χρειάζεται, ώστε να βρεθούμε με ισότιμους όρους, με ίσες διαδικασίες και σε ίσα επίπεδα με τους άλλους εταίρους μας στην Ενωμένη Ευρώπη. 

Δυστυχώς, όλοι αυτοί οι αναπτυξιακοί νόμοι αποδείχθηκαν αναποτελεσματικοί. Αναποτελεσματικοί και στους ρυθμούς απορρόφησης των κοινοτικών προγραμμάτων, των κοινοτικών κονδυλίων, που αναφέρονται και αφορούν τη βιομηχανία και τις μικρομεσαίες επιχειρήσεις. 

Δυστυχώς, αποδείχθηκε -και αυτές οι καταγγελίες προέρχονται από πολλές πλευρές- ότι τα περισσότερα από τα κοινοτικά προγράμματα, τα οποία βρίσκονται σε εξέλιξη, κατευθύνονται σε λίγους, σε "ημετέρους", σε ευνοούμενους και δεν υπάρχει, αν θέλετε, εκείνος ο χρηματικός όγκος που χρειάζεται, ώστε να δοθούν χρήματα σε όλες τις επιχειρήσεις, οι οποίες ζητούν να ενταχθούν στα κοινοτικά προγράμματα, για να έχουν ανάπτυξη και προώθηση της δουλειάς και της εργασίας τους. 

Δυστυχώς, δεν υπάρχει η απαιτούμενη διαφάνεια. Και βέβαια θα φθάσουμε σε ένα σημείο να διαπιστώσουμε -και το διαπιστώνουμε καθημερινά-ότι η πολιτική η οποία ακολουθείται με τα τόσα υψηλά επιτόκια των τραπεζών -τα οποία είναι τα υψηλότερα απ' αυτά που ισχύουν στις άλλες χώρες της Ενωμένης Ευρώπης- καθώς και το μεγάλο και τρομερό πρόβλημα των πανωτοκίων -ένα πρόβλημα το οποίο, δυστυχώς, δεν μπορεί να ξεπεραστεί- είναι θηλιά που μπαίνει στο λαιμό του κάθε μικρομεσαίου, του κάθε ανθρώπου, ο οποίος έχει μία μικρή επιχείρηση και βρίσκεται σε ανάγκη να χρηματοδοτηθεί από κάποια τράπεζα. 

Εκείνο που πρέπει άμεσα να γίνει, για να βοηθήσει στην κατεύθυνση της ανάπτυξης -θα δώσει ζωή και ανάσα στις μικρομεσαίες επιχειρήσεις- είναι να καταργηθεί το απαράδεκτο της φορολόγησης του 35% των ομόρρυθμων εταιρειών. 

Είναι ένα δεδομένο μαζί με την κατάργηση των αντικειμενικών κριτηρίων, το οποίο το βλέπετε, το διαπιστώνετε, καθημερινά το συζητάτε, αλλά δεν δίνετε λύση. Αν δώσετε λύση σ' αυτό το πρόβλημα, να είσθε βέβαιοι ότι με την κατάργηση των αντικειμενικών κριτηρίων και την τροποποίηση της φορολόγησης, καταργώντας το 35% της φορολόγησης των ομόρρυθμων εταιρειών, θα δώσετε πραγματική ώθηση και ανάπτυξη στις μικρομεσαίες επιχειρήσεις. 

Τελειώνοντας θέλω να πω ότι οι αναπτυξιακοί νόμοι που ψηφίζουμε και οι αναπτυξιακοί νόμοι οι οποίοι λειτουργούν, αποδεικνύεται ότι ποτέ δεν γίνονται σωστά. 

Παράδειγμα ο Νομός Καβάλας, ενώ βρίσκεται στην ίδια διευρυμένη Νομαρχιακή Αυτοδιοίκηση, ο οποίος συμμετέχει στην ίδια περιφέρεια, με τους άλλους νομούς της Θράκης έχει σημαντική διαφορά με μειωμένα κίνητρα και επιδοτήσεις και διαφορετικούς όρους από τον αναπτυξιακό νόμο που ισχύει για όλη τη Θράκη και για τους άλλους νομούς. 

'Αρα, αν δεν μπορέσουμε να κάνουμε ορθολογιστικό καταμερισμό και κατανομή των αναπτυξιακών κινήτρων και κριτηρίων, τότε δυστυχώς θα βρισκόμαστε καθημερινά σε εκπλήξεις και ενάμισι εκατομμύριο συνάνθρωποί μας, ενάμισι εκατομμύριο μικρομεσαίοι επιχειρηματίες, οι οποίοι είναι η ραχοκοκαλιά της ελληνικής οικονομίας -είναι δική σας έκφραση, από τις αγαπημένες εκφράσεις του Ανδρέα Παπανδρέου και του ΠΑ.ΣΟ.Κ. στην προηγούμενη δεκαετία- μια μεγάλη υγιής ομάδα, θα αφανισθεί. Αυτοί συνεισφέρουν, βοηθούν και δίνουν ανάπτυξη και πρόοδο στην Ελλάδα που τόσο πολύ την έχουμε ανάγκη. 

ΠΡΟΕΔΡΕΥΩΝ (Λουκάς Αποστολίδης): Η κυρία Υφυπουργός έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, κύριοι συνάδελφοι, είναι χαρακτηριστικό ότι στις τοποθετήσεις των κυρίων συναδέλφων για τις μικρομεσαίες επιχειρήσεις και για τη βιομηχανία δεν έγινε καμία αναφορά στο θέμα της παγκοσμιοποίησης του ανταγωνισμού, της ποιότητας, της διαφορετικής διάρθρωσης που απαιτείται σήμερα στις επιχειρήσεις, ώστε αυτές να μπορούν να συμμετέχουν σ' αυτό που λέμε εθνική ανταγωνιστικότητα. 

'Εγινε αναφορά στο παρελθόν στους δείκτες, στην πολύ καλή βιομηχανία που είχαμε και δεν έχουμε. Δόθηκαν πάρα πολλά στοιχεία, τα οποία είναι απολύτως ανακριβή. Και θέλω να βεβαιώσω τους κυρίους συναδέλφους ότι αν είχαν ζητηθεί απο το Υπουργείο τα στοιχεία, τα οποία χρειαζόντουσαν για την επερώτηση, θα ήταν πολύ πιο ουσιαστικός ο διάλογος. 

 

 

  

Σελίδα 2053 

Γιατί πολλά από τα στοιχεία τα οποία έχετε χρησιμοποιήσει, πιθανόν από τον Τύπο ή από ανθρώπους οι οποίοι σας τα έδωσαν, χωρίς να έχουν τη δυνατότητα να τα επιβεβαιώσουν, σας οδηγούν σε λάθος συμπεράσματα, πιστεύω καλοπροαίρετα, γιατί αν είχα και εγώ τα ίδια στοιχεία, στα ίδια συμπεράσματα θα είχα οδηγηθεί. 

Η πρώτη λοιπόν αναφορά που θα κάνω είναι ότι πραγματικά την περίοδο της δεκαετίας του '80 υπήρξε μία μεγάλη αλλαγή, πρώτον, γιατί είχαμε το τέλος "της εποχής μιας βιομηχανίας" χωρίς βιομηχάνους, με πολλές βιομηχανίες οι οποίες κατέρρευσαν και οι οποίες είχαν βασισθεί σε θαλασσοδάνεια. Αυτό το τέλος ήρθε γύρω στο 1983-1984, εξ ου και η επιλογή του ΟΑΕ, όπου είχαμε πολλές βιομηχανίες έτοιμες, κλείνουν με πάρα πολύ μεγάλα χρέη. Δεν επικροτώ και αποδείχθηκε εκ των υστέρων ότι δεν ήταν σωστή η επιλογή του ΟΑΕ έτσι όπως λειτούργησε. Η πρόθεση ήταν σωστή. Αλλά αυτή η αναδιάρθρωση εκείνης της εποχής έχει πάρα πολλά αίτια. 

Θα πω μόνο, κύριε Παπαφιλίππου, επειδή αναφερθήκατε στο θέμα της υποδηματοποιίας ότι, πράγματι, είχαμε μία μεγάλη κρίση στην υποδηματοποιία, η οποία οφείλεται στο ότι σταμάτησαν να υπαρχουν δασμοί. Οι 'Ελληνες αγόραζαν ελληνικό παπούτσι, γιατί όλα τα ξένα είχαν δασμούς. Λόγω Ευρωπαϊκής 'Ενωσης σταμάτησαν οι δασμοί, άρχισαν να εισάγονται παπούτσια, τα οποία είχαν χαμηλότερη τιμή και καλύτερη ποιότητα. Το πρόβλημα λοιπόν δεν ήταν να συνεχίσουμε την προστασία αλλά να αναδιαρθρωθούν οι ίδιες οι επιχειρήσεις, οι οποίες είχαν μάθει να δουλεύουν μέσα σε ένα καθεστώς προστατευτισμού. 

Δεν θα μιλήσω για το παρελθόν, γιατί το πρόβλημά μας είναι το παρόν και κυρίως το μέλλον. Θα πω, όμως, ότι για πολλές δεκαετίες στη χώρα μας η βιομηχανική πολιτική είχε τα εξής εργαλεία και πάντοτε καλοπροαίρετα: Τις επιδοτήσεις, τις ενισχύσεις δηλαδή σε καθαρό χρήμα, τα δάνεια τα οποία δίδονταν από τις κυβερνήσεις μέσω του τραπεζικού συστήματος και πάρα πολλές φορές ανορθολογικά και την προστασία των προϊόντων μας με τη δημιουργία θεσμών, πράγμα που λειτούργησε εις βάρος τελικά του ανταγωνισμού, όπως αποδείχθηκε στο μέλλον. 

Αναφέρθηκαν από τους κυρίους συναδέλφους παραδείγματα άλλων χωρών, όπως της Ιρλανδίας. Θα καταθέσω μετά στα Πρακτικά τα στοιχεία της Ιρλανδίας, γιατί αξίζει να βλέπουμε συλλογικά την πορεία μιας χώρας. Στην Ιρλανδία τα τελευταία τέσσερα χρόνια έχουμε μία συνεχή μείωση των απολαβών των εργαζομένων, πράγμα που δεν συμβαίνει στην Ελλάδα. 'Εχουμε μία αύξηση της φορολογίας, ενώ στην Ελλάδα η φορολογία είναι το 75% της φορολογίας στην Ιρλανδία. Δεν γίνεται λοιπόν να θέλουμε και να αυξάνονται οι αμοιβές και να μειώνονται οι φόροι και να αυξάνεται η ανταγωνιστικότητα της οικονομίας, χρησιμοποιώντας όποιους δείκτες θέλουμε από κάθε χώρα. Στην Ιρλανδία η ανεργία έφθασε το 13,9% και τώρα έχει πτωτική τάση. Στην Ελλάδα ήταν 9,5% και τώρα έχει ανοδική τάση. Προχωρούν σε μία ισορροπία. 

Το 1994 για πρώτη φορά κατατέθηκε ένα πλήρες επιχειρησιακό πρόγραμμα για τη βιομηχανία. Ποτέ άλλοτε η χώρα δεν είχε ένα πλήρες επιχειρησιακό πρόγραμμα για τη βιομηχανία. Αυτό το πρόγραμμα κατατέθηκε με καθυστέρηση σε σχέση με όλα τα άλλα επιχειρησιακά προγράμματα, διότι αυτό που είχε εκπονήσει η Νέα Δημοκρατία το 1993, επεστράφη ολόκληρο ως απαράδεκτο και μάλιστα δύο φορές από την Ευρωπαϊκή 'Ενωση. 

Το 1994, ενώ τα άλλα προγράμματα είχαν αρχίσει να υλοποιούνται, αυτό έγινε από την αρχή. Επί υπουργίας του σημερινού Πρωθυπουργού έγινε το επιχειρησιακό πρόγραμμα βιομηχανίας, το οποίο εγκρίθηκε με ένα χρόνο καθυστέρηση, δηλαδή το Δεκέμβριο του 1995. Το 1996 εγκρίνεται ένα άλλο πρόγραμμα, το πρόγραμμα "πρωτοβουλία για τις μικρομεσαίες επιχειρήσεις". Αυτά τα δύο εργαλεία, αφού εγκρίθηκαν, έπρεπε να υλοποιηθούν και στο τέλος να μετρηθούν με βάση την απόδοσή τους. 

Το επιχειρησιακό πρόγραμμα βιομηχανίας είχε σαν βασικό του αντικείμενο τα εξής βασικά κεφάλαια: Υποδομές για τη βιομηχανία, οργάνωση συστήματος ποιότητας, στήριξη των επιχειρήσεων στην ποιότητα, εξειδικευμένες επενδύσεις, όπως αυτές εκφράστηκαν μέσα από το 23Α και 23Β, IDA και στήριξη της ηλεκτρονικής διασύνδεσης των επιχειρήσεων με το ηλεκτρονικό εμπόριο, χρηματοπιστωτικά και νέοι θεσμοί, νέοι επιχειρηματίες, γυναίκες επιχειρηματίες, εμπορικές επιχειρήσεις για πρώτη φορά, ειδική κατάρτιση του ανθρώπινου δυναμικού, στήριξη των επιχειρήσεων για να προσλάβουν ειδικευμένες υπηρεσίες. 

Το πρόγραμμα αυτό, που το λέω μέσα από λέξεις-κλειδιά, είχε ένα συνολικό προϋπολογισμό ενός τρισεκατομμυρίου (1.000.000.000.000). Για να υλοποιηθεί ένα αντίστοιχο πρόγραμμα, το μόνο θεσμικό εργαλείο που υπήρχε στη χώρα μας ήταν ο αναπτυξιακός νόμος. Δεν υπάρχει άλλος τρόπος να δίνει το κράτος χρήματα στις επιχειρήσεις. Πρέπει να υπάρχουν θεσμικά εργαλεία. Γι' αυτό έπρεπε να γίνει μια κοσμογονία στο θέμα των θεσμών. Δεν υπήρχαν στη χώρα τέτοιοι θεσμοί. 'Ετσι χρειάστηκε να ψηφισθούν τρεις νόμοι και να εκδοθούν δεκαεπτά προεδρικά διατάγματα και υπουργικές αποφάσεις, για να υλοποιηθούν πολλά από αυτά που προανέφερα. 

Χρειάσθηκε να ορισθούν και νέες διαδικασίες, γιατί είχαμε ένα συγκεκριμένο μηχανισμό στο Υπουργείο Εθνικής Οικονομίας. Γινόταν υποβολή της προτάσεως. Ο συγκεκριμένος υπάλληλος αξιολογούσε, έκανε την πρότασή του στη γνωμοδοτική επιτροπή, η οποία ήλεγχε ή όχι. Είχαμε πια να κάνουμε με χιλιάδες επιχειρήσεις και δεν μπορούσε αυτό το σύστημα να λειτουργήσει με αυτόν τον τρόπο. 'Αλλαξε λοιπόν η προσέγγιση της αξιολόγησης. 

Ερχόμαστε στους μηχανισμούς υλοποίησης. Οι μηχανισμοί υλοποίησης ήταν οι διευθύνσεις του Υπουργείου, η υπηρεσιακή δομή και οι εξωτερικοί αξιολογητές. 'Εγινε επιλογή, ώστε το κάθε πρόγραμμα να αξιολογείται από δύο εξωτερικούς αξιολογητές, από κατάσταση και από μητρώο αξιολογητών που διαμορφώθηκε στο Υπουργείο. Με κλήρωση επιλέγονταν οι αξιολογητές που θα αξιολογούσαν τις επιχειρήσεις. Αφού γινόντουσαν δύο εξωτερικές αξιολογήσεις, γινόταν εισήγηση του τμηματάρχη της αντίστοιχης διεύθυνσης στη γνωμοδοτική επιτροπή, στην οποία συμμετείχαν μόνο δύο στελέχη της Δημόσιας Διοίκησης. 

Για να αναφερθώ δε "στο κομματικό κράτος και στους κομματικούς συμβούλους και στα στελέχη που μπήκαν στην άκρη" πρέπει να σας ενημερώσω, κύριε Παπαφιλίππου, ότι η διευθύντρια επενδύσεων στο Υπουργείο Βιομηχανίας, η οποία προϊσταται της διεύθυνσης που χειρίζεται όλα αυτά τα προγράμματα, ένα εξαιρετικό στέλεχος σε ήθος και απόδοση, είναι στέλεχος της Νέας Δημοκρατίας και σύζυγος του πρώην διευθυντή του κ. Μάνου. 

Ο χειρισμός, λοιπόν, της πλέον ευαίσθητης διεύθυνσης έχει γίνει με βάση την αξιοκρατία με την επιλογή μιας εξαιρετικής υπαλλήλου. Εγώ αισθάνομαι υπερήφανη, γιατί τόσο καιρό στη διοίκηση και σαν Υπουργός και σαν Γενική Γραμματέας ουδέποτε έκανα επιλογές με κομματικά κριτήρια. 

Στο δεύτερο μηχανισμό υλοποίησης -επειδή πραγματικά δεν μπορεί το Υπουργείο και αυτό γίνεται σε όλες τις χώρες της Κοινότητας να υλοποιήσει τόσο μεγάλα προγράμματα με διευθύνσεις και είκοσι υπαλλήλους- έγινε ένα μεγάλο πείραμα. Προσπαθούσαμε να αποκεντρώσουμε σε περιφερειακό επίπεδο και να αναθέσουμε σε φορείς των ίδιων των επαγγελματιών πλέον την υλοποίηση αυτών των προγραμμάτων. Είχαμε μεγάλες δυσκολίες και το τελικό αποτέλεσμα θα δείξει αν μπορεί να γίνει αυτή η αποκέντρωση ή όχι. Η επιλογή ήταν να γίνουν οι ενδιάμεσοι φορείς, που έχουν τη μορφή ανώνυμης εταιρείας, στην οποία συμμετέχουν στο κεφάλαιό της οι κοινωνικοί φορείς της αυτοδιοίκησης της κάθε περιοχής, δηλαδή επιμελητήριο, ομοσπονδίες, νομαρχιακή αυτοδιοίκηση και αυτοί αναλαμβάνουν και την επιλογή των αξιολογητών και τις αξιολογήσεις των επιχειρήσεων και τη σύνθεση των γνωμοδοτικών επιτροπών, ώστε οι τελικές αποφάσεις σε περιφερειακό επίπεδο να μην έχουν καμία σχέση με το Υπουργείο. Η τελική υπογραφή μπαίνει από τον Υπουργό με 

 

 

  

Σελίδα 2054 

βάση τη γνωμοδότηση του περιφερειακού οργάνου και φυσικά δεν υπάρχουν αλλαγές. 

Κύριε Παπαφιλίππου, για να επανέλθουμε στις κομματικές επιλογές, να θυμίσω ότι πρόεδρος του ενδιάμεσου φορέα στην Πελοπόννησο είναι ο κ. Φλωράτος, ο οποίος βγήκε δήμαρχος με τη στήριξη της Νέας Δημοκρατίας στην Πάτρα. 

Οι επιλογές λοιπόν δεν είχαν καμία σχέση με "ημετέρους", ήταν οι πρόεδροι των αντίστοιχων επιμελητηρίων, όπως ήταν σε κάθε περιοχή, όπου η σύνθεσή τους ποικίλει ανάμεσα στο ΠΑ.ΣΟ.Κ., στη Νέα Δημοκρατία και στους άλλους χώρους ανάλογα με τα επιμελητήρια. 

Θα παρακαλούσα λοιπόν, να δείτε τους ανθρώπους που στελεχώνουν και προεδρεύουν σ' αυτούς τους φορείς, για να δείτε και την κομματική τους ταυτότητα, την οποία δεν είχα ψάξει μέχρι τώρα, αλλά εφόσον το είπατε, έπρεπε να το αναφέρουμε. 

Ερχόμαστε στο πώς έπρεπε ένα τόσο μεγάλο πρόγραμμα να υλοποιηθεί. Η Ευρωπαϊκή 'Ενωση από την αρχή ήταν σαφής και τα παραδείγματα που είχαμε από τις άλλες χώρες ήταν ότι ένα τόσο μεγάλο πρόγραμμα, με προϋπολογισμό ένα τρισεκατομμύριο, με πάνω από εβδομήντα διαφορετικές εξειδικευμένες δράσεις, που αφορούν οτιδήποτε να έχει σχέση με βιομηχανία και η μικρομεσαία επιχείρηση, δεν ήταν δυνατόν να υλοποιηθεί από το ανθρώπινο δυναμικό του Υπουργείου, το οποίο ως το 1994 είχε εμπειρία να βγάζει τις άδειες της βιομηχανίας. Αυτό ήταν το έργο που έκανε το Υπουργείο. Αυτό το προσωπικό ολόκληρο εκπαιδεύτηκε από την αρχή, έγιναν καινούριες διευθύνσεις για να μπορούν να ανταποκρίνονται στην σημερινή πραγματικότητα, έγινε Διεύθυνση Επενδύσεων, Διεύθυνση Χωροταξίας και Περιβάλλοντος, Διεύθυνση Ποιότητας, πράγματα τα οποία δεν είχαν αναληφθεί ποτέ μέχρι σήμερα από το Υπουργείο και βέβαια προσελήφθησαν σύμβουλοι διαχείρισης, όπως συμβαίνει σε όλες τις χώρες. 

Εκτιμώ ότι είναι μία από τις καινοτομίες που γίνονται στο δημόσιο τομέα, όπου εξειδικευμένες επιχειρήσεις μπαίνουν στο δημόσιο τομέα για συγκεκριμένο χρονικό διάστημα με συγκεκριμένο έργο, κρίνονται γι' αυτό και πληρώνονται κατόπιν αποτελεσμάτων. Βέβαια έχουμε μια εξαιρετική συνεργασία του δημόσιου με τον ιδιωτικό τομέα, όπου προσλαμβάνουμε την ειδική εμπειρία που υπάρχει έξω. 

Αυτό το κονσόρτσιουμ το οποίο ανέλαβε αυτήν τη διαχείριση, ποσού ύψους 1,4 δισεκατομμυρίων, όπως ανέφερε ο κύριος συνάδελφος, έχει βάθος επτά χρόνων, μέχρι το 2000. Πρόκειται για ένα κονσόρτσιουμ που αποτελείται από οκτώ εταιρείες, πολλές απ' αυτές είναι του εξωτερικού, είναι εξειδικευμένες στην ποιότητα. Κάναμε όλο το σύστημα ποιότητας από την αρχή. Εξειδικευμένη εταιρεία σε θέματα χρηματοπιστωτικών θεσμών. Κάναμε, όπως ξέρετε το νέο θεσμό του virtual capital, το οποίο υλοποιείται και έχουν εγκριθεί αυτού του είδους οι επιχειρήσεις. Κάναμε τη στήριξη των χρηματοπιστωτικών συνεταιρισμών. Υπήρξαν εξειδικεύσεις στο χώρο του Ε.D.I. 

Αυτό λοιπόν το κονσότριουμ του σύμβουλου διαχείρισης περιελάμβανε αυτές τις επιμέρους εταιρείες. Ο δε υπεύθυνος, δεν λέγεται Αναστασόπουλος -σας έχουν ενημερώσει κακώς- λέγεται Αναστασάκος, ουδέποτε υπήρξε διευθυντής της κ. Παπανδρέου. Παρακαλώ αν έχετε στοιχεία να τα καταθέσετε, γιατί οι διευθυντές της Επιτρόπου ή των Υπουργών είναι κάτι θεσμικό, που φαίνεται. Είναι πραγματικά λάθος να αναφέρετε τέτοια στοιχεία, χωρίς να έχετε καμία τεκμηρίωση. 

ΝΙΚΟΛΑΟΣ ΠΑΠΑΦΙΛΙΠΠΟΥ: Από κάπου παίρνουμε αυτά τα στοιχεία. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): 'Οπως μάθατε το όνομα Αναστασόπουλος, που είναι λάθος. Αν ξεκινήσω από το όνομα, καταλαβαίνω τι βασιμότητα έχουν και τα υπόλοιπα στοιχεία σας, όταν σας έδωσαν λάθος όνομα, πόσο μάλλον όσον αφορά τις ιδιότητες, κύριε συνάδελφε. Πάντως το "οπουλος" και το "ακος" είναι διαφορά βόρειας και νότιας Πελοποννήσου, απ' ό,τι ξέρω. 

NIKOΛΑΟΣ ΠΑΠΑΦΙΛΙΠΠΟΥ: Ο διευθυντής δεν υπήρξε ποτέ ιδιαίτερος της κ. Παπανδρέου; 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Αυτό σας ζητώ. Αν μπορείτε να αποδείξετε κάτι, κάντε το. Η PLANET είναι μία από τις εταιρείες που συμμετέχει σε αυτό το κονσόρτουμ, όπως σας είπα. H επιλογή έγινε με διεθνή διαγωνισμό, με συμμετοχή της Κοινότητας. 

Εγώ είμαι υπερήφανη που ήμασταν το πρώτο Υπουργείο που πήρε σύμβουλο διαχείρισης -ήμουν Γενική Γραμματέας τότε- γιατί ο σύμβουλος διαχείρισης είναι ένας εξαιρετικά αποτελεσματικός θεσμός. Και δεν μπορώ να καταλάβω ένα κόμμα το οποίο συνεχώς επικαλείται τον ιδιωτικό τομέα, πώς είναι δυνατόν συλλήβδην όταν ακούει σύμβουλος επιχείρησης να σηκώνεται η τρίχα του! Δεν έχει οργανωθεί ακόμα σωστά η ελληνική αγορά των συμβούλων επιχειρήσεων. Οι σύμβουλοι επιχείρησης είναι απαραίτητοι και για τις επιχειρήσεις και για το δημόσιο τομέα. Τουλάχιστον στις ανεπτυγμένες χώρες αυτό είναι σαφές. 

'Ερχομαι τώρα στο θέμα της διαφάνειας. Ξέρετε πολύ καλά -και έχουμε όλοι την αντίστοιχη εμπειρία- ότι όσο αυξάνονται οι διαδικασίες και γίνονται πιο διαφανείς, τόσο περισσότερο αυξάνεται και η γραφειοκρατία. Βάζεις και ξαναβάζεις επιτροπές, ενδιάμεσα όργανα κλπ. Αυτό προσπαθήσαμε να το αποφύγουμε, πρώτον αποκεντρώνοντας τις επιλογές, τις αξιολογήσεις και τις γνωμοδοτήσεις και δεύτερον, σε επίπεδο Υπουργείου βάζοντας εξωτερικούς αξιολογητές για να μπορέσουμε να αποφύγουμε τα πολλά ενδιάμεσα στάδια. Δεν ξέρω σε ποιες επιτροπές επί επιτροπών αναφέρεστε. Αν θέλετε να αναφέρεσθε συγκεκριμένα, σας παρακαλώ, διότι η διαδικασία είναι έτσι όπως σας την ανέφερα. 

'Οσον αφορά τις καταγγελίες που έχουν γίνει, θα παρακαλούσα να έχετε κάτι συγκεκριμένο. Θα με ενδιέφερε και μένα πολύ να το κοιτάξω αμέσως. 

Ξέρετε, όλοι έχουμε μπει σε έναν κυκεώνα να αναφερόμαστε στη διαφθορά, η οποία είναι δεδομένο ότι υπάρχει -δεν θέλω να ωραιοποιώ τα πράγματα- αλλά για να μπορέσουμε να την καταπολεμήσουμε θα πρέπει να κάνουμε και κάποια καταγγελία. Δηλαδή να υπάρχει μία αναφορά -και εγώ δεν λέω να υπάρχει σε ονόματα, αλλά σε προγράμματα, σε επιχειρήσεις, κάπου. 'Οταν μιλάμε για ένα πρόγραμμα, στο οποίο συλλήβδην καταγγέλλουμε ότι δεν λειτουργεί η αξιοκρατία και η διαφάνεια, θα παρακαλούσα να υπάρχει έστω ένα παράδειγμα. 

Οι προσπάθειες γίνονται. Και όσον αφορά τους ελεγκτικούς μηχανισμούς θα πρέπει να πω το εξής, ότι εκτός από τη φάση της αξιολόγησης και του ελέγχου και της γνωμοδοτικής επιτροπής, μετά υπάρχουν οι έλεγχοι των επενδύσεων, οι οποίοι δεν γίνονται μόνο από στελέχη του Υπουργείου, αλλά έχουμε νέο θεσμικό πλαίσιο με τριμελείς επιτροπές, όπου συμμετέχουν εκπρόσωποι του Τεχνικού Επιμελητηρίου, εκπρόσωποι των μηχανικών. Στα τρία μέλη του κάθε ελέγχου μόνο ένας είναι υπάλληλος του Υπουργείου. Και ο κάθε έλεγχος σε κάθε επιχείρηση γίνεται με τον τρόπο που σας ανέφερα πριν. 

'Ερχομαι τώρα στο θέμα της προβολής και των πολυτελών φυλλαδίων. Να σας δώσω τα εξής νούμερα: Σε κάθε επιχειρησιακό πρόγραμμα του Κοινοτικού Πλαισίου Στήριξης υπάρχει υποχρεωτικά από την Ευρωπαϊκή 'Ενωση ένας προγραμματισμός, ένας προϋπολογισμός που αφορά τη δημοσιοποίηση του προγράμματος. 

Καταθέτω την αντίστοιχη απόφαση της επιτροπής, όπου είναι υποχρεωτική η δημοσιοποίηση και διαφήμιση του προγράμματος. 

(Στο σημείο αυτό η Υφυπουργός Ανάπτυξης κ. Αννα Διαμαντοπούλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Το επιχειρησιακό πρόγραμμα βιομηχανίας με προϋπολογισμό ενός τρισεκατομμυρίου (1.000.000.000.000) δραχμών, είχε ποσό τριακόσια εκατομμύρια (300.000.000) δραχμές, το οποίο είχε τη δυνατότητα με αύξηση μέχρι 50% να το φθάσει μέχρι τα τετρακόσια πενήντα εκατομμύρια (450.000.000) δραχμές. 

 

 

  

Σελίδα 2055 

Σε αυτό τον προϋπολογισμό των τετρακοσίων πενήντα εκατομμυρίων (450.000.000) δραχμών τα οποία είχε στη διάθεσή του, έχει μέχρι σήμερα αξιοποιήσει, εκταμιεύσει εκατόν πενήντα εκατομμύρια (150.000.000) δραχμές. Είναι δε ίσως ένα από τα μόνα Υπουργεία, το οποίο δεν έχει κάνει καμπάνια συγκεκριμένα για το επιχειρησιακό πρόγραμμα βιομηχανίας, γιατί θέλουμε να αξιοποιήσουμε αυτά τα χρήματα από τη στιγμή που θα έχουμε τα αποτελέσματα των παρεμβάσεων στη βιομηχανία τα οποία έχουν αρχίσει. 

Είναι σαφές, ότι για πρώτη φορά έχουμε αύξηση στο βιομηχανικό προϊόν με 8,5% και η αύξηση αυτή δεν οφείλεται μόνο στη βελτίωση του μακροοικονομικού κλίματος, αλλά κυρίως στις πολλές και ειδικές επενδύσεις που έχουν γίνει στη βιομηχανία και στη μικρομεσαία επιχείρηση. 

Πώς πάει το πρόγραμμα: Αφού -επαναλαμβάνω- σας ενημέρωσα για το σύμβουλο διαχείρισης, για τους μηχανισμούς υλοποίησής του, για το αντικείμενο και την προβολή του, να πω ότι έχω φέρει μαζί μου όλο το πακέτο των φυλλαδίων το οποίο είναι στη διάθεση των συναδέλφων. Τα φυλλάδια αυτά αφορούν την ενημέρωση για το κάθε πρόγραμμα των επιχειρηματιών για το τι έντυπα χρειάζονται, πού θα τα βρουν, ποιες είναι οι προθεσμίες, τι θα πρέπει να έχει ο φάκελος τους. Αυτά είναι τα έντυπα. Και υπάρχει ένα μόνο έντυπο το οποίο έχει βγει από το Υπουργείο και αναφέρεται συνολικά στο επιχειρησιακό πρόγραμμα και στις δράσεις του. Δεν ξέρω αν είναι ιδιαίτερα πολυτελή και που τα βρήκατε. Είναι όμως στη διάθεσή σας όλα τα φυλλάδια για να τα δείτε ένα-ένα και να δείτε αν υπάρχει έστω και ένα φυλλάδιο που δεν αφορά την ενημέρωση των ίδιων των επιχειρηματιών. 

Αυτά τα φυλλάδια στάλθηκαν σε όλα τα επιμελητήρια της χώρας, στάλθηκαν σε όλα τα σημεία ενημέρωσης των επιχειρηματιών που είναι τα κέντρα ενημέρωσης επιχειρήσεων και οι νομαρχίες. Δεν έχουν σταλεί ούτε για δημόσιες σχέσεις ούτε στα περιοδικά ούτε σε ανθρώπους που δεν χρειάζεται. 'Εγιναν για τους ίδιους τους επιχειρηματίες και πολλές φορές δεν ήταν και αρκετά σε αριθμό. 

'Ερχομαι τώρα στο δεύτερο πρόγραμμα, που είναι η πρωτοβουλία για τις μικρομεσαίες επιχειρήσεις. Το περιεχόμενο της πρωτοβουλίας για τις μικρομεσαίες επιχειρήσεις αφορά την ποιότητα, τα κέντρα διανομής, τον εκσυγχρονισμό, το μάρκετινγκ των επιχειρήσεων, την σύζευξη της ηλεκτρονικής τους διασύνδεσης, την υψηλή τεχνολογία. 

Ο μηχανισμός είναι αυτός ο οποίος προανέφερα, με τους ενδιάμεσους φορείς και στέκομαι στο θέμα των προϋποθέσεων, εάν πρέπει μία επιχείρηση να έχει εβδομήντα εκατομμύρια (70.000.000) όριο κύκλου εργασιών ή όχι. 

Πρώτον, δηλώνω κατηγορηματικά ότι άργησε περίπου έξι μήνες να εγκριθεί η πρωτοβουλία, γιατί από την Ευρωπαϊκή 'Ενωση δεν έκαναν με τίποτε πίσω στην εμμονή τους να μπει όριο κύκλου εργασιών διακόσια πενήντα εκατομμύρια (250.000.000). 

Φέραμε πραγματικά στοιχεία από τη στατιστική υπηρεσία και έγιναν συναντήσεις παρουσία όλων των επιμελητηρίων της χώρας, για να αποδείξουμε ότι εάν βάζαμε τέτοιες προϋποθέσεις, ότι αν έπρεπε δηλαδή ο μέσος όρος της τριετίας να είναι διακόσια πενήντα εκατομμύρια (250.000.000) δεν θα μπορούσαν παρά να μπει μόνο το 7% των ελληνικών επιχειρήσεων. 

'Ετσι, μετά από ένα συμβιβασμό, θα έλεγα -γιατί σε άλλες χώρες αυτό ισχύει- προέκυψε μέσος όρος τα εβδομήντα εκατομμύρια (70.000.000) ή να αποδεικνύεται μία αύξηση του κύκλου εργασιών με συγκεκριμένους ρυθμούς μέσα στην τριετία. Δεν βάλαμε σαν προϋπόθεση τους εργαζόμενους, γιατί είχε ζητηθεί να είναι από δέκα και επάνω, βάλαμε από ένα έως διακόσια πενήντα, γιατί έχουμε και αυτό το πρόβλημα στην ελληνική επιχείρηση και μπόρεσε και αντιμετώπισε έτσι τις ανάγκες των περισσοτέρων επιχειρήσεων. 

Θέλω τώρα, κύριε συνάδελφε, να δούμε τι σημαίνει εβδομήντα εκατομμύρια (70.000.000). Εβδομήντα εκατομμύρια (70.000.000) σημαίνει, κατά μέγιστο, απόδοση, κέρδη 30%, δηλαδή είκοσι εκατομμύρια (20.000.000) το χρόνο. Μία επιχείρηση που δεν έχει είκοσι εκατομμύρια (20.000.000) το χρόνο πώς θα κάνει επένδυση και θα αποδείξει την ίδια συμμετοχή της; 'Οταν μία επένδηση επιδοτείται κατά 50% και όταν η μέση επένδυση είναι εκατό εκατομμύρια (100.000.000), όταν δεν έχει αυτό τον ελάχιστο τζίρο, πώς θα αποδείξει την ίδια συμμετοχή της, πως θα βάλει την ίδια συμμετοχή της για να μπορέσει να αποδόσει αυτή η επένδυση; 

Θα σας πω τι μου απάντησαν -και θα το πω μέσα στο Κοινοβούλιο- αρκετοί κλάδοι. Μου είπαν ότι είναι μεγαλύτερος ο τζίρος, αλλά δεν δηλώνεται. Θα πρέπει λοιπόν, να αποδεχθούμε ότι πράγματι είναι εβδομήντα, ογδόντα, εκατό εκατομμύρια, αλλά δεν δηλώνονται. Αυτό δεν είναι δυνατόν να γίνει αποδεκτό. Πρέπει η επιχείρηση η οποία κάνει επένδυση να αποδίδει η επένδυσή της όχι για τον επιχειρηματία που την κάνει, αλλά για την εθνική οικονομία. 

Δυστυχώς έχουμε στα χέρια μας στοιχεία από την εφαρμογή του 1262, που έγινε τη δεκαετία του 1980, όπου δεν υπήρχαν κατώτατα όρια, όπου μπορούσε η κάθε επιχείρηση να ενισχυθεί, με αποτέλεσμα ένα εξαιρετικά μεγάλο ποσοστό επενδύσεων, που είναι πάνω από το 50%, δεν υλοποιήθηκαν ή δεν ολοκληρώθηκαν ποτέ, ενώ πήραν τα χρήματα και έκλεισαν οι επιχειρήσεις αυτές. 

Επειδή λοιπόν, αυτά τα χρήματα πρέπει όπου μπαίνουν να αποδίδουν για την ελληνική οικονομία, πρέπει να υπάρχουν κριτήρια και όροι. Δεν είναι χρήματα για να κλείνουν οι τρύπες αυτών που δεν έχουν. Οι επενδύσεις γίνονται για να γίνουν πιο δυναμικές οι επιχειρήσεις. 'Αρα πρέπει να υπάρχει ίδια συμμετοχή και η ίδια η συμμετοχή να αποδεικνύεται. 

Για τις μικρότερες επιχειρήσεις υπάρχει δυνατότητα να κάνουν συνεργασίες, μπορεί να είναι κάτω από εβδομήντα εκατομμύρια (70.000.000) και να συγκεντρώνουν ένα τέτοιο τζίρο. Τα προγράμματα αυτά ήταν λίγα, γιατί όπως ξέρετε, υπάρχει μία άρνηση στις συνεργασίες. 

Εδώ θα πω ότι έχουμε πραγματικά για πρώτη φορά, μέσα από το πρόγραμμα των κλάστερς, δηλαδή των δεσμών επιχειρήσεων, εξαιρετικά αποτελέσματα. Σε αυτό το πρόγραμμα, που είναι μέσα στα προγράμματα του επιχειρησιακού προγράμματος, έχουμε δέσμες επιχειρήσεων σε κλάδους, όπως παραδείγματος χάρη το παπούτσι, το οποίο θέλω να αναφέρω γιατί αναφερθήκατε στην υποδηματοποιεία, που έχουμε μία εξαιρετική απόδοση, ενός τέτοιου κλάστερ, που έχει κάνει επώνυμο προϊόν και έχει αρχίσει τις εξαγωγές. 'Εχουμε ένα εξαιρετικό κλάστερ στο χώρο του μαρμάρου, που έχουν κάνει ήδη ενάμισι δισεκατομμύριο εξαγωγές. 

'Εχει αρχίσει και μπαίνει η λογική, όχι των συγχωνεύσεων, είναι αδύνατον να γίνει αυτό έτσι όπως είναι σήμερα η ελληνική πραγματικότητα και νοοτροπία, αλλά των συνεργασιών μεταξύ των επιχειρήσεων. 

Θα έλθω τώρα στο θέμα της κατάστασης των μικρομεσαίων επιχειρήσεων. Οι κύριοι συνάδελφοι, είπαν για το χάος που επικρατεί, για τις επιχειρήσεις που κλείνουν, για την απελπισία των μικρομεσαίων επιχειρήσεων και αναφέρθηκαν στο πόσο σημαντικό ήταν όλες αυτές οι πολύ μικρές επιχειρήσεις, τα μαγαζάκια που κράτησαν την ελληνική οικονομία και έλυσαν το θέμα της ανεργίας για πολλά χρόνια στη χώρα μας. 

Κύριοι συνάδελφοι, νομίζω ότι "χαϊδεύουμε αυτιά", αν πιστεύουμε ότι οι πολύ μικρές επιχειρήσεις μπορούν να έχουν μέλλον και ότι αυτή η δομή των επιχειρήσεων που υπήρχε τα προηγούμενα χρόνια, μπορεί να συνεχίσει να υπάρχει. Σήμερα, οι επιχειρήσεις οι οποίες μπορούν να σταθούν, είναι διαφορετικές όχι κυρίως ως προς το μέγεθος. 

Το θέμα δεν είναι να έχουμε μεγάλες επιχειρήσεις. 'Εχει αποδειχθεί ότι και οι μεγάλες επιχειρήσεις έχουν προβλήματα. Πρέπει να είναι διαφορετικά οργανωμένες, να έχουν όρους στην παραγωγή τους, να έχουν φροντίσει ορθολογικά το κόστος τους και την ποιότητα των προϊόντων τους, πράγματα τα οποία θα έλεγα ότι τα τελευταία χρόνια μόνο μπαίνουν στους 'Ελληνες επιχειρηματίες, γιατί δεν υπάρχει από τη μια ένα παλαιολιθικό κράτος και από την άλλη επιχειρηματίες, οι οποίοι κινούνται με φοβερές ταχύτητες. Τα προβλήματα που έχει ο δημόσιος τομέας, τα έχει και ο ιδιωτικός τομέας στην 

  

 

  

Σελίδα 2056 

Ελλάδα και χρειάζεται εκσυγχρονισμός και κίνηση και από τις δύο πλευρές. 

Επειδή αναφέρθηκαν δύο συνάδελφοι στις πτωχεύσεις, έχω πάρει από την ΕΣΥΕ τα στοιχεία και θέλω να σας τα καταθέσω. Απλά, έτσι επιγραμματικά, θα ήθελα να σας πω ότι όσον αφορά τα τελευταία χρόνια, το 1995 είχαμε δύο χιλιάδες επτακόσιες ενενήντα δύο πτωχεύσεις. Το 1996 δύο χιλιάδες πεντακόσιες, το 1997 δύο χιλιάδες και το 1998 χίλιες εκατόν ενενήντα μία, δηλαδή έχουμε μία μείωση 42% των πτωχεύσεων. 

Αυτό δεν σημαίνει κάτι ιδιαίτερο, αλλά επειδή χρησιμοποιούμε το "πτωχεύσεις στην αγορά" κλπ., ορίστε τα στοιχεία της Στατιστικής Υπηρεσίας. Παρακαλώ να κατατεθούν για τα Πρακτικά. 

(Στο σημείο αυτό η Υφυπουργός Ανάπτυξης κ. 'Αννα Διαμαντοπούλου καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.) 

ΑΘΑΝΑΣΙΟΣ ΝΑΚΟΣ: Σε λίγο δεν θα έχουμε πτωχεύσεις, γιατί δεν θα έχουμε επιχειρήσεις. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Υπάρχουν αντίστοιχα και τα στοιχεία των επιχειρήσεων που ανοίγουν. Είναι και αυτά στη διάθεσή σας, όπως και των επιχειρήσεων που κλείνουν, για να μιλήσουμε με νούμερα. 

Επαναλαμβάνω όμως ότι δεν είναι αυτά τα νούμερα, που θα καθορίσουν την παραγωγή. Είναι οι εξαγωγές, είναι ο δυναμισμός, είναι ο εκσυγχρονισμός τους και εκεί που είναι το μεγάλο πρόβλημα -που δεν τέθηκε, αλλά δεν μπορεί και αυτό να συζητηθεί και θα συμφωνήσω με τον κ. Καλαντζή, ότι δεν είναι δυνατόν σήμερα να τα εξαντλήσουμε όλα- είναι το θέμα της εργασίας σε σχέση με την επιχείρηση, δηλαδή το ότι μεγαλώνουν οι επιχειρήσεις, εκσυγχρονίζονται οι επιχειρήσεις και μειώνονται οι θέσεις εργασίας λόγω του εκσυγχρονισμού τους. 

Και βρισκόμαστε μπροστά στο δίλημμα, μη εκσυγχρονισμένη επιχείρηση με πολλές θέσεις εργασίας, η οποία κλείνει εντός ολίγου λόγω ανταγωνισμού ή εκσυγχρονισμένη επιχείρηση με νέα υψηλή τεχνολογία και λιγότερες θέσεις εργασίας. Είναι ένα εξαιρετικό πρόβλημα διάρθρωσης της παραγωγής, που το συναντούν όλες οι χώρες της Ευρώπης και εμείς και το οποίο βέβαια δεν είναι εύκολο να λυθεί. 

Απορροφήσεις. Δεν έχει νόημα να λέω πολλά νούμερα, γιατί θα τα καταθέσω όλα. 

Κύριοι συνάδελφοι, για την ταχύτητα υλοποίησης του επιχειρησιακού προγράμματος και για τις απορροφήσεις, θα καταθέσω όλα τα άρθρα από τις οικονομικές εφημερίδες, που αναφέρονται στις απορροφήσεις του επιχειρησιακού προγράμματος, που φτάνουν το 54%, αλλά και τα δημόσια συγχαρητήρια από οικονομικές εφημερίδες, που θα δείτε ότι δεν είναι προσκείμενες στο κυβερνών κόμμα, που λένε για τους ρυθμούς με τους οποίους ανταποκρίνεται το τέως Υπουργείο Βιομηχανίας, ο τομέας βιομηχανίας στο θέμα των επενδύσεων, όπου δεν υπάρχει επενδυτής που έχει καταθέσει τα χαρτιά του και έχει πάρει σε λιγότερο από ένα μήνα τις εγκρίσεις του. 

(Στο σημείο αυτό η Υφυπουργός Ανάπτυξης κ. 'Αννα Διαμαντοπούλου καταθέτει για τα Πρακτικά τα προαναφερθέντα άρθρα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

'Οσον αφορά το θέμα των απορροφήσεων, το 1996 το επιχειρησιακό πρόγραμμα βιομηχανίας είχε απορροφήσεις 11%. 'Ηταν πιο χαμηλά απ' όλα τα άλλα προγράμματα και εδώ πραγματικά υπήρξε μία κατακεραύνωση από την πλευρά της Νέας Δημοκρατίας. 

Το 1996, στη πρώτη επίκαιρη ερώτηση που απάντησα σαν νέα Υφυπουργός ενός μήνα, είχα πει ότι το 1996 θα έχουμε μικρές απορροφήσεις, ότι το 1997 θα είναι ένας κρίσιμος χρόνος και ότι το 1998 θα είναι ο χρόνος που οι απορροφήσεις πια θα έχουν μπει στην τελική τους ευθεία. Και αυτό, γιατί σας είπα ότι χρειάστηκε μία θεσμική προετοιμασία αφ' ενός και αφ' αφετέρου θέλω να σας βοηθήσω, με τα στοιχεία που θα δώσω, να κατανοήσετε τον τρόπο, με τον οποίο γινονται οι απορροφήσεις στις επενδύσεις. 

Πρώτον, έχουμε κόψει τελείως τις προκαταβολές. Οι επενδύσεις 23α, 23β δεν παίρνουν προκαταβολές. Πληρώνονται μόνο αφού γίνει η πρώτη πιστοποίηση έργου, που σημαίνει υποβολή της πρότασης, αξιολόγηση και έγκριση από τη Γνωμοδοτική Επιτροπή. Ξεκινάει η επένδυση και μετά από ένα συγκεκριμένο χρονικό διάστημα, παίρνει τα πρώτα χρήματα ο επιχειρηματίας. 

Γι' αυτό και το 1996 είχαμε 11%, το 1997 είχαμε 30,4%, το 1998 είχαμε 50% και είμαστε σίγουροι, επειδή είναι μεγάλοι πια οι ρυθμοί απορροφήσεων, γιατί όλες οι επενδύσεις είναι σε εξέλιξη, ότι το 1999 και το 2000, που είναι ο τελικός χρόνος, θα τα έχουμε υπερκαλύψει. 

Πραγματικά αυτήν τη στιγμή υπάρχει και overbooking. Δηλαδή, έχουμε φροντίσει και έχουμε σκεφθεί και τις περιπτώσεις που θα έχουμε κάποιες αποχωρήσεις και έχουμε κάνει overbooking στο πρόγραμμα. Είμαστε σίγουροι ότι τα πράγματα πάνε καλά και το αποδεικνύουν πια οι ίδιοι οι αριθμοί. 

Ειδικά για το θέμα της πρωτοβουλίας για τις μικρομεσαίες επιχειρήσεις όπου έχετε καταθέσει αυτό το 0,0%, σας είπα ότι αυτό το πρόγραμμα εγκρίθηκε το 1996. 'Εγινε όλη η διαδικασία των ενδιάμεσων φορέων σε όλη τη χώρα, η οποία πραγματικά μας καθυστέρησε -και εκεί έχουμε όλοι ευθύνες, έκανε περίπου ένα χρόνο- αλλά ήταν ένα καινούριο θεσμικό πλαίσιο. 'Επρεπε να γίνουν αυτοί οι ενδιάμεσοι φορείς, να στηθούν και έπρεπε να αρχίσουν να λειτουργούν, να επιλεγούν οι αξιολογητές σε τοπικό επίπεδο, ώστε να μπορέσει να αποδώσει το πρόγραμμα. Το καλοκαίρι του 1998 έγιναν όλες οι εγκρίσεις και απ' ό,τι θυμάμαι, είναι χίλιες επτακόσιες πενήντα επιχειρήσεις σε πρώτη φάση και έχουν ξεκινήσει οι προκαταβολές, γιατί αυτά είναι μικρά προγράμματα και εδώ έχουμε προκαταβολές και η απορρόφηση φθάνει το 36%. 

Κύριοι συνάδελφοι, στο πρόγραμμα των μικρομεσαίων επιχειρήσεων στην οργανωμένη προσέγγιση της Κυβέρνησης για πρώτη φορά και μέσω του επιχειρησιακού προγράμματος βιομηχανίας και μέσω του προγράμματος των μικρομεσαίων επιχειρήσεων, δεν μπορούμε να πούμε ότι δίνουμε μια συνολική και τελεσίδικη απάντηση στο θέμα της επιχείρησης στην Ελλάδα μέσα από τα προγράμματα ενίσχυσης, μέσα από τις επιδοτήσεις, μέσα από τις υποδομές. Γιατί οι υποδομές στο χώρο της βιομηχανίας είναι τα καινούρια βιοτεχνικά πάρκα, τα δίκτυα ηλεκτρονικών διασυνδέσεων, το σύστημα ποιότητας, οι καινούριοι χρηματοπιστωτικοί θεσμοί, που είναι εργαλεία για τους μικρομεσαίους και ξεπερνούν μέχρις ένα σημείο το τραπεζικό σύστημα, το οποίο για τους πολύ μικρούς είναι προβληματικό. 'Ολα αυτά είναι πραγματικά στοιχεία που βοηθούν και δημιουργούν ένα τοπίο που μπορούν οι μικρομεσαίοι να συμμετέχουν και να έχουν τα οφέλη αυτού του προγράμματος. 

Το μεγαλύτερο όμως πρόβλημα είναι η συνολική αλλαγή νοοτροπίας στην λειτουργία των μικρών επιχειρήσεων. Οι μικρές επιχειρήσεις, οι επιχειρήσεις που λειτουργούν σε οικογενειακή βάση -και δεν μιλώ για τις χειροτεχνικές, γιατί η καλλιτεχνική οικοτεχνία είναι ένας πολύ ειδικός κλάδος- σε περιφερειακό επίπεδο με απηρχαιωμένο τρόπο απευθυνόμενοι στην τοπική αγορά δεν μπορούν να αντέξουν έναν ανταγωνισμό, ο οποίος δυστυχώς δεν έχει οικονομικά σύνορα. 

Εκεί γίνεται μια μεγάλη προσπάθεια ενημέρωσης, συνεργασίας, προσπαθειών συγχωνεύσεων και συνεργασιών μεταξύ τους σε όλη τη χώρα. Και σε αυτήν την εθνική προσπάθεια, νομίζω ότι πρέπει να συμμετέχουν όλοι. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα ένα μαθητές και τέσσερις συνοδοί - καθηγητές από το 21ο Γυμνάσιο Ηλιούπολης Θεσσαλονίκης. 

  


 

  

Σελίδα 2057 

Τους καλωσορίζουμε στο Εθνικό Κοινοβούλιο. 

(Χειροκροτήματα απ'όλες τις πτέρυγες)

Ο Κοινοβουλευτικός Εκπρόσωπος της Νέας Δημοκρατίας κ.Βουλγαράκης έχει το λόγο. 

ΓΕΩΡΓΙΟΣ ΒΟΥΛΓΑΡΑΚΗΣ: Κύριοι συνάδελφοι, είναι ασφαλώς αλήθεια ότι στις μέρες μας η παγκόσμια οικονομία βιώνει τελείως διαφορετικούς ρυθμούς απ'αυτούς τους οποίους θα βιώναμε λίγες δεκαετίες πριν. 

Είναι επίσης, γεγονός ότι αν μια λέξη κυριαρχεί σήμερα στην παγκόσμια οικονομική βιβλιογραφία και θα κυριαρχήσει ασφαλώς πολύ περισσότερο τα επόμενα χρόνια, η λέξη αυτή λέγεται "παγκοσμιοποίηση". Και αυτή η λέξη έχει ένα πρακτικό περιεχόμενο, το οποίο υποδηλώνει μια πολύ γρήγορη, πολύ μεγάλη και πολύ σημαντική κινητικότητα στα κεφάλαια, στο ανθρώπινο δυναμικό, στην τεχνολογία και γενικά σε ο,τιδήποτε μπορεί να χρησιμοποιηθεί από τη μια άκρη του κόσμου στην άλλη κατά τρόπο αποτελεσματικό και παραγωγικό. 

Αυτή η νέα διαδικασία, αυτό το νέο σύστημα έχει μια εσωτερική κατανομή και μια εσωτερική αξιολόγηση πολύ διαφορετική από αυτά που η παραδοσιακή οικονομική σκέψη και σχολή μέχρι τώρα είχε στο οπλοστάσιό της. Είναι δυνατόν σε διαφορετικά μέρη του κόσμου να παράγονται συστατικά ενός προϊόντος και να πωλούνται στο μέρος εκείνο, που το προϊόν πετυχαίνει την καλύτερη τιμή. Είναι επίσης, δυνατόν άνθρωποι από διαφορετικά μέρη του κόσμου να συνεργάζονται σε ερευνητικά και τεχνολογικά προγράμματα και η εφαρμογή τους να γίνεται σε τελείως διαφορετικά μέρη του κόσμου. 

Είναι επίσης γεγονός ότι αυτό το σύστημα έχει μια εσωτερική αξιολόγηση, μέρος της οποίας δεν είναι ούτε η εθνική ταυτότητα ούτε οι συναισθηματισμοί. 

Σε αυτό το σύστημα, κυρία Υπουργέ, καλείται η Ελλάς να δημιουργήσει, να υπάρξει και να αναπτυχθεί. Είναι γεγονός ότι η Ελλάς έχει να επιδείξει και σε αυτό το σύστημα τις χειρότερες σε ευρωπαϊκό επίπεδο επιδόσεις από οποιαδήποτε άλλη ευρωπαϊκή χώρα. 

Σας άκουσα να αναφέρεστε με πολύ μεγάλο ενθουσιασμό σε επενδύσεις, σε αξιολόγηση προγραμμάτων, σε διάφορα επιτεύγματα και σε μια πολύ αναλυτική περιγραφή της γραφειοκρατικής διαδικασίας με την οποία μπορεί ένας επιχειρηματίας να ξεκινήσει, να περάσει και να καταλήξει στο να πάρει κάποιο ποσοστό κάποιας επένδυσης, για να τα αξιοποιήσει αυτά προς όφελος της επιχείρησής του. 

Λυπούμαι να πω ότι, σύμφωνα με τα νεότερα στοιχεία, τα οποία είδαν το φως της δημοσιότητας πριν από ένα μήνα, από τη Συνδιάσκεψη Ηνωμένων Εθνών για την ανάπτυξη και το εμπόριο, παγκοσμίως το 1998 διακινήθηκαν τετρακόσια σαράντα δισεκατομμύρια (440.000.000.000) δολάρια, που αφορούν επενδύσεις, μέρος των οποίων δεν είναι τα κεφάλαια που αφορούν το χρηματιστήριο και τα ομόλογα. 

Η χώρα μας φιγουράριζε τελευταία σε αυτήν τη διαδικασία απορρόφησης επενδύσεων σε παγκόσμιο επίπεδο. Για του λόγου το αληθές, θα πω ότι τα στοιχεία αυτά ανακοινώθηκαν από την κ.Κατσέλη, η οποία είναι διακεκριμένο μέλος του κόμματός σας και καθηγήτρια του Πανεπιστημίου Αθηνών. 

Ενώ, λοιπόν, παρατηρείται ένας επενδυτικός οργασμός παγκοσμίως, στην Ελλάδα έχουμε τις παλιές και νέες προβληματικές του ιδιωτικού τομέα, π.χ. Μιμίκος, Θεοκάλ, Βαμβακουργεία Βόλου κλπ., έχουμε τις ΔΕΚΟ που προσπαθείτε χρόνια τώρα να εκσυγχρονίσετε και απορροφούν εκατοντάδες εκατομμύρια δραχμές, δισεκατομμύρια δραχμές θα έλεγε κανείς -αι παρ'όλα αυτά δεν γίνεται τίποτα-και έχουμε φυσικά και τις πολυεθνικές επιχειρήσεις, από τις οποίες, όσες δεν έχουν ήδη φύγει -το παράδειγμα της PIRELLI και της GOOD YEAR είναι εξόχως διδακτικό- δηλώνουν ότι είναι έτοιμες να φύγουν. 

Μάλιστα, σύμφωνα με στοιχεία που πρόσφατα είδαν το φως της δημοσιότητος από ένα μεγάλο στέλεχος πολυεθνικής εταιρείας, τα ίδια προϊόντα που παράγονται στην Ελλάδα μπορεί να τα παράξει στην Τουρκία με ποσοστό 30% λιγότερο στο κόστος, σε άλλη Βαλκανική χώρα με ποσοστό 35% λιγότερο στο κόστος και σε άλλη ευρωπαϊκή χώρα του Ταμείου Συνοχής με ποσοστό 25% λιγότερο στο κόστος. 

Κυρία Υπουργέ, πρέπει να έχετε υπόψη σας, ότι φυσικά ο μικρόκοσμος του Υπουργείου μας επηρεάζει. Σε άλλη ευκαιρία είχα πει από το Βήμα της Βουλής, ότι όσοι είχαμε την τύχη να διατελέσουμε υπουργοί, παθαίνουμε προς το μέσον ή προς το τέλος της θητείας μας, ένα είδος "υπουργίτιδας", θεωρώντας ότι όλα έχουν γίνει σωστά και όλα πάνε καλά. Δυστυχώς, τα πράγματα στην Ελλάδα πάνε από το κακό στο χειρότερο. 

Οι επερωτώντες, κυρίες και κύριοι συνάδελφοι, έθιξαν ένα θέμα που αφορά τις απορροφήσεις. 'Εχουμε ξέρετε γίνει γραφικοί, εμείς με το να λέμε ότι εσείς δεν απορροφάτε τα στοιχεία και εσείς επίσης, με το να λέτε ότι απορροφάτε τα στοιχεία και ύστερα, όταν ανακοινώνονται πλέον τα επίσημα απολογιστικά στοιχεία του προηγούμενου έτους, να αποδεικνύεται του λόγου μας το αληθές. 

Το αποτέλεσμα ποιο είναι; Το αποτέλεσμα είναι ότι η οικονομία δεν προχωράει με τους ρυθμούς που πρέπει να προχωρήσει κάθε φορά, δεν υπάρχει εκμετάλλευση των διαφόρων πακέτων, κονδυλίων, προγραμμάτων, ταμείων και λοιπών χρηματοδοτικών εργαλείων με τον τρόπο και στο βαθμό που θα έπρεπε να υπάρχει και φυσικά, αυτό το πράγμα δημιουργεί πάρα πολλά προσκόματα στην όλη αναπτυξιακή διαδικασία. 

Γιατί; Γιατί είναι μια επιλογή, η οποία δυστυχώς είναι επακόλουθο της πολιτικής σας. Η όλη αναπτυξιακή διαδικασία στην Ελλάδα στηρίζεται σε δύο πόδια. Στηρίζεται στις εισροές από την Ευρωπαϊκή 'Ενωση και στα υψηλά επιτόκια, τα οποία διατηρεί η Τράπεζα Ελλάδος κάθε φορά, προκειμένου να μαζέψει τη ρευστότητα η οποία υπάρχει. Δεν υπάρχει άλλη αναπτυξιακή διαδικασία. Δεν έχει γίνει καμία σοβαρή επένδυση στην Ελλάδα τα τελευταία χρόνια. Αν εξαιρέσει κανείς ενδεχομένως την κινητή τηλεφωνία, αν εξαιρέσει κανείς την "ΑΓΕΤ ΗΡΑΚΛΗΣ", αν εξαιρέσει κανείς την TVX (εξόρυξη χρυσού της Χαλκιδική) αν προχωρήσει και αυτή- δεν υπάρχει άλλη επένδυση στην Ελλάδα που να έχει πραγματοποιηθεί τα τελευταία χρόνια και να έχει δημιουργήσει πραγματικά την αίσθηση της σοβαρής επένδυσης. Δεν υπάρχει, απορροφητικότητα στο βαθμό που θα έπρεπε να υπάρχει, δεν υπάρχει αφομοίωση και ενσωμάτωση στην ελληνική οικονομία των χρημάτων αυτών, που θα έπρεπε φυσιολογικά να υπάρχουν. 

Από πού λοιπόν θα υπάρξει αυτή η ανάπτυξη την οποία όλοι φιλοδοξούμε; 

Οι μικρομεσαίες επιχειρήσεις. Μα, ανεξάρτητα από το τι εσείς έχετε στα χαρτιά σας, που σας δίνουν οι σύμβουλοί σας, τον τελευταίο άνθρωπο να ρωτήσετε που υπάρχει σήμερα στην Ελλάδα, θα σας πει ότι δεν υπάρχει σταθερό περιβάλλον, κανένας δεν ξέρει τι του ξημερώνει την επόμενη, κανένας δεν ξέρει τι φορολογικά νομοσχέδια θα φέρετε, κανένας δεν ξέρει τι δαπάνες θα αντιμετωπίσει καθημερινά. Ζει σε ένα περιβάλλον τελείως ασαφές. Και αυτό το περιβάλλον του δημιουργεί την αστάθεια στο να επενδύσει, να ζήσει και να αναπνεύσει ως επιχειρηματίας. 

Είπατε ότι η τάση είναι οι μικρές επιχειρήσεις να περιοριστούν και σε βάρος των μικρών επιχειρήσεων να αναπτύσσονται μεγάλες. 'Εχετε λάθος. Αυτή η τάση ήταν πριν από δέκα χρόνια. Δεν είναι αυτή η τάση. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Είπα ακριβώς το αντίθετο. Μην τα διαστρεβλώνετε. Είπα ότι δεν είναι η λύση οι μεγάλες επιχειρήσεις. 

ΓΕΩΡΓΙΟΣ ΒΟΥΛΓΑΡΑΚΗΣ: Δεν αναφέρθηκα στο τι είπατε εσείς ότι είναι η λύση. Αναφέρθηκα στο τι είπατε ότι είναι η τάση. 

Σας εξηγώ, λοιπόν, ότι η σύγχρονη τάση της οικονομίας είναι, μεγάλη συγκέντρωση στη διακίνηση, στην αγορά, προμήθεια και διακίνηση εμπορευμάτων και πολύ μεγάλο spread πολύ μεγάλο άνοιγμα στο δίκτυο προώθησης των εμπορευμάτων αυτών με μικρά μαγαζιά. Αυτή είναι η τάση η οποία κυριαρχεί τόσο στις ΗΠΑ που έχουν το πιο προηγμένο σύστημα μάρκετινγκ και αγοράς όσο και σε άλλες ευρωπαϊκές χώρες. Αυτό εννοούμε λοιπόν εμείς σήμερα ότι πρέπει να βοηθήσετε και το οποίο πρακτικά δεν βοηθάτε. Αυτό σας είπαν 



 

  

Σελίδα 2058 

οι κύριοι συνάδελφοι της Νέας Δημοκρατίας. Γιατί δεν το παραδέχεσθε; 

Λυπούμαι, αλλά η ειρωνεία σας περί του Συμβουλίου Επιχείρησης δεν γίνεται δεκτή από τη Νέα Δημοκρατία. Αντιστρόφως θα μου επιτρέψετε να σας ανταποδώσω το επιχείρημα, διότι όταν η Νέα Δημοκρατία πρώτη μίλησε για συμβούλους επιχειρήσεων και επενδύσεων στην Ελλάδα, όταν η Νέα Δημοκρατία είχε την ευθύνη να κυβερνά τη χώρα στη δεύτερή της φάση, αυτοί οι οποίοι ξεσήκωσαν θύελλα αντιδράσεων ανήκουν στο κόμμα σας. Η Νέα Δημοκρατία ήταν πρώτη που μίλησε για στρατηγικό επενδυτή. Εσείς ήσασταν οι πρώτοι που διαφωνήσατε και σήμερα ζητάτε να τον βάλετε στην Ολυμπιακή Αεροπορία. Και εν πάση περιπτώσει σε θεσμούς, μηχανισμούς και πρότυπα της ελεύθερης οικονομίας, της αγοράς, επιτρέψτε μας να έχουμε έναν παραπάνω λόγο. 'Οχι φυσικά πως διεκδικούμε το θέσφατο. Αλλά δεν δεχόμαστε και την κατηγορία στο στυλ ότι "εμείς είμαστε αυτοί οι οποίοι προωθούμε και σεις αυτοί οι οποίοι δεν προωθείτε". Σε τελική ανάλυση αυτά φαίνονται εκ του αποτελέσματος, όπως άλλωστε όλα τα πράγματα στην πολιτική. 

Αγαπητοί κύριοι συνάδελφοι, λυπούμαι διότι τα περιθώρια στην Ελλάδα στενεύουν ασφυκτικά. Και στενεύουν ασφυκτικά κυρίως διότι η ευρωπαϊκή επιλογή, η ευρωπαϊκή ολοκλήρωση που είναι μια πολιτική επιλογή που ευτυχώς η Νέα Δημοκρατία εξασφάλισε για την Ελλάδα πριν από είκοσι σχεδόν χρόνια, δεν είναι μια στατική διαδικασία. Και το λέγω αυτό διότι έχω την αίσθηση ότι σ' αυτήν την επιλογή το κόμμα σας δεν πολυπίστεψε. Στην αρχή την πολέμησε, μετά τη θεώρησε εύκολο κουμπαρά να πάρει κάποια λεφτά και όταν κατάλαβε επιτέλους τι είναι δεν είχε ούτε το χρόνο ούτε τα στελέχη να μπορέσει να εκμεταλλευτεί τις διαδικασίες που υπάρχουν. 'Ομως, αυτή η ολοκλήρωση δεν σταματάει στην Ελλάδα, κυρία Υφυπουργέ. 'Εχουμε όλοι μας υπόψη ότι η ευρωπαϊκή ολοκλήρωση περιλαμβάνει και άλλες χώρες που σήμερα δεν είναι στην Ευρώπη, ιδεολογίζονται πολιτικά στην Ευρώπη. Και αυτές φυσικά οι χώρες θα ζητήσουν, θα πάρουν και θα δεχθούν ασφαλώς κάποια χρηματοδοτικά εργαλεία. Γνωρίζετε ότι η μη απορρόφηση εκ μέρους σας διαφόρων κοινοτικών κονδυλίων και εκμετάλλευση διαφόρων ταμείων συνεπάγεται ουσιαστικά και την επιβολή για το μέλλον της μη παροχής αντιστοίχων κονδυλίων για την Ελλάδα. Σ' αυτά πρέπει να απαντήσετε στον ελληνικό λαό. Και όχι μόνο αυτό, αλλά φοβούμαι ότι θα κληθεί και η Ελλάδα με ένα σύστημα εκροών να βοηθήσει αυτές τις χώρες. Αντιλαμβάνεσθε λοιπόν ότι τα περιθώρια, όπως είπα, στενεύουν. 

Τονίστηκε από ορισμένους συναδέλφους μας το θέμα της ηθικής τάξεως. Μα, έχει κανείς καμία αμφιβολία ότι γύρω από το σύστημα των κονδυλίων αυτών και γύρω από το σύστημα όλης αυτής της βιομηχανίας, όπως σωστά επεσήμανε άλλος συνάδελφος, έχει αναπτυχθεί μια παραβιομηχανία η οποία επενεργεί κατά τρόπο παράλληλο και πλάγιο με τις διαδικασίες αυτές; Θα σας ενημερώσω λοιπόν λέγοντας ότι ο ίδιος ο κύριος Πρωθυπουργός πέρυσι από το Βήμα αυτό, κατά τη διάρκεια της συζήτησης του προϋπολογισμού, αναφέρθηκε επιτιμητικά σ' αυτές τις διαδικασίες και αποτέλεσε μέρος της ομιλίας του -δεν έχω στη διάθεσή μου το σχετικό απόσπασμα, αλλά νομίζω ότι μπορώ να σας το βρω αν θέλετε- ότι το κόμμα σας είναι εκείνο το οποίο θα αναλάβει πρωτοβουλία προκειμένου να παταχθούν κλπ. Τι μας λέτε λοιπόν σήμερα εδώ πέρα; Οι ίδιοι οι Υπουργοί σας τα λένε. Στην Επιτροπή Οικονομικών πολλές φορές είχαμε την ευκαιρία να ακούσουμε από άλλους συναδέλφους σας να παραδέχονται με διάφορους τρόπους και με ευκαιρία άλλων συζητήσεων διάφορα παρόμοια περιστατικά. 

Τι σας εκπλήσσει; Δεν γνωρίζετε ότι γύρω από το θέμα αυτό έχει αναπτυχθεί μια ολόκληρη βιομηχανία; Δεν γνωρίζετε ότι γύρω από το σύστημα των κρατικών προμηθειών έχει αναπτυχθεί μια ολόκληρη διαπλοκή η οποία συνδέει χρήματα, γεγονότα, γραφεία και καταστάσεις; 

Αγαπητοί κύριοι συνάδελφοι, πρέπει να συνειδητοποιήσουμε ότι τα πράγματα ανεξάρτητα από το αν στην Ελλάδα προχωρούν αργά, στην Ευρώπη προχωρούν γρήγορα και εμείς δυστυχώς δεν έχουμε στη διάθεσή μας ούτε πολύ περισσότερο χρόνο να περιμένουμε, ούτε όμως και τη δυνατότητα να καθυστερούμε νομίζοντας ότι και όλοι οι υπόλοιποι θα καθυστερήσουν και θα ενσωματωθούν στις δικές μας ταχύτητες. Εάν αυτά τα πράγματα δεν κινηθούν γρήγορα τότε φοβούμαι αλλά η ιστορία θα γραφτεί χωρίς εμάς και θα γραφτεί δυστυχώς κακά. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Γεωργακόπουλος έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, παρακολούθησα τη σημερινή επερώτηση με πάρα πολύ προσοχή σχεδόν από την αρχή και πίστευα ότι τα στοιχεία που θα έφερναν οι συνάδελφοι της Νέας Δημοκρατίας έτσι όπως είχαν προετοιμασθεί, θα ήταν συντριπτικά. Δυστυχώς, άκουσα μία επανάληψη κοινοτυπιών, τα ίδια Παντελάκι μου, τα ίδια Παντελή μου. 

ΑΘΑΝΑΣΙΟΣ ΝΑΚΟΣ: (Δεν ακούστηκε). 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ναι, ίσως εσείς δεν μαθαίνετε από τις διαρκείς επαναλήψεις που κάνετε στους εαυτούς σας, παρ' ότι εγκαλέσατε από το εξωτερικό ειδικούς επιστήμονες για να σας εκπαιδεύσουν. 

'Ακουσα περίπου πάλι για τα αντικειμενικά κριτήρια, για το 35%, για το κλείσιμο των επιχειρήσεων, για φορολογικές επιδρομές, για πανάκριβα έντυπα διαφήμισης. Εγώ νόμιζα ότι θα ήταν τίποτα μπριγιάν πάνω στα έντυπα, γιατί πανάκριβο έντυπο δεν ξέρω τι είναι. 'Αντε να είναι ιλουστρασιόν το χαρτί. Πέραν από αυτό πόσο να στοιχίσει που να είναι πανάκριβο ένα έντυπο. 'Ακουσα επίσης ότι τα εβδομήντα εκατομμύρια (70.000.000) δραχμές είναι ένα τζίρος υψηλός που δεν μπορούν οι μικρομεσαίες επιχειρήσεις να αναλάβουν επενδυτικά προγράμματα και άλλα τέτοια και άκουσα ακόμα και ένα επιχείρημα στο οποίο όμως θα έρθω μετά. Το είπε ο Κοινοβουλευτικός σας Εκπρόσωπος και με εξέπληξε πραγματικά. 

Ας τα πάρω όμως λίγο με τη σειρά. 'Εχετε επικεντρώσει όλη σας την κριτική στην πολιτική της Κυβέρνησης για τις μικρομεσαίες επιχειρήσεις για τα αντικειμενικά κριτήρια και μιλάτε για το 35%. Αγνοείτε ότι το 35% επεβλήθη στις μικρομεσαίες επιχειρήσεις με το ν. 2065 τον οποίο ψήφισε εδώ η Βουλή με εισήγηση του κ. Παλαιοκρασσά, του Υπουργού της Νέας Δημοκρατίας. Αν το αγνοείτε σας το λέω για να το μάθετε. 

ΝΙΚΟΛΑΟΣ ΠΑΠΑΦΙΛΙΠΠΟΥ: Γιατί δεν τον καταργήσατε; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Να σας πω γιατί δεν τον καταργήσαμε. 

Δεύτερον, δεν είναι 35%. Το έχω πει εκατόν πενήντα χιλιάδες φορές στη Βουλή. Ως διατελέσας ένα μικρό διάστημα Υφυπουργός Οικονομικών σας λέω ότι δεν είναι 35%, όταν το 35% είναι 17,5%, γιατί το υπόλοιπο 50% φορολογείται με τους συντελεστές. Πηγαίνει στους δύο ή τρεις εταίρους και φορολογείται με το συντελεστή και δεδομένου 0τι το 80% των επιχειρήσεων δηλώνουν τζίρο κάτω από είκοσι εκατομμύρια (20.000.000) δραχμές είναι αφορολόγητο, άρα μένει 17,5% και αυτό το 17,5% το λέτε εσείς υπερφορολόγηση. Από πού και ως που βγήκε αυτή η υπερφορολόγηση. Να πάμε και στα αντικειμενικά. Ξέρετε ότι εφτακόσιες χιλιάδες επιχειρήσεις όταν επεβλήθησαν τα αντικειμενικά δεν δήλωναν τίποτα; Δήλωναν από τριακόσιες (300.000) δραχμές έως ένα εκατομμύριο (1.000.000) δραχμές ετήσιο εισόδημα. Αυτός ήταν ο λόγος για τον οποίο επεβλήθησαν τα αντικειμενικά. Και σας επαναλαμβάνω μήπως το μάθετε καμιά φορά τα αντικείμενα δεν προσδιορίζουν το εισόδημα, προσδιορίζουν το ελάχιστο εισόδημα. Το πραγματικό εισόδημα προσδιορίζεται από τα βιβλία. Το ελάχιστο εισόδημα, πέραν ενός εισοδήματος για το οποίο δεν ανέχεται η πολιτεία πλέον να μας κοροϊδεύουν. Δεν μπορεί ένας επιχειρηματίας να λέει ότι εγώ κύριε βγάζω τα μισά ή λιγότερα από όσα δίνω στον υπάλληλό μου. 

ΝΙΚΟΛΑΟΣ ΠΑΠΑΦΙΛΙΠΠΟΥ: Δηλαδή, δεν θα το καταργήσατε; Εσείς είπατε ότι θα το καταργήσετε. 

  


 

  

Σελίδα 2059 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν ξέρω τι θα κάνει η Κυβέρνηση. Εγώ σας λέω τι ισχύει σήμερα. Επικεντρώνετε την προσοχή σας σε ένα θέμα το οποίο σας λέω ότι δεν έχει καμία ουσία. 

"Κλείσιμο των μικρομεσαίων επιχειρήσεων." Ποιο κλείσιμο μικρομεσαίων επιχειρήσεων; Είχα την ευκαιρία, όταν ήμουν στο Υπουργείο τότε να ζητήσω από τις εφορίες την έναρξη των επαγγελμάτων. Είχαν κλείσει διακόσιες πενήντα έξι χιλιάδες επιχειρήσεις μέσα σε έξι χρόνια και είχαν ανοίξει πεντακόσιες είκοσι χιλιάδες. Πού βλέπετε, λοιπόν, το κλείσιμο των επιχειρήσεων; Ακριβώς διπλάσιος αριθμός επιχειρήσεων είχαν κάνει έναρξη επαγγέλματος και είχαν κλείσει οι μισές. 'Αρα, είχαμε μια αύξηση της επιχειρηματικής δραστηριότητας και όχι μία μείωση της επιχειρηματικής δραστηριότητας. Και σας ανέφερα συγκεκριμένα στοιχεία: Διακόσιες πενήντα έξι χιλιάδες ήταν αυτές που είχαν κλείσει, πεντακόσιες είκοσι χιλιάδες αυτές που είχαν ανοίξει. Πού είδατε, λοιπόν, αυτήν τη συρρίκνωση και τα άλλα τα σχετικά; 

"Καθυστέρηση της υλοποίησης των προγραμμάτων." Σας είπε η κυρία Υφυπουργός. Δεν χρειάζεται να επαναλάβω τα ίδια πράγματα. Είναι γεγονός ότι τα πρώτα χρόνια δεν μπορούσαν να προχωρήσουν με γοργά βήματα, γιατί δεν υπήρχε το θεσμικό οπλοστάσιο με το οποίο οι επιχειρήσεις θα μπορούσαν να αναπτυχθούν. Βρισκόμαστε στο 50%. Και πάντα, σε όλα τα προγράμματα όπως ξέρετε, οι μεγάλες απορροφήσεις γίνονται στα τελευταία χρόνια. Γιατί μέχρι να εκπονηθούν τα προγράμματα, να εγκριθούν και να αρχίσει η υλοποίησή τους, είναι επόμενο ότι καθυστερεί η απορρόφηση των χρημάτων και γίνεται στο τελευταίο στάδιο. 

Μιλήσατε για υψηλά επιτόκια. Εγώ θα σας πω κάτι. Τα επιτόκια είναι η πρώτη φορά που πέφτουν. Τώρα πέφτουν τα επιτόκια. Γιατί, όταν είχαμε έναν πληθωρισμό ο οποίος έτρεχε με 15%, τι θα έκαναν τα επιτόκια; Τώρα, είναι η πρώτη φορά που πέφτουν τα επιτόκια. Και περιμένετε, την Τετάρτη θα ανακοινωθεί και καινούρια πτώση των επιτοκίων. 

ΑΘΑΝΑΣΙΟΣ ΝΑΚΟΣ: Πόσο είναι σήμερα; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είναι γύρω στο 15%-16%. 

Μη γελάτε, κύριε Νάκο. Σας πληροφορώ... 

ΑΘΑΝΑΣΙΟΣ ΝΑΚΟΣ: Αυτό δεν είναι ακριβές. Βρέστε λεφτά με 15%. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, να λείπουν τα σχόλια εκατέρωθεν. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εμένα δεν με πειράζουν οι διακοπές, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Εάν επιτρέπετε τις διακοπές, εντάξει, κύριε Γεωργακόπουλε. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα ήθελα να απαντήσω στον κ. Νάκο, γιατί δεν ξέρει πολύ καλά. 

ΑΘΑΝΑΣΙΟΣ ΝΑΚΟΣ: Εγώ δεν ξέρω; Εγώ δανείζομαι. Εσείς δανείζεσθε; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εγώ δεν δανείζομαι, γιατί δεν χρειάζεται να δανείζομαι. Σας λέω όμως για τι είναι τα επιτόκια. 

Εσείς όμως, βάζετε μέσα και τις προμήθειες των τραπεζών και τα ασφάλιστρα, τα βάζετε όλα, ως κόστος χρήματος. 

ΑΘΑΝΑΣΙΟΣ ΝΑΚΟΣ: Γιαπωνέζοι τα πληρώνουν αυτά; Εμείς δεν τα πληρώνουμε; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Οταν μιλάτε για επιτόκια όμως, να μιλάτε για επιτόκια, να μην μιλάτε για κόστος χρήματος, για να μπορέσουμε να συνεννοηθούμε εδώ, επιτέλους. Γιατί εσείς παίρνετε το κόστος χρήματος και μας το παρουσιάζετε ως επιτόκιο. Να βρείτε τράπεζες με χαμηλές προμήθειες. Και προς τα εκεί να ωθήσετε, εάν θέλετε να κάνετε μια σωστή πράξη προς τους επιχειρηματίες. Ο ανταγωνισμός των τραπεζών να ενταθεί εκεί. Γιατί οι τράπεζες αυτήν τη στιγμή έχουν ανάγκη να δώσουν χρήματα. Τα κρατούν υψηλά τα επιτόκια. Και τα κρατούν υψηλά, γιατί μπορούν ακόμη να απομυζούν τον επιχειρηματία, επειδή ο ανταγωνισμός δεν έχει φθάσει εκεί που πρέπει να φθάσει στις τράπεζες. 

ΑΘΑΝΑΣΙΟΣ ΝΑΚΟΣ: ΕΦΤΕ υπάρχει σε άλλη χώρα; Υπάρχει αλλού; 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε συνάδελφε. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Να πω όμως και κάτι άλλο γιατί βλέπω ότι ο χρόνος μου περιορίζεται. 'Ακουσα, με μεγάλη έκπληξη, τον κ. Βουλγαράκη να λέει πως κάποιοι επιχειρηματίες ή κάποιοι άλλοι του είπαν ότι μπορούν να πάρουν τις επιχειρήσεις και να τις πάνε στην Τουρκία και να δουλεύουν με 30% λιγότερο ή να τις πάνε στη Βουλγαρία, στη Ρουμανία, στην Αλβανία και να δουλεύουν με 25%-35% λιγότερο. Δεν μας είπατε όμως, κύριε Βουλγαράκη: Η μείωση αυτή του κόστους από πού θα προέλθει; Προέρχεται από τις καλύτερες υποδομές που έχουν οι χώρες αυτές που αναφέρατε, από τις καλύτερες επικοινωνίες, από τις καλύτερες συγκοινωνίες, από το καλύτερο θεσμικό πλαίσιο, από την καλύτερη ανάπτυξη; Τι έχουν επιτέλους; Να σας πω εγώ τι έχουν. 'Εχουν ένα πράγμα: Χαμηλό εργατικό κόστος. Τι θέλετε λοιπόν; Τους 'Ελληνες εργαζόμενους να τους κάνουμε Αλβανούς, Βούλγαρους ή Τούρκους εργαζόμενους και να παίρνουν το 1/5... 

ΓΕΩΡΓΙΟΣ ΒΟΥΛΓΑΡΑΚΗΣ: Μου επιτρέπετε μία διακοπή; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μα, αυτό είπατε, χωρίς να το δικαιολογήσετε. 

ΓΕΩΡΓΙΟΣ ΒΟΥΛΓΑΡΑΚΗΣ: Θέλετε μία απάντηση; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Οχι. 

Μας είπατε για την "GOOD-YEAR". 'Εφυγε είπατε η "GOOD-YEAR" και πήγε στην Πολωνία. Γιατί; Γιατί έχει χαμηλό κόστος εργατικό. Δεν πήγε στην Πολωνία για κανέναν άλλον λόγο. 

ΓΕΩΡΓΙΟΣ ΒΟΥΛΓΑΡΑΚΗΣ: Θα διαφωνήσω σ'αυτό. 

ΠΡΟΕΔΡΕΥΩΝ (Λουκάς Αποστολίδης): Παρακαλώ, να μην γράφεται στα Πρακτικά τίποτε από τις παρεμβάσεις. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν το λέτε όμως στον ελληνικό λαό αυτό. Λέτε για χαμηλό κόστος, για ανταγωνισμό, για παγκοσμιοποίηση. Ε, δεν έπεται ότι, εν ονόματι της παγκοσμιοποίησης, θα συνθλίψουμε τους εργαζόμενους, επειδή εδώ υπάρχει ένα βιωτικό επίπεδο ανώτερο από αυτό στις γείτονες χώρες. 

Μας κάνατε κριτική για τις επενδύσεις και είπατε ότι επί Νέας Δημοκρατίας είχαμε αύξηση των επενδύσεων. Αύξηση των επενδύσεων, όταν όσο καιρό είσαστε κυβέρνηση, οι επενδύσεις πήγαιναν με αρνητικούς ρυθμούς; Μέσα στα τρία-τέσσερα χρόνια, από το 1989 μέχρι το 1993 που κυβερνήσατε, οι ιδιωτικές επενδύσεις ήταν -2%. Και σήμερα, που τρέχουν με 12% αύξηση οι ιδιωτικές επενδύσεις μιλάτε για το ότι δεν υπάρχει ανάπτυξη στη χώρα και ότι καθυστερούν τα προγράμματα και ότι δεν μπόρεσε, επιτέλους, η χώρα να βγει από την υστέρηση και όλα αυτά τα σχετικά τα οποία λέτε; 

Και τα προγράμματα προχωρούν έτσι και ο εκσυγχρονισμός των επιχειρήσεων γίνεται και πραγματικά παρουσιάζεται το φαινόμενο σήμερα να έχουμε ανταγωνιστικές τις επιχειρήσεις μας σιγά-σιγά. Διαβάστε στοιχεία που δίνει το ΙΟΒΕ και για τη βιομηχανική παραγωγή, που έχουμε αύξηση 8% , αύξηση των εξαγωγών τα τελευταία χρόνια και φαίνεται ότι όλο αυτό το πλέγμα το οποιο τώρα ολοκληρώνεται και τώρα υλοποιείται θα αποδώσει εκείνα τα οποία αναμένει ο ελληνικός λαός από την κυβέρνησή του. Και να είσαστε βέβαιοι ότι και οι μικρομεσαίοι επιχειρηματίες που προσπαθείτε να τους επανεγκλωβίσετε στη λογική τη δική σας, επειδή σας έχουν δοκιμάσει και σας ξέρουν πάρα πολύ καλά, δεν πρόκειται να υποκύψουν σ'αυτά τα οποία λέτε. 

Αν έχω ένα λεπτό, κύριε Πρόεδρε, θέλω να αναφερθώ λίγο για το τζίρο των εβδομήντα εκατομμυρίων. 'Εκανε λάθος η Υφυπουργός που σας είπε 30%. Ο μέσος συντελεστής καθαρού κέρδους που επιτρέπει το Υπουργείο Οικονομικών είναι 12% με 18%, που σημαίνει τα εβδομήντα εκατομμύρια είναι γύρω στα δέκα εκατομμύρια περίπου καθαρά κέρδη ετησίως. 

Και σας ερωτώ να μου πείτε, ένας επιχειρηματίας όταν ένα 

  


 

  

Σελίδα 2060 

μαγαζάκι που πραγματικά δηλώνει το τζίρο του, πενήντα, εξήντα, εβδομήντα, ένας μικρομεσαίος -τότε δεν είναι μικρομεσαίος, είναι μικρομικρός... 

ΠΡΟΕΔΡΕΥΩΝ (Λουκάς Αποστολίδης): Καλός όρος αυτός. Μικρομικρός! 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Οταν, λοιπόν, βάζει αυτό το ελάχιστο στοιχείο, το ελάχιστο όριο για να κάνει μία επένδυση θα πάρει δάνειο από την τράπεζα. Δεν θα πάρει μόνο τις επιδοτήσεις, αλλά τι θέλουν οι επιχειρηματίες αυτοί οι οποίοι διαμαρτύρονται για τα εβδομήντα εκατομμύρια; Να μη δηλώνουν τον πραγματικό τους τζίρο, να παίρνουν δάνεια από τις τράπεζες, να κάνουν ό,τι άλλο κάνουν και να λένε μετά "εγώ είχα λιγότερο από εβδομήντα εκατομμύρια τζίρο, αλλά δεν μπορούσα να εξυπηρετήσω το δάνειο το οποίο πήρα, άρα κακώς η τράπεζα με χρηματοδότησε". Φταίει η τράπεζα γιατί μετά θα καθυστερεί να δώσει τη δόση του και θα του βάζει πανωτόκια. Θα φταίει η τράπεζα που βάζει τα πανωτόκια και δεν θα φταίει ο ίδιος από τη διαχείριση την οποία κάνει. Και να κλέβει και το δημόσιο και από ΦΠΑ και από φόρο εισοδήματος, επειδή δεν δηλώνει το εισόδημά του. Ε, τέτοιες λογικές εμείς δεν τις αποδεχόμεθα, κύριοι συνάδελφοι και λυπάμαι ειλικρινά πώς τις προβάλλετε. 

ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε,... 

ΠΡΟΕΔΡΕΥΩΝ (Λουκάς Αποστολίδης): Στη δευτερολογία σας, κύριε Βουλγαράκη να μιλήσετε όσο θέλετε. 

Ο κ. Γκατζής Κοινοβουλευτικός Εκπροσωπος του Κομμουνιστικού Κόμματος, έχει το λόγο. 

ΓΕΩΡΓΙΟΣ ΒΟΥΓΛΑΡΑΚΗΣ: Μία φράση, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Δεν έχετε τη δυνατότητα από τον Κανονισμό και δεν έχω και εγώ τη δυνατότητα να σας δώσω το λόγο. 

ΓΕΩΡΓΙΟΣ ΒΟΥΓΛΑΡΑΚΗΣ: Ο κύριος Κοινοβουλευτικός Εκπρόσωπος του ΠΑΣΟΚ παρατήρησε άθελά του φαντάζομαι κάτι το οποίο είπα προηγουμένως από το Βήμα της Βουλής και θέλω να μου δωσετε δύο λεπτά... 

ΠΡΟΕΔΡΕΥΩΝ (Λουκάς Αποστολίδης): Στη δευτερολογία σας, πολύ ευχαρίστως. 

ΓΕΩΡΓΙΟΣ ΒΟΥΓΛΑΡΑΚΗΣ: Θα το είχα κάνει πάντως όση ώρα μιλάμε. 

ΠΡΟΕΔΡΕΥΕΩΝ (Λουκάς Αποστολίδης): Ορίστε, κύριε Γκατζή. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα συμφωνήσουμε στις διαπιστώσεις που κάνουν οι εισηγητές της Νέας Δημοκρατίας για την αποσάρθρωση της ελληνικής βιομηχανίας. Δεν θα συμφωνήσουμε όμως στις αιτίες, κύριε Νάκο. Βιαστήκατε. 

Μικρό δείγμα αυτης της αποσάρθρωσης τουλάχιστον η Μαγνησία θα μπορέσει να αποτελέσει ένα παράδειγμα πραγματικά για το πού πάει η κατάσταση. Αν δείτε έχει μετασχηματιστεί σ' ένα απέραντο νεκροταφείο κουφαριών, κυρία Υφυπουργέ. Αν έλθετε στο Βόλο και πάτε στη βιομηχανική περιοχή θα σας πιάσει η καρδιά σας πραγματικά απο την κατάσταση που υπάρχει. 

Και λέω θα συμφωνήσουμε στις αιτίες, κύριοι Βουλευτές, ούτε σ'αυτές που ισχυρίζεται η Νέα Δημοκρατία ότι δήθεν το ΠΑΣΟΚ πολέμησε τα μονοπώλια, ούτε επίσης για το τι πρέπει να γίνει από δω και πέρα. Γιατί έκλεισαν άραγε οι ελληνικές βιομηχανίες; 'Εκλεισαν επειδή οπως ισχυρίζονται ορισμένοι, δεν έγιναν οι απαραίτητοι εκσυγχρονισμοί και έμειναν παραδοσιακές; Φταίει άραγε μόνο αυτό; 'Εκλεισαν μήπως επειδή οι επιχειρηματίες εκεί δεν ήταν οι ενδεδειγμένοι ή οι εργαζομενοι δεν μπορούσαν και δεν ήθελαν να βοηθήσουν την ανάπτυξη της βιομηχανίας ή η περιοχή δεν αγκάλιασε τις βιομηχανίες με την απαιτούμενη βοήθεια και συμπαράσταση; 

Κύριοι Βουλευτές, δεν φταίνε όλα αυτά, δεν φταίει το ότι δεν είχαν επιδοτήσεις μέχρι σήμερα οι ελληνικές βιομηχανίες, οι βιομήχανοι ουσιαστικά από το ελληνικό κράτος. Ο ένας μετά τον άλλο, όλοι οι αναπτυξιακοί νόμοι και αυτοί που ίσχυαν επί Νέας Δημοκρατίας και αυτοί που ψήφισε κατόπιν το ΠΑ.ΣΟ.Κ. δίνουν τζάμπα χρήμα στους βιομήχανους, δίνουν άλλες διευκολύνσεις, χαμηλά επιτόκια, φοροαπαλλαγές κλπ. Θυμηθείτε τον τελευταίο αναπτυξιακό νόμο που τον κατακρίνετε. Δίνει 40% τζάμπα χρήμα, 40% επιδότηση επιτοκίων, φοροαπαλλαγές για μερικά χρόνια κλπ. 

Είναι νόμοι τους οποίους νέμεται ουσιαστικά το μεγάλο κεφάλαιο. 

Παρά όμως όλη αυτήν τη διαδικασία έχουν χρεώσει οκτώ τρισεκατομμύρια -τα λέω αυτά από αστικές εφημερίδες, δεν τα έγραψε ο "ΡΙΖΟΣΠΑΣΤΗΣ"- τον ελληνικό λαό, κύριε Νάκο, με φέσια, χρέη, όλοι αυτοί οι κατά τα άλλα καθώς πρέπει βιομήχανοι. Οι βιομηχανίες είναι κλειστές και οι βιομήχανοι είναι πάμπλουτοι. 'Εχουμε και στο Βόλο τέτοια φαινόμενα. 

Εμείς, κύριοι Βουλευτές, πιστεύουμε ότι όλοι οι αναπτυξιακοί νόμοι μέχρι σήμερα ενισχύουν το μεγάλο κεφάλαιο, χωρίς ουσιαστικά να υπάρχει αν θέλετε ένας έλεγχος, που πάνε αυτά τα λεφτά. Γίνονται πραγματικές επενδύσεις ή πάνε πουθενά αλλού; Εξασφαλίζει το απαραίτητο εργατικό προσωπικό; Εκσυγχρονίζει τη βιομηχανία; Δίνει μία προοπτική στον δευτερογενή τομέα; Γιατί ανάπτυξη χωρίς πρωτογενή και δευτερογενή τομέα δεν μπορεί να υπάρξει τουλάχιστον για εμάς. 'Η μήπως επειδή κλείνουν οι βιομηχανίες, στρέφεται η πολιτική της Κυβέρνησης στην ανάπτυξη των υπηρεσιών; 

Κύριοι Βουλευτές, δεν βάζετε το χέρι στη φωτιά για να ανακαλύψετε τις αιτίες. 'Οχι ότι δεν τις ξέρετε, αλλά δεν βάζετε το χέρι στη φωτιά για να τις πείτε. Η αιτία είναι οι οδηγίες που έρχονται από την Ευρωπαϊκή 'Ενωση. Τα μονοπώλια καθορίζουν την πολιτική της. 

Η Ελλάδα πρέπει να γίνει ένα μεγάλο διαμετακομιστικό κέντρο διακίνησης των εμπορευμάτων τους για αυτό και όλα αυτά τα τρισεκατομμύρια που δίνονται στρέφονται προς αυτήν την υποδομή. Επομένως, πρέπει να εξαρθρωθεί η ελληνική βιομηχανία. Κοιτάξτε να δείτε τι λέει ο προϋπολογισμός. Από που βγαίνει αυτό το 4% περίπου; 'Εχουν 11% συμμετοχή οι Τράπεζες και οι ασφάλειες, 8% έχουν οι υπόλοιπες υπηρεσίες, 9% έχουν τα έργα. Ο πρωτογενής και ο δευτερογενής τομέας έχουν 9,5% στην αγροτική οικονομία και λέει 4% στη βιομηχανική παραγωγή. 

Είναι αυτή αναπτυξιακή πορεία; Μήπως υπάρχει μέχρι σήμερα και από τη Νέα Δημοκρατία και από το ΠΑ.ΣΟ.Κ. κανένα ολοκληρωμένο αναπτυξιακό σχέδιο που θα έδειχνε τον μπούσουλα με μία αποκεντρωμένη ανάπτυξη στις επαρχίες, για να εκμεταλλευθούμε έτσι και τον ελληνικό πλούτο και την εργατική δύναμη, αλλά ιδιαίτερα το τι διαθέτει η κάθε περιοχή για την ανάπτυξη της; 

'Ολα είναι στον τζόγο της ελεύθερης αγοράς. Αυτά που είπε ο εισηγητής της Νέας Δημοκρατίας προηγούμενα για τα παπούτσια, για τα ρούχα κλπ. Τι περίμενε δηλαδή; Και είπε η κυρία Υπουργός ότι πριν προτιμούσαν οι 'Ελληνες και οι Ελληνίδες τα ελληνικά παπούτσια και έτσι ήταν, γιατί ήταν πιο φθηνά. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Υποχρεωτικά γιατί ήταν φθηνότερα, κύριε συνάδελφε. 

ΝΙΚΟΛΑΟΣ ΓΚΑΤΖΗΣ: Α μπράβο, ήταν φθηνότερα. Κοιτάξτε να δείτε, το Κολωνάκι και η καθεστηκυία τάξη... 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Γιατί τα άλλα είχαν δασμούς. Μετά, ήταν πιο ανταγωνιστικά. 

ΝΙΚΟΛΑΟΣ ΓΚΑΤΖΗΣ: Το ξέρω, αυτό θέλω να πω. Υπήρχε ο προστατευτισμός στην ελληνική βιομηχανία, όχι μόνο στα παπούτσια και στα ρούχα. Υπήρχε ένας προστατευτισμός γενικότερα στην ελληνική βιομηχανία. Σήμερα με την ελεύθερη διακίνηση των εμπορευμάτων, των κεφαλαίων κλπ., αυτά έρχονται πολύ φθηνότερα από τα ελληνικά γιατί τα ελληνικά χτυπιούνται από τη μία μεριά μέσα στα πλαίσια του συναγωνισμού. Δεν είχαν αυτήν την υποδομή, δεν δόθηκαν οι πιστώσεις εκείνες για να μπορέσουν να εκσυγχρονιστούν, αλλά δεν έγινε και κανένας έλεγχος, όπως είπα προηγούμενα, αν τα λεφτά τα οποία έπαιρναν, τα έπαιρναν πραγματικά για τον εκσυγχρονισμό της επιχείρησης και για την εξασφάλιση θέσεων. 

Κύριοι Βουλευτές, η Νέα Δημοκρατία ισχυρίζεται ότι το θεσμικό πλαίσιο δεν είναι ικανό. Θα σας θυμίσω τον προηγούμενο νόμο. Είπα τι διευκολύνσεις κάνει, θα σας πω κι άλλες. Θυμόσαστε, κύριε Νάκο, το νόμο για τις ΔΙΠΕ, που 

  


 

  

Σελίδα 2061 

έγιναν ΔΕΠΕ, βιομηχανικές, επιχειρησιακές περιοχές κ.λπ; Δίνεται η δυνατότητα σε έναν επιχειρηματία, να κάνει ένα σχέδιο, να πάρει μια έκταση, οπουδήποτε θελήσει και να κάνει την απαλλοτρίωση, με βάση ό,τι ισχύει για το δημόσιο, δηλαδή θα υπαχθεί στο δημόσιο όφελος. Μέχρι εκεί. Τι άλλο θέλουν τα μονοπώλια, μέχρι σήμερα; Τα οκτώ τρισεκατομμύρια (8.000.000.000.000) και πλέον -δεν ξέρω πόσα έχουν συσσωρευτεί μέχρι σήμερα- ποιος θα τα πληρώσει; Ο ελληνικός λαός. 

Βεβαίως, με αυτήν την κατεύθυνση που ακολουθεί η Κυβέρνηση, όσον αφορά την ΟΝΕ, συμφωνεί η Νέα Δημοκρατία και τη στηρίζει ο Συνασπισμός με διάφορες παραλλαγές. Να ξέρετε, όμως, ότι η ΟΝΕ δεν μπορεί να υπάρχει με κοινωνικό πρόσωπο. Αυτά τα λέμε για το Συνασπισμό. 

Κύριοι Βουλευτές, η ΟΝΕ δεν μπορεί να βγάλει τη χώρα από τα αδιέξοδα, στα οποία έχει περιέλθει. Διαρκώς οι πλούσιοι θα γίνονται πλουσιότεροι και οι φτωχοί φτωχότεροι. Θα έχουμε συνεχώς κατακερματισμό και αποσάθρωση της ελληνικής βιομηχανίας και εισαγωγή ξένων εμπορευμάτων. Σήμερα, παρά την υποτίμηση, οι εξαγωγές μας έχουν μειωθεί και έχουμε αύξηση των εισαγωγών. 

Νομίζουμε, λοιπόν, ότι αυτήν την προσπάθεια, που κάνει η Νέα Δημοκρατία, υπερασπιζόμενη τα μονοπώλια, δεν θα την κερδίσετε, κύριοι Βουλευτές. Σήμερα εξυπηρετεί καλύτερα τα μονοπώλια το ΠΑ.ΣΟ.Κ. Ελέγχει το συνδικαλιστικό χώρο και σαν Δούρειος 'Ιππος υπερασπίζεται την πολιτική του μέσα από τη συναίνεση και τον κοινωνικό διάλογο. Εσείς είσαστε απέξω. 

Εμάς, αγαπητοί συνάδελφοι, δεν μας ενδιαφέρει τι γίνεται με τις επιχειρήσεις αυτές, δηλαδή το κύριο ενδιαφέρον μας δεν είναι στραμμένο εκεί. Εμάς μας ενδιαφέρουν οι μικρές επιχειρήσεις, γι' αυτό λέμε ότι αυτές οι επιχειρήσεις πρέπει να βρίσκονται στο κέντρο της προσοχής, ιδιαίτερα αυτές που λειτουργούν με ένα έως τέσσερα άτομα. Δεν είναι θέμα να πειθαρχούμε και σ' αυτόν τον κανόνα της ΕΟΚ και να λέμε "μέχρι τα εβδομήντα εκατομμύρια (70.000.000)". Υπάρχουν επιχειρήσεις που έχουν ένα έως τέσσερα άτομα και πέντε και έξι, αλλά δεν κάνουν τζίρο εβδομήντα εκατομμύρια (70.000.000) το χρόνο. Θα πρέπει αυτές που αποτελούν το 91% του συνόλου των ιδιωτικών επιχειρήσεων και είναι υπεύθυνες για το 46% του εργατικού δυναμικού, που απασχολούν, θα πρέπει να έχουν μία ιδιαίτερη μεταχείριση. 

Για όσες έχουν τη μορφή προσωπικών επιχειρήσεων, δεν μπαίνει θέμα σωστής ή όχι διαχείρισης των όποιων αναπτυξιακών προγραμμάτων, γιατί εκεί ο μικροεπιχειρηματίας θέλει να ζήσει. Δεν κάνει "σπέκουλα", δεν κάνει αυτά τα τερτίπια, που κάνουν οι "μεγαλοκαρχαρίες". 

Τα όρια που θέτει η Ευρωπαϊκή 'Ενωση για επιχειρήσεις που απασχολούν ένα έως χίλια διακόσια άτομα, σε άλλες περιπτώσεις, δεν χωρούν γι' αυτές τις ελληνικές βιομηχανίες, κυρία Υφυπουργέ. Πρέπει να δούμε πώς θα ανατρέψετε αυτήν την κατάσταση, για να μην έχουν την απαίτηση, οι αναπτυξιακοί νόμοι, που ακολουθούν την πολιτική της Ευρωπαϊκής 'Ενωσης, να εφαρμόζονται και στην Ελλάδα, γιατί εμείς έχουμε μία άλλη δομή στη βιομηχανία και στην παραγωγή. 

Τα κριτήρια που μπαίνουν από αυτούς για τις επιχειρήσεις, κύριοι Βουλευτές, αποτελούν εξ αρχής πολύ δεινές προϋποθέσεις για τις μικρές επιχειρήσεις. Στα περισσότερα προγράμματα, που μπαίνουν, των εβδομήντα εκατομμυρίων (70.000.000), δεν μπορούν να ανταποκριθούν. Η κατεύθυνση των προγραμμάτων δεν έχει καμία σχέση ούτε με την ανάπτυξη ούτε με τις κλαδικές πολιτικές, που απαιτούνται για την οικονομική ανάπτυξη της χώρας, ούτε με την προώθηση της συνεταιριστικοποίησης των μικρών επιχειρήσεων. Για μας τουλάχιστον, αυτός είναι όρος επιβίωσης των μικρών επιχειρήσεων, όπως είναι οι παραγωγικές, οι αναπτυξιακές κλπ. 

Μέσα από τους αναπτυξιακούς νόμους και τα κάθε λογής προγράμματα προωθείται κυρίως η συνένωση επιχειρήσεων, με επικεφαλής κάποια μεγάλη, που στην ουσία οδηγεί στην εξάρθρωση των μικροτέρων. 

Από την άλλη μεριά δεν πρέπει να γίνονται ιδιωτικοποιήσεις στους μοχλούς επιχειρήσεων αναπτυξιακού χαρακτήρα, στρατηγικές όπως τις χαρακτηρίζουμε. 'Εχουμε τέτοιες επιχειρήσεις. Αυτό είναι σήμερα πανάκεια για την Κυβέρνηση για να θεραπεύσει κάθε οικονομική νόσο και ουσιαστικά να λύσει το πρόβλημα του δημόσιου χρέους. Κατά την άποψή μας πρέπει να παραμείνουν στο δημόσιο αυτές οι επιχειρήσεις και να αποτελέσουν το μοχλό της ανάπτυξης. 

Πέρα από κει, όμως, ο ρυθμός των επιχειρήσεων που οφελούνται από τα αναπτυξιακά προγράμματα, είναι πάρα πολύ μικρός. Θα θέλαμε να πούμε, κύριε Πρόεδρε, ότι εμείς επιμένουμε στην πρότασή μας ότι και η Νέα Δημοκρατία και το ΠΑ.ΣΟ.Κ. μέσα στα πλαίσια της ΟΝΕ δεν μπορούν να λύσουν τα προβλήματα της ανάπτυξης, της απασχόλησης και ιδιαίτερα τα κοινωνικά προβλήματα της ανεργίας και της εξαθλίωσης του ελληνικού λαού. 

Θεωρούμε ότι χρειάζεται μια άλλη πολιτική. Γιατί οι πολιτικές και της Νέας Δημοκρατίας και του ΠΑ.ΣΟ.Κ. είναι πολιτικές που τρέχουν σε μια λεωφόρο με διαφορετική λωρίδα και κατευθύνονται προς την ΟΝΕ που έχει όλα αυτά τα προβλήματα που αντιμετωπίζουν χρόνια τώρα οι 'Ελληνες αλλά και η οικονομία μας. Εμείς θα λέγαμε ότι πρέπει να είναι μια πολιτική που θα στηρίζεται στο δημόσιο τομέα. 'Εναν δημόσιο τομέα, όχι όπως αυτός ο οποίος υπάρχει σήμερα και που έχει καταντήσει να είναι ρουσφετολογικό καταφύγειο, αλλά σε ένα δημόσιο τομέα εκσυγχρονισμένο, παραγωγικό, σύγχρονο, υγιή για να μπορέσει πραγματικά να σύρει το χορό της ανάπτυξης. 

Να σταματήσουν αυτές οι επιδοτήσεις, κυρία Υπουργέ, να σταματήσει αυτό το τσάμπα χρήμα που δίνεται σε όλους αυτούς τους μεγαλοκαρχαρίες. 

ΠΡΟΕΔΡΕΥΩΝ (Λουκάς Αποστολίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριοι συνάδελφοι του Κ.Κ.Ε., θέλω να σας υπενθυμίσω ότι ο Συνασπισμός υπερασπίζεται μια Ευρώπη με κοινωνική συνοχή, μια Ευρώπη των λαών και όχι των αγορών. Την άλλη φορά, λοιπόν, που θα αναφερθείτε σε μας, καλό είναι να το θυμάστε. 

ΙΩΑΝΝΗΣ ΤΖΩΑΝΝΟΣ: Δεν σας ακούνε. 

ΣΤΥΛΙΑΝΗ ΑΛΦΙΕΡΗ: Φαίνεται ότι δεν θέλουν να με ακούν, γιατί τους εξυπηρετεί. 

Κύριοι συνάδελφοι της Νέας Δημοκρατίας, καταθέσατε μια επερώτηση που έχει σημαντικό ενδιαφέρον, γιατί φέρνετε ξανά στο ελληνικό Κοινοβούλιο μια συζήτηση που έχει σχέση με τις μικρομεσαίες επιχειρήσεις, με τη κοινωνική και οικονομική ραχοκοκκαλιά των τοπικών κοινωνιών. 

Η κυρία Υφυπουργός μίλησε περισσότερο διαδικαστικά και όχι πολιτικά για τα θέματα των μικρομεσαίων επιχειρήσεων. Μίλησε ακόμα και για τα θέματα διαφθοράς που εσείς θίξατε από τη μεριά σας. Είναι ένα πολύ λεπτό θέμα αυτό γιατί αμαυρώνει την πολιτική ζωή και κάνει τους πολίτες να μην έχουν εμπιστοσύνη στο σημερινό πολιτικό λόγο. 

Με τον τρόπο που χειρίστηκε το θέμα της διαφθοράς η κυρία Υφυπουργός, αλλά και το θέμα των μικρομεσαίων επιχειρήσεων -που θα αναφερθώ πιο κάτω- δεν μας έπεισε ότι υπάρχουν μηχανισμοί ελέγχου γι ατη διαφάνεια της διαχείρισης του δημόσιου χρήματος. Ούτε πάλι μας έπεισε ότι σαν Κυβέρνηση έχει πάρει τέτοια μέτρα για να ενισχύσει την εμπιστοσύνη των πολιτών προς την πολιτική ζωή. 

Τώρα όσον αφορά το θέμα των μικρομεσαίων επιχειρήσεων. 

Είπατε, κυρία Υφυπουργέ, ότι η μικρο-μικρομεσαία επιχείρηση πρέπει να κλείσει. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Δεν είπα έτσι. 

ΣΤΥΛΙΑΝΗ ΑΛΦΙΕΡΗ: Παρακαλώ δείτε τα Πρακτικά. Αν δεν είπατε έτσι έχει ενδιαφέρον. Είπατε μάλιστα "να μην κοροϊδευόμαστε". 

Είναι καλό να αναθεωρείται η κουλτούρα και η διαφορετική αντίληψη. Εμείς ως Συνασπισμός επιμένουμε ότι η μικρή επιχείρηση μπορεί και πρέπει να ζήσει. Είναι θέματα διαφορετικών επιλογών και κουλτούρας. 'Αλλο το μέγεθος της επιχείρησης, κυρία Υφυπουργέ, και άλλο η οργάνωση, το κράτος, η λειτουργία, η νέα τεχνολογία και οι υποδομές. Σ' 

  


 

  

Σελίδα 2062 

αυτό δεν θα διαφωνήσουμε. 

Θα διαφωνήσουμε, λοιπόν, στο μέγεθος της μικρομεσαίας επιχείρησης. Και εμείς σαν Συνασπισμός θα την υποστηρίξουμε και θα ζητήσουμε μέτρα. 

Κατ' επανάληψη ο Συνασπισμός έχει φέρει στο ελληνικό Κοινοβούλιο την κατάσταση που επικρατεί στο χώρο των μικομεσαίων επιχειρήσεων. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Πώς ορίζετε τη μικρομεσαία επιχείρηση να μας πείτε. 

ΣΤΥΛΙΑΝΗ ΑΛΦΙΕΡΗ: Θα σας πω τώρα. Είναι ένα μεγάλο θέμα. Θα κάνουμε μια ημερίδα με πρωτοβουλία του Συνασπισμού, όπου θα σας καλέσουμε και θα ορίσουμε τη μικρομεσαία επιχείρηση, όπως και άλλα πράγματα. 

Ζητήσαμε και ζητούμε άμεσα την άρση αντικινήτρων. Εμείς δεν ζητούμε κίνητρα στην πρώτη φάση. Ζητούμε την άρση αντικινήτρων, που σήμερα καταστρέφουν τη μικρομεσαία επιχείρηση και την αποκλείουν από την αγορά εργασίας. 

Θα σας μιλήσω συγκεκριμένα για την περιοχή του Πειραιά, μία περιοχή που σήμερα με την πολιτική της Κυβέρνησης θίγεται και οι μικρομεσαίες επιχειρήσεις καταστρέφονται, κλείνουν καθημερινά. Δεν είναι λαϊκισμός αυτό, κυρία Υπουργέ, είναι μια πραγματικότητα.'Οταν περπατάς στην πόλη του Πειραιά βλέπεις ότι καθημερινά κλείνουν μικρο-μικρομεσαίες επιχειρήσεις. Σε απάντησή σας, επειδή λέτε ότι μιλάμε γενικά και αόριστα, στις 17.3.97 μας είπατε ότι θα πάρετε κάποια μέτρα συγκεκριμένα, σε πανελλήνιο βέβαια επίπεδο, όπου θα ενταχθεί και ο Πειραιάς. Μας είπατε μερικά από αυτά, δεν θα σας τα πω όλα: Επιδότηση επιτοκίου κατά 20% των βιοτεχνικών δανείων που δεν επιδοτούνται από άλλη πηγή, τεχνική βοήθεια σε επιμελητήρια και κλαδικούς συλλογικούς φορείς των μικρομεσαίων επιχειρήσεων. Μας είπατε προηγούμενα, ότι κάνατε μία αποκέντρωση και αναθέσατε στους κοινωνικούς φορείς να στηρίξουν αυτό το μεγαλεπίβολο σχέδιο της Κυβέρνησης. 

Εγώ ερωτώ: Με ποιούς μηχανισμούς στήριξης; 'Οπως ρωτήσαμε και τότε. Εσείς μας απαντήσατε, ότι θα δοθεί τεχνική βοήθεια στα επιμελητήρια και στους κλαδικούς συλλογικούς οργανισμούς, ενίσχυση κοινοπραξιών και άλλων μορφών συνεργασίας των μικρομεσαίων επιχειρήσεων. 

Θα επιμείνω στο αναχρονιστικό 35% που σηματοδοτεί ορισμένα πράγματα και ο κ. Γεωργακόπουλος έτσι που το ανέλυσε, δεν είναι αληθινό, γιατί μπορούμε να το συζητήσουμε και να το δούμε. Προκύπτουν θέματα προσδιορισμού κάποιων πραγμάτων. Πως μπορούν να ενισχυθούν οι κοινοπραξίες, οι άλλες μορφές συνεργασίας μικρομεσαίων επιχειρήσεων με το 35%; Ενίσχυση υπεργολαβικών μικρομεσαίων επιχειρήσεων, ενίσχυση νέων επιχειρηματιών για τη δημιουργία της δικής τους επιχείρησης, ενίσχυσης της χειροτεχνίας, εκσυγχρονισμός στη διοίκηση και στην παραγωγή, αναβάθμιση ποιότητας προϊόντων, συμμετοχή σε κρατικούς διαγωνισμούς, δημιουργία συνεργασιών, σύνδεση των επιχειρήσεων με επιστημονικά ερευνητικά κέντρα, κατάρτιση στελεχών. Εμείς, κυρία Υφυπουργέ, δεν διαφωνήσαμε σε αυτά. Τα βρήκαμε πολύ ενδιαφέροντα. Εσείς όμως τα κρατήσατε σφικτά στο συρτάρι. Και δεν ήρθαν ποτέ στην κοινωνία του Πειραιά. 

Ας δούμε τι λένε κεντρικά στελέχη όπως ο κ. Παπουτσής για τα θέματα των μικρομεσαίων επιχειρήσεων στις συνεντεύξεις που δίνει και συγκεκριμένα στο περιοδικό "ΕΡΓΑΣΙΑ". Και όλη η Ευρώπη και η Ελλάδα και εσείς λέτε ότι η μικρομεσαία επιχείρηση δημιουργεί θέσεις εργασίας. Ο κ. Παπουτσής είχε δηλώσει πως η στήριξη των μικρομεσαίων επιχειρήσεων είναι απόλυτη προτεραιότητα της επιτροπής, στην οποία προίσταται και αυτό διότι δημιουργούν απασχόληση και ανάπτυξη και αποτελούν βασικό παράγοντα για την οικονομική, κοινωνική συνοχή της Ευρωπαϊκής Κοινότητας. Δήλωσε "σκοπός μας πρέπει να είναι η άριστη αξιοποίηση των κοινοτικών κονδυλίων που αντιστοιχούν στην Ελλάδα" και έθεσε στόχο στη χάραξη μίας πολιτικής την οργάνωση θεσμών, ώστε να υπάρξει μεγιστοποίηση της απορροφητικότητας σε συνδυασμό με την ορθολογική χρήση των πόρων στη βάση ενός αναπτυξιακού σχεδιασμού. 

Βέβαια, η ελληνική πραγματικότητα δεν έχει καμία σχέση με τις δηλώσεις και τις προσδοκίες του κυρίου επιτρόπου. Το σίγουρο είναι πως στη χώρα μας δεν υπάρχει εθνικό σχέδιο αναπτυξιακής πολιτικής στον τομέα των μικρομεσαίων επιχειρήσεων. Η χώρα μας αδυνατεί να απορροφήσει τα κοινοτικά κονδύλια και ούτε μπορεί να υπερηφανεύεται για την ορθολογική χρήση των πόρων. 

Καταθέσατε κάποια δημοσιεύματα.'Ομως, θα έπρεπε να καταθέσετε και κάποια άλλα που δίνουν την πραγματική εικόνα. Προέρχομαι και εκλέγομαι από μία περιοχή όπου οι μικρομεσαίες επιχειρήσεις αποτελούν το σημαντικότερο κομμάτι του οικονομικού κοινωνικού και πολιτιστικού ιστού της χώρας. Τα τελευταία χρόνια ο Πειραιάς και η ευρύτερη περιοχή σημειώνει μία διαρκή πτωτική πορεία. Το γνωρίζετε πολύ καλά γιατί έχετε έρθει αρκετές φορές. Η ανεργία αγγίζει το 20%, οι μικρομεσαίες επιχειρήσεις αντιμετωπίζουν σοβαρά προβλήματα επιβίωσης, η αποβιομηχάνιση είναι διαρκής. Οι τοπικοί φορείς που εσείς επικαλεστήκατε ότι υλοποιούν την κυβερνητική πολιτική κατ'επανάληψη έχουν κάνει διαβήματα στα αρμόδια Υπουργεία μας με σκοπό τη δημιουργία κινήτρων για την ανάπτυξη και τον εκσυγχρονισμό των επιχειρήσεων. 

Οι προτάσεις των τοπικών φορέων ζητούν τη δημιουργία σε πρώτο βήμα γραφείου υποστήριξης των μικρομεσαίων επιχειρήσεων, για την καλύτερη αξιοποίηση των κοινοτικών πόρων, καθώς και για τη διαφανή διαχείρισή τους. Βέβαια, εσείς εδώ καταθέσατε τη δική σας εκδοχή και τους δικούς σας αριθμούς με τα ποσοστά, όσον αφορά την απορρόφηση κοινοτικών κονδυλίων, τόσο στη βιομηχανία, όσο και στις μικρομεσαίες επιχειρήσεις. 

Παρά αυτήν τη διάσταση, τη διαφορετική εκτίμηση και τα νέα δεδομένα, το σίγουρο είναι ότι η χώρα μας βρίσκεται σε πολύ χαμηλό επίπεδο στην Ευρωπαϊκή Κοινότητα, κυρίως σε θέματα οργάνωσης και νοοτροπίας. Ενδεικτικά αναφέρω πώς στη Γαλλία, μέλος της Ευρωπαϊκής 'Ενωσης, υπάρχει τράπεζα ανάπτυξης των μικρομεσαίων επιχειρήσεων, υπάρχουν επιτροπές και συμβούλια γι'αυτές, υπάρχουν διευθύνσεις. Μία τέτοια πρόταση είχε γίνει στην Ελλάδα, όταν ο κ. Σημίτης ήταν Υπουργός, όπου ανάμεσα στα πορίσματα είχε κάνει και μία μελέτη.'Ηταν η δημιουργία του Υπουργείου ή Διεύθυνσης Μικρομεσαίων Επιχειρήσεων, κάτι που δεν υπάρχει σήμερα. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Υπάρχει διεύθυνση μικρομεσαίων επιχειρήσεων. 

ΣΤΥΛΙΑΝΗ ΑΛΦΙΕΡΗ: Και βέβαια δεν έγινε τίποτε απ' όλα αυτά. Αντίθετα η Κυβέρνηση καταθέτει αιφνιδιαστικά νομοσχέδιο, για τη συρρίκνωση και τελικά την κατάργηση του ΕΟΜΜΕΧ, στο όνομα του εκσυγχρονισμού και της αποκέντρωσης. Παρ' όλη την αντίθεση του συνόλου των φορέων και των εργαζομένων, επιδιώκεται η κατάργηση όλων των περιφερειακών υπηρεσιών του ΕΟΜΜΕΧ και η συρρίκνωση των κεντρικών. Επιχειρείται η διασπορά μεγάλου αριθμού υπαλλήλων με εμπειρία στα θέματα των μικρομεσαίων επιχειρήσεων, σε άσχετες υπηρεσίες. Αυτή, λοιπόν, την ποιότητα της παροχής υπηρεσιών από τη μεριά των εργαζομένων, πότε θα τη λάβει υπόψη της η χώρα μας και ιδιαίτερα η Κυβέρνηση; 

Η ευρωπαϊκή εμπειρία δείχνει πως σε μία εποχή όπου οι επενδύσεις έχουν μία αύξηση της τάξης του 10%, οι μεγάλες επιχειρήσεις και οι βιομηχανίες έχουν πτώση 15% στις επενδύσεις. Αυτό φανερώνει πως το μεγάλο ποσοστό και η συνολική αύξηση οφείλεται στις μικρομεσαίες επιχειρήσεις. Αυτές είναι που καταλαμβάνουν το 70% των νέων θέσεων εργασίας, την ώρα που οι μεγάλες επιχειρήσεις μειώνουν τον αριθμό των προσλαμβανομένων. 

Το τραπεζικό σύστημα είναι απρόσιτο στις μικρομεσαίες επιχειρήσεις. Στις χορηγήσεις το επιτόκιο είναι 16% έως 23%, δηλαδή τέσσερις φορές επάνω από το μέσο επιτόκιο της Ευρωπαϊκής 'Ενωσης. Οι όροι ανταγωνισμού είναι άνισοι. Είναι ανύπαρκτη μια σοβαρή πολιτική για το φορολογικό σύστημα. 

Το Υπουργείο Οικονομικών ερήμην των άλλων Υπουργείων σχεδιάζει και υλοποιεί αντικειμενικά κριτήρια για να εισπράξει έσοδα, τη στιγμή που το ίδιο λέει ότι το 2000 -παραμονή εκλογών- θα τα καταργήσει. Στην πρώτη φάση μπορεί να 

  

 

  

Σελίδα 2063 

ήταν σωστά τα αντικειμενικά κριτήρια. Σήμερα όμως δεν αποδίδουν και δημιουργούν σοβαρά προβλήματα στη λειτουργία της μικρομεσαίας επιχείρησης. 

Τελειώνοντας, σαν Συνασπισμός ζητάμε φορολογική ελάφρυνση των μικρομεσαίων επιχειρήσεων, κίνητρα για τη δημιουργία νέων επιχειρήσεων -αυτά που μας είχατε υποσχεθεί- μείωση των τραπεζικών επιτοκίων, κατάργηση των αντικειμενικών κριτηρίων, ίδρυση διεύθυνσης μικρομεσαίων επιχειρήσεων, κατάργηση του 35%, κατάργηση ή τουλάχιστον σοβαρή αντιμετώπιση του θέματος των πανωτοκίων. 

Πιστεύω, ότι κάποια στιγμή θα υπάρξει κάποια σοβαρή πολιτική αντιμετώπισης των θεμάτων των μικρομεσαίων επιχειρήσεων. Συμφέρει και σας αλλά και την ελληνική κοινωνία. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, επειδή εγώ τα λέω έξω από τα δόντια, πρέπει να επισημάνω ότι η κυρία Υφυπουργός είναι ηυξημένων προσόντων έναντι της κ. Βάσως Παπανδρέου. Σέβεται δε τον κοινοβουλευτικό έλεγχο εν αντιθέσει προς την κ. Παπανδρέου η οποία λείπει πάντοτε από τον κοινοβουλευτικό έλεγχο. Αυτή είναι μια προσωπική μου δήλωση που την πιστεύω και δεν γίνεται για κανέναν άλλο σκοπό. Η κυρία Υφυπουργός είπε ορισμένες αλήθειες. 

Κύριε Βουλγαράκη, να μη γελάτε γιατί πιστεύω σ' αυτήν τη δήλωση που κάνω. Αν η κυρία Υπουργός πίστευε στον κοινοβουλευτικό έλεγχο και στον αγώνα για την αντιμετώπιση των προβλημάτων της ανάπτυξης, θα ήταν εδώ και δεν θα τον απέφευγε. Της έχω κάνει τρεις-τέσσερις επίκαιρες ερωτήσεις και μου έστειλε τον κ. Χρυσοχοίδη ή άλλους αναρμοδίους Υπουργούς, να μου απαντήσουν για θέματα του Νομού Αχαίας από τον οποίο κατάγεται. Δεν έχω προσωπικά μαζί της αλλά η αλήθεια πρέπει να λέγεται στη Βουλή. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Η παγκοσμιοποίηση είναι πράγματι ένα επικίνδυνο εργαλείο. Ο ανταγωνισμός μέσα στην παγκοσμιοποίηση είναι ένα γεγονός και θα λειτουργήσει μέσα στη ζωή μας καταλυτικά για τη λειτουργία απονομής της κοινωνικής δικαιοσύνης. Δεν είναι ποτέ δυνατόν να λειτουργούν η παγκοσμιοποίηση και ο ανταγωνισμός χωρίς κοινωνική αδικία σε μεγάλο βαθμό. Επομένως, η κοινωνική αδικία είναι το ζουμί, το περιεχόμενο, το φαγητό της λειτουργίας της παγκοσμιοποίησης και του ανταγωνισμού. 

Tα λέει και ο Φίσερ στο Χάρβαντ, το δίκαιο με το άδικο, το καλό με το κακό, το παράνομο με το νόμιμο, πάνε περίπατο. Ζήσαμε με αυτά. Από δω και πέρα στον ανταγωνισμό θα πρέπει να επικρατήσουν άλλες θέσεις, για να μπορέσουμε να επιβιώσουμε, σαν ζώα βέβαια, υπό την έννοια ότι έχουμε ανάγκη υλικών αγαθών. 

Και το λέω αυτό για να πω εν συνεχεία πως και ο Κίσσινγκερ και ο μεγάλος οικονομολόγος ο Γκάλμπρεϊθ λένε ότι τα μικρά και φτωχά κράτη πρέπει να οχυρωθούν και να θωρακιστούν απέναντι στο φαινόμενο της λειτουργίας της παγκοσμιοποίησης και του ανταγωνισμού. Τα λένε αυτά, διότι γνωρίζουν τους κινδύνους για τα μικρά και φτωχά κράτη, γνωρίζουν τους κινδύνους για τους φτωχούς συγγενείς. 

Εν' όψει αυτών των θεσμών που θα λειτουργήσουν και άρχισαν να λειτουργούν, κυρία Υπουργέ Ανάπτυξης, τι λέτε εσείς; Ποια μέτρα θωρακισμού της ελληνικής πολιτείας έναντι αυτών των μεγάλων γεγονότων του αιώνα έχουν ληφθεί από πλευράς σας; Ποια λειτουργική προειδοποιητική αναπροσαρμογή μέτρων, έχει ληφθεί, για να αντιμετωπίσουμε την ανηθικότητα, την ανταγωνιστικότητα και την παγκοσμιοποίηση στην προκειμένη περίπτωση, όταν άλλα κράτη θωρακίζονται απέναντι σ' αυτούς τους θεσμούς; 

Επομένως, απέναντι σ' αυτήν την περίπτωση πρέπει να ομολογήσετε ότι πράγματι δεν έχουν ληφθεί μέτρα θωράκισης της αδύναμης ελληνικής οικονομίας για να αντιμετωπίσει τα προβλήματα αυτά που αποτελούν την πραγματικότητα της εποχής. 

Δεν αρνούμεθα την πραγματικότητα και δεν είμαστε επαναστάτες. 'Ομως, στο επίπεδο της λειτουργίας της σκέψης, αν πρέπει να αντιμετωπιστούν αυτά τα φαινόμενα, θα πρέπει να πούμε ότι η ελληνική πολιτεία και το Υπουργείο Ανάπτυξης έπρεπε οπωσδήποτε να έχουν ήδη λάβει μέτρα προσαρμοστικά, διαφημιστικά, συναινετικά, με σεμινάρια, ώστε να καταστήσουν φανερούς τους κινδύνους που επέρχονται. 

Εκείνο το οποίο θέλω να πω είναι ότι η βιομηχανία και οι μικρομεσαίοι δεν είναι δυνατόν να υπάρξουν, να λειτουργήσουν και να αποτελέσουν τομέα ανάπτυξης, αν δεν είναι κάτω από ένα σχέδιο λειτουργίας περιφερειακής ανάπτυξης και αποκέντρωσης. 

Είπε η κυρία Υπουργός ότι το βιομηχανικό σχέδιο κινείται στην αρχή περιφερειακής αποκέντρωσης και ανάπτυξης και θα δούμε τα αποτελέσματα. 

Σήμερα είδα στο Eurostat ότι 74,96% είναι το κατά κεφαλήν εισόδημα του λεκανοπεδίου Αττικής έναντι του μέσου όρου της Ευρωπαϊκής 'Ενωσης και κινδυνεύουμε να μην πάρουμε το πακέτο Σαντέρ. Αυτή η στατιστική είναι του '97. Το '98 έχει υπερβεί το 75%. Με τις αλχημίες, τις παρακλήσεις μπορεί να το καταφέρετε, δεν ξέρω, αλλά κινδυνεύουμε να μην πάρουμε το ανάλογο κονδύλι για την περιφέρεια της Αττικής, επειδή έχουμε υπερβεί το μέσο όρο του κατά κεφαλήν εισοδήματος εδώ στο λεκανοπέδιο. Για ποια αποκέντρωση μιλάτε, όταν κινδυνεύουμε να μας κόψουν το κονδύλι, για ποιά περιφερειακή ανάπτυξη και σε ποιες αρχές αποκέντρωσης και περιφερειακής ανάπτυξης βασίζετε τους μικρομεσαίους και τη βιομηχανία; 

Επομένως, όλα αυτά είναι αποτελέσματα μιας κακής πολιτικής για την περιφερειακή ανάπτυξη και την αποκέντρωση. Αυτό το γνωρίζετε και επιφυλάσσεσθε -είστε πολύ έξυπνη- αφού είπατε ότι θα δούμε τα αποτελέσματα. 

Είπατε και δύο άλλες αλήθειες. Είπατε ότι δεν είναι δυνατόν να συνδυάζεται αυτήν τη στιγμή μία σύγχρονη μικρομεσαία επιχείρηση μία σύγχρονη μονάδα με την αύξηση των εργατών. Επομένως, πρέπει να αυξήσουμε την ανεργία, για να έχουμε σύγχρονη επιχείρηση. 

Μη μου πείτε το αντίθετο. Είναι καθαρές κουβέντες. Τα είπατε πολύ ωραία. Είπατε εδώ "όροι παραγωγής, ορθολογικό κόστος, εκσυγχρονισμός μηχανημάτων". Η σύγχρονη μηχανολογική αντιμετώπιση του προβλήματος δημιουργεί ανεργία. 

Είπατε και για τα εβδομήντα εκατομμύρια, ότι αυτά είναι ένα μέρος και αν δεν βγάλει δέκα εκατομμύρια, είπε ο κ. Γεωργακόπουλος, είκοσι είπατε εσείς, τότε δεν κάνουν δουλειά. Δεν βγάζουν οι μικρομεσαίες επιχειρήσεις. Και είπατε να κλείσουν. Θα κλείσουν. 

Είπατε ορθές κουβέντες στον προγραμματισμό της άσκησης της πολιτικής σας. Δεν είπατε ψέματα. Και σας τιμά ιδιαιτέρως αυτό. Αλλά αυτοί που θα μείνουν άνεργοι από τις μικρομεσαίες επιχειρήσεις, αφού αυτές θα κλείσουν, διότι δεν θα μπορέσουν να αντέξουν στον ανταγωνισμό, στην παγκοσμιοποίηση, στη λειτουργία σύνθεσης των μεγάλων κεφαλαίων με όσες μικρομεσαίες μείνουν, αυτοί οι άνθρωποι που θα μείνουν άνεργοι, τι θα γίνουν; Αυτό είναι το πρόβλημα. 

Αν δεν είχατε τέτοιο πρόβλημα, δεν θα μιλούσατε καν. Θα θέτατε τέτοιους όρους για την ανάπτυξη με το ΜΑΚRO, με τις μεγάλες επιχειρήσεις με τις μεγάλες τράπεζες και θα καθαρίζατε. 

'Εχετε το πρόβλημα της εξυπηρετήσεως της κοινωνικής αποστολής των ανθρώπων εκείνων που μάχονται για να μείνουν στη ζωή. 

Εκείνο είναι το πρόβλημά σας. Διότι αν δεν είχατε τέτοιο πρόβλημα -πολύ καλά τα λέτε- η ανάπτυξή σας θα ήταν σε πολύ καλό σημείο. 

'Εχουμε εδώ μείωση της ζήτησης που δημιουργεί πτώση του πληθωρισμού. Και η αύξηση της ανεργίας επίσης δημιουργεί πτώση του πληθωρισμού. 'Ενα και ένα κάνουν δύο. 'Η θα έχουμε μείωση της ζήτησης και αύξηση της ανεργίας για να έχουμε μειωμένο πληθωρισμό, ώστε να ικανοποιηθεί ο δείκτης και να πάμε κατευθείαν στην Ο.Ν.Ε. 

Με πεθαμένους πάμε στην Ο.Ν.Ε, με νεκρούς πάμε στην Ο.Ν.Ε, με μείωση του πληθωρισμού ο οποίος προέρχεται από 

  

 

  

Σελίδα 2064 

μείωση της ζήτησης και από αύξηση της ανεργίας θα πάμε στην Ο.Ν.Ε. Τι θα διαλέξετε όμως; Θα διαλέξετε ότι από την έλλειψη της ζήτησης δεν θα υπάρχουν μικρομεσαίες επιχειρήσεις και τα άτομα των μικρομεσαίων επιχειρήσεων θα είναι στα νεκροταφεία. Θέλετε να πάτε στην ΟΝΕ με ένα λαό στα νεκροταφεία; Εδώ είναι η απάντηση! Εδώ είναι το ηθικό, πολιτικό δίλημμα της πολιτικής που ασκείτε. Και σαν Υπουργός Ανάπτυξης είστε πολύ ωραία, διότι μου είπατε δύο κουβέντες από τις οποίες σας αξιολογώ ως πολιτικό πρόσωπο! Εδώ όμως θα μου απαντήσετε! Μη μου απαντήσετε όμως -παρ'όλο που σας εκτιμώ- με αλχημείες, διότι, όπως σας είπα, η έλλειψη της ζήτησης δημιουργεί την πτώση του πληθωρισμού και η αύξηση της ανεργίας πάλι την πτώση. Το φαινόμενο ότι η μείωση της ανεργίας δημιουργεί παραγωγή, αυτό δεν το δέχομαι εγώ, όπως έχουν τα σημερινά πλαίσια λειτουργίας του κατεστημένου! 

Επίσης, είπατε για το φορολογικό σύστημα ότι πράγματι είναι άξιο. Το φορολογικό σύστημα με το 35% που θέσπισε η Νέα Δημοκρατία, εσείς το κρατάτε, με τα κριτήρια, με τις τράπεζες; Αυτοί όλοι που φωνάζουν στην Πλατεία Κάνιγγος είναι τρελοί ή δεν μπορούν να τα βγάλουν πέρα; Εδώ όμως πρέπει να τους πείτε, ότι εφόσον δεν μπορούν να τα βγάλουν πέρα, θα αναλάβετε σαν Υπουργός της Κυβέρνησης να τους πείτε ότι αυτό δεν ενδιαφέρει την Κυβέρνηση, οποιοδήποτε πολιτικό κόστος και αν έχει, διότι θα ζήσουν μόνο εκείνοι που θα διασυνδεθούν με μεγάλα κεφάλαια, με μεγάλες επιχειρήσεις και με μεγάλα επιχειρηματικά κέρδη. 

Αυτή είναι η ιστορία, αυτή είναι η παγκοσμιοποίηση. Δρούμε σε αυτό το σύστημα του νεοφιλελευθερισμού. Γιατί υπάρχει και σοσιαλιστικός φιλελευθερισμός. Το έγραψε στον "ΟΙΚΟΝΟΜΙΚΟ ΤΑΧΥΔΡΟΜΟ" ο Θανάσης Παπανδρόπουλος χθες. Λέει, φιλελεύθερος σοσιαλισμός, σοσιαλιστικός φιλελευθερισμός. Ορίστε, αυτό είναι! Και γράφει και τα καλά και τα άσχημα ο Καζάκος στην "ΚΑΘΗΜΕΡΙΝΗ" για το θέμα της παγκοσμιοποίησης. 

Επομένως, εδώ τι θα πείτε; Θα πείτε ότι δεν πρέπει να καταργήσετε το 35%; Είπατε ότι εκείνες οι επιχειρήσεις κρύβουν το τζόγο και δεν το δηλώνουν. 'Οταν έχουν 35%, όταν χρωστούν στις τράπεζες, όταν κινδυνεύουν να κλείσουν, τον κρύβουν, για να μην κλείσουν. Είναι άμυνα, δεν είναι ότι πάνε να τα φάνε όλοι! Οι περισσότεροι κάνουν άμυνα και τον κρύβουν, διότι έχει καθιερωθεί το σύστημα. 

'Εχω ένα υπόμνημα -και πρέπει να απαντήσετε σε αυτό- βιοτεχνών, δανειοληπτών του ΕΟΜΜΕΧ, που χρωστάνε στον ΕΟΜΜΕΧ και παραπέμπετε στο δημόσιο να τα εισπράξει και τους βάζετε 60% προσαυξήσεις σε τόκους. Αυτό είναι στο νομοσχέδιο για το Ταμείο Αντεγγύησης και άλλων διατάξεων που έχετε καταθέσει, δεν ξέρω αν το έχετε ή όχι στη Βουλή. 

Θέλω να μου απαντήσετε σε αυτό, να λάβετε θέση: Θα τους δώσετε τουλάχιστον αυτό που ζητούν, να πληρώσουν τα λεφτά σε μακροπρόθεσμες δόσεις; 'Εχουν εδώ ένα σχέδιο, μία τροπολογία και λένε να τα πληρώσουν σε μακροπρόθεσμες δόσεις από μισά-μισά, ώστε να μπορέσουν να επιβιώσουν και αυτοί; Τώρα αυτούς που χρωστάνε στέλνετε το ταμείο να τους συλλάβει. Και έχουν και μία ανακοίνωση, εδώ έχω την εφημερίδα... 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Δεκαπέντε χρόνια τώρα δεν πληρώνουν μία δόση! 

ΓΕΩΡΓΙΟΣ ΤΣΑΦΟΥΛΙΑΣ: Προσέξτε όμως, κυρία Υπουργέ, έχουν φοβερή αποτυχία λόγω της λειτουργίας του μεγάλου κεφαλαίου και του χτυπήματος που έχουν υποστεί από το 35%, από τη φορολογία, από τις τράπεζες, από το Θεό! Είναι χτυπημένοι και από το Θεό και από τον 'Αδη αυτοί! 

Επομένως, αυτοί οι άνθρωποι που δεν μπόρεσαν να πληρώσουν, δεν σημαίνει ότι τα έφαγαν, αλλά ότι δεν μπόρεσαν να πληρώσουν, γιατί διατηρούν ήδη τις επιχειρήσεις και κάνουν αγώνα επιβίωσης. Είναι κοινωνικό πρόβλημα. Είναι αντιμετώπιση και απάντηση στη θέση του κοινωνικού προσώπου της Κυβέρνησης. Πρέπει σε αυτό να μου απαντήσετε. Και αν δεν μου απαντήσετε τώρα, να σκεφθείτε την τροπολογία, ώστε να το φέρουμε για να μπορέσουμε να τους σώσουμε! Διότι γι'αυτό αγωνίζεσθε! Εάν δεν υπήρχε ο κίνδυνος ή ο λόγος να αντιμετωπίσετε αυτούς που πεθαίνουν δεν θα φέρνατε εδώ νομοσχέδια. 

Επομένως και να χρωστάνε δεκαπέντε χρόνια βάλτε τους ογδόντα μήνες, εβδομήντα μήνες, εξήντα μήνες -δεν ξέρω τι θα τους βάλετε- με λίγα λεφτά το μήνα να μπορέσουν να ανταποκριθούν. 

'Οταν το ΜΑΚΡΟ στην Αθήνα και στην Πάτρα συνδέεται με επιχειρήσεις που έχουν κεφάλαια και κλείνουν οι άλλοι, όταν ο "ΒΑΣΙΛΟΠΟΥΛΟΣ" φέρ'ειπείν συνεργάζεται με ιαπωνικά κεφάλαια και άλλα και κλείνουν οι άλλοι, για ποιο κοινωνικό πρόσωπο μιλάμε; 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Εν'όψει όλων αυτών των δεδομένων, επειδή δεν με παίρνει ο χρόνος να απαντήσω και να απαντήσω και ευθέως, επειδή είπατε αλήθειες, διαλέξτε και το κόστος. Πείτε, κυρία Διαμαντοπούλου, -ήσασταν τολμηρή σήμερα- το κόστος. Πείτε στους 'Ελληνες εργαζόμενους -θα σας τιμήσει ιδιαιτέρως- να κατεβάσουν το κόστος της εργασίας, διότι στην Πολωνία, στην Αλβανία και σε άλλα μέρη έχουν μικρό κόστος και θα σηκωθούν να φύγουν από εδώ επιχειρήσεις και εάν δεν το κατεβάσουν το κόστος της εργασίας οι εργαζόμενοι θα πεθάνουν. 

Αναλάβετε αυτό το πολιτικό θάρρος, την πολιτική απόφαση -διότι το είπε ο κ. Γεωργακόπουλος εμμέσως, πείτε το και σεις ευθέως- ότι χάριν του κόστους της εργασίας έγιναν όλα αυτά, ώστε να καθαρίσετε τη θέση σας απέναντι στον εργαζόμενο ελληνικό λαό και να μην κρυβόσαστε ότι είσαστε σοσιαλιστική κυβέρνηση. 

(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Τσαφούλια υπερβήκατε το χρόνο κατά πολύ. Δεν είναι η ώρα για υπερβάσεις χρόνου. 

ΓΕΩΡΓΙΟΣ ΤΣΑΦΟΥΛΙΑΣ: Πρέπει να πέσει το κόστος εργασίας. 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε συνάδελφε. 

ΓΕΩΡΓΙΟΣ ΤΣΑΦΟΥΛΙΑΣ: Ολοκληρώνω, κύριε Πρόεδρε. 

Εν ονόματι όλων αυτών των μικρών αληθειών τις οποίες είπα -θα μπορούσα να μιλάω πολύ ώρα για το τεράστιο αυτό θέμα, αλλά δεν με παίρνει ο χρόνος- η κοινωνική αποστολή, η διατήρηση του κοινωνικού προσώπου και της διατήρησης των Ελλήνων στη ζωή, είναι η αναπτυξιακή πολιτική. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Τσαφούλια, σας παρακαλώ! 

ΓΕΩΡΓΙΟΣ ΤΣΑΦΟΥΛΙΑΣ: Εάν δεν έχει αυτό το στόχο και το περιεχόμενο, να διατηρήσει τους μικρομεσαίους, δεν έχουμε πολιτική ανάπτυξης. 

Ευχαριστώ και με συγχωρείτε, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Τι να σας συγχωρήσω; Υπερβαίνετε το χρόνο πάντοτε. Είστε μονίμως παραβάτης! 

ΓΕΩΡΓΙΟΣ ΤΣΑΦΟΥΛΙΑΣ: Ευχαριστώ για την ανοχή σας. 

ΠΡΟΕΔΡΕΥΩΝ (Παναγιώτης Ν. Κρητικός): Πρέπει να σας πω ότι παλαιότερα, πριν τροποποιηθεί αυτός ο Κανονισμός και αποκτήσει τη σημερινή του μορφή, δεν είχαν το λόγο εκπρόσωποι άλλων κομμάτων, πλην του εκπροσώπου του κόμματος που έκανε την επερώτηση. 

Διευρύνθηκε αυτό και ο Κανονισμός έδωσε το δικαίωμα σε όλα τα κόμματα να συμμετέχουν στον κοινοβουλευτικό έλεγχο τον οποίο ασκεί ένα κόμμα. Μην κάνουμε, λοιπόν, και κατάχρηση αυτού του δικαιώματος κατά τρόπο προκλητικό. 

ΓΕΩΡΓΙΟΣ ΒΟΥΛΓΑΡΑΚΗΣ: Είναι χρήσιμες οι απόψεις. 

ΠΡΟΕΔΡΕΥΩΝ (Παναγιώτης Ν. Κρητικός): Δεν αμφισβητεί κανείς τη χρησιμότητα, πάντοτε είναι χρήσιμες, αλλά υπάρχει και ένας Κανονισμός, τον οποίο πρέπει να σεβόμαστε και να τηρούμε και μέσα στα πλαίσια αυτού του Κανονισμού να εξαντλούμε τις απόψεις μας. 

Ο κ. Παπαφιλίππου έχει το λόγο. 

  


 

  

Σελίδα 2065 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, κατά πρώτον οφείλω μία απάντηση στην κυρία Υφυπουργό, όσον αφορά τους συμβούλους που χρησιμοποιεί το Υπουργείο Ανάπτυξης. 

Αναφέρθηκα στον κ. Αναστασόπουλο, ο οποίος, επαναλαμβάνω, στην προηγούμενη θητεία της κ. Παπανδρέου, ως Αναπληρωτής Υπουργός Βιομηχανίας Ενέργειας και Τεχνολογίας τότε, ήταν διευθυντής του γραφείου της κ. Παπανδρέου. Εγώ σας δικαιολογώ διότι τότε εσείς δεν είχατε ... 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): 'Ηταν ο κ. Φραγκόπουλος τότε. 

ΝΙΚΟΛΑΟΣ ΠΑΠΑΦΙΛΙΠΠΟΥ: Εντάξει. Εν πάση περιπτώσει συμμετέχει, το άτομο αυτό που μου αναφέρετε, σε αυτήν την εταιρεία την ΠΛΑΝΕΤ ή στον όμιλο εταιρειών που ανέλαβε το πρόγραμμα; 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): 'Οχι, ο κ. Φραγκόπουλος είναι υπάλληλος του ΕΟΜΜΕΧ. 

ΝΙΚΟΛΑΟΣ ΠΑΠΑΦΙΛΙΠΠΟΥ: Εμάς, κυρία Υφυπουργέ, μας έχει τρομάξει αυτό το οποίο μας δήλωσε μέσα στην επιτροπή -και λυπούμαι που λείπει τώρα- ο κ. Γεωργακόπουλος, τέως Υπουργός της Κυβέρνησής σας, και ο οποίος είπε τρομερά πράγματα. Σας ανέγνωσα τα Πρακτικά. 

'Οταν, λοιπόν, ομολογούν οι πάντες ότι οι ίδιοι οι εμπειρογνώμονες, οι ίδιες οι επιτροπές, αυτοί επιτέλους που αποφασίζουν ποιους θα εντάξουν από τις επιχειρήσεις που υποβάλουν τις αιτήσεις, παίρνουν το 10%, αυτό εμάς μας έχει τρομάξει. Και βεβαίως αναζητούμε να δούμε τι γίνεται, ποιοι είναι αναμεμειγμένοι και ποιοι εν πάση περιπτώσει ανέχονται αυτήν την κατάσταση. Είναι πάρα πολύ λογικό και έχουμε χρέος να το πράξουμε, γι' αυτό και το επεσήμανα. Αυτό, λοιπόν, είναι το πρώτο θέμα. 

Διαμαρτυρηθήκατε γι' αυτό που σας ανέφερα, ότι υπάρχει πολύ μεγάλη απορρόφηση στην προβολή των προγραμμάτων και σ' αυτά τα περιβόητα, τα πολυτελή που έχουν το καλύτερο χαρτί φυλλαδίων το οποίο διαθέτει η αγορά. 

Εγώ πρώτον, σας λέω το εξής: Είμαι αποδέκτης δύο τόμων του Υπουργείου Ανάπτυξης, δικοί σας τόμοι, που ήρθαν σε εμένα και προφανώς διενεμήθησαν παντού. Είναι πολυτελέστατοι τόμοι με ωραιότατες φωτογραφίες μέσα κλπ. Καλά κάνατε, που τα φτιάξατε. Δεν σας είπα γιατί τα κάνατε. 

Εγώ όμως επεσήμανα ότι εδώ έχετε απορροφητικότητα, απορρόφηση των κονδυλίων. Αλλού δεν έχετε τίποτα. Σας ρώτησα μάλιστα πώς συμβαίνει από εξακόσιες αιτήσεις που έχουν υποβληθεί, να προκρίνετε το 20%-30% και αυτό το 20% να μπλοκάρει όλα τα προγράμματα της Ευρωπαϊκής 'Ενωσης, διότι δεν προχωρούν. 

Και σας είπα ότι εδώ πρόκειται για λάθος επιλογών. Διότι αν κάνατε τις σωστές επιλογές μέσα στις εξακόσιες περίπου αιτήσεις που δεχθήκατε, τότε τα προγράμματα θα προχωρούσαν. Δηλαδή, θα είχαν απορροφητικότητα αυτοί, τους οποίους επιλέγετε. 'Ομως δεν μας δώσατε καμία απάντηση. 

Εγώ θα σας πω και κάτι άλλο. Ο Πρόεδρος της ΓΕΣΕΒΕ, ο κ. Γιώργος Κανελλόπουλος, θα τον γνωρίζετε και εσείς, πήγε στις Βρυξέλλες γι' αυτό το περιβόητο ποσό των εβδομήντα εκατομμυρίων (70.000.000) δραχμών, που το θέσατε ως προϋπόθεση να υπάρχει σαν μέσος ετήσιος τζίρος τα τρία προηγούμενα χρόνια πριν την υποβολή των αιτήσεων των επιχειρήσεων, για να υπαχθούν σ'αυτά τα προγράμματα της Ευρωπαϊκής 'Ενωσης. 'Οταν επέστρεψε, το συζητήσαμε ευρέως και μου είπε "πουθενά, μα πουθενά, δεν θέτει τέτοιους όρους η Ευρωπαϊκή 'Ενωση". 

'Ομως, αυτό διασταυρώνεται και με κάτι άλλο. Σας έκανα μία ερώτηση. Πέρασαν είκοσι πέντε ημέρες και δεν πήρα απάντηση. Ο κ. Τζουμάκας έκανε το ίδιο πράγμα όσον αφορά τις ομάδες παραγωγών στον τομέα της γεωργίας. Εκεί θέτει γι' αυτές τις ομάδες των γεωργών, ομάδες παραγωγών των γεωργών, η Ευρωπαϊκή 'Ενωση ένα όριο, 0,25 εκατομμύρια ECU μέσο ετήσιο τζίρο. 'Ηρθε ο κ. Τζουμάκας και η Κυβέρνησή σας και το 0,25 το έκανε 2,5. Και τι συνέβη; Πέταξε τους περισσότερους συνεταιρισμούς έξω από αυτό το πρόγραμμα. Ρωτήστε στο Νομό Κοζάνης, που τον ξέρετε πολύ καλά και εσείς, όπως τον ξέρω και εγώ. Εκτός από ένα συνεταιρισμό, όλοι οι άλλοι είναι απ' έξω. Το ίδιο θα συμβαίνει στο πανελλήνιο. 

'Αρα πώς μπορούν με τέτοιες προϋποθέσεις και τέτοιους όρους που θέτετε εσείς της Κυβέρνησης, να προχωρήσει η απορρόφηση κονδυλίων από την Ευρωπαϊκή 'Ενωση και μάλιστα σε ευαίσθητους τομείς, όπως είναι ο τομέας της γεωργίας; Δεν είναι νούμερα τα οποία φέρνουμε εδώ και τα πετάμε, για να εντυπωσιάσουμε. 'Εχουν βάση τα στοιχεία αυτά. 

'Οταν παρουσιάστηκε αυτό το πρόγραμμα για τις μικρομεσαίες επιχειρήσεις και είπατε -"σας δίνω το 50%"- και εντυπωσιάστηκαν οι πάντες μέσα στην αίθουσα του νομαρχιακού συμβουλίου ΚΟΖΑΝΗΣ, ήμουν παρών. 'Ακουσα τις απόψεις όλων των επιχειρηματιών. Το πρώτο που διερωτήθησαν όλοι ήταν τι γίνεται, πώς θα μπορέσουμε να εξασφαλίσουμε αυτό το μέσο ετήσιο τζίρο των εβδομήντα εκατομμυρίων (70.000.000) δραχμών. Από τις τόσες επιχειρήσεις που υπάρχουν στο Νομό Κοζάνης, ένα ποσοστό, ίσως 3%-4%, είχε τη δυνατότητα να ενταχθεί σε τέτοια προγράμματα. Και έτσι, λοιπόν, ξεχάστηκε αυτό. 

Μετά τη συζήτηση που έκανα με τον Πρόεδρο της ΓΕΣΕΒΕ, που σας είπα προηγουμένως, μου έφερε την πληροφορία από τις Βρυξέλλες ότι δεν θέτει τέτοιους όρους η Ευρωπαϊκή 'Ενωση. Και μου το διαβεβαίωσε. Και το θέτω εδώ. 

Κυρία Υπουργέ, ελέχθησαν πάρα πολλά. Εγώ όμως, θα σας πω κάτι άλλο. Υπάρχει το μέγα πρόβλημα της ανεργίας στον τόπο μας και όλοι λέμε ότι τις μικρομεσαίες επιχειρήσεις που αποτελούν τη ραχοκοκαλιά, πρέπει να τις τονώσουμε, πρέπει να εκσυγχρονιστούν και να γίνουν επενδύσεις. 

'Ομως από αυτά που ακούσαμε σήμερα τόσο από εσάς, όσο και από τον Κοινοβουλευτικό Εκπρόσωπο του ΠΑ.ΣΟ.Κ., τον κ. Γεωργακόπουλο, είναι να απογοητεύεται κανείς. Μα, με τέτοιες νοοτροπίες που έχετε, πώς θα συμβάλετε στη μείωση της ανεργίας; Δεν είναι δυνατόν κάτι τέτοιο. 

Αν δεν δηλώνουν σωστά τα εισοδήματά τους οι επιχειρήσεις, είναι ένα άλλο θέμα. Νομίζω ότι αυτό δεν πρέπει να απασχολεί εσάς, πρέπει να απασχολεί κάποιους άλλους συναδέλφους σας σε άλλα Υπουργεία. Εκείνο που πρέπει ιδιαίτερα να απασχολήσει το Υπουργείο Ανάπτυξης, είναι το πώς θα τονώσει τις μικρομεσαίες επιχειρήσεις, πώς θα τους δώσει μια ώθηση για να προχωρήσουν και να συμβάλουν στην οικονομία του τόπου μας. Αυτό είναι εκείνο, το οποίο επισημάναμε και αυτό είναι και το ζητούμενο. 

Μας είπατε όμως και κάτι άλλο, ότι ξεκινήσατε με αυτό το επιχειρησιακό πρόγραμμα της βιομηχανίας το 1994 και υπήρξε μια καθυστέρηση. Να τη δεχθούμε. Εσείς ποιες παρεμβάσεις κάνατε στην Ευρωπαϊκή 'Ενωση για να επισπεύσετε αυτό το πρόγραμμα, το δικό σας; Και εν πάση περιπτώσει, εφόσον γνωρίζατε αυτούς τους θεσμούς, τους οποίους επικαλείσθε, σας τους επέβαλε η Ευρωπαϊκή 'Ενωση; Εγώ νομίζω, όχι. Τους θεσμούς αυτούς τους ανακαλύψατε εσείς, διότι θελήσατε να μπείτε σε μια νέα κατάσταση με καινούριους θεσμούς. 

Το ερώτημα το δικό μας είναι: Εφόσον το πρόγραμμα έχει διάρκεια από το 1994 μέχρι το 1999, γιατί δεν προχωρήσατε σταδιακά να εντάξετε ένα κομμάτι και να απορροφηθεί ένα μέρος από αυτό το πρόγραμμα με τους παλαιότερους θεσμούς και στην πορεία να ανανεώσετε τους θεσμούς και να προχωρήσετε; 

Δεν μας είπατε τελικά τι θα κάνετε με αυτό το κενό, το οποίο δημιουργήθηκε, ότι δηλαδή δεν μπορείτε να απορροφήσετε όλα αυτά τα εννιακόσια ενενήντα πέντε δισεκατομμύρια (995.000.000.000) δραχμές που είναι στο επιχειρησιακό πρόγραμμα του Υπουργείου Ανάπτυξης. Θα προλάβετε μέσα στο χρόνο αυτό; Παράταση, εξ όσων γνωρίζουμε -διότι αλλάζουν οι κανονισμοί της Ευρωπαϊκής 'Ενωσης- δεν μπορείτε να πάρετε. 'Αρα, τι θα γίνει; Μπορεί να περιμένει κανείς μια ανάπτυξη στον τομέα της βιομηχανίας κατ' αυτόν τον τρόπο; 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε. 

Θέλω να επισημάνω και κάτι άλλο. Αυτό το οποίο μας είπατε 



 

  

Σελίδα 2066 

και έχετε θιγεί κατά κάποιο τρόπο, διότι αναφέρθηκα συμπτωματικά στο ότι οι δύο κυρίες σαφώς έχουν μια εμφάνιση στις φωτογραφίες κλπ., η οποία κολακεύει γενικότερα. Αυτό πρέπει να σας κολακεύσει και δεν το είπα για να σας θίξω... 

ΠΡΟΕΔΡΕΥΩΝ (Παναγιώτης Ν. Κρητικός): Η μία εκ των δύο κολακεύει και την Κοζάνη, η οποία είναι και η εκλογική σας περιφέρεια. 

ΝΙΚΟΛΑΟΣ ΠΑΠΑΦΙΛΙΠΠΟΥ: Μη μου πείτε όμως, ότι αν ανοίξετε οποιοδήποτε περιοδικό ή τεύχος που έχει σχέση με τις μικρομεσαίες επιχειρήσεις, με τη βιομηχανία, δεν θα δείτε φωτογραφίες αυτού του είδους με άρθρα δικά σας; 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Τι είναι αυτό; Από τα περιοδικά; 

ΝΙΚΟΛΑΟΣ ΠΑΠΑΦΙΛΙΠΠΟΥ: Με συγχωρείτε ένα λεπτό. Δεν είναι εκεί. Τα ευρωπαϊκά προγράμματα, τα δικά σας είναι εκείνα τα οποία δίνουν τη δυνατότητα σε επιμελητήρια, σε συλλόγους κλπ., να εκδίδουν αυτά τα πολυτελή περιοδικά, διότι δεν τα έκαναν πριν. Τώρα έχουν πόρους. Από πού τους βρήκαν αυτούς τους πόρους; Οι πόροι προέρχονται... 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Παπαφιλίππου, ολοκληρώστε. 

ΝΙΚΟΛΑΟΣ ΠΑΠΑΦΙΛΙΠΠΟΥ:... από αυτά τα προγράμματα της Ευρωπαϊκής 'Ενωσης. Γιατί εσείς δεν επιδοτείτε τα ... 

ΠΡΟΕΔΡΕΥΩΝ (Παναγιώτης Ν. Κρητικός): Προηγουμένως είπατε "τελειώνω" και τώρα μπαίνετε σε νέο κεφάλαιο ... 

ΝΙΚΟΛΑΟΣ ΠΑΠΑΦΙΛΙΠΠΟΥ: Τελείωσα, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): ... με διάθεση όξυνσης. 

ΝΙΚΟΛΑΟΣ ΠΑΠΑΦΙΛΙΠΠΟΥ: 'Ομως, εδώ εθίγησαν ορισμένα πράγματα από την κυρία Υπουργό που μας άφησαν εκτεθειμένους και πρέπει να απαντήσουμε. Διότι, στο κάτω-κάτω της γραφής, εμείς ήρθαμε εδώ με μια μεγάλη ανησυχία, ότι δεν περπατούν αυτά τα προγράμματα του Υπουργείου Ανάπτυξης και από την άλλη μεριά διαμαρτύρεται έντονα ο κόσμος, οι μικρομεσαίοι, οι πάντες και θέλουμε να αποκομίσουμε μια υπεύθυνη απάντηση ... 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Παπαφιλίππου. 

ΝΙΚΟΛΑΟΣ ΠΑΠΑΦΙΛΙΠΠΟΥ: ... για να δώσουμε και εμείς απαντήσεις. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω τη χαρά να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα μαθητές και πέντε συνοδοί δάσκαλοι από το 4ο και 6ο Δημοτικό Σχολείο του Τυρνάβου. 

Τους καλωσορίζουμε στο Κοινοβούλιο. 

(Χειροκροτήματα από όλες τις πτέρυγες) 

Επίσης, κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Εργασίας και Κοινωνικών Ασφαλίσεων: "Οργανωτική και λειτουργική αναδιάρθρωση των φορέων κοινωνικής ασφάλισης και άλλες διατάξεις". 

Ακόμα, οι Υπουργοί Εθνικής 'Αμυνας και Εξωτερικών, κατέθεσαν σχέδιο νόμου: "Κύρωση της Συνθήκης για την πλήρη απαγόρευση των πυρηνικών δοκιμών". 

Παραπέμπεται στην αρμόδια Διαρκή Επιτροπή. 

Ο κ. Νάκος έχει το λόγο. 

ΑΘΑΝΑΣΙΟΣ ΝΑΚΟΣ: Τηλεγραφικά, κύριε Πρόεδρε, θα ήθελα να πω κάποια πράγματα. 

Αναφέρθηκε η κυρία Υφυπουργός στην απορροφητικότητα των κοινοτικών κονδυλίων και αιτιολόγησε την ανικανότητα απορρόφησης αυτών στη μη ύπαρξη θεσμικού πλαισίου, καθώς και στη χρησιμοποίηση των διαμέσων φορέων. 

Διερωτώμαι: οι άλλες χώρες είχαν εμπειρία πακέτων Ντελόρ; Αυτές πώς μπόρεσαν να προχωρήσουν με πολλαπλάσιες απορροφητικότητες και σε μας έλειπε το θεσμικό πλαίσιο; Μήπως ήξεραν οι άλλες χώρες ότι θα έχουν πακέτο Ντελόρ; Αυτό είναι το πρώτο ερώτημα. 

Ερώτημα δεύτερο: Τα πολυδιαφημισμένα άρθρα του αναπτυξιακού νόμου 23α και 23β. Γράφει η επερώτηση ότι δεκάδες επιχειρήσεις δεν θα χρηματοδοτηθούν,σύμφωνα με τις διατάξεις των άρθρων του αναπτυξιακού νόμου, για τον απλούστατο λόγο ότι ζητάνε εκατόν ενενήντα δισεκατομμύρια (190.000.000.000) και το Υπουργείο Ανάπτυξης δίνει επτά δισεκατομμύρια (7.000.000.000). 

Είναι εδώ τα φύλλα της Εφημερίδος της Κυβερνήσεως, με τις αποφάσεις. Η απόφαση για την υπαγωγή στις διατάξεις αυτών των επενδύσεων. 

Ερώτημα τρίτον, το οποίο δείχνει και την άγνοια της κυρίας Υπουργού. Πιστεύει ότι οι διαδικασίες που υπάρχουν σήμερα για την πληρωμή των επιδοτήσεων κρατάνε ένα μήνα που μας είπε; Θα της υπενθυμίσω τη διαδικασία βιομηχανιών στη βιομηχανική περιοχή Βόλου. Πέντε μήνες για να πάρουμε τοπογραφικό του οικοπέδου από τα κεντρικά, τη στιγμή που υπάρχει τεχνική υπηρεσία της ΕΤΒΑ και υποκατάστημα της ΕΤΒΑ στο Βόλο. 

Δεύτερη καθυστέρηση, επιτροπές για την παρακολούθηση της προόδου των επενδύσεων. Γίνεται κλήρωση επιτροπής, που πηγαίνει επιτόπου στο έργο. Αυτή η επιτροπή, αφού πάει στον τόπο του έργου, μετά από κάποιο χρονικό διάστημα, επιστρέφει. Κάνει περίπου ένα μήνα να συντάξει την έκθεση. Αυτή η έκθεση αφού συνταχθεί πάει σε άλλη επιτροπή, η οποία παρακολουθεί την επένδυση, όχι ως πιστοποίηση της προόδου των εργασιών, αλλά αν εντάσσεται στο γενικότερο πλαίσιο. Μετά πάει σε άλλη επιτροπή στο ΥΠΕΘΟ, μετά πάει στην Τράπεζα της Ελλάδος και μετά φθάνει στον επενδυτή. Μέσος χρόνος καθυστέρησης, ένας χρόνος, κυρία Υπουργέ. 

Παραδείγματα θέλετε; Εάν σας δώσω τα παραδείγματα θα κάνετε δήλωση; Τι σημαίνει όμως αυτό, ξέρετε; Εάν μεν έχουν λεφτά να ξαναβάλουν, το εργοστάσιο μπορεί να στηθεί, εάν δεν έχουν θα πάνε στους τοκογλύφους που είπε ο κ. Τζωάννος ή θα πάνε στην τράπεζα και θα πάρουν εάν έχουν δανειοληπτική ικανότητα, πιστώσεις με επιτόκια κεφαλαίου κινήσεως 21%. Ποια επιχείρηση γίνεται ανταγωνιστική και σε τελευταία ανάλυση ο επενδυτής πού έκανε λάθος; 

Και το τελευταίο ερώτημα και τελειώνω, κύριε Πρόεδρε, είναι αφού τόσο πολύ κόπτεσθε για την ανάπτυξη, γιατί υπήρξε μείωση των κονδυλίων στον προϋπολογισμό κατά 13,7% για τη συμμετοχή του κράτους στις επιδοτήσεις για τις ιδιωτικές επενδύσεις; 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τζωάννος έχει το λόγο. 

ΙΩΑΝΝΗΣ ΤΖΩΑΝΝΟΣ: Κύριε Πρόεδρε, πολλά είναι τα θέματα διότι βασικά πράγματι αναφερόμεθα στη ραχοκοκαλιά της ελληνικής οικονομίας. Εγώ θέλω επιγραμματικά να θίξω ένα-δύο επιμέρους ζητήματα, τα οποία έχουν σχέση και με το θεσμικό πλαίσιο, αλλά και με τον τρόπο που οργανώθηκε το θεσμικό πλαίσιο. 

Θα επισημάνω πρώτα απ' όλα το γεγονός, ότι σε επίπεδο Ευρωπαϊκής 'Ενωσης -και ήθελα να το προσέξει αυτό η κυρία Υφυπουργός- υπάρχει μία τάση κατ' εμέ υπερβολική εναρμόνισης των φορολογικών συστημάτων. Για μια χώρα όπως είναι η Ελλάδα, αυτό ενέχει πολλούς κινδύνους σε ό,τι αφορά τον αναπτυξιακό ρόλο των κινήτρων στα πλαίσια του φορολογικού συστήματος. Βλέποντας τη μελέτη αυτή, έχει συσταθεί και μια επιτροπή, περιλαμβάνεται και ο αναπτυξιακός νόμος ο νυν και ο προηγούμενος. Υπάρχει, λοιπόν, κίνδυνος με τον τρόπο που λειτουργούν σε ευρωπαϊκό επίπεδο οι υπηρεσίες, αλλά και οι διαδικασίες σύγκλισης να βρεθούμε σε αδιέξοδο. Και ζητάω αυτήν τη στιγμή το Υπουργείο Ανάπτυξης να συνεννοηθεί με το Υπουργείο Οικονομικών για να αποτραπούν ζημιές στο αναπτυξιακό μας πλαίσιο, το πλαίσιο των κινήτρων, ανεξάρτητα αν είναι το καλύτερο που θα μπορούσαμε να έχουμε και ανεξάρτητα των θεμάτων που θίξαμε, διότι θα έπρεπε να έχουμε ένα σταθερό αναπτυξιακό νόμο για αρκετά χρόνια να ξέρουν οι επιχειρήσεις που βρίσκονται. Και συγχρόνως να μπορούμε να διοχετεύουμε και εθνικούς πόρους στη διαδικασία ανάπτυξης, διότι έχουμε να διανύσουμε μεγάλο 

 

 

  

Σελίδα 2067 

δρόμο σ' αυτό το θέμα. Και μάλιστα σημειώνω, ότι πάνω σ' αυτό το ζήτημα υπάρχει σύγκρουση της Κυβέρνησης της Βρετανίας με τον άξονα Γερμανίας-Γαλλίας, ακριβώς πάνω στο ζήτημα των φορολογικών κινήτρων και αντικινήτρων. 

'Ερχομαι τώρα σε ένα άλλο θέμα που έθιξε η κυρία Υφυπουργός, ότι έπρεπε να διοργανωθεί το πλαίσιο στήριξης της βιομηχανικής πολιτικής. 

Ακούγοντας τα όσα είπε και έχοντας διαβάσει και παρακολουθήσει τα θέματα φοβούμαι ότι υπάρχει μία νοοτροπία που ο γνωστός θεωρητικός της οργάνωσης και διοίκησης επιχειρήσεων o Πίτερ Nτράκερ θα αποκαλούσε Orga nizitis, ως ασθένεια, η ασθένεια του συνεχώς να οργανώνουμε και να ξαναοργανώνουμε. Αντί να κάνουμε απλές ρυθμίσεις στην εφαρμογή κάποιου οργανωτικού πλαισίου για να αντιμετωπισθούν τα προβλήματα, οσάκις ανακύπτει κάποιο πρόβλημα ξαναξεκινάνε -και αυτό ισχύει και στον κόσμο των επιχειρήσεων- νέες διαδικασίες οργάνωσης. Αυτό όμως πάει πίσω την ουσιαστική δουλειά. Αυτό έχουμε πάθει στην Ελλάδα. Συνεχώς, αναδιοργανώνουμε, κάνουμε αναδομήσεις, όπως έλεγε στην προηγούμενη δεκαετία το ΠΑΣΟΚ, αναδομήσεις που τις βλέπουμε και σε άλλους τομείς όπως στο εκπαιδευτικό σύστημα με τραγικές συνέπειες. 

Θέλω, λοιπόν, να πω ότι τέλος πάντων ας σταματήσουν τα οργανωτικά και ας δούμε την ουσία που είναι η υλοποίηση. Και στην υλοποίηση πάσχουμε. Πάσχουμε τραγικά. Θα σας δώσω δε ένα πολύ απλό παράδειγμα οριζόντιου προβλήματος στις μικρομεσαίες επιχειρήσεις. Κάθε λίγο και λιγάκι βλέπουμε τις επιπτώσεις θεομηνιών, που είναι αποτέλεσμα της ανοργανωσιάς του κράτους και κάνουν δυο χρόνια για να εισπράξουν οι βιοτέχνες τις αποζημιώσεις που τους έχει υποσχεθεί το κράτος. Αυτό τους στερεί όμως κεφάλαιο για να ξαναστήσουν τις επιχειρήσεις τους με τραγικές συνέπειες και στις τοπικές κοινωνίες. Το αναφέρω αυτό σαν γλαφυρό παράδειγμα, αλλά τραγικό του τι σημαίνει οριζόντιο πρόβλημα εξ αιτίας της ανοργανωσιάς του κράτους. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσιαρτσιώνης έχει το λόγο. 

ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, πραγματικά και από την κυρία Υφυπουργό αλλά και από τον Kοινοβουλευτικό Eκπρόσωπο του ΠΑΣΟΚ άκουσα μια πάρα πολύ καλή ανάλυση των πραγματικών δεδομένων και βέβαια μια ανάλυση που αφορά το καινούριο διεθνές ανταγωνιστικό πλαίσιο και πως η Ελλάδα θα μπορεί να προσαρμοσθεί σ' αυτό και στο διεθνή ανταγωνισμό. 

Πέραν όμως από την ανάλυση και τη θεωρία του προβλήματος, στα ερωτήματα που στην πρωτολογία μου έθεσα δεν πήρα καμιά απάντηση. Δηλαδή, πρώτον τι πρόκειται να γίνει με αυτό το φορολογικό σύστημα που πραγματικά έχει φέρει σε τέτοια δυσμενή κατάσταση τις μικρομεσαίες επιχειρήσεις, που σήμερα, αν μη τι άλλο θα έλεγε κανείς, τίποτα να μη συνέβαινε αρκεί να διαβάσει κανείς τον Τύπο ή να ακούσει την καθημερινή ειδησεογραφία. Θα δει εκεί ότι αυτός ο κόσμος βρίσκεται σε διαρκή αναταραχή. Δηλαδή, τι έχει πάθει; Κάτι του έχουν κάνει, τον έχουν τσιμπήσει, υπάρχει ένα βίτσιο για να βρίσκεται συνεχώς να ζητάει, να θέλει να πιέζει την Κυβέρνηση χωρίς κανένα λόγο; Εντάξει, υπάρχει μία εξήγηση ότι ορισμένοι έχουν κακομάθει από παλαιότερες ρυθμίσεις ή παλαιότερες ιστορίες. Το θέμα όμως δεν ακουμπάει εκεί την Κυβέρνηση. Αυτή είναι μία απλή διαπίστωση. Τι μέλλει γενέσθαι; Και εδώ βλέπουμε ότι αυτή η παραγωγική τάξη δεν παίρνει μέρος μέσα από τις χρηματοδοτικές δυνατότητες που τους προσφέρει ένα σύστημα οργανωμένης δημοκρατικής κοινωνίας. Πάει στις τράπεζες και οι τράπεζες μέσα από τους μηχανισμούς τους και μέσα από τα πρόσωπα τους αποπροσανατολίζουν και τους στέλνουν στον ιδιωτικό δανεισμό, που ξέρετε πόσο επαχθής είναι. Μάλιστα υπάρχουν και κυκλώματα που οδηγούν σ' αυτές τις κατευθύνσεις. 

Τι πρόκειται να κάνει η Κυβέρνηση; Πρόκειται επιτέλους να βάλει χέρι σ' αυτήν την ιστορία; 

Μιλάμε για τον αναπτυξιακό νόμο ο οποίος αν έκανε κάτι και έφερε αποτέλεσμα, είναι να σταματήσει κάθε υποβολή αίτησης προς χρηματοδότηση και από τις μικρομεσαίες επιχειρήσεις. Θα αναφέρω ένα παράδειγμα από το νομό μου. Είχαμε ενταχθεί στις φθίνουσες περιοχές και στο χρονικό αυτό διάστημα είχαμε βροχή επενδυτικών αιτήσεων και πραγματικά δόθηκε μια ανάσα στην περιοχή. 'Ερχεται ο αναπτυξιακός νόμος και επιβάλλει την πλήρη απονέκρωση και αποθάρρυνση ακόμα και αυτών των αιτήσεων. Και αυτά τα έρμα τα τοπικά σύμφωνα απασχόλησης, πότε επιτέλους πρόκειται να λειτουργήσουν; 

Επειδή δεν υπάρχουν ουσιαστικές απαντήσεις, κύριε Πρόεδρε, και επειδή ο χρόνος πιέζει, εγώ θα ήθελα έστω και στη δευτερολογία ή της Υπουργού ή του Κοινοβουλευτικου Εκπροσώπου, τουλάχιστον να έχουμε πειστικές απαντήσεις. 'Οχι εμείς, αλλά ο κόσμος αυτός που καθημερινά ταλαιπωρείται και που μάλιστα χθες, προχθές πάλι στους δρόμους βρισκόταν. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχετε και δώρο δύο λεπτών, αν θέλετε, λόγω ονομαστικής εορτής, όπως εδόθησαν και στον κ. Παπαφιλίππου. 

Ευχόμαστε Χρόνια Πολλά, στους εορτάζοντες και αυτό είναι το δώρο της παρούσης στιγμής. 

ΝΙΚΟΛΑΟΣ ΤΣΙΑΡΤΣΙΩΝΗΣ: Ευχαριστούμε. 

Να δοθούν στον Κοινοβουλευτικό μας Εκπρόσωπο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Είναι και ο πολιούχος της Κοζάνης ο 'Αγιος Νικόλαος. 

ΠΡΟΕΔΡΕΥΩΝ (Παναγιώτης Ν. Κρητικός): Είναι και πολιούχος της Κοζάνης. Και η κυρία Υφυπουργός έχει το λόγο πλέον, η κ. 'Αννα Διαμαντοπούλου για την οποία θα ευχηθούμε χρόνια πολλά από τώρα, μήπως την ερχόμενη Τετάρτη δεν είναι εδώ. Της ευχόμαστε από τώρα Χρόνια Πολλά. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Ευχαριστώ, κύριε Πρόεδρε. 

ΙΩΑΝΝΗΣ ΤΖΩΑΝΝΟΣ: Επειδή σας αρέσει το χιούμορ, κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως. Το χιούμορ είναι η κρέμα του λόγου! Ορίστε. 

ΙΩΑΝΝΗΣ ΤΖΩΑΝΝΟΣ: Θέλω να πω ότι η παρουσία τριών εκπροσώπων του Νομού Κοζάνης, της κυρίας Υφυπουργού και των δύο εκλεκτών συναδέλφων, τείνει να γίνει ολίγον τι -η παρουσία επαναλαμβάνω των Κοζανιτών- Κόζα Νόστρα! 

ΠΡΟΕΔΡΕΥΩΝ (Παναγιώτης Ν. Κρητικός): Καταπληκτικό! 

Χιούμορ μυτιληνέικο σαν το γνωστό προϊόν το οποίο παράγεται εκεί! 

Η κυρία Υφυπουργός έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Θα μπορούσατε, αντί να παραπέμψετε στο Κόζα Νόστρα, να παραπέμψετε στο Λωζάνη σε κάτι πιο δυτικοευρωπαϊκό και να αναδείξετε την πραγματικότητά μας. 

Κυρίες και κύριοι συνάδελφοι, η συζήτηση νομίζω ότι ήταν πραγματικά χρήσιμη για όλους και τέθηκαν και μεγάλα προβλήματα και μεγάλες αλήθειες. Και είναι σαφές ότι μπροστά μας έχουμε δυσκολίες και νομίζω ότι αυτό έχει γίνει κατανοητό από όλα τα κόμματα. 

Δεν θα απαντήσω καθόλου στην επιχειρηματολογία του κ. Γκατζή γιατί νομίζω ο ίδιος το απέτρεψε λέγοντας στο τέλος ότι τα κόμματα της Βουλής προχωρούν σε μια λεωφόρο όλα με διαφορετικές λωρίδες. Είναι σαφές αυτό, το ΚΚΕ μέσα από την προσέγγιση που κάνει είναι εντελώς στον αντίθετο δρόμο, δεν μπορούμε να συναντηθούμε πουθενά, επομένως δεν έχει νόημα κάποιες φορές να επιχειρηματολογήσουμε. 

Η πρώτη παρατήρησή μου είναι ότι και από τον Κοινοβουλευτικό Εκπρόσωπο της Νέας Δημοκρατίας και από τους άλλους συναδέλφους έγινε αναφορά στο θέμα της παγκοσμιοποίησης και των δυσκολιών. Και βέβαια πάντοτε το γενικό είναι και ωραίο και εύπεπτο, το ειδικό είναι και δύσκολο και δύσπεπτο. Και γενικώς το να θέτουμε τα στοιχεία του ΟΟΣΑ ή την κατάσταση της χώρας δεν είναι αυτό που βοηθά. Σημαντικό είναι να δούμε την πρόοδο της χώρας τα τελευταία χρόνια, την σε κάποιες περιπτώσεις πολύ σημαντική καταγραφή της ανόδου των δεικτών της εθνικής οικονομίας και μία προσπάθεια και από το δημόσιο και από τον ιδιωτικό τομέα, 

  

 

  

Σελίδα 2068 

η οποία έχει αρχίσει να αποδίδει. 

Το ότι έχουμε πολύ σημαντικά προβλήματα δεν σημαίνει ότι δεν έχουμε και σημαντικές επιδόσεις και στον ιδιωτικό τομέα. Και βέβαια θα συμφωνήσω μαζί σας ότι ακόμα στο προσκήνιο είναι διάφορες προβληματικές του δημόσιου και του ιδιωτικού τομέα -του δημόσιου έχουν τελειώσει πια, έχει μείνει μία- του ιδιωτικού αυτές οι οποίες έρχονται και επανέρχονται αλλά επίσης υπάρχουν πολύ σημαντικές βιομηχανίες και βιοτεχνίες με πολύ σημαντικά αποτελέσματα, με εξαγωγές με εκσυγχρονισμό, με πανευρωπαϊκές πρωτιές, με βραβεία. Δηλαδή, υπάρχει ένας ελληνικός επιχειρηματικός κόσμος, ο οποίος δρα και δημιουργεί και δίνει την εικόνα της Ελλάδας του αύριο. Ας μη σταματούμε αυτόν τον κόσμο ή ας μην τον βάζουμε στο περιθώριο, επικαλούμενοι πάντοτε μόνο τη σκοτεινή πλευρά του φεγγαριού. 

Θα πω μόνο μία κουβέντα για τον κ. Τσαφούλια, ο οποίος λείπει από την Αίθουσα. Πρώτον, θα κάνω την παρατήρηση ότι και η Υπουργός Ανάπτυξης, αλλά και οι άλλοι Υπουργοί οι οποίοι προίστανται μεγάλων Υπουργείων έχουν πραγματικά ένα πλήθος επίκαιρων ερωτήσεων και αυτός ο φόρτος, αυτή η ανάγκη απαντήσεων, κατανέμεται στους Υφυπουργούς και δεν έχει να κάνει ούτε με το σεβασμό στο Κοινοβούλιο ούτε με τις δυνατότητες φυσικά. 

Η επί της ουσίας απάντηση είναι ότι οι αλήθειες οι οποίες έχουν να κάνουν με τον εκσυγχρονισμό και με την ανεργία, είναι η πραγματικότητα της εποχής. Αν κάποιος έχει απάντηση, να τη δώσει. Αλλά είναι σήμερα το μεγαλύτερο πρόβλημα που απασχολεί όλους τους πολιτικούς διανοητές και τα πολιτικά συστήματα και τις διεθνείς οργανώσεις. 'Οπως ξέρω είναι ένα από τα τελευταία θέματα που απασχόλησε και το Λαϊκό Κόμμα της Ευρώπης και τη Σοσιαλιστική Διεθνή. Το πώς θα αντιμετωπισθεί το πρόβλημα της ανεργίας, όταν ο συνεχής εκσυγχρονισμός των επιχειρήσεων και η τεχνολογική επανάσταση συνεχώς κόβει θέσεις εργασίας. 

Οι προσεγγίσεις είναι διαφορετικές και είναι θέμα συζητήσεων μακρών. Είναι σίγουρο ότι η εργασία τα επόμενα χρόνια θα αντιμετωπίζεται πολύ διαφορετικά από ό,τι σήμερα. Η έννοια της μισθωτής εργασίας θα είναι διαφορετική. Δεν θα υπάρχει όπως την ξέρουμε σήμερα. Η τηλεργασία, οι νέες μορφές, το νέο θεσμικό πλαίσιο στην εργασία και στην επιχείρηση είναι μπροστά μας. Αυτήν την πραγματικότητα δεν μπορεί να την βλέπουμε σαν κάτι που δεν μας αγγίζει. Γι'αυτό και η προετοιμασία σε πολλά επίπεδα τη λαμβάνει υπόψη στις θεσμικές προσπάθειες που κάνουμε και στο χώρο της εργασίας και στο χώρο των επιχειρήσεων. 

'Ερχομαι τώρα στο θέμα των μικρομεσαίων επιχειρήσεων και των μικρών επιχειρήσεων. Ο ορισμός "μικρομεσαίες επιχειρήσεις" είναι κάτι που είναι συνεχώς υπό συζήτηση και υπό αμφισβήτηση. Σε πολλές χώρες είναι από ένα άτομο έως πεντακόσια. Στις περισσότερες χώρες είναι από ένα έως διακόσια πενήντα. Εμείς έχουμε δεχθεί έναν όρο ένα έως εκατό, που δεν ανταποκρίνεται πάντοτε στην αλήθεια. Γιατί, όπως ξέρετε, το 92% των ελληνικών επιχειρήσεων έχει κάτω από δέκα άτομα. 

Ας έρθουμε, λοιπόν, σε αυτό που είπα -και νομίζω ότι ορθώς το έβαλε ο κ.Βουλγαράκης, αναλύοντάς το, αλλά δεν απέδωσε ορθώς αυτά που είπα- στο ποιος είναι ο προβληματισμός για το μέγεθος της επιχείρησης. 

Πρώτον, είναι διαφορετική η επιχείρηση στη μεταποίηση και διαφορετική στο εμπόριο. Τα πολλά μικρά μαγαζιά και η μορφή των κέντρων διανομών, τα οποία είναι σαν ακίδες μίας μεγάλης βιομηχανικής μονάδας παραγωγής ή σαν ακίδες ενός μεγάλου κέντρου διανομής είναι μία διαφορετική λογική και μία διαφορετική οργάνωση από τη μεταποίηση, όπου και εκεί οι μεγάλες μονάδες, το FORDικό μοντέλο που είχαμε στο μυαλό μας, φαίνεται πια ότι δεν αποδίδουν. 

Οι "LIGHT οργανώσεις", οι ελαφράς μορφής οργανώσεις, όπου πολλές μικρές επιχειρήσεις δημιουργούν ένα δίκτυο γύρω από μία κεντρική επιχείρηση και μάλιστα σε περισσότερο του ενός κράτη πλέον, είναι το καινούριο μοντέλο των επιχειρήσεων. 

'Ομως η απλή λογική, κυρία συνάδελφε, το μικρό είναι όμορφο, δεν αρκεί πια. Το μικρό πρέπει να είναι οργανωμένο. Γι'αυτό και ήμουν σαφής και είπα ότι, ιδιαίτερα στο χώρο της μεταποίησης, δεν είναι το μέγεθος το κυρίαρχο, αλλά είναι η οργάνωση, η ποιότητα, οι συντελεστές του κόστους εργασίας, η συνεργασία των επιχειρήσεων μεταξύ τους. 

'Ηταν εκπληκτική η παρατήρηση, που έκανε ο συνάδελφος του Κομμουνιστικού Κόμματος Ελλάδος, ότι όλες αυτές οι επιχειρήσεις, που έχουν κάτω από εβδομήντα εκατομμύρια, έχουν ένα έως τέσσερα άτομα προσωπικό. Αν μια επιχείρηση έχει κάτω από εβδομήντα εκατομμύρια και έχει τέσσερα άτομα προσωπικό, αυτό σημαίνει ότι στίβει τους εργαζόμενους. Δεν υπάρχει άλλη εξήγηση. 

'Οσον αφορά τις μικρομεσαίες επιχειρήσεις, λοιπόν, ο στόχος που έχουμε για το τέλος του επιχειρησιακού προγράμματος βιομηχανίας και των μικρομεσαίων επιχειρήσεων είναι να δυναμωθεί το μέγεθός τους. Το μέγεθος της μέσης ελληνικής επιχείρησης είναι εξαιρετικά μικρό. Τείνει να βγει έξω απο τα δεδομένα του ανταγωνισμού. Από το 92% των επιχειρήσεων που έχουν κάτω από δέκα άτομα, το 95% αυτού του 92% έχουν κάτω από πέντε. 

Και δεν είναι δυνατό στη μεταποίηση -και δίνω νούμερα μεταποίησης αυτήν τη στιγμή- οι εκατόν σαράντα επιχειρήσεις, που είναι οι παραγωγικές επιχειρήσεις, να μπορέσουν να αντιμετωπίσουν την αγορά, τα προϊόντα που μπαίνουν στην αγορά, τα δίκτυα διανομής με αυτού του είδους την οργάνωση. 

'Οσον αφορά τις πολύ μικρές επιχειρήσεις, τις μικρομπίζνες, όπως αυτές ορίζονται από την Ευρώπη -και υπάρχουν στην Ελλάδα και είναι αρκετές χιλιάδες- έχουμε μία διαφορετική αντιμετώπιση. Και υπάρχουν προγράμματα ειδικά στον ΕΟΜΜΕΧ. Αναφερθήκατε σε κάποια. Είναι όλα σε εξέλιξη. Και θα αναφερθώ -θα αναφερθώ και στους συλλογικούς φορείς- σε αυτές τις πολύ μικρές επιχειρήσεις, οι οποίες είναι επιχειρήσεις στο χώρο της καλλιτεχνικής οικοτεχνίας. Δηλαδή είναι η χειροτεχνία κάθε είδους, τα τουριστικά προϊόντα, τα μικρά χρυσοχοεία, όλες αυτές οι μικρές βιομηχανίες, που κυρίως παράγουν προϊόντα που έχουν να κάνουν με το χέρι, είναι χειροποίητα και έχουν να κάνουν με τέχνη, με τουρισμό, με τέτοια παραγωγή που είναι πολύ σημαντική και απασχολούν πάρα πολύ κόσμο, γύρω στους σαράντα χιλιάδες ανθρώπους. Γι'αυτές τις επιχειρήσεις, επαναλαμβάνω, υπάρχουν ειδικά προγράμματα. Δεν υπάρχουν απλά προγράμματα επιδότησης. Υπάρχει ένας συνολικός σχεδιασμός. Ξεκίνησε με τη δημιουργία χειροτεχνικών κέντρων σε έντεκα περιοχές της χώρας, με ένα σήμα ποιότητας, το οποίο καθιερώθηκε και το οποίο δίνεται σε επιχειρήσεις οι οποίες έχουν ελληνικό προϊόν, για να αποφύγουμε όλη αυτήν την ιστορία με τα τσολιαδάκια που εισάγονται από την Ταϊβάν. Υπάρχει ειδική ενίσχυση αυτών των επιχειρήσεων μέσα από τα προγράμματα. 

Αυτό το σύνολο των προγραμμάτων είναι σε εξέλιξη σήμερα. 'Εχει ολοκληρωθεί η πρώτη φάση -έχουν υποβάλλει και για τη δεύτερη- και η απορρόφηση είναι της τάξεως του 65%. Για να δώσω και νούμερα, στην πρώτη φάση ο προϋπολογισμός ήταν δεκαενιάμισι δισεκατομμύρια (19.500.000.000) και στη δεύτερη είναι είκοσι εννέα δισεκατομμύρια (29.000.000.000). 

Οι πολύ μικρές επιχειρήσεις στο χώρο της παραγωγής -και είμαι αναλυτική σε αυτό γιατί νομίζω ότι έγινε παρεξήγηση και είναι πολύ σημαντικό να συμφωνήσουμε στο χώρο της Βουλής- έχουν μόνο ένα δρόμο: Τη συνεργασία μεταξύ τους, την εξειδίκευση, την οργάνωση και την ποιότητα. Δεν μπορούν να απαντήσουν διαφορετικά. 

Πώς προστατεύουμε, πώς οπλίζουμε σήμερα την εθνική οικονομία απέναντι στον ανταγωνισμό; Τα εργαλεία είναι πια πολύ διαφορετικά απ'ό,τι στο παρελθόν. Στο παρελθόν μπορούσαμε να κάνουμε νόμους, να προστατεύουμε τα προϊόντα μας, να μην επιτρέπουμε να μπουν άλλα προϊόντα, να βάζουμε δασμούς. Σήμερα τα οικονομικά σύνορα όλο και περισσότερο εξαφανίζονται. Πάντοτε όμως οι ισχυροί δημιουργούν καινούριου είδους σύνορα. Και τα σημερινά σύνορα έχουν το όνομα της ποιότητας. Οι προδιαγραφές των προϊόντων 

  


 

  

Σελίδα 2069 

είναι κυρίως αυτές που σταματούν τα προϊόντα που δεν έχουν την απαιτούμενη ποιότητα από τις αγορές του κόσμου. 

Η προσπάθειά μας και η μεγαλύτερη νομίζω οχύρωση που κάνουμε αυτήν τη στιγμή, είναι να δώσουμε τη δυνατότητα στην ελληνική επιχείρηση να παράγει προϊόντα ποιότητας. 

Αυτό σημαίνει ότι θα πρέπει: Πρώτον, να υπάρχει ολοκλήρωση του συστήματος ποιότητας από πλευράς πολιτείας, με όλους τους οργανισμούς, τα ινστιτούτα, τους νόμους που χρειάζονται. Αυτό δεν είναι καθόλου εύκολο. Θα πρέπει να πω ότι η Γαλλία είχε σύστημα μετρολογίας πριν από διακόσια χρόνια και στην Ελλάδα το κάναμε το 1994. 

Δεύτερον, να ενισχύει τις επιχειρήσεις στο θέμα της ποιότητος. Θα σας πω ότι το τελευταίο πρόγραμμα για το ISO στις επιχειρήσεις δίνει επιδότηση 70% και χωρίς προσδιορισμούς τζίρου. Δίνει 70% καθαρά λεφτά για να μπορέσουν να πάρουν το ISO σαν μία υψίστης μορφής προτεραιότητα για το θέμα της ποιότητας που αυτή θα θωρακίσει την εθνική παραγωγή. 

'Οσον αφορά το φορολογικό σύστημα απάντησε ο Κοινοβουλευτικός Εκπρόσωπος. Θα κάνω και εγώ όμως δύο παρατηρήσεις. Η πρώτη είναι ότι επανειλημμένα και από στελέχη της Κυβέρνησης έχει ειπωθεί ότι ένα σύστημα που βάζει απολύτως αντικειμενικά κριτήρια, σίγουρα θα δημιουργήσει και αδικίες. Και προφανώς υπάρχουν σε όλα τα σημεία της χώρας και σε όλους τους κλάδους τέτοια παραδείγματα αδικιών. 

'Εχουμε επίσης δεσμευθεί ότι αυτό το σύστημα θα αλλάξει με την ολοκλήρωση του συστήματος "TAXIS", ώστε να υπάρχει διασταύρωση των στοιχείων και ο καθένας πια να φορολογείται σύμφωνα με τα πραγματικά του δεδομένα. 

'Ομως, θέλω και εγώ να σας θυμίσω ένα παράδειγμα από συζήτηση που είχε γίνει μέσα στη Βουλή. Σε ένα από τα μεγαλύτερα και πλέον τουριστικά νησιά της χώρας πριν από τα αντικειμενικά κριτήρια, ο μέσος όρος που δήλωναν οι επιχειρήσεις σαν κύκλο εργασιών ήταν πεντακόσιες είκοσι χιλιάδες (520.000), δηλαδή λιγότερο απ'ό,τι ένας ανειδίκευτος εργάτης. 

Στο θέμα του φορολογικού έχω να κάνω μία παρατήρηση. Είπε ο Κοινοβουλευτικός Εκπρόσωπος της Νέας Δημοκρατίας ότι οι επιχειρήσεις έχουν την αίσθηση ότι δεν υπάρχει σταθερό σύστημα, ότι στη φορολογία δεν υπάρχει μία σταθερή κατάσταση ώστε να μπορούν να προγραμματίζουν. 

Θα σας υπενθυμίσω μόνο, κύριε συνάδελφε, ότι επί Νέας Δημοκρατίας σε τρία χρόνια κατατέθηκαν επτά φορολογικά νομοσχέδια. 

Τώρα, θα δώσω ορισμένες συγκεκριμένες απαντήσεις σε θέματα που έθεσαν οι συνάδελφοι και τα αντίστοιχα στοιχεία. 

Είπατε ότι υπάρχουν προγράμματα ύψους πολλών δισεκατομμυρίων και τα χρήματα τα οποία έχουν αποκεντρωθεί είναι μόνο επτά δισεκατομμύρια (7.000.000.000) και αναφέρετε μέσα στην επερώτησή σας και συγκεκριμένες αποφάσεις μου. 

Θα σας πω τα εξής, που είναι απαντήσεις και στην ερώτηση του κ. Παπαφιλίππου και στην ερώτηση του κ. Νάκου: Το πρόγραμμα στο οποίο αναφέρεσθε, είναι το πρόγραμμα του 1998, δηλαδή οι προτάσεις οι οποίες υποβλήθηκαν το Φεβρουάριο και εγκρίθηκαν τον Ιούλιο. Αυτές οι οποίες είχαν υποβληθεί ήταν πράγματι εξακόσιες εξήντα τρεις. 'Ηταν πεντακόσιες ενενήντα εννέα στο 23Β και εξήντα τέσσερις στο 23Α. Από αυτές εγκρίθηκαν τριακόσιες πέντε στο 23Β, ποσοστό 47% και τριάντα στο 23Α, ποσοστό 47%. Η έγκριση έγινε τον Ιούλιο. 

Η τελευταία απόφαση ανακαθορίζει τα ποσά των εκταμιεύσεων σε δώδεκα δισεκατομμύρια (12.000.000.000). Είναι συγκεκριμένες οι αποφάσεις, είναι η υπουργική απόφαση 20517 και η 20371, για τα Πρακτικά, που είναι μετά από αυτήν στην οποία αναφέρεσθε εσείς και αφορά δώδεκα δισεκατομμύρια (12.000.000.000) για το 23Α και είκοσι δύο δισεκατομμύρια (22.000.000.000) για το 23Β. Σας επαναλαμβάνω ότι είναι φετινά. 

Οι απορροφήσεις, λοιπόν, για τις οποίες επιμένετε -θα κάνω το σχολιασμό στο τέλος- πάνε πολύ καλά. Εξηγούσαμε ότι για θεσμικούς λόγους δεν πήγαιναν καλά οι απορροφήσεις το 1996 και 1997. Τώρα όμως πάνε πάρα πολύ καλά. Από το 1996 στο 1997 είχαμε από 11% στο 30%, δηλαδή τρεις φορές πάνω και από το 1997 στο 1998 από 30% στο 50%. Του χρόνου θα πάνε ακόμα παραπάνω, γιατί τώρα βρίσκονται όλα στο τέλος τους. 

'Οσον αφορά το περιβόητο θέμα των φυλλαδίων, πραγματικά δεν φανταζόμουν ποτέ ότι θα μπορούσε να προκαλέσει τέτοιο ενδιαφέρον. Θέλω να σας διαβεβαιώσω ότι πλανάσθε. 'Ολα τα περιοδικά των επιμελητηρίων βγαίνουν επειδή τα επιμελητήρια τα βγάζουν. Δεν χρηματοδοτούμε κανένα περιοδικό, σε κανένα επιμελητήριο. Σας το λέω απολύτως ρητά και κατηγορηματικά. 'Εχω το φάκελο με όλα τα περιοδικά, που έχουμε βγάλει -θα σας τον δώσω- τα οποία αφορούν την ενημέρωσή τους και ο τόμος στον οποίο αναφέρεσθε είναι ένα πακέτο, που έχει μέσα όλες τις κατηγορίες για κάθε πρόγραμμα, άλλο για το μάνατζμεντ, άλλο για την οργάνωση, άλλο για την ποιότητα, άλλο για το EDI, άλλο για τις γυναίκες, άλλο για τους νέους. Ο κάθε επιχειρηματίας παίρνει αυτό που θέλει. Επαναλαμβάνω ότι έχουμε αιτήματα, ότι είναι λίγα, δεν φτάνουν. 

'Οσον αφορά τα ποσά που δόθηκαν, συνολικά τα πρώτα του επιχειρησιακού προγράμματος είναι πενήντα εκατομμύρια (50.000.000), για τις μικρομεσαίες επιχειρήσεις εκατόν ένα εκατομμύρια (101.000.000) με εκατόν δεκαπέντε χιλιάδες τεύχη περιοδικών και οι καταχωρήσεις στον Τύπο συνολικά από την έναρξη του προγράμματος μέχρι σήμερα είναι είκοσι εκατομμύρια. 

Για το θέμα της δυτικής Μακεδονίας, θα πω ότι η δυτική και η κεντρική Μακεδονία στα προγράμματά μας συμμετέχουν με ποσοστό 22%, στο συνολικό ποσοστό της χώρας. Ιδιαίτερα για το Νομό Κοζάνης θα απαντήσω και στο θέμα του κ. Τσιαρτσιώνη, ότι είχαμε "βροχή" επενδυτικών σχεδίων και τώρα δεν έχουμε και η εκμετάλλευση των βιομηχανικά φθινουσών περιοχών για το νομό αυτό έγινε κατά κύριο λόγο από επιχειρήσεις, οι οποίες έκαναν εκσυγχρονισμούς, όχι από νέες επενδύσεις. Ο ρυθμός δε της υποβολής αιτήσεων τα τελευταία τρία χρόνια και φέτος είναι ίδιος, δεν έχουμε καμία μείωση. 

Θα σας πω ότι είναι έντεκα τα επιχειρησιακά σχέδια για την έγκριση στο Νομό Κοζάνης, που σημαίνει συνολικό τζίρο από τριακόσια εκατομμύρια (300.000.000) και πάνω. Για μία περιοχή σαν τη δική μας, που την ξέρετε, είναι πολύ μεγάλα νούμερα. 

'Οσον αφορά το θέμα των απορροφήσεων σαν σύνολο, έχει αποδειχθεί και από πλευράς Κοινότητας και έχει γραφτεί από πολλούς οικονομικούς αναλυτές ότι η απορρόφηση σαν νούμερο και σαν ποσοστό δεν δηλώνει απολύτως τίποτα. Το 1993, όταν πήγα στον ΕΟΜΜΕΧ, είδα τα στοιχεία της προηγούμενης χρονιάς, όπου είχε απορροφήσει μέσα σε ένα χρόνο εννέα δισεκατομμύρια (9.000.000.000). Η απορρόφηση αυτή αφορούσε στην αγορά κτιρίων σε όλα τα σημεία της Ελλάδας, τέσσερις χιλιάδες στη Λάρισα, δυόμισι χιλιάδες στο Βόλο, ένα τεράστιο ξενοδοχείο στον 'Αγιο Νικόλαο, το οποίο δεν ξέρω τι θα γινόταν κ.ο.κ. 'Ηταν απορρόφηση, όμως. Απορρόφησε ένα τεράστιο ποσό. Αυτό δεν ήταν απορρόφηση, ήταν σπατάλη. Δεν είχε κανένα οικονομικό αποτέλεσμα αυτού του είδους η απορρόφηση. 

Η προσπάθεια, λοιπόν, που κάναμε, ήταν να οργανώσουμε ένα θεσμικό σύστημα, το οποίο δεν είχε σαν στόχο την οργάνωση για την οργάνωση, κύριε Τζωάννο, είχε την ανάγκη να μπουν κάποια πλαίσια καινούρια -γιατί τα περισσότερα απ' αυτά τα προγράμματα ήταν καινούρια- για να μπορέσει να υπάρξει διαφάνεια και αποτελεσματικότητα. Επαναμβάνω, θα κριθούμε στο τέλος από τους δείκτες, που θα παρουσιαστούν μετά από τις επιπτώσεις αυτού του προγράμματος. 

Η ολοκλήρωση του προγράμματος, η οποία προβλέπεται το 2001, έχει συγκεκριμένους στόχους. Είπαμε ότι είναι να παρέμβει στο μέγεθος, στην ποιότητα, στην ανταγωνιστικότητα συνολικά των ελληνικών επιχειρήσεων. 

Για την απορρόφηση σήμερα δεν αισθάνομαι την ανάγκη να απολογηθώ. Αισθάνομαι την ανάγκη να πω ότι πραγματικά, 

 

 

  

Σελίδα 2070 

με όλη αυτήν την προσπάθεια πήγαμε καλά. Και άλλες χώρες -που ρωτήσατε- αν δεν είχαν κοινοτικά πλαίσια και αν ήταν έτοιμες, δεν θα είχαν τέτοιους ρυθμούς. Είναι γεγονός ότι το θεσμικό πλαίσιο στην Ελλάδα ήταν πολύ πιο πίσω από τα ευρωπαϊκά. 

Είναι επίσης γεγονός ότι το πλαίσιο, το οποίο ορίστηκε για όλες τις χώρες της Ευρώπης, είναι πολύ κοντά σ' αυτό που για χρόνια ίσχυε στις χώρες της Κεντρικής Ευρώπης. Αυτοί, λίγο ως πολύ, χρησιμοποίησαν το υπάρχον δικό τους θεσμικό πλαίσιο, ενώ εμείς έπρεπε να προχωρήσουμε από την αρχή, και καλά κάναμε, γιατί είχαμε πάρα πολλές οπισθοδρομήσεις, είχαμε μείνει πολύ πίσω σε πάρα πολλά πράγματα για την εκτέλεση και των δημοσίων έργων, αλλά και την ενίσχυση των επιχειρήσεων. 

Κύριε Πρόεδρε, τα χρόνια που έρχονται είναι δύσκολα και το σημαντικό για όλους μας είναι να μην τα δούμε σαν απειλή, αλλά σαν πρόκληση. Και σ' αυτήν τη λογική ετοιμαζόμαστε σαν Κυβέρνηση. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βουλγαράκης Κοινοβουλευτικός Εκπρόσωπος της Νέας Δημοκρατίας έχει το λόγο. 

ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, ίσως δεν έχει γίνει κατανοητό ότι η Νέα Δημοκρατία διατυπώνει κάθε φορά τις επιφυλάξεις της και τις αντιρρήσεις της για την απορροφητικότητα των ευρωπαϊκών κονδυλίων, διότι φυσικά υπάρχει μια αιτιολογική βάση που το κάνει και υπάρχει και μια αιτιώδης συνάφεια μεταξύ Κυβερνήσεως και τελικά απορροφητικότητας των κονδυλίων, η οποία μας αναγκάζει να το κάνουμε. Εξηγούμαι. 

Η Ελλάς δεκαοκτώ χρόνια είναι τώρα στην ΕΟΚ και στην Ευρωπαϊκή 'Ενωση. Απ' αυτά τα δεκαοκτώ χρόνια, τα δεκαπέντε χρόνια κυβερνά η Κυβέρνηση στην οποία σήμερα Υφυπουργός είναι η κ. Διαμαντοπούλου. Με τον ένα ή με τον άλλο τρόπο δυο διαφορετικοί πρωθυπουργοί στήριξαν όλα αυτά τα χρόνια αυτές τις κυβερνήσεις, οι οποίες διαχειρίστηκαν δυο πακέτα βοηθημάτων, τα πακέτα Ντελόρ, τα Μεσογειακά Ολοκληρωμένα Προγράμματα, τα κοινοτικά ταμεία, τα διαρθρωτικά ταμεία, τα ταμεία συνοχής, άλλα χρηματοδοτικά εργαλεία. Και υπάρχει μετά απ' όλα αυτά τα χρόνια ένα πολύ λογικό ερώτημα: Τα λεφτά αυτά πού πήγαν; Πού είναι δηλαδή, στους δρόμους, στα λιμάνια, στα νοσοκομεία, στη βιομηχανία, στα προγράμματα, στη Δημόσια Διοίκηση; 

Το ερώτημα γίνεται ακόμα πιο ισχυρό μετά από κάθε κοινοβουλευτικό έλεγχο όταν κάποιος Υπουργός πάντα λέει "α, μην ανησυχείτε, εμείς κάνουμε αυτές τις διαδικασίες, εμείς έχουμε προχωρήσει αυτά τα προγράμματα, έχουμε κάνει εκείνες τις αλλαγές, έχουμε κάνει αυτά τα σχέδια, έχουμε κάνει αυτές τις μεγάλες ωραίες διακηρύξεις". Και μετά; Μετά το αποτέλεσμα είναι μηδεν. 

'Αρα, εάν η Νέα Δημοκρατία ελέγχει την Κυβέρνηση, την ελέγχει εξ' ονόματος του ελληνικού λαού, γιατί στην αγωνία του πρέπει όλοι να απαντήσουμε. Επίσης, δεν σας ελέγχουμε για τις επόμενες εκλογές. Σας ελέγχουμε για τις επόμενες γενιές, γιατί η ευθύνη του κόμματος του οποίου είσθε μέλος, είναι απέναντι όλων των επόμενων γενιών. Και αυτό είναι κάτι που πρέπει να γίνει απόλυτα σαφές. 

Δυστυχώς, λείπει ο Κοινοβουλευτικός Εκπρόσωπος του ΠΑ.ΣΟ.Κ., ο οποίος αναφέρθηκε επί μακρόν στην έκθεση του ΙΟΒΕ. Ορθώς αναφέρθηκε στην έκθεση του ΙΟΒΕ, μόνο που δεν αναφέρθηκε στην κατάλληλη σελίδα της εκθέσεως. Στη πραγματικότητα αναφέρθηκε σε ένα κομμάτι μιας παραγράφου μιας σελίδας της εκθέσεως. Διότι αν ξεκινούσε από την αρχή να τη διαβάζει θα έβλεπε ότι η πρώτη και κύρια παρατήρηση της έκθεσης αυτής του ΙΟΒΕ -που είναι ένα από τα ιδρύματα, από τα ελάχιστα, που κάνουν έρευνα με βάση τα δεδομένα της οικονομίας στη πατρίδα μας- αναφέρει ότι αυτό που κάνει σήμερα το Υπουργείο Εθνικής Οικονομίας και συνεπώς η Κυβέρνησή σας, αποκαλείται αγγλιστί fair sailing weather. Δηλαδή, εάν κάποιο μικρό φύσημα του αέρα παραπάνω απ' αυτό που έχει υπολογίσει η Κυβέρνηση υπάρξει σε διεθνές πεδίο, η οικονομία θα πέσει έξω, πράγμα το οποίο παρακάτω εξειδικεύει και λέει ότι η συμμετοχή και η πορεία της χώρας προς την ΟΝΕ, δεν συμπεριλαμβάνει το ενδεχόμενο μιας διεθνούς υφέσεως, δεν συμπεριλαμβάνει το ενδεχόμενο μιας διεθνούς χρηματιστηριακής κρίσης, δεν συμπεριλαμβάνει το ενδεχόμενο μιας κρίσης στο χρηματιστήριο των εμπορευμάτων κλπ. Εξειδικεύει φυσικά έναν τομέα. 

'Αρα, το σημαντικό στην υπόθεση αυτή είναι όταν κανείς πολιτεύεται και όταν διαχειρίζεται το μέλλον της χώρας, να έχει την αίσθηση ότι συνομιλεί και με την ιστορία. 

Λυπούμαι αλλά θα πω, κυρία Διαμαντοπούλου, ότι η Κυβερνησή σας είναι κυβέρνηση επαγγελματιών πλέον. Είσθε επαγγελματίες πολιτικοί. Τι δουλειά κάνεις; Είμαι επαγγελματίας Υπουργός. 'Εχετε κουράσει και έχετε κουραστεί και αυτό είναι ένα αποτέλεσμα εις βάρος του ελληνικού λαού. Και αν εμείς για κάτι σήμερα πασχίζουμε είναι ακριβώς επειδή η Νέα Δημοκρατία ενσωματώνει μέσα της όλη αυτήν την ιδέα της ανανέωσης. Αυτό είναι. 

ΠΡΟΕΔΡΕΥΩΝ (Παναγιώτης Ν. Κρητικός): Ναι, αλλά σ' αυτήν την περίπτωση άμα τους αναγνωρίζετε επαγγελματικότητα ισχύει και η τριακονταπενταετία. 

ΓΕΩΡΓΙΟΣ ΒΟΥΛΓΑΡΑΚΗΣ: Δεν σας απαντώ, κύριε Πρόεδρε, γιατί σας εκτιμώ ιδιαιτέρως και δεν θέλω τώρα να το πάρω βαριά. 

ΠΡΟΕΔΡΕΥΩΝ (Παναγιώτης Ν. Κρητικός): Χιούμορ κάνω 

ΓΕΩΡΓΙΟΣ ΒΟΥΛΓΑΡΑΚΗΣ: Απαλείφονται οι λέξεις αυτές. 

Θα κάνω μια τελευταία παρατήρηση σε όσα προηγουμένως ο Κοινοβουλευτικός Εκπρόσωπος του ΠΑΣΟΚ δεν κατάλαβε, δεν σχολίασε. Κατάλαβε και σχολίασε λάθος, το έκανε επίτηδες, δεν ξέρω, ο καθένας ό,τι θέλει διαλέγει. 

'Οταν αναφέρθηκα στη φάση της αποεπένδυσης που υπάρχει στην Ελλάδα -γιατί και αυτή είναι η πραγματικότητα- μίλησα για μία συνέντευξη εκπροσώπου μεγάλης πολυεθνικής εταιρείας στης οποίας τα σχέδια είναι να φύγει από την Ελλάδα, δεν το έκανα με χαρά. Δεύτερον, δεν το έκανα διότι ήθελα να πω ότι αυτό είναι κάτι προς μίμηση. Αντίθετα, εγώ αναστρέφοντας αυτόν το συλλογισμό, είπα ότι είναι κάτι που πρέπει να κρούσει τον κώδωνα του κινδύνου. 

Τι έλεγε στη συνέντευξή του ο κύριος της εταιρείας του οποίου το όνομα δεν επιθυμώ να αναφέρω στην Αίθουσα αυτή γιατί δεν έχει κανένα νόημα;'Ελεγε ότι το συνολικό κόστος παραγωγής προϊόντων στην Ελλάδα είναι πολύ πιο ηυξημένο κατά μέσο όρο 30%. Και έφερε τρία συγκεκριμένα παραδείγματα.'Ενα παράδειγμα μιας χώρας που είναι στην Ασία, άλλο στη Βαλκανική και άλλο μίας χώρας από αυτές που ανήκουν στις λεγόμενες χώρες συνοχής και συγκεκριμένα την Ιρλανδία. Σε όλες αυτές τις χώρες η μέση επιβάρυνση στο κόστος ήταν 30%. Αυτό είπα. Και είπε ο κ. Γεωργακόπουλος, πώς είναι δυνατόν να συμβεί αυτό; Αυτό συνεπάγεται ουσιαστικά συμπίεση του κόστους των εργαζομένων. Λάθος! Και θα πω ένα παράδειγμα γιατί λάθος. 

'Ενα πλοίο που εφοδιάζει με εμπορεύματα π.χ. την Ελλάδα, για να ξεφορτώσει στο λιμάνι της Θεσσαλονίκης, μπορεί να θέλει δέκα και δεκαπέντε μέρες. Για να ξεφορτώσει όμως στο λιμάνι της Καζαμπλάνκα, θέλει δύο. Αυτό δεν είναι κόστος; Αυτό δεν μπαίνει σε όλην τη διαδικασία της παραγωγής; Αυτό δεν το συνυπολογίζει η Κυβέρνηση στα σχέδια που κάνει; 

Και εδώ είναι ο σκληρός πυρήνας του προβλήματος της ελληνικής οικονομίας κατά τη γνώμη μας. Ο σχεδιασμός που γίνεται από τις ελληνικές κυβερνήσεις, ειδικά από την Κυβέρνησή σας που σας έχουμε απέναντι -αλλά αναγνωρίζουμε και στο βαθμό που μας αφορά τις ευθύνες που παλαιότερα είχε η Νέα Δημοκρατία- γίνεται με ένα χρονικό ορίζοντα τεσσάρων χρόνων, ενώ ο σχεδιασμός στην προκειμένη περίπτωση της χώρας πρέπει να γίνεται με ένα σχεδιασμό που να υπερβαίνει τα δέκα, δεκαπέντε χρόνια. Δεν μπορεί να εξακολουθήσουν τα λιμάνια του Πειραιά και της Θεσσαλονίκης να δουλεύουν με τους ίδιους ρυθμούς όπως π.χ. στη δεκαετία του '60 ή του '70. 

Η Εθνική οδός Πατρών-Αθηνών-Θεσσαλονίκης: Επί Κωνσταντίνου Καραμανλή χρειάστηκαν τριάντα έξι μήνες να γίνει αυτός ο δρόμος. Σήμερα δεκαπέντε χρόνια παλεύουμε για τη 



 

  

Σελίδα 2071 

διαπλάτυνσή του. Αυτά δεν είναι κόστος; Δεν τα συμπεριλαμβάνει κανείς στο κόστος; 'Οταν, δηλαδή, υπάρχουν αυτοκινητόδρομοι τεράστιας ταχύτητας και κυκλοφορίας, οι οποίοι μηδενίζουν ουσιαστικά το χρόνο και συνεπώς, το κόστος μεταφοράς, νομίζετε ότι αυτό ο επιχειρηματίας δεν το συμπεριλαμβάνει στους σχεδιασμούς του; 

Θέλω με λίγα λόγια να πω ότι η λογική "τρεις το λάδι, τρεις το ξύδι, έξι το λαδόξιδο" ανήκει σε παλιές οικονομικές σχολές και σκέψεις, σχολές που ούτε εμείς δεν διδαχθήκαμε στο πανεπιστήμιο ούτε στα μεταπτυχιακά μας και δεν είναι καλό να λέγονται στην Αίθουσα αυτή, γιατί προσβάλλουν και το επίπεδο του Κοινοβουλίου και τον ελληνικό λαό. 

Συμπέρασμα και κλείνω: Θεωρώ ότι πρέπει κάποια στιγμή η Κυβέρνηση, τουλάχιστον για όσο χρόνο έχει ακόμη στη διάθεσή της, γιατί εμείς θα το κάνουμε σίγουρα μετά, να θέσει το δάκτυλο επί τον τύπον των ήλων. Γιατί όσο δεν θέτει το δάκτυλο επί τον τύπον των ήλων, αυτή μεν θεωρεί ότι μεταθέτει στο μέλλον τα προβλήματα του ελληνικού λαού, ο ελληνικός λαός όμως, βλέπει ένα πάρα πολύ δύσκολο μέλλον γιατί τελικά αυτή η διαδικασία τον έχει κουράσει και έχει κουραστεί. 

ΠΡΟΕΔΡΕΥΩΝ (Παναγιώτης Ν. Κρητικός): Τον τελευταίο λόγο έχει πάντα η Κυβέρνηση και εάν επιθυμεί η κυρία Υφυπουργός, μπορεί να απαντήσει. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Πρώτα θα πω ότι πολύ σωστά ο κοινοβουλευτικός έλεγχος δεν γίνεται με βάση την τετραετία, αλλά με βάση το μέλλον γιατί φαίνεται ότι εμείς διαχειριζόμαστε και το μέλλον, κύριε Βουλγαράκη. 

Το δεύτερο είναι ότι η κούραση του ελληνικού λαού θα κριθεί από τον ίδιο τον ελληνικό λαό και δεν θα κριθεί εξ ονόματός του. Και αυτό έχει αποδειχθεί πάλι εδώ και πάρα πολλά χρόνια. 

Το τρίτο θέμα είναι επί της ουσίας. Είπατε "πού είναι όλα αυτά τα χρήματα που έπεσαν σε αυτήν τη χώρα;" Αν ένας καλόπιστος άνθρωπος κοιτάξει γύρω του, θα τα δει παντού. Γιατί η Ελλάδα του 1980 δεν έχει καμία σχέση με την Ελλάδα του 1990, όχι του 1998. Τα σχολειά, οι δρόμοι. Εγώ κατάγομαι από περιφέρεια, όπως είπα προηγούμενα. Το 70% ήταν χωματόδρομοι. Τα κέντρα υγείας, τα σχολειά στο τελευταίο χωριό είναι το πού πήγαν τα έργα τη δεκαετία εκείνη που έπρεπε να αλλάξει η ουσία της λειτουργίας αυτής της χώρας. Τότε έπρεπε να υπάρξει μία αναδιανομή και μία ισορροπία ανάμεσα στην περιφέρεια και στο κέντρο. 

Το δεύτερο είναι οι κανόνες για το Κοινοτικό Πλαίσιο Στήριξης που χειριστήκαμε εμείς, το άλφα και το βήτα. Το Α' Κοινοτικό Πλαίσιο Στήριξης το διαχειρίστηκε η Νέα Δημοκρατία και ενώ το Β' Πλαίσιο έπρεπε να ξεκινήσει από το 1994, δεν υπήρχε απολύτως καμία προετοιμασία, ούτε σε επίπεδο σχεδίων ούτε σε επίπεδο διοίκησης ούτε σε επίπεδο θεσμών. 

Τρίτον, είπατε ότι εγώ ή άλλοι Υπουργοί εδώ και χρόνια κάνουμε διαλέξεις περί οργανωτικών σχημάτων ή περί προγραμμάτων τα οποία θέλουμε να κάνουμε. Νομίζω ότι σήμερα πάνω από το 70% του χρόνου μου, το αφιέρωσα στα αποτελέσματα αυτών που έχουν γίνει. Οι επενδύσεις που έχουν γίνει και τα νούμερα που δώσαμε, αφορούν αυτά που έχουν γίνει ή είναι σε εξέλιξη. 

Τα αποτελέσματα του ΙΟΒΕ λένε ότι για πρώτη φορά έχουμε αύξηση κατά 8% της βιομηχανικής παραγωγής. Και είναι πολύ πρωτότυπη η θέση σας ότι μία οικονομία όπως είναι η ελληνική με τους συντελεστές αστάθειας που έχει, θα μπορούσε να σχεδιάσει και να προβλέψει και να πάρει υπόψην της την κρίση στα διεθνή χρηματιστήρια ή τη διεθνή ύφεση που θα μπορούσαν να υπάρξουν για τον Α ή Β λόγο. Προφανώς αυτοί οι συντελεστές έχουν μια πολύ μικρή δυνατότητα για να εκτιμηθούν. 

Το επόμενο θέμα που θα μπορούσα να αναφέρω μέσα απο στοιχεία είναι ότι οι επενδύσεις, ο εξοπλισμός, η απάντηση στο βιομηχανικό προϊόν, οι εξαγωγές οι οποίες αυξάνονται, ο εκσυγχρονισμός της ελληνικής παραγωγής, τα βραβεία που έχουν πάρει οι ελληνικές επιχειρήσεις και στο χώρο της ποιότητας, όπου έχουμε εκατονταπλασιασμό των επιχειρήσεων από το 1993 μέχρι σήμερα που έχουν ΙSO και προδιαγραφές CE, αποτελούν πειστικά επιχειρήματα για το τι έχει γίνει στο χώρο της βιομηχανίας. 

Κάθε συζήτηση είναι σημαντική, διότι ανεξάρτητα από την αντιπαράθεση στοιχείων, πάντοτε είναι ωφέλιμη για να ακούει η Κυβέρνηση τις θέσεις των άλλων κομμάτων. Το πιο σημαντικό από όλα είναι να καταλάβουμε ότι σ' αυτήν την πολύ δύσκολη περίοδο, δεν αρκεί μόνο αυτή η αντιπαράθεση. Χρειάζεται στο επίπεδο όλης της χώρας μία κοινή προσπάθεια. Κάνω αυτόν τον επίλογο για να καταλήξω στο εξής συγκεκριμένο: Είπατε ότι πρέπει να ενημερωθούν όλοι οι μικρομεσαίοι. 'Εχουμε κάνει σαν Υπουργείο εκατόν πενήντα εκδηλώσεις σε όλην την Ελλάδα για να τους ενημερώσουμε. Ποια ήταν η συμμετοχή του κόμματός σας; Ψάξτε να τη βρείτε. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω τη χαρά να ανακοινώσω στο Σώμα ότι τη συνεδρίασή μας παρακολουθούν απο τα δυτικά θεωρεία τριάντα δύο μαθητές και τρεις συνοδοί-δάσκαλοι απο το Δημοτικό Σχολείο Λιανοκλαδίου αφού πρώτα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". 

Τους καλωσορίζουμε στο Κοινοβούλιο. 

(Χειροκροτήματα απο όλες τις πτέρυγες) 

Κηρύσσεται περαιωμένη η συζήτηση επί της επερώτησης με αριθμό 10/10.11.98 των Βουλευτών κυρίων Νικολάου Παπαφιλίππου, Αθανασίου Νάκου, Ιωάννη Τζωάννου, Νικολάου Τσιαρτσιώνη, Γεωργίου Καλαντζή, Γεωργίου Σαλαγκούδη, Θεοδώρου Πασσαλίδη, Γεωργίου Τρυφωνίδη και Σταύρου Δήμα προς την Υπουργό Ανάπτυξης, σχετικά με το σχεδιασμό στήριξης της βιομηχανίας και των μικρομεσαίων επιχειρήσεων. 

Κύριοι συνάδελφοι, πριν κλείσουμε τη συνεδρίαση, παρακαλώ να εγκρίνετε ολιγοήμερη άδεια απουσίας στο εξωτερικό της συναδέλφου κ. Μαριέτας Γιαννάκου-Κουτσίκου. 

Εγκρίνει η Βουλή; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς η Βουλη ενέκρινε τη ζητηθείσα άδεια. 

'Εχουν διανεμηθεί τα Πρακτικά της Δευτέρας 23 Νοεμβρίου 1998 και της Τετάρτης 25 Νοεμβρίου 1998 (πρωί) και ερωτάται το Σώμα αν επικυρούνται. 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς τα Πρακτικά της Δευτέρας 23 Νοεμβρίου 1998 και της Τετάρτης 25 Νοεμβρίου 1998 (πρωί) επικυρώθηκαν. 

Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 15.04' λύεται η συνεδρίαση για την προσεχή Δευτέρα 7 Δεκεμβρίου 1998 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης σύμφωνα με την ημερήσια διάταξη που θα διανεμηθεί. 

Ο ΠΡΟΕΔΡΟΣ                                                                                     ΟΙ ΓΡΑΜΜΑΤΕΙΣ
