ΣΥΝΕΔΡΙΑΣΗ ΙΘ'
Παρασκευή 26 Μαϊου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Αδεια απουσίας των Βουλευτών Α. Μπενάκη - Ψαρούδα, Ε. Βενιζέλου και Π. Φουντουκίδου, 
2. Ανακοινώνεται: α) ότι την Τετάρτη 31 Μαϊου  2000 θα διεξαχθεί συζήτηση προ Ημερησίας Διατάξεως, με πρωτοβουλία του Προέδρου της Νέας Δημοκρατίας Κ. Καραμανλή, με θέμα: "Η Οργάνωση των Ολυμπιακών Αγώνων του 2004", β) απόφαση του Προέδρου της Βουλής για τη συγκρότηση των Ειδικών Μονίμων Επιτροπών για την Α' Σύνοδο της Ι' Βουλευτικής Περιόδου,  , γ) ότι τη συνεδρίαση παρακολουθούν μαθητές, από το 7ο Δημοτικό Σχολείο Χίου, το 3ο και 7ο Δημοτικό Σχολείο Πύργου Ηλείας και το Β' Δημοτικό Σχολείο Γιάννουλας Λάρισας.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Δευτέρας 29 Μαϊου 2000, 
4. Συζήτηση επικαίρων ερωτήσεων: α) Προς τον Υπουργό Υγείας και Πρόνοιας: ι) σχετικά με τις επείγουσες αερομεταφορές ασθενών από τα νησιά, ιι) σχετικά με τη λειτουργία του "Δρομοκαϊτειου Ψυχιατρικού Νοσοκομείου Αττικής", β) Προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης για την τροποποίηση του Κώδικα Ιθαγένειας κλπ., γ) Προς τον Υπουργό Περιβάλλοντος, Χωροταξίας και Δημοσίων Εργων, σχετικά με την αντιμετώπιση των προβλημάτων που απασχολούν τους σεισμόπληκτους του λεκανοπεδίου, δ) Προς τον Υπουργό Οικονομικών, σχετικά με την εφαρμογή του νέου Προσδιορισμού Αντικειμενικών Αξιών, γης κλπ., ε) Προς τον Υπουργό Εθνικής Παιδείας και Θρησκευμάτων, σχετικά με την καταβολή του επιμισθίου στους καθηγητές που υπηρετούν στο εξωτερκό κλπ., 
5. Συζήτηση επερώτησης προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τη χορήγηση ελληνικής ιθαγένειας σε αλλοδαπούς κλπ., 
Γ. ΝΟΜΟΘΕΤΙΚΗ ΕΡΓΑΣΙΑ 
1. Κατάθεση έκθεσης Διαρκούς Επιτροπής: Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Οικονομίας: "Κωδικοποίηση των διατάξεων για τη σύσταση, οργάνωση και λειτουργία συστήματος εγγύησης καταθέσεων και τροποποίηση και συμπλήρωση του Καταστατικού της Τράπεζας της Ελλάδος", 
2. Κατάθεση σχεδίου νόμου: Οι Υπουργοί Πολιτισμού, Εσωτερικών, Δημόσιας Διοίκησης και Αποκέντρωσης, Εθνικής Αμυνας, Εθνικής Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων 'Εργων, Δικαιοσύνης και Δημόσιας Τάξης, κατέθεσαν σχέδιο νόμου: "Θέματα προετοιμασίας των Ολυμπιακών Αγώνων 2004 και άλλες διατάξεις", 
ΟΜΙΛΗΤΕΣ 
Α. Επί των επικαίρων ερωτήσεων: 
ΑΛΕΥΡΑΣ Α., 
ΒΛΑΣΣΟΠΟΥΛΟΣ Ε., 
ΛΕΒΕΝΤΗΣ Α., 
ΜΠΕΝΑΚΗ - ΨΑΡΟΥΔΑ Α.,  
ΠΑΠΑΝΔΡΕΟΥ Β., 
ΠΑΥΛΟΠΟΥΛΟΣ Π., 
ΠΕΤΣΑΛΝΙΚΟΣ Φ., 
ΣΚΥΛΛΑΚΟΣ Α., 
ΣΠΥΡΑΚΗ Χ., 
ΦΩΤΙΑΔΗΣ Α., 
Β. Επί της επερώτησης: 
ΑΚΡΙΒΑΚΗΣ Α., 
ΑΝΑΓΝΩΣΤΟΠΟΥΛΟΣ Θ., 
ΖΩΗΣ Χ., 
ΜΑΡΚΟΓΙΑΝΝΑΚΗΣ Χ., 
ΠΑΠΑΝΔΡΕΟΥ Β., 
ΠΑΥΛΟΠΟΥΛΟΣ Π., 
ΠΟΛΥΔΩΡΑΣ Β., 
ΣΚΥΛΛΑΚΟΣ Α., 
ΣΤΥΛΙΑΝΙΔΗΣ Ε., 
ΧΡΥΣΟΧΟΙΔΗΣ Μ.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΙΘ'
Παρασκευή 26 Μαϊου 2000
--------------
Αθήνα, σήμερα στις 26 Μαϊου 2000, ημέρα Παρασκευή και ώρα 10.20', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ.  ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από την κ. Λιάνα Κανέλλη, Βουλευτή Α' Αθηνών, τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι την Τετάρτη 31 Μαϊου 2000 θα διεξαχθεί συζήτηση προ ημερησίας διατάξεως με πρωτοβουλία του Προέδρου της Νέας Δημοκρατίας κ. Κώστα Καραμανλή σε επίπεδο Αρχηγών Κομμάτων με θέμα "Η Οργάνωση των Ολυμπιακών Αγώνων του 2004".
Επίσης, κύριοι συνάδελφοι, έχω την τιμή να προτείνω στο Σώμα να μεταθέσουμε την ημέρα διεξαγωγής του κοινοβουλευτικού ελέγχου από την Τρίτη στη Δευτέρα  και η Τρίτη, όπως είθισται -και λαμβάνεται αυτή η απόφαση στην αρχή κάθε περιόδου- να είναι του λοιπού μέρα νομοθετικής εργασίας.
Συμφωνεί το Σώμα; 
ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης):  Το Σώμα συνεφώνησε ομόφωνα.
Συνεπώς τη συγκεκριμένη μέρα, την Τετάρτη 31 Μαϊου, προτείνεται να διεξαχθεί η συζήτηση προ ημερησίας διατάξεως σε επίπεδο Αρχηγών Κομμάτων και να μεταφερθεί η νομοθετική εργασία της ημέρας αυτής τη Δευτέρα του ιδίου μηνός.
Εγκρίνει το Σώμα; 
ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα ενέκρινε ομόφωνα.
Συνεπώς τη Δευτέρα και την Τρίτη θα έχουμε νομοθετικό έργο και η Τετάρτη θα είναι ουσιαστικά ημέρα κοινοβουλευτικού ελέγχου και θα διεξαχθεί η συζήτηση σε επίπεδο Αρχηγών Κομμάτων.
Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Οικονομίας "Κωδικοποίηση των διατάξεων για τη σύσταση, οργάνωση και λειτουργία συστήματος εγγύησης καταθέσεων και τροποποίηση και συμπλήρωση του Καταστατικού της Τράπεζας της Ελλάδος".
Η κ. 'Αννα Μπενάκη-Ψαρούδα, Αντιπρόεδρος της Βουλής, ζητεί την άδεια του Σώματος για ολιγοήμερη απουσία της στο εξωτερικό.
Εγκρίνει το Σώμα; 
ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Σώμα ενέκρινε ομόφωνα τη ζητηθείσα άδεια.
Επίσης, ο Βουλευτής κ. Ευάγγελος Βενιζέλος ζητεί την άδεια του Σώματος για ολιγοήμερη απουσία του στο εξωτερικό.
Εγκρίνει το Σώμα; 
ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Σώμα ενέκρινε ομόφωνα τη ζητηθείσα άδεια.
Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Δευτέρας 29 Μαϊου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν.Βουλής) 1. Η με αριθμό 69/22.5.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τους Υπουργούς Εσωτερικών, Δημόσιας Διοίκησης και Αποκέντρωσης, Εξωτερικών, Δημόσιας Τάξης, σχετικά με δημοσιεύματα στον Τύπο αναφερόμενα στις προθέσεις της Κυβέρνησης να εφαρμόσει αναδρομικά την κατάργηση του άρθρου 19 του Κώδικα Ιθαγενείας.
2. Η με αριθμό 77/23.5.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Κωνσταντόπουλου προς τον Υπουργό Υγείας και Πρόνοιας, σχετικά με τη χορήγηση φαρμάκων, επί πιστώσει, σε ασφαλισμένους του Δημοσίου και των άλλων ταμείων κλπ.
3. Η με αριθμό 81/24.5.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Εξωτερικών, σχετικά με την υλοποίηση της πρόσφατης απόφασης του Αρείου Πάγου για τις πολεμικές επανορθώσεις, των συγγενών των θυμάτων της σφαγής του 1944, στο Δίστομο Βοιωτίας κλπ.
4. Η με αριθμό 76/23.5.2000 Επίκαιρη Ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τον Υπουργό Ανάπτυξης, σχετικά με την παραίτηση της Διοίκησης της Δημόσιας Επιχείρησης Ηλεκτρισμού (Δ.Ε.Η.) Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν.   Βουλής) 1. Η με αριθμό 78/24-5-2000 επίκαιρη ερώτηση του Βουλευτή της Νέας Δημοκρατίας κ. Νικολάου Κατσαρού προς τους Υπουργούς Οικονομικών, Πολιτισμού, σχετικά με την καταβολή των αποζημιώσεων στους ιδιοκτήτες των απαλλοτριωθέντων ακινήτων, για την αποκάλυψη του Αρχαίου Θεάτρου Λάρισας.  2. Η με αριθμό 82/24-5-2000 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την περιβαλλοντική επιβάρυνση που θα δημιουργηθεί με την επέκταση του διϋλιστηρίου της "ΠΕΤΡΟΛΑ" στο Θριάσιο Πεδίο.
3. Η με αριθμό 83/24-5-2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την περιβαλλοντική επιβάρυνση που θα δημιουργηθεί με την επέκταση του διϋλιστηρίου της "ΠΕΤΡΟΛΑ", στο Θριάσιο Πεδίο.
ΠΡΟΕΔΡΟΣ (Απόστολος Κακλαμάνης: Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου: Πρώτη είναι η με αριθμό 68/22-5-2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Υγείας και Πρόνοιας, σχετικά με την ενεργοποίηση των ελικοπτέρων για τις επείγουσες αερομεταφορές ασθενών από τα νησιά.
Η επίκαιρη ερώτηση του κ. Βλασσόπουλου έχει ως εξής: "Μετά από πολύχρονη καθυστέρηση και χρονοβόρες διαδικασίες, παρελήφθησαν, επιτέλους, από το Εθνικό Κέντρο 'Αμεσης Βοήθειας, τα πέντε (5) ελικόπτερα "ΑΓΚΟΥΣΤΑ", τα οποία μαζί με τα δύο (2) αεροπλάνα "PIAGGIO" που θα παραληφθούν σύντομα, θα καλύψουν τις αεροδιακομιδές από τα νησιά μας στο Κέντρο.
Παρ'ότι όμως πέρασαν έξι (6) ολόκληροι μήνες από την παραλαβή τους, αυτά τα ελικόπτερα, που μπορούν να πετούν σε δύσκολες συνθήκες, εξακολουθούν να βρίσκονται ακινητοποιημένα σε υπόστεγο του Ανατολικού Αεροδρομίου Αθηνών, χωρίς να έχουν ακόμα νηολογηθεί και χωρίς να έχουν αποκτήσει πιστοποιητικό πλοϊμότητας.
Βέβαια, υπάρχει το ισχυρό επιχείρημα πως η ιταλική εταιρεία "HELITALIA" η οποία έχει αναλάβει την πτητική εκμετάλλευση, έχει συμβατική υποχρέωση να πετάξουν ταυτοχρόνως τα ελικόπτερα και τα αεροπλάνα.
'Ομως ισχυρότερο επιχείρημα αποτελεί η διάσωση ανθρώπινων ζωών, που κινδυνεύουν να χαθούν τους καλοκαιρινούς μήνες.
Τους θερινούς μήνες, που τα νησιά μας θα κατακλυσθούν και πάλι από χιλιάδες τουρίστες και τα τροχαία ατυχήματα θα αποτελέσουν καθημερινό εφιάλτη.
Μετά τα παραπάνω ερωτάται ο αρμόδιος Υπουργός Υγείας και Πρόνοιας: Σε ποιες άμεσες ενέργειες προτίθεται να προβεί για να πετάξουν το γρηγορότερο τα πέντε (5) ελικόπτερα, καθώς η τουριστική περίοδος ξεκίνησε και οι αναμενόμενες ανάγκες για επείγουσες αερομεταφορές ασθενών και τραυματιών, προβλέπονται καθημερινές;" Η Υφυπουργός Υγείας και Πρόνοιας κ. Χριστίνα Σπυράκη έχει το λόγο. ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Πράγματι, όσον αφορά τα πέντε ελικόπτερα τα οποία προέρχονται από την εταιρεία "ΑΓΚΟΥΣΤΑ" ξεκίνησε η παραλαβή τους τέλη Δεκεμβρίου του 1999 για το πρώτο, μετά συνεχίσαμε τον Ιανουάριο με το δεύτερο, το τρίτο το Φεβρουάριο, το τέταρτο πάλι το Φεβρουάριο και το πέμπτο το Μάρτιο. Χρειάζεται μια διαδικασία ούτως ώστε αυτά να νηολογηθούν.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Τα άλλα δύο αεροπλάνα της "PIAGGIO" ακόμα δεν έχουν παραληφθεί, διότι έχουν ζητηθεί μετατροπές, οι οποίες αφορούν τον εξοπλισμό αυτών των αεροπλάνων ούτως ώστε να μπορούν να δεχθούν φορεία και εξοπλισμό κατάλληλο για τις αερομεταφορές.
Η σύμβαση με την εταιρεία που έχει αναλάβει την πτητική λειτουργία και την τεχνική υποστήριξη των πτητικών αυτών μέσων του ΕΚΑΒ θα υπογραφεί την Πέμπτη 1η Ιουνίου.
Σύμφωνα βέβαια με τη διακήρυξη του σχετικού διαγωνισμού πλήρης ενεργοποίηση της σύμβασης θα γίνει μέσα στο πρώτο τετράμηνο από την υπογραφή της. Είναι γνωστό ότι η "HELITALIA" έχει αναλάβει μέσα σε αυτό το τετράμηνο να εκπαιδεύσει τους πιλότους. Γίνονται όμως αυτήν τη στιγμή διαπραγματεύσεις και βλέπουμε τις δυνατότητες ούτως ώστε αμέσως μετά τη νηολόγησή τους να μπορέσει η ίδια εταιρεία να τα πετάξει.
Αυτό όμως που έχει σημασία είναι να τονιστεί ότι μέχρις ότου αρχίσει και ενεργοποιείται η σύμβαση, οι αεροκομιδές κατά τους θερινούς μήνες θα γίνονται όπως όλα τα χρόνια. Και όλα τα χρόνια εκαλύπτοντο σε ένα πολύ μεγάλο ποσοστό, το οποίο αγγίζει περίπου το 90%. Δηλαδή το ΕΚΑΒ έχει δεχθεί πάρα πολλές κλήσεις. Περίπου τρεις χιλιάδες δεκαέξι, για παράδειγμα, τον προηγούμενο χρόνο και από τις κλήσεις αυτές εξυπηρετήθηκαν οι δύο χιλιάδες επτακόσιες είκοσι έξι, ποσοστό 90% και οι υπόλοιπες που είναι ένα ποσοστό γύρω στο 9% ακυρώθηκαν ή αρνήθηκαν τη διακομιδή. Επομένως, εκτιμούμε ότι δεν θα δημιουργηθεί κανένα πρόβλημα.  Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Βλασσόπουλε, έχετε το λόγο για δύο λεπτά για να αναπτύξετε την επίκαιρη ερώτησή σας. 
ΕΥΑΓΓΕΛΟΣ ΒΛΑΣΣΟΠΟΥΛΟΣ: Ευχαριστώ την κυρία Υφυπουργό. Η απάντησή της νομίζω πως ήταν ικανοποιητική.
Είναι αλήθεια πως τα ελικόπτερα και τα δύο "PΙΑGGIO" έχουν παραληφθεί και θα παραληφθούν σε χρόνο ρεκόρ. Θα είμαι περισσότερο βέβαια ικανοποιημένος αν τα ελικόπτερα πετάξουν τώρα το καλοκαίρι.
Εκείνο που θέλω να πω, είναι πως με την ερώτησή μου εκφράζω την προσωπική μου αγωνία, που είναι και η αγωνία των ανθρώπων που ζουν στα ακριτικά μας νησιά για τη ζωή τους και για την υγεία τους και την υγεία και τη ζωή των παιδιών τους.
Εκφράζω βεβαίως και την αγωνία των εκατοντάδων χιλιάδων τουριστών που άρχισαν να κατακλύζουν εν όψει της θερινής τουριστικής περιόδου τα ακριτικά μας νησιά και τις απομεμακρυσμένες περιοχές της πατρίδας μας.  Κυρία Υφυπουργέ, με τα πέντε ελικόπτερα "ΑΓΚΟΥΣΤΑ" και τα δύο αεροπλάνα "ΡIAGGIO" που θα παραλάβουμε σύντομα και τις αερομεταφορές που θα πραγματοποιούν, θα καλυφθεί πλήρως ο τομέας της επείγουσας περίθαλψης.  Η επέκταση του ΕΚΑΒ σε όλη τη χώρα και η προμήθεια των νέων κινητών νοσοκομειακών μονάδων και των νέων νοσοκομειακών αυτοκινήτων -αυτά θα παραληφθούν πάρα πολύ σύντομα, γιατί ο διαγωνισμός έχει τελειώσει- θα καταστήσουν τη χώρα μας πρότυπο στην αντιμετώπιση της επείγουσας περίθαλψης και μάλιστα, παρά τις χαμηλές επιδόσεις και τα μεγάλα προβλήματα, τα οποία αντιμετωπίζει το Εθνικό Σύστημα Υγείας.
Κλείνω λέγοντας πως στην επείγουσα περίθαλψη δεν πρέπει να αγνοηθούν οι θαλάσσιοι δρόμοι. Η χρησιμοποίηση των θαλάσσιων οδών και η εκμετάλλευσή τους μπορεί να γίνει με ειδικά διαρρυθμισμένα και διαμορφωμένα ταχύπλοα σκάφη.
Κλείνω εκφράζοντας τα συγχαρητήριά μου στις εκάστοτε πολιτικές ηγεσίες του Υπουργείου Υγείας που ενστερνίστηκαν την ανάγκη της δημιουργίας δικτύου επείγουσας περίθαλψης για όλη τη χώρα κατά προτεραιότητα.
Θέλω να εκφράσω επίσης, τα συγχαρητήριά μου στον Πρόεδρο του ΕΚΑΒ κ. Μιχάλη Τσαγγαράκη που υλοποίησε άρτια και αξιοζήλευτα αυτό το σχέδιο της επείγουσας ιατρικής περίθαλψης.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Σπυράκη, έχετε το λόγο για δύο λεπτά για να δευτερολογήσετε.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Πράγματι το Υπουργείο Υγείας έχει λάβει πάρα πολλά μέτρα και έχει εστιάσει ιδιαίτερα στην επείγουσα ιατρική περίθαλψη για τους θερινούς μήνες. Μελετάει επίσης και επιπρόσθετα μέσα.
Επίσης, θα ήθελα να ενημερώσω ότι υπάρχει ένα πλωτό σκάφος έτοιμο στη Ρόδο, το οποίο θα εξυπηρετήσει τα γύρω νησιά και το οποίο είναι πλήρως εξοπλισμένο με αρκετά ιατρεία, και με ακτινολογικό και με χειρουργικό, αλλά ακόμα και με κοινωνική λειτουργό και οδοντιατρείο.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε για τη συντομία της απάντησης της κυρίας Υφυπουργού.
Δεύτερη είναι η με αριθμό 84/24-5-2000 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης για την τροποποίηση του Κώδικα Ιθαγένειας κλπ.
Η επίκαιρη ερώτηση θα διαβαστεί εν περιλήψει.
Κύριε Παυλόπουλε, δυόμισι σελίδες επίκαιρη ερώτηση θα έπρεπε να κατατεθεί ως επερώτηση.
ΠΡΟΚΟΠΗΣ ΠΑΥΛΟΠΟΥΛΟΣ: Δεν προλαβαίναμε, κύριε Πρόεδρε. Θα συνεζητείτο το Φθινόπωρο, το ξέρετε αυτό.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, σας παρακαλώ! Εσείς τουλάχιστον, είσθε παλιός και έμπειρος κοινοβουλευτικός.
Η επίκαιρη ερώτηση του κυρίου συνάδελφου έχει ως εξής: "Μετά την έναρξη ισχύος του κυρωθέντος με το νομοθετικό διάταγμα 3370/1955 (ΦΕΚ 258 Α') Κώδικα της Ελληνικής Ιθαγένειας, ακολούθησε η έκδοση νεοτέρων νομοθετημάτων, με τα οποία τροποποιήθηκαν σημαντικές διατάξεις αυτού (όπως ο  αναγκαστικός νόμος 481/1968 (ΦΕΚ 164 Α')) και ο νόμος 1438/1984 (ΦΕΚ 62 Α') και μάλιστα σε τέτοια έκταση, ώστε να καταστεί αναγκαία η έκδοση ενός νέου κώδικα.
Είναι όμως γεγονός ότι ως σήμερα, μετά παρέλευση δηλαδή τριών ετών, δεν προωθήθηκε η σύνταξη νέου σχεδίου κώδικα της ελληνικής ιθαγένειας.
Εν όψει των ανωτέρω, ερωτάται η Υπουργός Εσωτερικών, Δημόσιας Διοίκησης και Αποκέντρωσης: 1. Υπήρχε ή δεν υπήρχε η ανάγκη για τη θέση σε ισχύ ενός νέου κώδικα ιθαγένειας και αν ναι, γιατί η Κυβέρνηση έχει δείξει τέτοια αδιαφορία στο θέμα αυτό και δεν έχει προωθήσει καμιά από τις δυο επιλογές που είχε τη δυνατότητα στη διανυθείσα οκταετία να προωθήσει και ιδίως την επιλογή εκείνη που με δική της πρωτοβουλία ξεκίνησε; 2. Σκοπεύει η Κυβέρνηση να προβεί σε νέες τροποποιήσεις του Κώδικα Ιθαγένειας και αν ναι, προς ποια κατεύθυνση; Αληθεύει ότι οι όποιες σχεδιαζόμενες τροποποιήσεις σχετίζονται με το καταργηθέν άρθρο 19 του Κώδικα Ιθαγένειας; 3. Δεν αντιλαμβάνεται η Κυβέρνηση και η αρμόδια Υπουργός ότι έτσι τροφοδοτεί τις κατηγορίες, σύμφωνα με τις οποίες ηθελημένα δεν προώθησε έγκαιρα καμιά νόμιμη διαδικασία, η οποία θα είχε ως αποτέλεσμα τη θέση σε ισχύ ενός ολοκληρωμένου νόμου περί της ελληνικής ιθαγένειας, ώστε να συνεχίζει να υπάρχει θολό τοπίο, όσον αφορά το τι ισχύει και τι όχι ως δίκαιο της ελληνικής ιθαγένειας για λόγους που ασφαλώς εξυπηρετούν κομματικά σχέδια;" Η Υπουργός Εσωτερικών, Δημόσιας Διοίκησης και Αποκέντρωσης κ. Βάσω Παπανδρέου, έχει το λόγο για τρία λεπτά για να πρωτολογήσει.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, η ειδική επιτροπή που είχε συγκροτηθεί το 1991, υπό την προεδρία του συμβούλου επικρατείας Μακρίδη παρέδωσε σχέδιο Κώδικα Ελληνικής Ιθαγένειας το 1993.
'Οπως όμως γνωρίζει η Εθνική Αντιπροσωπεία το 1994 έχουν γίνει μια σειρά από αλλαγές στο διοικητικό σύστημα της χώρας μας με την καθιέρωση αφ'ενός του δεύτερου βαθμού Τοπικής Αυτοδιοίκησης, όσο και τη δημιουργία των περιφερειών και τη μεταβίβαση σημαντικών αρμοδιοτήτων της κρατικής εξουσίας, τόσο στη Νομαρχιακή Αυτοδιοίκηση, όσο και στις περιφέρειες.  Ακολούθησαν νομοθετήματα, με τα οποία προσαρμόστηκε η επιμέρους νομοθεσία στο καινούργιο αυτό σύστημα. 'Ετσι οι αρμοδιότητες που ανήκαν παραδοσιακά στην κεντρική διοίκηση και ασκούνταν από το διορισμένο νομάρχη μεταβιβάστηκαν στη δευτεροβάθμια αυτοδιοίκηση και στις περιφέρειες. Αυτό έγινε με τους νόμους 2307/95, 2503/97, 2647/98. Στους νόμους αυτούς περιλαμβάνονται και οι διατάξεις, οι οποίες αφορούν σε θέματα ιθαγένειας.
Παράλληλα, θέματα ιθαγένειας έχουν ρυθμιστεί με τους νόμους του 1996 και 1998, όπως και του 2000, ενώ στο νομοσχέδιο το οποίο είναι υπό κατάθεση για τη μεταναστευτική πολιτική περιλαμβάνονται ρυθμίσεις που τροποποιούν το σύστημα της πολιτογράφησης που ισχύει σήμερα.
'Επειτα απ' όλα αυτά, νομίζω ότι είναι εμφανής ο λόγος, γιατί η πρόταση αυτή της επιτροπής που συστήθηκε το 1991 δεν μπορούσε να εφαρμοστεί. Διότι αυτή είχε γίνει με βάση άλλο διοικητικό σύστημα της χώρας.
Η όποια κωδικοποίηση διατάξεων για την ιθαγένεια, χωρίς να συμπεριληφθούν όλες αυτές οι αλλαγές, δεν είναι δυνατή, όπως αυτές που προβλέπονται στο υπό κατάθεση νομοσχέδιο για τη μεταναστευτική πολιτική.  'Οσον αφορά τη κατάργηση του άρθρου 19 χωρίς αναδρομική ισχύ, δεν καταλαβαίνω πώς έχετε αυτές τις απόψεις ότι ο Υπουργός προτίθεται να το αλλάξει, διότι στο υπό κατάθεση νομοσχέδιο το έχω στείλει σε όλα τα κόμματα και στη Νέα Δημοκρατία για παρατηρήσεις από τον περασμένο Νοέμβριο και δεν έχω λάβει καμιά παρατήρηση, δεν υπάρχει καμιά διάταξη που να τροποποιεί το άρθρο 19.
Δεν υπάρχει καν στις προθέσεις, ούτε στις σκέψεις του Υπουργείου οτιδήποτε για αλλαγή του άρθρου αυτού.
ΠΡΟΕΔΡΕΥΩΝ (Παναγιώτης Σγουρίδης): Κατηγορηματική σε αυτό και αυτό μας ευχαριστεί.
ΒΥΡΩΝ ΠΟΛΥΔΩΡΑΣ: 'Αρα, δεν τίθεται θέμα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο. ΠΡΟΚΟΠΗΣ ΠΑΥΛΟΠΟΥΛΟΣ: Αν κατέθεσα την επίκαιρη αυτήν ερώτηση, είναι για τον εξής απλό λόγο: Εάν ρωτήσει η κυρία Υπουργός τις υπηρεσίες της που αφορούν την εφαρμογή της νομοθεσίας για την ιθαγένεια, θα αντιληφθεί ότι είναι τέτοιος ο κυκεώνας που έχει δημιουργηθεί, ως προς τις διατάξεις με βάση τις οποίες απονέμεται ή αφαιρείται η ελληνική ιθαγένεια, ώστε οι ίδιοι οι υπάλληλοι αδυνατούν πραγματικά να γνωρίζουν τι ισχύει κάθε φορά.  Ενώ ο Κώδικας Ιθαγένειας, εδώ και πολλά χρόνια, είχε μιαν ενότητα και παρείχε τη δυνατότητα της ορθής εφαρμογής μέσα από τη διαμόρφωση μιας πρακτικής και μιας νομολογίας, ξαφνικά, κύριε Πρόεδρε, κυρίες και κύριοι συνάδελφοι, από το 1995 και επέκεινα, τουλάχιστον πέντε φορές τροποποιήθηκε ο κώδικας αυτός. Σήμερα έχει διασπαρεί η αρμοδιότητα απονομής ιθαγένειας ή και αφαίρεση ιθαγένειας σε τέτοιο βαθμό, ώστε υπάρχει μεγάλη επικάλυψη, με αποτέλεσμα να μην ιφίσταται καν έλεγχος ποιος χορηγεί την ιθαγένεια και γιατί.
Ζητάμε, λοιπόν, από την Κυβέρνηση αυτήν τη συνήθεια, που είχαμε, να υπάρχει ένα κωδικοποιημένο κείμενο και για τους πολίτες και για τους διοικητικούς υπαλλήλους, που εφαρμόζουν τη νομοθεσία, να διασφαλιστεί. Είπε η κυρία Υπουργός ότι δεν μπορεί να υπάρξει κωδικοποίηση. Γιατί άραγε; Το γεγονός ότι περάσαμε σ' ένα άλλο διοικητικό σύστημα, αυτό έχει συμβεί εδώ και πολλά χρόνια. Σήμερα, όπως έχουν τα πράγματα, γιατί δεν μπορεί να συσταθεί, όταν υπάρχει εξουσιοδότηση, μία επιτροπή κωδικοποίησης που θα τελειώνει σε δυο τρεις μήνες για να ξέρουμε τι ισχύει; Δεν καταλαβαίνει η Υπουργός και το Υπουργείο ότι μέσα από τις διόδους αυτών των αλληλοεπικαλυπτόμενων διατάξεων περνούν οι παράνομες ελληνοποιήσεις και μέσα από αυτές ακριβώς έγινε η εκμετάλλευση από πολλούς υπαλλήλους, ώστε μέσα από χρηματισμό -και έχουμε τα παραδείγματα, τα οποία θα δούμε αργότερα στην επερώτηση- να βλέπουμε, δυστυχώς, παράνομες ελληνοποιήσεις που ξέρουμε πώς έχουν προσβάλει την ελληνική κοινωνία; Στο άλλο ερώτημα, το οποίο έθεσα και εδώ θα ήθελα μια δέσμευση ειδικά. Θα κάνετε ή όχι επιτροπή κωδικοποίησης; Και πόσο χρόνο θα έχει; Να τελειώνουμε, για να έχουμε έναν Κώδικα Ιθαγενείας.
Το δεύτερο δεν είναι τόσο απλό όσο το είπατε. Τονίσατε ότι δεν σκοπεύετε να τροποποιήσετε το άρθρο 19 του Κώδικα Ιθαγένειας. Εγώ το δέχομαι, το άρθρο 19 έχει καταργηθεί.  Ακούστηκε, κυρία Υπουργέ, μετ'επιτάσεως και παρακαλώ πολύ διαψεύστε το, ότι διά της πλαγίας -ενώ είχαμε δεσμευθεί όταν καταργήσαμε το άρθρο 19 ότι αυτή η κατάργηση δεν θα έχει αναδρομική ισχύ- θα επανέλθει το θέμα ως εξής: Σε όσες περιπτώσεις αφαιρέθηκε η ελληνική ιθαγένεια στο παρελθόν, κατ' εφαρμογή του άρθρου 19, αλλά αυτοί στους οποίους αφαιρέθηκε δεν πήραν άλλη ιθαγένεια, είναι δηλαδή αυτό που λέμε απάτριδες σήμερα, θα μπορούν να ξαναπάρουν την ελληνική ιθαγένεια εφόσον το επιθυμούν. Εάν πραγματικά δεν έχετε τέτοια πρόθεση, θα είμαι ευτυχής να το δηλώσετε στην Εθνική Αντιπροσωπεία.  Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός έχει το λόγο. 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, σαφώς και χρειάζεται κωδικοποίηση της νομοθεσίας, όχι μόνο για την ιθαγένεια, αλλά για πάρα πολλούς τομείς και έχει ξεκινήσει αυτή η κωδικοποίηση σε αρκετούς τομείς. 'Οπως γνωρίζει ο κ. Παυλόπουλος, είναι μια διαδικασία πάρα πολύ δύσκολη. Και στην ιθαγένεια χρειάζεται να γίνει, αλλά πρέπει να ψηφίσουμε όλοι το νομοσχέδιο το οποίο όπως σας είπα είναι προς κατάθεση και υπάρχουν εκεί κάποιες τροποποιήσεις για την ιθαγένεια. Σίγουρα, θα προχωρήσουμε και στην κωδικοποίηση, όπως και στους άλλους τομείς. Αυτό όμως δε σημαίνει ότι το νομικό καθεστώς δεν είναι σαφές και ότι οι υπάλληλοι δε γνωρίζουν το τι ισχύει. Σας πληροφορώ ότι το γνωρίζουν σε βάθος και είναι πλήρως ικανοί για να ανταποκρίνονται στα καθήκοντά τους.
'Οσο για το θέμα του άρθρου 19, έχει ψηφισθεί και δεν έχει αναδρομική ισχύ. Δεν πάμε ούτε διά πλαγίας οδού ούτε για τίποτα. Και έχουμε πει, κύριε Παυλόπουλε, και είναι σαφές, το εξής: Υπάρχουν ανιθαγενείς κάποιοι που είναι σήμερα εδώ και αυτοί θα ακολουθήσουν τη διαδικασία της πολιτογράφησης. Δεν τους αποδίδεται η ιθαγένεια έτσι. Πρέπει να κάνουν αίτηση, να υποβάλλουν τα χαρτιά τους, αυτό που προβλέπει ο νόμος.  ΠΡΟΕΔΡΕΥΩΝ (Παναγιώτης Σγουρίδης): Γι'αυτούς που βρίσκονται εντός Ελλάδος.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Ναι, που βρίσκονται εντός Ελλάδος.
ΠΡΟΚΟΠΗΣ ΠΑΥΛΟΠΟΥΛΟΣ: Και αν τους αφαιρέθηκε η ιθαγένεια με βάση το άρθρο 19 και είναι εδώ και είναι ανιθαγενείς; 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Αυτοί πρέπει να κάνουν αίτηση και να αποκτήσουν την ιθαγένεια.
ΠΡΟΚΟΠΗΣ ΠΑΥΛΟΠΟΥΛΟΣ: 'Αρα, δεν αποκλείεται, αυτό λέω.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): 'Οχι βέβαια. Για κανέναν δεν αποκλείουμε να αποκτήσει την ιθαγένεια εφόσον ακολουθεί το νόμο που λέει ότι θα πρέπει να είναι στην Ελλάδα τα τελευταία πέντε χρόνια και να εργάζεται ή εάν δεν εργάζεται τα τελευταία δώδεκα χρόνια, τουλάχιστον τα δέκα χρόνια να κατοικεί στην Ελλάδα.
Αυτό ισχύει για όλους και αυτό ισχύει και γι' αυτούς.
ΠΡΟΕΔΡΕΥΩΝ (Παναγιώτης Σγουρίδης): Αυτό είναι σαφές.
ΠΡΟΚΟΠΗΣ ΠΑΥΛΟΠΟΥΛΟΣ: Δεν είναι καθόλου σαφές. Θα το δούμε στην πορεία.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Σαφέστατο είναι, κύριε Παυλόπουλε, και μη δημιουργούμε διάφορα θέματα εκεί που δεν υπάρχουν. Και υπάρχουν ορισμένοι οι οποίοι κατοικούν, είναι γύρω στους διακόσιους, είκοσι απ' αυτούς έχουν κάνει αίτηση και εφόσον τα τελευταία πέντε χρόνια εργάζονται και κατοικούν στην Ελλάδα, αποδεικνύεται αυτό, έχουν το δικαίωμα όπως ο Πακιστανός ή ο Αλβανός ή ο Γερμανός ή ο οποιοσδήποτε να κάνει αίτηση για να αποκτήσει την ιθαγένεια ή αν τα τελευταία δέκα χρόνια κατοικούν στην Ελλάδα.  ΠΡΟΚΟΠΗΣ ΠΑΥΛΟΠΟΥΛΟΣ: Ακόμη και αν δεν αφαιρεθεί θα γίνει με το άρθρο 19.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Αυτό λέει, κύριε Παυλόπουλε, και όταν αφαιρέθηκε ότι δεν έχει αναδρομική ισχύ. Αλλά ότι θα πρέπει να ξανακάνει αίτηση για να αποκτήσει την ιθαγένεια.
ΠΡΟΚΟΠΗΣ ΠΑΥΛΟΠΟΥΛΟΣ: 'Αρα αυτό το αφήνετε ανοικτό.
ΠΡΟΕΔΡΕΥΩΝ (Παναγιώτης Σγουρίδης): Δεν μένει τίποτε ανοικτό.
Τρίτη είναι η με αριθμό 79/24.5.2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Περιβάλλοντος, Χωροταξίας και Δημοσίων 'Εργων,  Ανάπτυξης, σχετικά με την αντιμετώπιση των προβλημάτων που απασχολούν τους σεισμόπληκτους του Λεκανοπεδίου.
Η επίκαιρη ερώτηση έχει ως εξής: "Με βήματα "χελώνας" προχωράει η αποκατάσταση των σεισμοπλήκτων του Λεκανοπεδίου. Σύμφωνα με τα επίσημα στοιχεία του ΥΠΕΧΩΔΕ οκτώμισι μήνες μετά το σεισμό επί πενήντα μία χιλιάδων πεντακοσίων κατεδαφιστέων (κόκκινων) και επισκευάσιμων (κίτρινων) κτιρίων που αντιπροσωπεύουν εκατόν επτά χιλιάδες διακόσιες ανεξάρτητες ιδιοκτησίες έχουν εγκριθεί μόνο χίλιες επτακόσιες εβδομήντα επτά (!) άδειες επισκευής ή ανακατασκευής, δηλαδή, το 3,5% (!) των κτιρίων.
Κύρια αιτία είναι η ανεπαρκέστατη κρατική συνδρομή που δίνει η Κυβέρνηση (τιμολόγιο 40% μικρότερα του αναγκαίου κόστους) και η επαναφορά των κτιρίων στην πρότερη κατάσταση και όχι η πραγματική ενίσχυσή τους, σύμφωνα με την ανάγκη επαρκούς αντισεισμικής θωράκισής τους.
Ταυτόχρονα η Κυβέρνηση δεν φαίνεται μέχρι σήμερα διατεθειμένη να λύσει τα σοβαρότατα προβλήματα που αντιμετωπίζουν έξι χιλιάδες περίπου οικογένειες που ζουν στους λυόμενους οικισμούς των καταυλισμών και που θα παραμείνουν απ' ότι φαίνεται σ' αυτούς για αρκετά χρόνια. Η ζέστη είναι ανυπόφορη και απαιτείται το κράτος άμεσα να εγκαταστήσει δωρεάν κλιματιστικά και τέντες και η ΔΕΗ να παρέχει μόνιμα φθηνό ρεύμα.  Προβλήματα υπάρχουν με την ιατρική τους περίθαλψη, την αποχέτευση, τη διαμόρφωση των χώρων και άλλα.
Βαρύτατες είναι οι ευθύνες που έχει αναλάβει η Κυβέρνηση και για τις δεκάδες χιλιάδες οικογένειες που μπροστά στην όλη κατάσταση αναγκάζονται να διαμένουν σε επικίνδυνα για την ασφάλειά τους σπίτια.
Ερωτώνται οι κύριοι Υπουργοί αν πρόκειται να αναθεωρήσουν την πολιτική τους απέναντι στο τεράστιο αυτό κοινωνικό πρόβλημα ώστε να αντιμετωπισθούν τα προβλήματα των σεισμόπληκτων".
Ο κύριος Υφυπουργός έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, είχα την ευκαιρία την προηγούμενη εβδομάδα, απαντώντας σε σχετική ερώτηση να τονίσω ότι το έργο της αποκατάστασης των σεισμοπλήκτων είναι ένα τεράστιο πολύ σημαντικό έργο, το οποίο έχει μπροστά της και αυτή η Κυβέρνηση. Θέλω να τονίσω για μια ακόμη φορά ότι όταν μιλάμε για τους σεισμούς της Αττικής, μιλάμε για μια εκτεταμένη καταστροφή πολλών βασικών υποδομών και κυρίως των υποδομών κατοικίας στην περιοχή της Αττικής. Θέλω να τονίσω για μια ακόμη φορά ότι η Κυβέρνηση αισθάνεται περήφανη για την προσπάθεια και το έργο που έχει επιτελέσει μέχρι σήμερα, προκειμένου να συνδράμει ουσιαστικά τους σεισμοπαθείς συμπολίτες μας στο λεκανοπέδιο της Αττικής.
Θέλω να τονίσω για μια ακόμη φορά ότι μέχρι σήμερα -και πρέπει να λέγονται αυτά- το πρόγραμμα αποκατάστασης των σεισμοπλήκτων έχει στοιχίσει στον προϋπολογισμό στα χρήματα των Ελλήνων φορολογουμένων, πάνω από εκατό δισεκατομμύρια. Το συνολικό δε κόστος του προϋπολογίζεται να φθάσει τα οκτακόσια δισεκατομμύρια.
Καταλαβαίνει κανένας ότι μιλάμε για ένα πολύ μεγάλο έργο, μια πολύ μεγάλη προσπάθεια. Και ήταν πολύ μεγάλη η επιτυχία και η προσπάθεια ότι καταφέραμε να προσφέρουμε προσωρινή στέγαση και οίκηση στους σεισμόπλητους μέσα στα αρχικά χρονοδιαγράμματα, έτσι ώστε σήμερα κανένας να μην είναι στο έλεος των φυσικών φαινομένων και χωρίς αυτήν την προσωρινή στέγη. Από εκεί και πέρα θέλω να τονίσω ότι η διαδικασία της επισκευής ή ανακατασκευής των σεισμοπλήκτων οικιών ξεκινάει πάντοτε με πρωτοβουλία των ιδιωτών.
Οι εκατό χιλιάδες ιδιοκτησίες που επλήγησαν, άλλες με μικρότερες και άλλες με μεγαλύτερες ζημιές, από το σεισμό, δεν επισκευάζονται από κρατικά συνεργεία. Γνωρίζει πολύ καλά ο κύριος συνάδελφος ότι ο ιδιώτης, στον οποίο ανήκει η σεισμόπληκτη κατοικία, έχει την υποχρέωση να απευθυνθεί σε μηχανικό της επιλογής του και αφού συνταχθεί η μελέτη επισκευής, να υποβάλει τα στοιχεία στην αρμόδια υπηρεσία, για να πάρει την κρατική συνδρομή.
Θέλω μάλιστα να τονίσω ότι για πρώτη φορά στα πλαίσια της πολιτικής αποκατάστασης σεισμοπλήκτων στο σεισμό της Αττικής αποφασίστηκε να επιδοτηθεί τόσο η επισκευή των κατοικιών, όσο και η ενίσχυσή τους.
Με βάση, λοιπόν, τα στοιχεία τα οποία έχουμε μέχρι σήμερα, έχουν υποβληθεί στις αρμόδιες υπηρεσίες που λειτουργούν σε κάθε σεισμόπληκτη περιοχή γύρω στις εξήμισι χιλιάδες αιτήσεις ανακατασκευής ή επισκευής σεισμοπλήκτων κατοικιών. Από αυτές τις αιτήσεις έχουν περίπου εγκριθεί οι δύο χιλιάδες τριακόσιες.
Τα νούμερα αυτά μπορεί να εμφανίζονται χαμηλά. Εμείς όμως εκτιμούμε ότι στις αμέσως επόμενες ημέρες και μέχρι τη λήξη της σχετικής ετήσιας προθεσμίας, θα αυξηθεί ο αριθμός. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκυλλάκος έχει το λόγο. 
ΑΝΤΩΝΙΟΣ ΣΚΥΛΛΑΚΟΣ: Δεν ξέρω γιατί μπορεί να είναι περήφανη η Κυβέρνηση. Διότι υπάρχουν έξι χιλιάδες οικογένειες στους καταυλισμούς που καίγονται στη ζέστη -τους επισκεφθήκαμε προχθές με την κ. Κανέλλη- αυτές οι οικογένειες ζητάνε κλιματιστικά και φθηνό ρεύμα και για το χειμώνα, που έχουν ηλεκτρική σόμπα, και δεν μας απαντάτε; Πού να βρουν τις τριακόσιες χιλιάδες ο καθένας και εκατό χιλιάδες δραχμές το δίμηνο για το ρεύμα; Δεν μας απαντάτε σ' αυτό το ζήτημα.
Επίσης, πρέπει να σας πω ότι έφυγαν και οι γιατροί που πήγαιναν εκεί, υπάρχουν προβλήματα στην αποχέτευση, στη διαμόρφωση των χώρων και γενικά δεν έχει γίνει τίποτα.
Δεύτερον, με τα δικά σας στοιχεία για πενήντα χιλιάδες κτίρια έχουν υποβληθεί εξήμισι χιλιάδες αιτήσεις για αποκατάσταση. Τι φταίει, κύριε Υπουργέ; Μόνο η γραφειοκρατία; 'Η γιατί δεν έχει λεφτά ο κόσμος και αυτά που λέτε ότι θα δοθούν σαν κρατική συνδρομή είναι το 1/10 της πραγματικής αξίας ή το 1/5 ανάλογα με την περίπτωση; Αν δεν αναθεωρήσετε και δεν δώσετε περισσότερα χρήματα και σαν επιδότηση και σαν δάνειο, δεν θα μπορέσει να βοηθηθεί ο κόσμος. Θα μείνουν εδώ για πέντε ή και για δέκα χρόνια. Δεν έχουν λεφτά, γι' αυτό και δεν προχωρούν οι αιτήσεις για αποκατάσταση ή επιδιόρθωση.
Σας λέω και πάλι ότι πενήντα χιλιάδες οικογένειες έχουν επιστρέψει στα κίτρινα σπίτια, που τα περισσότερα είναι επικίνδυνα. Ποιος θα πάρει την ευθύνη, αν ξαναγίνει ένας σεισμός; 'Εξι χιλιάδες οικογένειες είναι στους καταυλισμούς, είκοσι πέντε χιλιάδες είναι με επίδομα ενοικίου, είκοσι δύο χιλιάδες είναι περίπου η επαγγελματική στέγη και αν τα αφαιρέσουμε αυτά, φθάνουμε στις πενήντα χιλιάδες οικογένειες, που μένουν σε κίτρινα σπίτια.
Υπάρχουν τεράστιες ευθύνες και παρακαλώ να απαντήσετε τι θα γίνει τουλάχιστον με τις τέντες και με τα κλιματιστικά. Και δεύτερον, σκέφθεσθε να αλλάξετε την απόφαση και να δώσετε περισσότερα χρήματα ως κρατική συνδρομή; Υπάρχει άλλωστε και η διαμαρτυρία των μηχανικών, οι οποίοι λένε ότι δεν μπορούν να αναλάβουν την επισκευή με κίνδυνο ποινικής ευθύνης με τους παλαιούς κανονισμούς. Δηλαδή θα επισκευασθούν τα σπίτια με βάση τους κανονισμούς τους παρελθόντος, ενώ υπάρχουν καινούρια δεδομένα. Ευχαριστώ.  
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Πράγματι, έθεσε πολλά ερωτήματα ο κύριος συνάδελφος και θα επιχειρήσω να απαντήσω μέσα στο σύντομο χρόνο που έχω σε ορισμένα από αυτά.
Πρώτα απ' όλα για το ζήτημα αντιμετώπισης της ζέστης, η Κυβέρνηση όπως δήλωσε και χθες σε σχετική ερώτηση ο Υπουργός ΠΕΧΩΔΕ, μελετά αυτήν τη στιγμή τη δυνατότητα τοποθέτησης κλιματιστικών μηχανημάτων σε οικήματα προσωρινής στέγασης σεισμοπλήκτων, οι οποίοι ανήκουν σε ευπαθείς κοινωνικές ομάδες και μιλάμε για άτομα με ειδικές ανάγκες, για ηλικιωμένους ή για οικογένειες με παιδιά.
Δεύτερον, θα σας παρακαλέσω να μη χρησιμοποιούμε εύκολες εκφράσεις, οι οποίες μπορεί να φαίνονται φιλολαϊκές, αλλά δεν είναι, διότι με την ίδια τιμή ρεύματος που πληρώνει ο φτωχός εργαζόμενος ή άνεργος στο σπίτι του τη σόμπα το χειμώνα, με την ίδια τιμή δεν πληρώνει ο σεισμοπαθής, που είναι στον προσωρινό καταυλισμό.
Και ο ένας και ο άλλος έχουν ανάγκη της θέρμανσης ή της ψύξης.
ΑΝΤΩΝΙΟΣ ΣΚΥΛΛΑΚΟΣ: Ο ένας έχει καλοριφέρ, δεν έχει ηλεκτρική σόμπα.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Με συγχωρείτε, αλλά και αυτός που δεν έχει καλοριφέρ -και είναι πάρα πολλοί αυτοί που δεν έχουν καλοριφέρ- πληρώνει ρεύμα. Και για το ρεύμα, όπως γνωρίζετε πολύ καλά, έχει γίνει ειδική ρύθμιση για τις περιοχές των σεισμοπλήκτων.
ΑΝΤΩΝΙΟΣ ΣΚΥΛΛΑΚΟΣ: Πάνω από εκατό χιλιάδες (100.000) δραχμές είναι το δίμηνο οι λογαριασμοί.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Επίσης, θα ήθελα να τονίσω ότι το θέμα της εγκατάστασης κλιματιστικών στους οικισμούς δεν είναι καθόλου εύκολο,ούτε από περιβαλλοντικής απόψεως ούτε από την άποψη της επάρκειας των δικτύων που έχουν εγκατασταθεί στην περιοχή. Και αυτά είναι στοιχεία, τα οποία ερευνούμε, προκειμένου να δώσουμε μία λύση, η οποία να είναι κατά το δυνατόν ανθρώπινη.
Αναγνωρίζουμε τα προβλήματα. Κανένας δεν είναι ευχαριστημένος που οι συμπολίτες μας ζουν στους σεισμόπληκτους οικισμούς. Τους επισκέφθηκα και εγώ, μίλησα και εγώ μαζί τους χωρίς τη συνδρομή ή τη συνοδεία τηλεοπτικών μέσων προκειμένου να διαπιστώσω τα προβλήματα. Μπορεί ορισμένα πράγματα, τα οποία επισημαίνετε καλόπιστα πιστεύω, να είναι πραγματικά προβλήματα.   Αλλά θέλω να τονίσω ότι έχουμε ζητήσει -επειδή η ευθύνη αντιμετώπισης προβλημάτων, όπως είναι της αποχέτευσης ή της ιατρικής περίθαλψης ανήκει τους αρμόδιους δήμους, στους οποίους υπάρχουν αυτοί οι οικισμοί- να πάρουν όλα εκείνα τα αναγκαία μέτρα, μιας και έχουν την ευθύνη για τη λειτουργία τους. Και εμείς τους παρέχουμε όλη τη συνδρομή και τη βοήθεια που μπορούμε να τους προσφέρουμε. Αλλά από κει και πέρα πιστεύω ότι οι Οργανισμοί της Τοπικής Αυτοδιοίκησης πρέπει να προσφέρουν. Για να το διευκρινίσω αυτό.
ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε, κύριε Υπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Τελειώνω, κύριε Πρόεδρε.
'Οσον αφορά στα τιμολόγια θέλω να δω και τις αμοιβές των μηχανικών και θέλω να τονίσω κατηγορηματικά, ότι το Υπουργείο δεν μελετά καμία αναθεώρησή τους.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, με την υπ' αριθμόν 2545/1880/25.5.2000 απόφαση του Προέδρου της Βουλής συγκροτήθηκαν οι προβλεπόμενες από το άρθρο 43Α του Κανονισμού της Βουλής Ειδικές Μόνιμες Επιτροπές για την Α' Σύνοδο της Ι' Κοινοβουλευτικής Περιόδου.
Το Σώμα εγκρίνει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Το Σώμα ενέκρινε.
Η σχετική απόφαση θα καταχωριστεί στα Πρακτικά της σημερινής συνεδρίασης και θα κοινοποιηθεί στους ενδιαφερόμενους κυρίους Βουλευτές. Η προαναφερθείσα απόφαση έχει ως εξής: "BOΥΛΗ ΤΩΝ ΕΛΛΗΝΩΝ ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ Αθήνα, 25 Μαϊου 2000 Πρωτ. 2545 Αριθμ.
Διεκπ. 1880 ΑΠΟΦΑΣΗ ΘΕΜΑ: Σύσταση και συγκρότηση των Ειδικών Μόνιμων Επιτροπών της Βουλής Ο ΠΡΟΕΔΡΟΣ ΤΗΣ ΒΟΥΛΗΣ ΤΩΝ ΕΛΛΗΝΩΝ 'Eχοντας υπόψη: 1. Τις διατάξεις του άρθρου 68 του Συντάγματος και του άρθρου 43 Α', σε συνδυασμό με τα άρθρα 25 παρ. 9 και 31 του Κανονισμού της Βουλής (μέρος Κοινοβουλευτικό), 2. τις επιστολές του Προέδρου της Βουλής από 26 Απριλίου 2000, 3. της έγγραφες υποδείξεις των Κοινοβουλευτικών Ομάδων, α π ο φ α σ ί ζ ο υ μ ε, συνιστούμε της προβλεπόμενες από το άρθρο 43 Α' του Κανονισμού της Βουλής Ειδικές Μόνιμες Επιτροπές για την Α' Σύνοδο της Ι' Βουλευτικής Περιόδου, που συγκροτούνται ως ακολούθως: ΕΠΙΤΡΟΠΗ ΑΠΟΔΗΜΟΥ ΕΛΛΗΝΙΣΜΟΥ 1. Αλαμπάνος Δημήτριος 2. Αράπογλου Χρυσή 3. Βασιλακάκης Βασίλειος 4. Γεννηματά Φωτεινή 5. Γικόνογλου Μόσχος 6. Γερανίδης Βασίλειος 7. Ζήση Ροδούλα 8. Ζαμπουνίδης Νικόλαος 9. Κατσέλη Ελεωνόρα 10. Κίρκος Γεώργιος 11. Λιάνης Γεώργιος  12. Λεβογιάννης Νικόλαος 13. Ματζαπετάκης Στυλιανός 14. Νιώτης Γρηγόριος 15. Παπούλιας Κάρολος 16. Φασούλας Παναγιώτης 17. Δημοσχάκης Θεοφάνης 18. Καλαντζής Γεώργιος 19. Καρασμάνης Γεώργιος 20. Λεονταρίδης Θεόφιλος 21. Λυμπερακίδης Λεωνίδας 22. Παπαδόπουλος Σταύρος 23. Πάππας Βασίλειος 24. Σκανδαλακης Παναγιώτης 25. Τρυφωνίδης Γεώργιος 26. Φουντουκίδου Παρθένα 27. Χαϊτίδης Ευγένιος 28. Ψωμιάδης Παναγιώτης 29. Γκατζής Νικόλαος 30. Δαμανάκη Μαρία  ΕΠΙΤΡΟΠΗ ΘΕΣΜΩΝ ΚΑΙ ΔΙΑΦΑΝΕΙΑΣ 1. Θωμά Μαρία 2. Παπαδέλλης Φραγκλίνος 3. Κολιοπάνος Θεόδωρος 4. Κουτσούκος Ιωάννης 5. Κρεμαστινός Δημήτριος 6. Μαγκριώτης Ιωάννης 7. Μαλέσιος Ευάγγελος 8. Κεφαλογιάννης Εμμανουήλ 9. Μπενάκη - Ψαρούδα 'Αννα 10. Παυλόπουλος Προκόπης 11. Ταλιαδούρος Σπυρίδων 12. Κανέλλη Γαρυφαλλιά 13. Κουβέλης Φώτιος  ΕΠΙΤΡΟΠΗ ΑΠΟΤΙΜΗΣΗΣ ΤΕΧΝΟΛΟΓΙΑΣ 1. Γκαλήπ Γκαλήπ 2. Δασκαλάκης Γεώργιος 3. Διαμαντής Κωνσταντίνος 4. Θεοδώρου Χρήστος 5. Θωμάς Γεώργιος 6. Κοντομάρης Ευτύχιος 7. Κοσσυβάκης Δημήτριος 8. Κωνσταντίνου Φλώρος 9. Μαγκούφης Χρήστος  10. Μπεντενιώτης Εμμανουήλ 11. Πιπεργιάς Δημήτριος 12. Σμπώκος Ιωάννης 13. Σπηλιόπουλος Κωνσταντίνος 14. Σχοιναράκη Ευαγγελία 15. Τσουρή Ελπίδα 16. Χρυσανθακόπουλος Αλέξανδρός 17. Βαρίνος Αθανάσιος 18. Γιακουμάτος Γεράσιμος 19. Γκελεστάθης Νικόλαος 20. Καλογιάννης Σταύρος 21. Μελάς Παναγιώτης 22. Μιχαλολιάκος Βασίλειος 23. Ορφανός Γεώργιος 24. Παπαδημητρίου Ελισάβετ 25. Πετραλιά Φάνη 26. Πολύζος Ευάγγελος 27. Τσιαρτσιώνης Νικόλαος 28. Τσιπλάκος Αριστείδης 29. Χουρμουζιάδης Γεώργιος 30. Ξηροτύρη Ασημίνα Ο ΠΡΟΕΔΡΟΣ ΤΗΣ ΒΟΥΛΗΣ ΑΠΟΣΤΟΛΟΣ ΧΡ. ΚΑΚΛΑΜΑΝΗΣ" Εισερχόμαστε στην τέταρτη επίκαιρη ερώτηση με αριθμό 74/23-5-2000 του Βουλευτή του Συνασπισμού της Αριστεράς και της Προόδου κ. Αθανασίου Λεβέντη προς τον Υπουργό Εθνικής Οικονομίας, Οικονομικών, σχετικά με την εφαρμογή του νέου Προσδιορισμού Αντικειμενικών Αξιών γης κλπ.
Η επίκαιρη ερώτηση έχει ως εξής: "Με την υπ' αριθμόν 1107357/5686/Δ0074/16.11.1999 ΠΟΛ 1220 απόφαση Υπουργού Οικονομικών καθιερώθηκε Αντικειμενικό Σύστημα Προσδιορισμού Αξίας για τα εκτός σχεδίου ακίνητα με εξαίρεση περιοχές με "ειδικούς όρους δόμησης". Ταυτόχρονα θεσπίσθηκαν με το ν. 2753/99 ευνοϊκές ρυθμίσεις για το κλείσιμο εκκρεμών υποθέσεων φορολογίας ακινήτων, που χρονικά επεκτάθηκε μέχρι 31.5.2000.
Επειδή η εφαρμογή του νέου συστήματος Αντικειμενικών Αξιών Γης με τις συνεχείς τροποποιήσεις των αποφάσεων και των αντικρουομένων διευκρινιστικών αποφάσεων και εγκυκλίων, σε ό,τι αφορά στην ερμηνεία του όρου "ειδικοί όροι δόμησης" έχουν προξενήσει ασάφεια, αμφισβήτηση και προβλήματα εφαρμογής σε βάρος των πολιτών.
Επειδή σε δέκα ημέρες λήγει η προθεσμία για κλείσιμο εκκρεμών φορολογικών υποθέσεων χωρίς να έχει γίνει ευρεία ενημέρωση με αποτέλεσμα μόνο μικρός αριθμός πολιτών να έχει αξιοποιήσει αυτήν τη δυνατότητα.  Επειδή παρά την εφαρμογή του νέου συστήματος Αντικειμενικών Αξιών Γης μεγάλες περιοχές και μάλιστα με ευρύ αντικείμενο συναλλαγών δικαιοπραξιών ακινήτων παραμένει στο σύστημα των συγκριτικών στοιχείων, Ερωτάται ο κύριος Υπουργός: 1. Γιατί η ερμηνεία του όρου "ειδικοί όροι δόμησης" -κατ' εξοχήν πολεοδομικού όρου- γίνεται από το Υπουργείο Οικονομικών; 2. Θα δοθεί παράταση πέραν της 31.5.2000 για το κλείσιμο εκκρεμών υποθέσεων φορολογίας ακινήτων; 3. Ποια μέτρα θα λάβει το Υπουργείο Οικονομικών ώστε το ταχύτερο να εφαρμοσθεί το Αντικειμενικό Σύστημα Προσδιορισμού Αξίας Ακινήτων σε όλες τις υπόλοιπες περιοχές;" Θα παρακαλούσα τους κυρίους συναδέλφους να συμμορφωθούν με τον τύπο με τον οποίον υποβάλλονται οι επίκαιρες ερωτήσεις. Υπάρχει ένας συγκεκριμένος τύπος, ο οποίος δεν είναι πάνω από δέκα σειρές.
Ο Υφυπουργός κ. Φωτιάδης έχει το λόγο για τρία λεπτά να πρωτολογήσει. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κύριοι συνάδελφοι, το σύστημα του αντικειμενικού προσδιορισμού της αξίας γης εκτός σχεδίου πόλης και οικισμών, που δεν έχουν ειδικούς όρους δόμησης, εφαρμόστηκε για πρώτη φορά πιλοτικά στους Nομούς Γρεβενών, Καστοριάς, Λάρισας και Αργολίδας από τις 4 Ιανουαρίου 1999.
Μετά από μελέτη των προβλημάτων που προέκυψαν κατά την πιλοτική εφαρμογή του συστήματος, με σχετικές υπουργικές αποφάσεις έγιναν οι απαραίτητες βελτιώσεις και η εφαρμογή επεκτάθηκε σε τριάντα οκτώ νομαρχίες ή νομαρχιακά διαμερίσματα από 29 Νοεμβρίου 1999 και στις υπόλοιπες νομαρχίες της χώρας από 31 Δεκεμβρίου 1999.
Μετά τις παραπάνω αποφάσεις το σύστημα αντικειμενικού προσδιορισμού αξίας γης εφαρμόζεται σε όλες τις περιοχές της χώρας που βρίσκονται εκτός σχεδίου πόλης ή οικισμού, εκτός από αυτές για τις οποίες ισχύουν ειδικοί όροι δόμησης.
Κατ'αρχήν μόνο στους τέσσερις νομούς της πιλοτικής εφαρμογής είχε ορισθεί ειδικός τρόπος αντικειμενικού προσδιορισμού της αξίας της γης που βρίσκεται εκτός σχεδίου πόλης ή οικισμού, αλλά έχει ειδικούς όρους δόμησης.
Στην απόφαση αυτή συγκεκριμένα και ρητά ορίζεται ότι ως περιοχές με ειδικούς όρους δόμησης θεωρούνται οι περιοχές εκτός σχεδίου πόλης ή οικισμών που έχουν συντελεστή δόμησης που ορίζεται ειδικά και όχι με γενικές διατάξεις για την εκτός σχεδίου δόμηση.
Είναι αληθές ότι ο ορισμός της έννοιας του όρου "ειδικός όρος δόμησης" δεν είναι εναρμονισμένος με την πολεοδομική έννοια του όρου διότι, κατά την άποψη του Υπουργείου Οικονομικών, δεν εξυπηρετεί πολεοδομικές ανάγκες η συγκεκριμένη διάταξη του νόμου, αλλά ανάγκες του συστήματος αντικειμενικού προσδιορισμού αξίας ακινήτων που τέθηκε στις σχετικές αποφάσεις για την εξυπηρέτηση των φορολογικών και μόνο σκοπών.  Επειδή όμως κατά την πιλοτική εφαρμογή αυτής της απόφασης δεν παρουσιάστηκαν αρκετές περιπτώσεις υλοποίησής της, ώστε να μελετηθεί η αξιοπιστία των αποτελεσμάτων της, δεν επεκτάθηκε η εφαρμογή στους υπόλοιπους νομούς της χώρας με σκοπό να μελετηθεί ακόμα περισσότερο.  Μετά την εφαρμογή όμως του συστήματος του αντικειμενικού προσδιορισμού αξίας γης σε όλους τους νομούς και για να διευκρινιστούν αμφιβολίες αλλά και παρερμηνείες που προέκυψαν σχετικά με το ποιες περιοχές είναι αυτές που θεωρούνται ως περιοχές με ειδικούς όρους δόμησης, σύμφωνα με τον παραπάνω ορισμό της απόφασής μας 1311/1998, εκδόθηκε νέα εγκύκλιος στις 4.12.1999.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) Τελειώνω, κύριε Πρόεδρε.
Στη συνέχεια εκτιμήθηκε ότι οι περιοχές με ειδικούς όρους δόμησης, όπου ορίζεται συντελεστής δόμησης χαμηλότερος από αυτόν των γενικών διατάξεων για την εκτός σχεδίου δόμηση, δεν υπήρχε λόγος να εξαιρεθούν  από το αντικειμενικό σύστημα προσδιορισμού της αξίας γης δεδομένου ότι οι αξίες αυτές δεν διαφέρουν από αυτές των περιοχών για τις οποίες ισχύουν οι γενικές διατάξεις για την εκτός σχεδίου δόμηση.
Τροποποιήθηκε, λοιπόν, η σχετική απόφαση 1311 ως προς τον ορισμό των περιοχών που θεωρούνται περιοχές εκτός σχεδίου πόλης ή οικισμού με ειδικούς όρους δόμησης με υπουργική απόφαση της 21ης Μαρτίου 2000.  ΠΡΟΕΔΡΕΥΩΝ (Παναγιώτης Σγουρίδης): Κύριε Φωτιάδη, σας παρακαλώ. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τελειώνω, κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης): Δεν θα δευτερολογήσετε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Παραιτούμαι, κύριε Πρόεδρε, για να ολοκληρώσω. Γιατί, εάν δεν ολοκληρώσω τη σκέψη μου...  
ΠΡΟΕΔΡΕΥΩΝ (Παναγιώτης Σγουρίδης): Πρέπει να ξέρετε όμως, κύριε Φωτιάδη, ότι ο χρόνος που είχατε για να πρωτολογήσετε ήταν τρία λεπτά. Δεν θα σας δώσω χρόνο για δευτερολογία.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Παραιτούμαι προκαταβολικά.
Με την παραπάνω τροποποίηση οι περιοχές εκτός σχεδίου πόλης ή οικισμού, στις οποίες δεν εφαρμόζεται αντικειμενικό σύστημα προσδιορισμού  αξίας γης, είναι περιορισμένης έκτασης και βρίσκονται κυρίως στην Αττική.           Λόγω της ιδιαιτερότητάς τους και των υψηλών γενικά αξιών τους σε σχέση με την υπόλοιπη εκτός σχεδίου γη, θα αντιμετωπισθούν στο μέλλον με τρόπο αντικειμενικής εκτίμησης που είναι αντικείμενο μελέτης μας.
'Οσον αφορά τις περιοχές εντός σχεδίου πόλης ή οικισμού στις οποίες δεν έχει επεκταθεί το αντικειμενικό σύστημα, αυτές είναι κυρίως μικροί οικισμοί στους οποίους συνεχώς επεκτείνουμε καθημερινά το σύστημα.  Τέλος, όσον αφορά το αίτημα για παράταση της προθεσμίας υποβολής συμπληρωματικών δηλώσεων περαίωσης εκκρεμών υποθέσεων φορολογίας  κεφαλαίου που λήγει στις 31 Μαϊου 2000, άποψή μας είναι ότι δεν μπορεί να ικανοποιηθεί.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λεβέντης έχει το λόγο δύο λεπτά, για να αναπτύξει την ερώτησή του.
ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, η φορολογία των ακινήτων είναι ένα σύνθετο πρόβλημα που ταλανίζει την ελληνική κοινωνία από την αρχή της ίδρυσής της. Το σύστημα των συγκριτικών στοιχείων ήταν αμαρτωλό, λόγω των αθέμιτων συναλλαγών που πολλές φορές αναπτύσσονταν. 'Εχει αντικατασταθεί από το σύστημα των αντικειμενικών κριτηρίων, το οποίο όμως αφήνει εκτεταμένες νησίδες εξαιρέσεων στις περιοχές με "ειδικούς όρους δόμησης". Υπάρχει ασάφεια, υπάρχει σύγχυση και δυστυχώς με όσα είπε σήμερα ο κύριος Υπουργός, εγώ τουλάχιστον δεν κατάλαβα τίποτα περισσότερο, ούτε διαφωτίστηκα. Απανωτές εγκύκλιοι και νέες ερμηνευτικές διατάξεις επίσης δεν έχουν λύσει το πρόβλημα.
Κατόπιν αυτών, ο πολίτης επόμενο είναι να έχει μπερδευθεί και να μην ξέρει τι ακριβώς πρέπει να πράξει. 'Οταν μάλιστα παραμονές των εκλογών στις 3.4.2000 δημοσιεύεται στο σχετικό ΦΕΚ μία άλλη ερμηνευτική εγκύκλιος, μία άλλη απόφαση του Υπουργού Οικονομικών, για την οποία οι περισσότεροι ενδιαφερόμενοι δεν έχουν ενημερωθεί. Κατά τις δικές μας πληροφορίες ούτε το 10% από αυτούς δεν ξέρουν τι πρέπει να πράξουν και δεν έχουν επωφεληθεί αυτών των ευνοϊκών διατάξεων.
Κύριε Υπουργέ, νομίζουμε ότι πρέπει να δοθεί μία παράταση και να γίνει ταυτόχρονα μία ενημέρωση όλων των ενδιαφερομένων, πράγμα που είναι υποχρέωση όλων των σχετικών εφοριών οι οποίες εισπράττουν ουκ ολίγα. Οι πολίτες πρέπει να ενημερωθούν για το τι πρέπει να πράξουν και πώς πρέπει να κινηθούν. Αυτό δεν έχει γίνει.
'Οσον αφορά τις νησίδες των εξαιρέσεων, νομίζουμε ότι πάλι πέφτουμε στο σύστημα των συγκριτικών στοιχείων που πάλι δίνουν δυνατότητες αυτών των συναλλαγών μέσα από τις δημόσιες υπηρεσίες, πράγμα που θα έπρεπε να αποφευχθεί.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Φωτιάδη, έχετε χρόνο ένα λεπτό και φροντίστε μέσα σ' αυτό να απαντήσετε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Απλά και ξεκάθαρα εξαιρούνται μόνο οι περιοχές στις οποίες ο συντελεστής δόμησης είναι μεγαλύτερος απ' αυτόν των γενικών διατάξεων. Για να μην ωφεληθούν τελικά κάποιοι υπερβολικά από το αντικειμενικό σύστημα, είχαμε συγκεκριμένες εξαιρέσεις αφού είχαμε ορισμένες περιοχές όπου οι τιμές του αντικειμενικού προσδιορισμού ήταν μόνο το 10% των πραγματικών. Ασφαλώς ήταν μία πρόκληση σε σχέση με άλλες περιοχές εκτός σχεδίου. Εκτός σχεδίου όπως καταλαβαίνει κανείς, νοούνται περιοχές που δεν έχουν μεγάλη αξία. 'Οταν όμως υπάρχει πολύ μεγάλος συντελεστής θα ήταν άδικο το φορολογικό σύστημα αν τυχόν μέσα σε μία γενίκευση του όρου του ειδικού συντελεστή, ευνοούνταν κάποιες περιοχές ιδιαίτερα υψηλής αξίας.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στις επίκαιρες ερωτήσεις δεύτερου κύκλου.
Πρώτη είναι η με αριθμό 72/23.5.2000 επίκαιρη ερώτηση της Βουλευτού της Νέας Δημοκρατίας και Δ' Αντιπροέδρου της Βουλής, κ. 'Αννας Ψαρούδα-Μπενάκη προς τον Υπουργό Εθνικής Παιδείας και Θρησκευμάτων σχετικά με την καταβολή του επιμισθίου στους καθηγητές που υπηρετούν στο εξωτερικό κλπ.
Η επίκαιρη ερώτηση της κ. Μπενάκη είναι η ακόλουθη: "Κοινοβουλευτικό πραξικόπημα" -πολύ βαριά η έκφραση- "διεπράχθη κατά τη συνεδρίαση της 7.3.2000 της προηγούμενης κοινοβουλευτικής περιόδου, το οποίο προφανώς διέλαθε της προσοχής του Προέδρου της Βουλής: Ο Υπουργός Παιδείας κατά την ψήφιση στο σύνολο του νομοσχεδιου "Εκπαίδευση των ατόμων με ειδικές ανάγκες και άλλες διατάξεις" και συγκεκριμένα στο άρθρο 9 αλλοίωσε το ψηφισθέν κατ' άρθρο κείμενο, αντικαθιστώντας ένα "και" με ένα "χωρίς" και διαγράφοντας ένα ολόκληρο εδάφιο.
Ούτε λίγο ούτε πολύ, ενώ δηλαδή σύμφωνα με το ψηφισθέν κατά τη συνεδρίαση της 23ης Φεβρουαρίου 2000 (πρωί) άρθρο οι εκπαιδευτικοί που θα απεσπώντο στο εξωτερικό θα ελάμβαναν τις τακτικές αποδοχές και επιμίσθιο, με την μετατροπή του "και" σε "χωρίς", που έγινε κατά την ψήφιση στο σύνολο, τελικά ... έχασαν το επιμίσθιο: Επειδή οι εκπαιδευτικοί του εξωτερικού βρίσκονται σε αναστάτωση λόγω μη καταβολής αυτού του επιμισθίου και επιπλέον πρόκειται για πρωτοφανή αυθαιρεσία της απελθούσης ηγεσίας του Υπουργείου Παιδείας: Ερωτάται ο νυν Υπουργός Παιδείας, εάν θα σπεύσει να επανορθώσει το ατόπημα για λόγους κοινοβουλευτικής τάξης και για λόγους δίκαιης μεταχείρισης." Ο Υφυπουργός Εθνικής Παιδείας και Θρησκευμάτων κ. Πετσάλνικος έχει το λόγο για τρία λεπτα να πρωτολογήσει.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, είναι πράγματι βαρύτατη η έκφραση "κοινοβουλευτικό πραξικόπημα" και θα παρακαλούσα την κυρία συνάδελφο να μην επιμείνει σ' αυτή, γιατί ανθρώπινα λάθη γίνονται και κατά τη συζήτηση στη Βουλή.  'Αλλωστε, ας μην ξεχνάμε ότι το σχετικό νομοσχέδιο που συζητείτο για την εκπαίδευση ατόμων με ειδικές ανάγκες και άλλες διατάξεις, επειδή ακριβώς έκλεινε και η Βουλή, είχε δεχθεί σωρεία τροπολογιών.
Συζητήθηκαν πάρα πολλες τροπολογίες, προσθήκες σε διάφορα θέματα που αφορούν το χώρο της εκπαίδευσης. Και εκτιμώ ότι υπήρξε ένα ανθρώπινο λάθος. Είδα τα Πρακτικά, διερεύνησα τι προηγήθηκε και διαπιστώνω ότι η πολιτική ηγεσία του Υπουργείου Παιδείας, αρχικά ήταν να φέρει τη  διατύπωση χωρίς να υπάρχει το "με επιμίσθιο". Η αρχική διατύπωση, δηλαδή, ήταν χωρίς το επιμίσθιο. Γι'αυτόν το λόγο θεωρώ, λοιπόν, ότι μπορεί να έγινε κάποιο λάθος στην κατ'άρθρο συζήτηση. Και μετά μέχρι την ολοκλήρωση και την ψήφιση στο σύνολο να διαπιστώθηκε. Δεν υπήρχε καμία πρόθεση για αλλαγή ουσιωδών ρυθμίσεων, που είχαν συζητηθεί και ψηφισθεί εδώ στη Βουλή.
Ως προς την ουσία του θέματος, αν θα πρέπει δηλαδή να καταβληθεί το επιμίσθιο και σε εκείνους που έχουν παντρευτεί αλλοδαπό ή ομογενή μόνιμα εγκατεστημένο στο εξωτερικό πριν από την ψήφιση του σχετικού νόμου το 1996, πρέπει να σας πω, κυρία Μπενάκη, ότι εξετάζουμε το  θέμα, αλλά δεν είμαι ακόμα έτοιμος να σας απαντήσω.
ΠΡΟΕΔΡΕΥΩΝ (Παναγιώτης Σγουρίδης):  Η κ. Μπενάκη έχει το λόγο για δύο λεπτά για να αναπτύξει την ερώτησή της.
ΑΝΝΑ ΜΠΕΝΑΚΗ ΨΑΡΟΥΔΑ (Δ' Αντιπρόεδρος της Βουλής): Κύριε Πρόεδρε, με καταπλήσσει η τελευταία τοποθέτηση του κυρίου Υπουργού ότι σκέπτονται το θέμα, εάν θα διορθώσουν αυτό το ατόπημα. Ας πω ατόπημα, εάν το κοινοβουλευτικό πραξικόπημα ενοχλεί, και θα σας πω γιατί το λέω. Μου κάνει κατάπληξη ότι θα το σκεφθούν.
Υπάρχει τίποτα να σκεφθούν, κύριε Πρόεδρε; Εδώ εξηπατήθη ουσιαστικά η Βουλή από τον Υπουργό, εξηπατήθη κατά πάσα πιθανότητα και ο Πρόεδρος της Βουλής, διότι είμαι βέβαιη ότι εάν είχε αντιληφθεί τι είχε γίνει, δεν θα το επέτρεπε από μόνος του, ακόμα και αν δεν υπήρχε αντίρρηση από την Αίθουσα.
Επιβάλλεται και επιμένω, αμέσως το Υπουργείο Παιδείας να διορθώσει αυτό το ατόπημα, είτε με τη διαδικασία της διόρθωσης ημαρτημένων, που έχει ξαναγίνει για τέτοιο περιστατικό στη Βουλή από άλλο Υπουργό του ΠΑΣΟΚ -ας μην μιλάω για άλλες περιπτώσεις αυτήν τη στιγμή- είτε με νέο νομοσχέδιο, το οποίο θα δίνει το επιμίσθιο στους εκπαιδευτικούς. Kαι εάν μεταγενέστερα αλλάξει γνώμη το Υπουργείο Παιδείας και θέλει να τους το κόψει, να ξαναφέρει διάταξη αντίθετη και να ξανασυζητηθεί στη Βουλή.  Κύριε Υπουργέ, δε συμμερίζομαι ότι ήταν σύγχυση και λάθος, διότι έχω και το χειρόγραφο του κ. Ανθόπουλου -τώρα το βρήκα και θέλω να σας το δείξω- με την τροπολογία όπου αναφέρει τη λέξη "και". Και όχι μόνο καταθέτει την τροπολογία με τη λέξη "και", αλλά όταν του ζητήθηκε να την καταθέσει δακτυλογραφημένη, την κατέθεσε και δακτυλογραφημένη. Και όχι μόνο αυτό, αλλά επειδή υπήρχε ανησυχία στη Βουλή στην ψήφιση των άρθρων, εάν τελικά θα το πάρουν ή όχι το επιμίσθιο οι εκπαιδευτικοί, σε ερώτηση του κ. Κουναλάκη απαντάει ο κ. Ανθόπουλος λέγοντας ότι "ναι, το είπα" και λέει ο κ.  Κουναλάκης "δόξα τω Θεώ το επιμίσθιο θα καταβληθεί". Και είναι δυνατόν να έρχεται ο Υπουργός στη συζήτηση στο σύνολο με άδεια τη Βουλή, με τον Πρόεδρο της Βουλής σκοτισμένο, διότι έκλεινε τη Βουλή και προτείνει το "και" να γίνει "χωρίς" και να διαγραφεί ολόκηρο το εδάφιο, που έλεγε ότι το επιμίσθιο αυτό καταβάλλεται από την αρχή του διδακτικού έτους; Κύριε Πρόεδρε, μπορώ αυτό να το αποδώσω σε λάθος; Να αποσύρω το κοινοβουλευτικό πραξικόπημα, εάν αυτό θίγει τη Βουλή, τις διαδικασίες και τον Πρόεδρο. Αλλά ότι πρόκειται περί ατοπήματος που αποδεικνύει την αλαζονεία και την καθεστωτική αντίληψη της Κυβένρησης, αυτό δεν μπορώ να το αποσύρω. Επιμένω ότι η Κυβέρνηση σήμερα και ο νέος Υπουργός, πρέπει να  φέρει διάταξη που να διορθώνει το νομοσχέδιο, όπως ψηφίστηκε στο σύνολο.    Από εκεί και πέρα θα δούμε τι θα γίνει στην ουσία.
Θα σας καταθέσω το χειρόγραφο του κ. Ανθόπουλου.
(Στο σημείο αυτό η Δ' Αντιπρόεδρος της Βουλής κ. 'Αννα  Μπενάκη- Ψαρούδα καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά, για να δευτερολογήσει.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Μια λέξη θα πω μόνο, κύριε Πρόεδρε.
Δεν δέχομαι και επιστρέφω τους χαρακτηρισμούς περί αλαζονείας και καθεστωτικής νοοτροπίας στην κ. Μπενάκη.
Η  Κυβέρνηση αποδεικνύει καθημερινά  την ευαισθησία της στο δημοκρατικό διάλογο και ιδιαίτερα στο διάλογο που αναπτύσσεται σε αυτόν τον ιερό χώρο του Κοινοβουλίου. Σε ό,τι αφορά στο θέμα ουσίας, επαναλαμβάνω, κύριε Πρόεδρε, ότι μας απασχολεί, αλλά αυτήν τη στιγμή δεν είμαι έτοιμος για να πάρω  και την οριστική θέση για το αν θα πρέπει να παίρνουν ή όχι το επιμίσθιο οι συγκεκριμένοι εκπαιδευτικοί που έχουν συνάψει γάμο στο εξωτερικό.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης):  Δεύτερη είναι η με αριθμό 80/24.5.2000 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς τον Υπουργό Εξωτερικών, σχετικά με την πρόσφατη επίσκεψη του Προέδρου της Δημοκρατίας στο Ισραήλ και τη μη συνάντησή του,  με εκπροσώπους της Παλαιστινιακής Αρχής στην Ανατολική Ιερουσαλήμ κλπ.  Η επίκαιρη ερώτηση της κ. Κανέλλη διαγράφεται λόγω κωλύματος του αρμοδίου Υπουργού.
ΛΙΑΝΑ ΚΑΝΕΛΛΗ: Κύριε Πρόεδρε, μου επιτρέπετε να κάνω μια παρατήρηση; ΠΡΟΕΔΡΕΥΩΝ (Παναγιώτης Σγουρίδης): Δεν έχετε το δικαίωμα. Αν θέλετε, μπορείτε να την επανακαταθέσετε, να πάρετε αριθμό πρωτοκόλλου και να συζητηθεί. Εξάλλου το θέμα δεν είναι επίκαιρο. Ούτως ή άλλως δεν αλλάζει τίποτα, σας λέω εκ πείρας μου  ότι παρόμοιες επίκαιρες ερωτήσεις έχουν συζητηθεί σε μεταγενέστερο χρόνο.
Εισερχόμαστε στην  τρίτη  με αριθμό 73/23.5.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Αθανασίου Λεβέντη προς τον Υπουργό Υγείας και Πρόνοιας, σχετικά με τη  λειτουργία του "Δρομοκαϊτειου"  Ψυχιατρικού Νοσοκομείου Αττικής.
Η επίκαιρη ερώτηση  του κ. Αθανάσιου Λεβέντη έχει ως εξής: "Σε τραγικό αδιέξοδο έχουν φτάσει  οι εργαζόμενοι και οι ασθενείς στο "Δρομοκαϊτειο" Ψυχιατρικό Νοσοκομείο Αττικής.  Ο καταστροφικός σεισμός του Σεπτεμβρίου με τα γνωστά προβλήματα που δημιούργησε στο νοσοκομείο του Δαφνίου επιβάρυνε με  τέσσερις χιλιάδες εισαγωγές επιπλέον το χρόνο το Δρομοκαϊτειο, που ήδη είχε δύο χιλιάδες πεντακόσιες εισαγωγές.
Σήμερα οι συνθήκες νοσηλείας των ασθενών είναι απαράδεκτες και ασύμβατες με την ιατρική δεοντολογία και τη στοιχειώδη ανθρώπινη αξιοπρέπεια. Οι ασθενείς αποθηκεύονται και  καθηλώνονται, επειδή νοσηλεύονται σε ακατάλληλα τμήματα για την αντιμετώπιση της κατάστασής τους. Κοιμούνται σε ράντζα ή ακόμα και στο δάπεδο,  παίρνουν εξιτήριο πριν ολοκληρωθεί η θεραπεία τους κλπ.
Οι εφημερίες έτσι είναι καθημερινές  και το νοσηλευτικό και ιατρικό προσωπικό  προσπαθεί να ολοκληρώσει τα καθήκοντά του μέσα σε αυτήν τη τραγική ατμόσφαιρα, με αποτέλεσμα να αρχίσουν κινητοποιήσεις, απεργίες, κλείσιμο εφημερίας, κλείσιμο δρόμων κλπ.
Επειδή πρέπει άμεσα να αποκατασταθούν στοιχειώδεις όροι αξιοπρεπούς νοσηλείας και ιατρικής δεοντολογίας, ερωτάται ο κύριος Υπουργός: Τι προτίθεται άμεσα να πράξει για να επιλυθεί το δεινό αυτό πρόβλημα;" Η Υφυπουργός Υγείας και Πρόνοιας κ. Χριστίνα Σπυράκη, έχει το λόγο για τρία λεπτά, για να πρωτολογήσει.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Πρόεδρε, οι διαπιστώσεις του κυρίου συναδέλφου  σίγουρα σε ένα μέρος τους είναι ακριβείς. Επειδή όμως ήμουν η ίδια χθες στο Δρομοκαϊτειο,  δεν είδα ασθενείς να βρίσκονται στο δάπεδο. Πράγματι όμως η κατάσταση δεν είναι ευχάριστη.
Η Κυβέρνηση και το Υπουργείο απαντούν με συγκεκριμένα έργα, που φυσικά απαιτούν κάποιο χρόνο για την υλοποίησή τους. Συγκεκριμένα, όσον αφορά στην αποκατάσταση των ζημιών που έχουν υποστεί τα κτίρια του Ψυχιατρικού Νοσοκομείου Αττικής, με αποτέλεσμα να αδυνατεί να εφημερεύσει, βρίσκεται σε εξέλιξη μια δέσμη μέτρων: επισκευές πληγέντων κτιρίων, τοποθετήσεις προκατασκευασμένων κτιρίων, ενοικιάσεις δομών στην κοινότητα όπως ξενοδοχείων, ξενώνων, διαμερισμάτων, προκειμένου να επαναλειτουργήσει το εν λόγω νοσοκομείο ως εφημερεύον και να αποκατασταθεί η λειτουργία του συστήματος η οποία έχει επίπτωση στο Δρομοκαϊτειο.
Προωθείται επίσης μια διαδικασία πρόσληψης προσωπικού απο το Δρομοκαϊτειο Νοσοκομείο, προκειμένου να λειτουργήσουν δύο τμήματα, το "Βενιζέλειο" και το "Σκυλίτσειο", τα οποία ήδη έχουν επισκευασθεί. Η λειτουργία των δύο αυτών τμημάτων σαν τμήματα οξέων περιστατικών θα δημιουργήσει  επιπλέον κλίνες που θα διευκολύνει το σύστημα της εφημερίας.
Προκειμένου να διευκολυνθεί το Δρομοκαϊτειο κατά τη μεταβατική φάση έχουν επίσης δρομολογηθεί τρόποι υποστήριξης από άλλους φορείς, για τη μείωση του αριθμού των ασθενών που φιλοξενεί, με την έξοδό τους από το Ψυχιατρείο και την εγκατάστασή τους σε δομές κοινότητας όπως ξενώνες και διαμερίσματα.
Προχωρεί επίσης ένα πρόγραμμα  αποασυλοποϊησης, το γνωστό "Ψυχαργός", το οποίο περιλαμβάνει μια σειρά ενεργειών  και προγραμμάτων που στοχεύουν στη μείωση των ασθενών μακράς νοσηλείας στο Δρομοκαϊτειο και στην καλύτερη φροντίδα των ψυχασθενών γενικότερα.
Στα πλαίσια αυτού του προγράμματος πρόκειται να μετεγκασταθούν στην κοινότητα, δηλαδή σε ξενώνες και διαμερίσματα, περίπου εξήντα ασθενείς μέχρι το τέλος του 2000. Εκτός από τα παραπάνω έχουν αρχίσει να αναδεικνύονται οι θετικές επιπτώσεις από την εφαρμογή του ν.2716/99 για την ανάπτυξη και τον εκσυχρονισμό των υπηρεσιών ψυχικής υγείας με τη σύσταση τομέων και τη συγκρότηση τομεακών επιτροπών, με καθορισμό των προϋποθέσεων λειτουργία των μονάδων ψυχοκοινωνικής αποκατάστασης, με τη συγκρότηση ανεξάρτητου οργάνου προστασίας των δικαιωμάτων των ατόμων με ψυχικές διαταραχές. Είναι θέματα που, γενικότερα, διαμορφώνουν ή επηρεάζουν αντιλήψεις που υποστηρίζουν ή συντείνουν στην ψυχιατρική μεταρρύθμιση.
Καταθέτω για τα Πρακτικά αφ'ενός μεν έναν κατάλογο των μέτρων για τις κτιριακές υποδομές, όπως αυτές έχουν προγραμματιστεί. Ορισμένες απ'αυτές έχουν ολοκληρωθεί και άλλες τώρα γίνονται. Αφ'ετέρου δε, καταθέτω αντίγραφο των θέσεων των ατόμων που πρόκειται να ενεργοποιηθούν για πρόσληψη.
(Στο σημείο αυτό ο κ. Υφυπουργός Υγείας και Πρόνοιας κ. Χριστίνα Σπυράκη  καταθέτει για τα Πρακτικά τους προαναφερθέντες καταλόγους, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΠΡΟΕΔΡΕΥΩΝ (Παναγιώτης Σγουρίδης): Ο κ. Λεβέντης έχει το λόγο.
ΑΘΑΝΑΣΙΟΣ ΛΕΒΕΝΤΗΣ: Ο τομέας της ψυχικής υγείας είναι από τους πιο ευαίσθητους. Από όλους έχει αναγνωρισθεί η ιδιαιτερότητα και οι λεπτοί χειρισμοί που απαιτούνται για τη διαχείρισή του.
Η χώρα μας δεν μπορεί να είναι υπερήφανη, ούτε από την προηγούμενη πολιτείας της ούτε για τη σημερινή κατάσταση. Πρόσφατος είναι ο διεθνής διασυρμός της χώρα μας από το αίσχος της Λέρου. Ελπίζαμε ότι δεν θα βρεθούμε μπροστά σε παραπλήσια φαινόμενα.
Είπε η κυρία Υπουργός ότι πήγε στο νοσοκομείο και δεν βρήκε ασθενείς στα δάπεδα. Μπορεί να έτυχε. 'Ομως αν επαναλάβει τις επισκέψεις της, θα βρεθεί μπροστά σ'αυτό το οδυνηρό φαινόμενο. Από την άλλη μεριά δεν κατάλαβα από την απάντησή σας, κυρία Υπουργέ, αυτό που είπατε για τη μεταβατική φάση. Πόσο θα διαρκέσει; Οι εργαζόμενοι είναι στους δρόμους.  Αγωνιούν, γιατί δεν αντέχουν να εφημερεύουν είκοσι τέσσερις ώρες το εικοσιτετράωρο επτά ημέρες την εβδομάδα και τριακόσιες εξήντα πέντε μέρες το χρόνο. Αδυνατούν να ανταποκριθούν στις αυξημένες ανάγκες. Και γνωρίζετε πόσο ψυχικό και σωματικό σθένος απαιτεί η διαχείριση τέτοιων υποθέσεων.
Δεν τους δίνουμε καμιά συγκεκριμένη απάντηση. Αναγνωρίζω την ιδιαίτερη ευαισθησία σας. Επισκεφθήκατε το Δαφνί και το Δρομοκαίτειο.  Είχατε υποσχεθεί ότι σε δέκα μέρες θα κάνετε συγκεκριμένες προτάσεις.  Σήμερα, ενώ έχουν περάσει πολύ περισσότερες ημέρες, δεν ακούσαμε συγκεκριμένες προτάσεις. Αυτό μας κάνει να ανησυχούμε ιδιαίτερα, διότι φαίνεται ότι η σημερινή κατάσταση θα διαιωνιστεί και τελικά ότι θα φθάσουμε σε καταστάσεις ανεξέλεγκτες και ίσως σε έναν άλλο διασυρμό της χώρας.
ΠΡΟΕΔΡΕΥΩΝ (Παναγιώτης Σγουρίδης): Η κυρία Υφυπουργός έχει το λόγο. ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Χαίρομαι, κύριε Λεβέντη, για την ευαισθησία που έχετε. Θέλω να σας ενημερώσω ότι από την πρώτη μου επίσκεψη μέχρι χθες το Υπουργείο πράγματι ανταποκρίθηκε στις δεσμεύσεις που είχε αναλάβει στην πρώτη επίσκεψη. Βρέθηκαν τα τετρακόσια εκατομμύρια, ώστε να γίνει η κοινωνική αποκατάσταση. Αυτό δεν ήταν τόσο εύκολο. Απεσπάσθη ακτινολόγος. Επίσης, προέβημεν σε μια ηρωική ενέργεια για το Υπουργείο, στο να δίνονται εισαγγελικές εντολές ακούσιων νοσηλειών σε άλλους ψυχιατρικούς τομείς, εκτός Δρομοκαϊτείου.
Το Υπουργείο αναγνωρίζει ότι πραγματικά υπάρχει πρόβλημα και ότι δεν προχωρά η ψυχιατρική μεταρρύθμιση με τους ρυθμούς και με τον τρόπο που θα ήθελε. Γι'αυτό προχωράμε σε μια σειρά εφαρμογών. Θέλω όμως να τονίσω ότι πέντε χιλιάδες εισαγωγές, που γινόντουσαν στο Δαφνί, θα πρέπει να γίνουν δεκτές από άλλα ψυχιατρεία. Το Δρομοκαίτειο πράγματι εφημερεύει καθημερινά. Συγχρόνως όμως η κατάσταση επιδεινώνεται από παράγοντες: Πρώτον, από την κοινωνική αντίσταση η οποία δεν δέχεται να λειτουργήσουν ξενώνες σε συγκεκριμένες περιοχές, διότι φοβάται τους ψυχιατρικούς ασθενείς ως επικίνδυνους. Γνωρίζετε όμως ότι οι υπό ιατρική παρακολούθηση ψυχικώς ασθενείς δεν είναι επικίνδυνοι.
Δεύτερον, παρατηρείται μια μεγάλη αντίσταση ψυχιάτρων να δεχθούν στα γενικά νοσοκομεία στα ψυχιατρικά τους τμήματα σοβαρές περιπτώσεις ψυχασθενών με τη δικαιολογία ότι δεν έχουν τις κατάλληλες υποδομές.
Είναι όμως παράλληλα γνωστό ότι το Δρομοκαίτειο, με τον ηρωισμό πραγματικά των γιατρών και των νοσηλευτών και την ευαισθησία την οποία έχουν επιδείξει σε κτιριακές υποδομές που δεν είναι αυτών των τεχνικών προδιαγραφών, αλλά χειρότερων, δέχεται αυτούς τους ασθενείς.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", "Πεντακόσια χρόνια έντυπης παράδοσης του Νεου Ελληνισμού", σαράντα τρεις μαθητές και οκτώ συνοδοί-δάσκαλοι από το 7ο Δημοτικό Σχολείο Χίου.
Η Βουλή καλωσορίζει τα παιδιά από το ακριτικό μας νησί. (Χειροκροτήματα από όλες τις πτέρυγες) Τέταρτη είναι η με αριθμό 71/23.5.2000 επίκαιρη ερώτηση του Ανεξάρτητου Βουλευτή κ. Γεώργιου Καρατζαφέρη προς τους Υπουργούς Εθνικής 'Αμυνας, Υγείας και Πρόνοιας, σχετικά με πληροφορίες αναφερόμενες στην εμφάνιση της νόσου "σαλμονέλας" στις εγκαταστάσεις της Σχολής Ευελπίδων στη Βάρη.
Λόγω κωλύματος του Βουλευτή η επίκαιρη ερώτηση διαγράφεται.
Κύριοι συνάδελφοι, ολοκληρώθηκε η συζήτηση των επικαίρων ερωτήσεων. ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη των ΕΠΕΡΩΤΗΣΕΩΝ Θα συζητηθεί η υπ' αριθμόν 1/8.5.2000 επερώτηση των Βουλευτών της Νέας Δημοκρατίας κυρίων Βύρωνος Πολύδωρα, Θεόδωρου Αναγνωστόπουλου, 'Αννας Ψαρουδα Μπενάκη, Χρήστου Μαρκογιαννάκη, Προκόπη Παυλόπουλου, Ευρυπίδη Στυλιανίδη, Αναστασίου Νεράντζη και Χρήστου Ζώη προς τους Υπουργούς Εσωτερικών, Δημόσιας Διοίκησης και Αποκέντρωσης, Δημόσιας Τάξης, σχετικά με τη χορήγηση ελληνικής ιθαγένειας σε αλλοδαπούς κ.λπ.
Από τη Νέα Δημοκρατία Κοινοβουλευτικός Εκπρόσωπος ορίζεται ο κ.   Προκόπης Παυλόπουλος.
Ο κ. Βύρων Πολύδωρας είναι εισηγητής της επερώτησης.
Ορίστε, κύριε Πολύδωρα, έχετε το λόγο.
ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, το θέμα των παράνομων ελληνοποιήσεων είναι ένα μείζον θέμα πολιτικό και δεν κλείνει με αυτήν την επερώτηση. Ανοίγει και δεν πρόκειται να κλείσει μέχρις ότου διαλευκανθεί πλήρως.
Θέλουμε να σημειώσουμε εισαγωγικά ότι οι παράνομες ελληνοποιήσεις δεν έγιναν ερήμην της Κυβέρνησης. Και αυτό αποτελεί τη βάση του κοινοβουλευτικού μας ελέγχου. Η Κυβέρνηση στην υπόθεση των παρανόμων ελληνοποιήσεων δεν είναι απλά συμμέτοχος αλλά είναι συνένοχος.
Εξηγούμαι: Υπήρξε βούλευμα του Συμβουλίου Πλημμελειοδικών Αθηνών, το οποίο απήλλασσε κατηγορουμένους για το λόγο ότι ως προς την περίπτωση την κρινομένη παρανόμου ελληνοποίησης δεν έφεραν καμία ευθύνη, διότι εξετέλουν διαταγές της πολιτικής ηγεσίας του Υπουργείου τους.
Πρόκειται για έγγραφη εντολή ή σύσταση από τον τότε Υπουργό Δημοσίας Τάξεως κ. Ρωμαίο, ώστε να δοθεί η ελληνική υπηκοότητα στην Ουκρανή Ολένα Φούρσεβιτς ως οικιακή βοηθό της γιαγιάς του φωτογράφου Τσουκιά.
Μπορεί να πει κανείς ότι είναι ασήμαντο, χάθηκε μέσα στη γραφειοκρατία και το κρατικό όργανο που έκανε τις αναγκαίες πράξεις για να φθάσουμε στο αποτέλεσμα της ελληνοποίησης.
Αυτά μέχρις ότου διαπιστώνεται ότι ο Υπουργός Δημόσιας Τάξης έδωσε οδηγία την πολιτογράφηση αυτής της κυρίας. Και μάλιστα εκρίθη ή ανήχθη στο επίπεδο της κρατικής υπόθεσης η ελληνοποίηση της εν λόγω πολίτου, της Ουκρανής κυρίας. Και εγείρονται δύο ζητήματα, το πρώτο το παλαιό, ότι παράνομες εντολές δεν εκτελούνται -δόγμα στη νομική επιστήμη- και το δεύτερο, το ηθικοπολιτικό, για το οποίο και ασκείται ο έλεγχός μας. Ποιος λόγος, ποια πολιτική εκτίμηση, ή και ακόμα ποια εθνική ή πολιτική σκοπιμότητα υπηγόρευσε τη διαταγή του Υπουργού προς το όργανο  για την ελληνοποίηση, η οποία εκρίθη από το Συμβούλιο των Πλημμελειοδικών ως αδίκημα για κάποιους κατηγορουμένους in rem και in personam και να καταλήξει στο απαλλακτικό βούλευμα, επειδή υπήρχε εντολή των πολιτικών προϊσταμένων.
Πρέπει να τονισθεί ότι εδώ είναι η ευθύνη της Κυβέρνησης. Και λέμε συγκεκριμένα, δεν χρωστά κάποια εξήγηση; Αυτό προκαλεί. Δεν είμαστε εμείς υποχρεωμένοι να ελέγξουμε περί τίνος πρόκειται; Τι γίνεται εδώ; Ακόμη σημειώνουμε ενδεικτικά στην επερώτησή μας τις περιπτώσεις των Ρώσων εγκληματιών Σολόνι και Ταταρένκο και προχωρούμε στην άλλη επίσης ενδεικτική αναφορά για τον Ουκρανό Σεγκέι Κότοβιτς, στον οποίον, όπως γράφουμε με αδιαφανείς και αδιευκρίνιστες μέχρι σήμερα διαδικασίες και παρά το γεγονός ότι κατεζητείτο από την Ιντερπόλ ήδη από το 1997, δόθηκε η ελληνική ιθαγένεια και χορηγήθηκε αστυνομική ταυτότητα και εκλογικό βιβλιάριο.
Το εν λόγω πρόσωπο, ενώ κατεζητείτο από τις αστυνομικές αρχές, ψήφισε ανενόχλητος στις βουλευτικές εκλογές της 9ης Απριλίου σε εκλογικό τμήμα του Μενιδίου Αττικής και συνελήφθη λίγες ημέρες αργότερα ως δράστης ανθρωποκτονίας άλλου αλλοδαπού.
Παράνομες ελληνοποιήσεις δεν αποδεικνύουν μόνο την εικόνα του ξέφραγου αμπελιού ή του "μπάτε, σκύλοι, αλέστε και αλεστικά μη δίνετε", όπως κατάντησαν οι κυβερνήσεις Σημίτη τη χώρα μας.
Αλλά αποτελούν βάση συνενοχής, όχι απλής πολιτική ευθύνης. Οι παράνομες ελληνοποιήσεις αλλοιώνουν την πολιτική, εθνική και πληθυσμιακή  σύνθεση του λαού. Αποτελούν συντελεστή αύξησης της εγκληματικότητας.                Καταδεικνύουν ότι δεν υπάρχει πολιτική υποδοχής μεταναστών, λαθρομεταναστών ή οικονομικών προσφύγων. Είναι εξ ορισμού εστία διαφθοράς και πεδίο δράσεως των ποικιλώνυμων μαφιόζων. Και τέλος είναι μηχανισμός αλλοίωσης του εκλογικού αποτελέσματος.
Δεν οφείλει μία απάντηση σοβαρή και πειστική η Κυβέρνηση στο θέμα της απόκλισης των τριακοσίων ένα χιλιάδων εκατό σαράντα δύο εκλογέων που παρατητείται μεταξύ των πρωτοδικείων της χώρας και του Υπουργείου Εσωτερικών; Και αν το εξηγούν ως φαινόμενο στους ειδικούς καταλόγους δημοσίων υπαλλήλων, ως οφειλόμενο, ελληνικής αστυνομίας, στρατιωτικών κλπ., γιατί δεν μιλούν συγκεκριμένα; Μαγική εικόνα είναι οι κατάλογοι των δημοσίων υπαλλήλων; Πώς απαντά η Κυβέρνηση στο εύλογο ερώτημα που διατυπώνει η εφημερίδα "ΑΠΟΓΕΥΜΑΤΙΝΗ" πόσοι μαφιόζοι ψήφισαν, όπως ο Ουκρανός Κότοβιτς; Τι λέει για τις καταγγελίες για την Ημαθεία, την Πιερρία, την Κοζάνη, τη Θεσσαλονίκη, το Κιλκίς, τον 'Εβρο, που έχουν κάνει επισήμως και δημοσία έγκριτοι συνάδελφοι Βουλευτές αυτών των περιφερειών; Ως πότε θα μένει αυτή η αχλή η δηλητηριώδης πάνω στο πολιτικό, στο εθνικό, αλλά και στο εκλογικό σκηνικό των εκλογών της 9ης Απριλίου; Τι ως προς τον οδηγό του ΠΑ.ΣΟ.Κ.  στους Κύπριους Ποντίους, όπως καταγγέλει η εφημερίδα "ΧΩΡΑ"; Τι έχετε να πείτε για τους είκοσι δύο ξέμπαρκους αλλοδαπούς που φιλοξενήθηκαν στον Ασπρόπυργο μέσα στη διαδικασία των εκλογών της 9ης Απριλίου; Ποιος είναι ο κ. Ασλανίδης Δημήτριος, που υπέβαλε τα δικαιολογητικά για ελληνοποίηση Ποντίων που κατοικούν στην Κύπρο απ ευθείας στο Υπουργείο Εσωτερικών παρακάμπτοντας το Προξενείο σε ύποπτο χρόνο; 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντωσης): 'Εχετε κανένα στοιχείο, κύριε Πολύδωρα; 
ΒΥΡΩΝ ΠΟΛΥΔΩΡΑΣ: Βεβαίως! 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):  'Οτι τα υπέβαλε στο Υπουργείο Εσωτερικών; 
ΒΥΡΩΝ ΠΟΛΥΔΩΡΑΣ: Βεβαίως. Την εφημερίδα ...
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Να δούμε, όμως, αν είναι στοιχεία αυτά.
ΒΥΡΩΝ ΠΟΛΥΔΩΡΑΣ: Καλά, πώς εννοείτε τον κοινοβουλευτικό και πολιτικό έλεγχο σ' αυτήν τη χώρα; 'Οτι ο Βουλευτής θα μετατραπεί σε ανακριτή; ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): 'Οχι, κύριε Πολύδωρα, θα μπορούσατε όμως πολύ απλά να προσκομίσετε τα στοιχεία.
ΒΥΡΩΝ ΠΟΛΥΔΩΡΑΣ:'Exουν υποβληθεί τα ερωτήματα και δεν έχουν τύχει απαντήσεων, όπως ξέρετε.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):'Οχι αυτό το συγκεκριμένο. Και να μη λέτε ό,τι βλέπετε στις εφημερίδες.
ΒΥΡΩΝ ΠΟΛΥΔΩΡΑΣ: Γιατί δεν δώσατε μία απάντηση στη εφημερίδα; 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Στη χώρα μας έγινε αυτό; 
ΒΥΡΩΝ ΠΟΛΥΔΩΡΑΣ: Μάλιστα.
Η υπόθεση των ελληνοποιήσεων στην Κύπρο έχει και ένα άλλο κενό.                 Υπάρχουν τεσσερισήμισι χιλιάδες κάτοικοι, χίλιες τριακόσιες ελληνοποιήσεις με τη σύννομη διαδικασία και μένει ένα κενό τριών χιλιάδων διακοσίων παρανόμων εκλογέων, πάντοτε κατά το δημοσίευμα.
Ο "ΕΛΕΥΘΕΡΟΣ ΤΥΠΟΣ" καταγγέλει: Διατακτικές και κουπόνια μοίραζε η Γενική Γραμματεία Παλινοστούντων στη βόρεια Ελλάδα.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κυρίε Πολύδωρα, είστε ένας έμπειρος κοινοβουλευτικός. Πρώτη φορά ακούω σήμερα να κάνετε επερώτηση με βάση τι γράφουν οι εφημερίδες.
ΒΥΡΩΝ ΠΟΛΥΔΩΡΑΣ: Εγώ μετέχω σ' αυτήν την υπόθεση.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κοιτάτε τις εφημερίδες, που ξέρετε και τη σκοπιμότητά τους.
ΠΡΟΚΟΠΗΣ ΠΑΥΛΟΠΟΥΛΟΣ: Γιατί, εσείς δεν κάνατε αντιπολίτευση με πλαστό τηλεγράφημα; Περίπτωση Ιακώβου.
ΒΥΡΩΝ ΠΟΛΥΔΩΡΑΣ: 'Οχι, εγώ θέλω να πω: Περιφρονείστε τα. Εσείς κρατήστε -επειδή εγώ έχω ανακριτική αδεξιότητα, δεν είμαι σπουδαίος ερευνητής- ζητήστε εσείς...
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Δεν είναι θέμα να ανακρίνετε. Είναι θέμα κοινοβουλευτικής λειτουργίας.
ΒΥΡΩΝ ΠΟΛΥΔΩΡΑΣ: Σας λέω, λοιπόν, ότι η κοινοβουλευτική λειτουργία... ΠΡΟΕΔΡΕΥΩΝ (Παναγιώτης Σγουρίδης): Κυρία Παπανδρέου, επειδή υπάρχει μια συγκεκριμένη διαδικασία μέσα στο Κοινοβούλιο και τη γνωρίζουμε όλοι μας, ας αφήσουμε τον εισηγητή να πεί αυτά που έχει να πει και εσείς στην τοποθέτησή σας θα πείτε αυτά που θέλετε να πείτε.
ΒΥΡΩΝ ΠΟΛΥΔΩΡΑΣ: Εγώ δεν έκρυψα, κύριε Πρόεδρε, ποτέ το γεγονός ότι λαμβάνω υπόψη μου τα καταγγελλόμενα από τον Τύπο και από τις τηλεοράσεις και νομίζω ότι ο δημόσιος λόγος δεν είναι στεγανοποιημένος. Ο δημόσιος λόγος είναι ελεύθερος. Διατυπώνεται η καταγγελία και εγώ τι κάνω; Την αναδεικνύω από του Βήματος της Βουλής.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πολύδωρα, άλλο να τα λαμβάνετε υπόψη και άλλο...  ΠΡΟΕΔΡΕΥΩΝ (Παναγιώτης Σγουρίδης): Κυρία Παπανδρέου, σας παρακαλώ.
Σήμερα βλέπω ότι έχετε όρεξη.
ΠΡΟΚΟΠΗΣ ΠΑΥΛΟΠΟΥΛΟΣ: Αν, κύριε Πρόεδρε, μπορεί να διακόπτει η κυρία Υπουργός τον ομιλητή, να διακόπτουμε και εμείς την κυρία Υπουργό.  ΠΡΟΕΔΡΕΥΩΝ (Παναγιώτης Σγουρίδης): 'Οχι, θα εφαρμοστεί ο Κανονισμός αυστηρά.
ΒΥΡΩΝ ΠΟΛΥΔΩΡΑΣ: Εγώ σας λέω απλά ότι η έρευνα από πλευράς μας συνεχίζεται.
Στην έρευνα, λοιπόν, ας υποθέσουμε ότι εγώ, ως Βύρων Πολύδωρας, λειτουργώ ως γραφείο καταγγελιών και θεωρώ πολύ έγκυρη την καταγγελία που γίνεται από την εφημερίδα και έχω υποχρέωση -αυτό πράττω τώρα- να την αναδείξω επισημότερα, ώστε να γλυτώσει και η εφημερίδα από την περιφρονητική στάση ή τη στάση της αδιαφορίας και του αμελώ, την οποία επιδεικνύει το Υπουργείο Εσωτερικών.
Σας λέω, λοιπόν, ότι στο κοινοβουλευτικό Βήμα υπάρχουν αυτές οι καταγγελίες. Δεν έχετε το πολιτικό, το ηθικό δικαίωμα να σιωπάτε. Πείτε ότι όλα αυτά είναι ανύπαρκτα, αλλά οφείλετε να μας πείτε συγκεκριμένα και για τις σαράντα χιλιάδες προσλήψεις κατά την προεκλογική περίοδο, όπως καταγγέλλει ο "ΑΔΕΣΜΕΥΤΟΣ ΤΥΠΟΣ" του Δημήτρη Ρίζου ή για τις χίλιες πενήντα μία επιστολές σε άτομα με ειδικές ανάγκες, να υποβάλουν τα χαρτιά τους για διορισμό στο δημόσιο, που έστειλε ο ΟΑΕΔ Αιτωλοακαρνανίας, όπως κατήγγειλε η κ. Μπακογιάννη δημοσίως, στις 4 Απριλίου. Εννοείται ότι οι σαράντα χιλιάδες προσλήψεις που έγιναν την επομένη, πάλι με έγγραφα, απελύθησαν, διότι υπάρχουν καταγγελίες από το ΑΣΕΠ για το παράνομο των προσλήψεων.
Σε όλα αυτά η Κυβέρνηση έχει ηθική, πολιτική και νομική υποχρέωση να απαντήσει.
Εμείς, οι επερωτώντες, πράττουμε το χρέος μας έναντι της δημοκρατίας.         Προκύπτει ζήτημα δημοκρατίας, ποιότητας δημοκρατίας. Η εκλογική διαδικασία δεν θα γίνει και δεν θα πρέπει να γίνει άθλημα χαρτοκλεπτών.
Δεν βλάπτεται ένα κόμμα, βλάπτεται και τραυματίζεται θανάσιμα η ίδια η δημοκρατία.
Υπάρχει ένα άλλο ζήτημα που συμπλέκεται με το νόμο περί ιθαγενείας και με τις μεταβολές που έχουν γίνει σε αυτόν.
Θέλω να σας πω συγκεκριμένα ότι η εκχώρηση -και αυτό βέβαια είναι διαδικασία ή πρόταση ή ιδέα νομοθετικής λειτουργίας- του δικαίωματος της πολιτογράφησης, της αποδόσεως ιθαγένειας, στις νομαρχίες είναι εκτός πλαισίου συνταγματικής τάξεως, διότι είναι κεντρική αρμοδιότητα που αφορά την κεντρική διοίκηση και όχι την περιφερειακή οργάνωση και διαίρεση της χώρας. 'Επρεπε αυτή η αρμοδιότητα -βεβαίως ο νόμος είναι νόμος, πρέπει να μεταβληθεί και το εισηγούμαι τώρα- της αποδόσεως ιθαγενείας να είναι στην κεντρική διοίκηση, διότι είναι της κεντρικής κρατικής εξουσίας αρμοδιότητα και θέμα.
Θέλω να σας πω συμπληρωματικά ότι στην υπόθεση των ελληνοποιήσεων έχουμε έναν αριθμό ομολογημένο από την κυρία Υπουργό των Εσωτερικών.  'Εγιναν περίπου εκατό χιλιάδες και λίγο παραπάνω ελληνοποιήσεις από το 1994 μέχρι σήμερα.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Από το 1989.
ΒΥΡΩΝ ΠΟΛΥΔΩΡΑΣ: Από το 1989-1990. Ισχυρίζεται η κυρία Υπουργός ότι έγιναν σαράντα χιλιάδες ελληνοποιήσεις τότε, το 1990-1993 και οι υπόλοιπες εξήντα χιλιάδες μετά.
'Εχω δυο παρατηρήσεις: Πρώτον, να μην επικαλείσθε αυτήν τη μαζική ή σε μεγάλο αριθμό, των σαράντα χιλιάδων, ελληνοποίηση για εκείνη την εποχή, γιατί είναι γνωστό το θέμα, πολύ γνωστό. Δηλαδή υπεδέχθημεν τους συνέλληνες από τον Πόντο σε μια συγκεκριμένη περιοχή και επεσπεύσθη και η πολιτογράφησή τους. Δεν μπορώ να πω περισσότερα γύρω από το θέμα. 'Ηταν μια πολιτική για την υποδοχή των Ελλήνων εκ του Πόντου.
'Υστερα, όμως, τα πράγματα μετεβλήθησαν, διότι πρώτα-πρώτα δεν είχαμε έγκυρες, εξασφαλισμένες, όσον αφορά την ελληνική τους καταγωγή, εισόδους συμπολιτών μας, συνελλήνων από τον Πόντο. Είχαμε τους Ταταρένκωφ, Σολόνικ και Κότοβιτς.
Και ερωτούμε: 'Εγιναν οι επιβαλλόμενοι έλεγχοι; Και σημειώνουμε προς την  Εθνική  Αντιπροσωπεία ότι υπάρχουν καταγγελίες και στο Υπουργείο Εξωτερικών και διαβήματα ξένων χωρών, της Ρωσίας συγκεκριμένα, κατά τις οποίες έχουν παραπεμφθεί προξενικοί υπάλληλοι για το ότι είχαν κάνει σύστημα τις παράνομες ελληνοποιήσεις και τις εκδόσεις πιστοποιητικών ελληνικής καταγωγής.
Είναι ζήτημα ανοικτό το ζήτημα των παράνομων ελληνοποιήσεων. Σας είπα για την αλλοίωση της πληθυσμιακής σύνθεσης του λαού, εθνικά, κοινωνικά, σας είπα για την αύξηση της εγκληματικότητας. Αυτά είναι γνωστά, κοινόν κτήμα. Θέλετε να μείνει η Βουλή απαθής προ αυτού του φαινομένου;  Εμείς ελέγχουμε. Δεν μπορούμε εμείς να μείνουμε απαθείς.
Και, φυσικά, είναι και ένας μηχανισμός για την αλλοίωση του εκλογικού αποτελέσματος. Είναι ένας μηχανισμός πλήρης. Ο κακοποιός φρόντισε να πάει να εκτελέσει το καθήκον του, να ψηφίσει.  'Υστερα από λίγες μέρες, κάποιος άλλος τον σκότωσε. Ψήφισε όμως.
ΑΝΔΡΕΑΣ ΛΟΒΕΡΔΟΣ: Γιατί δεν πήγατε στο εκλογοδικείο; 
ΒΥΡΩΝ ΠΟΛΥΔΩΡΑΣ: 'Ερχονται από την Κύπρο αεροπλάνα στη Θεσσαλονίκη.
Καταθέτει ερώτηση ο Βουλευτής κ.  Ψωμιάδης. Κάποιοι άλλοι μένουν  ξέμπαρκοι.  Οι καταγγελίες έχουν πνίξει την κοινωνική και πολιτική αγορά.  Προσποιείσθε τους ψύχραιμους. Μείνετε ψύχραιμοι. Αλλά εδώ είναι ζήτημα μείζον.
Και σας είπα και προηγουμένως ότι δεν θα γίνει η εκλογική διαδικασία και δεν θα αφήσουμε να γίνει η εκλογική διαδικασία άθλημα χαρτοκλεπτών.
Και η υπόθεση των ελληνοποιήσεων είναι πολύ σοβαρή υπόθεση για να την εντάσσει κανείς για κομματικά ή εκλογικά οφέλη.
Ζητούμε να επισπεύσει την έρευνα σε όλους τους τομείς η Κυβέρνηση και να μας φέρει τα στοιχεία για τις ελληνοποιήσεις με ακρίβεια. Και να μας δώσει και την εξήγηση, γιατί υπάρχει ένας όγκος αποφάσεων ανακλήσεων των ελληνοποιήσεων.
Υπάρχει το εξής ερώτημα: Ανακαλούνται χιλιάδες ελληνοποιήσεις, οι οποίες έγιναν από σας, από την Κυβέρνηση του ΠΑΣΟΚ. Αυτοί, των οποίων η πράξη ελληνοποίησης, δηλαδή η πολιτογράφηση, ανεκλήθη, ψήφισαν στις τελευταίες εκλογές; Δεν μπορούν να φύγουν, δεν μπορούν να αποσειστούν από την ελληνική κοινωνία, από την πολιτική μας σκέψη και από την ελληνική Βουλή με το ύφος και τη στάση της αδιαφορίας ή της προσποιητής υποκρισίας.
Αν μη τι άλλο, ο έλεγχος αφορά τη δημοκρατία, τη σύνθεση του πληθυσμού μας και κυρίως την ποιότητα της δημοκρατίας. Αφύσικη η Κυβέρνησή σας, όπως είπα και στις προγραμματικές δηλώσεις και εκ της αιτίας των παρανόμων ελληνοποιήσεων. Και ισχύει εδώ το δόγμα του ρωμαϊκού δικαίου "αφύσικον εστί, άρα μη βιώσιμον". Ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Ο κ. Θεόδωρος Αναγνωστόπουλος έχει το λόγο.
Κύριε συνάδελφε, θέλετε να πάρετε και τη δευτερολογία σας ή θα μιλήσετε μόνο πέντε λεπτά; 
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: 'Οχι, κύριε Πρόεδρε, δεν νομίζω ότι χρειάζομαι πολύ χρόνο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε πέντε λεπτά, για να πρωτολογήσετε.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Κύριε Πρόεδρε, θέλω να συνεχίσω από εκεί που σταμάτησε ο εισηγητής της επερωτήσεως, ο κ. Πολύδωρας.
Δεν υπάρχει καμία αμφιβολία πως σήμερα απασχολεί την ελληνική κοινή γνώμη το θέμα των ελληνοποιήσεων. Σε τι βαθμό είναι παράνομες και σε τι βαθμό νόμιμες νομίζω ότι έχει χρέος η Κυβέρνηση να ενημερώσει και εμάς και τον ελληνικό λαό.
Για ένα θέμα, λοιπόν, υπαρκτό που απασχολεί μερίδα του Τύπου και των Μέσων Μαζικής Ενημέρωσης και που συζητείται γενικότερα, εκτιμώ ότι η σιωπή της Κυβερνήσεως δεν είναι ο κατάλληλος τρόπος αντιδράσεως. Είμαι ο τελευταίος που θα παραστήσω τον εισαγγελέα απέναντι στην Κυβέρνηση, αλλά μία δημοκρατική κυβέρνηση έχει χρέος να δώσει απαντήσεις σε μια σωρεία ερωτημάτων που τίθενται καθημερινά. Να πει ότι δεν είναι αληθή να ενημερώσει για υπάρχοντα στοιχεία. Αυτό, νομίζω ότι συνιστά ένα βασικό λόγο κοινοβουλευτικού ελέγχου, δηλαδή η απάθεια, η αδιαφορία με την οποία η Κυβέρνηση αντιμετωπίζει καθημερινά δημοσιεύματα γύρω από το συγκεκριμένο θέμα.
Πέρα όμως απ'αυτό, γνωρίζουμε όλοι ότι υπάρχει βούλευμα του Συμβουλίου Πλημμελειοδικών Αθηνών με το οποίο παραπέμπονται άνθρωποι για παράνομες ενέργειες γύρω από το συζητούμενο θέμα. Οι υπάλληλοι λένε ότι εκτελούσαν εντολές πολιτικών προϊσταμένων. Αυτό νομίζω ότι μεταφέρει την ευθύνη σε πολιτικό επίπεδο.
Εν πάση περιπτώσει, όμως, εάν υπάρχουν υπάλληλοι ή κρατικοί λειτουργοί, οι οποίοι δεν έκαναν καλά τη δουλειά τους, πάλι χρέος της Κυβερνήσεως είναι να τους αναζητήσει, να τους βρει και να πράξει αυτά τα οποία οφείλει.
Θα περιοριστώ, κύριε Πρόεδρε, σ'αυτά τα οποία αναφέρονται στην επερώτηση και στα συγκεκριμένα ερωτήματα που τίθενται. Αναφέρεται και νομίζω ότι είχε όλον το χρόνο η κυρία Υπουργός και η Κυβέρνηση γενικότερα, να βρει και τις απαντήσεις, εάν υπάρχουν- για το  Σεργκέι Κότοβιτς, ο οποίος κατεζητείτο από τις αστυνομικές αρχές και ψήφισε ανενόχλητος στις βουλευτικές εκλογές. Δεν είναι ακριβές αυτό; Αν δεν είναι, να το ακούσουμε. Και ότι ψήφισε στο εκλογικό τμήμα του Μενιδίου Αττικής και λίγες μέρες αργότερα συνελήφθη για ανθρωποκτονία. Αν, λοιπόν, δεν είναι έτσι, με απόλυτα καλή πίστη θα ακούσουμε τον αντίλογο.  Περαιτέρω, έχουμε κάποια συγκεκριμένα ερωτήματα στο περιεχόμενο της επερωτήσεως. Ρωτάμε, γιατί η Κυβέρνηση δεν έκανε, ως όφειλε, τον έλεγχο των πράξεων χορήγησης της ελληνικής ιθαγενείας παρά τις συνεχείς αποκαλύψεις παρανόμων χορηγήσεων σε αλλοδαπούς, εγκληματίες και κακοποιούς. Οφείλει να απαντήσει σε αυτά.
Γιατί δεν απεδόθησαν ευθύνες -το τονίζω με βάση την επερώτηση- για τις αποκαλυφθείσες στο πρόσφατο παρελθόν περιπτώσεις Σολόνικ, Ταταρένκωφ και τα άλλα ερωτήματα, τα οποία είναι γνωστά.
Θέλω δε να δώσω μια έμφαση στο θέμα και να πω απλά, κύριε Πρόεδρε, το εξής: 'Αλλοτε εγένετο λόγος για την ελληνοποίηση ενός αθλητή, ενός ποδοσφαιριστή που είχε η περίπτωση και τη δική της σκοπιμότητα και χάλαγε ο κόσμος.  Μα, τι έγινε με τον τάδε αθλητή; Πώς ελληνοποιήθηκε αυτός; Εδώ χαλάει ο κόσμος για χιλιάδες ελληνοποιήσεις, για ύποπτες παρεμβάσεις, για αλλοίωση εκλογικού αποτελέσματος και η Κυβέρνηση τα θεάται αυτά ως απλός θεατής; Αυτά είναι αδιανόητα πράγματα.
Τονίζω, λοιπόν, πως η συζήτηση της σημερινής επερώτησης αφορά την αφετηρία και την αρχή ενός σημαντικού ελέγχου, ο οποίος θα πρέπει να γίνει γύρω από το θέμα, διότι έχει ποικιλία προεκτάσεων. Δεν είναι μόνο αν τυχόν υπήρξε η όποια αλλοίωση του εκλογικού αποτελέσματος, αλλά έχει επιπτώσεις στην εθνική μας ζωή, και αυτά δεν μπορεί να μείνουν έτσι.  'Ερχομαι να πω, κύριε Πρόεδρε, ότι είναι επιβεβλημένο από την ελληνική Κυβέρνηση να υπάρξει η ανάλογη ευαισθησία. Να γίνει αντιληπτό το μέγεθος του προβλήματος και να δοθούν πειστικές απαντήσεις, αφού ασφαλώς προηγηθούν οι κατάλληλοι έλεγχοι. Είναι μία εκτίμηση, η οποία σήμερα βρίσκεται στο νου και στα χείλη πολλών Ελλήνων. Πολλοί 'Ελληνες διερωτώνται, με βάση αυτά που ακούν και διαβάζουν.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Τελειώνω, κύριε Πρόεδρε.
Μη επιθυμώντας, να κάνω επικλήσεις συγκεκριμένων περιστατικών - που και αυτό θα γίνει στο μέλλον- εκτιμώ πως με αφορμή και ευκαιρία τη σημερινή συζήτηση το αρμόδιο ή τα αρμόδια Υπουργεία οφείλουν σύντομα να φέρουν τα στοιχεία εκείνα, που θα αποδεικνύουν και θα πείθουν όλους μας ότι ακολουθήθηκαν νόμιμες διαδικασίες και ότι δεν προέκυψε ούτε στο εκλογικό αποτέλεσμα ούτε σε άλλους τομείς οποιαδήποτε αλλοίωση ή έκνομη παρέμβαση. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε.
Ο κ. Μαρκογιαννάκης έχει το λόγο για πέντε λεπτά για να πρωτολογήσει. ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, ασφαλώς το θέμα των ελληνοποιήσεων και των νομίμων ελληνοποιήσεων είναι ένα μεγάλο θέμα. Δεν πρόκειται για μετάθεση ενός δημοσίου υπαλλήλου ή για μετάταξη ενός υπαλλήλου, πρόκειται για ελληνοποίηση κάποιου ανθρώπου, ο οποίος είτε δεν ήταν 'Ελληνας και θέλει να γίνει 'Ελληνας είτε ισχυρίζεται ότι είναι 'Ελληνας και θέλει να επισημοποιηθεί.
Επ' ευκαιρία επερωτήσεων και ερωτήσεων, τις οποίες είχαμε καταθέσει το 1998 και 1999 προς τον Υπουργό Δημόσιας Τάξης σχετικά με το πρόβλημα της εγκληματικότητας το οποίο παρουσίαζε έξαρση, είχαμε επισημάνει τη διαφθορά η οποία παρατηρείτο στις προξενικές αρχές, αλλά και σε υπηρεσίες των πρεσβειών μας ιδιαίτερα στις Ανατολικές χώρες, γύρω από το θέμα της χορήγησης αφ' ενός μεν αφειδώς σε χιλιάδες ατόμων βίζας, όπου ως επί τω πλείστον επλούτιζαν παράνομα εκείνοι που τις χορηγούσαν, αλλά και έκδοσης πλαστών, ψευδών κατά το περιεχόμενο εγγράφων, με τα οποία υποβοηθείτο η ελληνοποίηση κάποιων.
Ο τότε Υπουργός Δημόσιας Τάξης μας αντιμετώπισε κατά κάποιον τρόπο χλευαστικά, μέχρις ότου απεδείχθη από το επικαλούμενο από τους συναδέλφους προηγουμένως, βούλευμα ότι και ο ίδιος είχε δώσει εντολή παράνομης ελληνοποίησης.
Οι συνέπειες αυτής της τακτικής είναι τεράστιες. Εκτός από την αύξηση της εγκληματικότητας, που ανεφέρθη προηγουμένως, έχουμε και το πρόβλημα το εθνικό.
Το ερώτημα είναι το εξής. 'Οταν επισημαίνονται αυτά τα πράγματα και δεν έχουμε μία άμεση αντίδραση προς την κατεύθυνση της ερεύνης προς την κατεύθυνση της απόδοσης πειθαρχικών ευθυνών, προς την κατεύθυνση της επέμβασης του εισαγγελέα σε όλες τις περιπτώσεις υπαλλήλων, οι οποίες απεκαλύπτοντο ότι είχαν χορηγήσει έγγραφα πλαστά κατά το περιεχόμενο, τότε νομίζω ότι αρχίζει πλέον να μπορεί να υποθέσει ο οποιοσδήποτε ότι υπάρχει συνενοχή και της Κυβέρνησης.
'Οταν το πρόβλημα παίρνει αυτές τις διαστάσεις, κυρία Υπουργέ, οφείλατε μόνοι σας, αυτεπάγγελτα, χωρίς την όχληση της Αξιωματικής Αντιπολίτευσης, ή της Αντιπολίτευσης γενικότερα, προκειμένου να αποδειχθεί ότι δεν έχετε την οποιαδήποτε ευθύνη να διατάξετε μία έρευνα σε βάθος για τις ελληνοποιήσεις οι οποίες έγιναν τα τελευταία χρόνια συνολικά.
'Ηρθαν στα χέρια μου πριν από μερικές μέρες καμιά δεκαπενταριά-είκοσι έγγραφα, από τα οποία αποδεικνύεται ότι έχουν ανακληθεί κάποιες δεκάδες παράνομες ελληνοποιήσεις -τα έχω στα χέρια μου- και ακυρώνονται τα διαβατήρια.
Ερώτημα πρώτο: Με την ακύρωση των διαβατηρίων ταυτόχρονα διατάχθηκε και η ενδεχόμενη εγγραφή στους εκλογικούς καταλόγους; Διότι δεν προκύπτει κάτι τέτοιο.
Προφανώς οι κύριοι αυτοί,οι οποίοι πήραν την ελληνική ιθαγένεια, θα φρόντισαν να γραφτούν και στους εκλογικούς καταλόγους. Ακυρώνεται το διαβατήριο, δεν ξέρουμε αν έχει αφαιρεθεί τελικά από τα χέρια τους, εν πάση περιπτώσει, δεν προκύπτει αν γι' αυτούς τους ανθρώπους έχει διαγραφεί η εγγραφή τους στους εκλογικούς καταλόγους.
Ερώτημα δεύτερον. Ερευνήθηκε σε βάθος -γιατί εγώ πιστεύω ότι εκτός απ' αυτές τις δεκάδες, θα είναι χιλιάδες πλέον οι ανακλήσεις οι οποίες υποχρεωτικά γίνονται από τις νομαρχίες ή από το Υπουργείο Εσωτερικώνποιοι ήταν εκείνοι οι υπάλληλοι οι οποίοι χορήγησαν τα πλαστά έγγραφα, προκειμένου να χορηγηθεί η ελληνική ιθαγένεια σε κάποιους; 'Εχει γίνει έρευνα; 'Εχει δοθεί εντολή να ερευνηθεί, ποιοι ήταν εκείνοι οι οποίοι χορήγησαν τα πλαστά έγγραφα; Ερώτημα τρίτον. 'Εχει επιληφθεί ο εισαγγελέας στις χιλιάδες αυτές των περιπτώσεων; Διότι, κύριε Πρόεδρε και κύριε Υπουργέ, εάν παρά το γεγονός ότι από το Υπουργείο Εσωτερικών και τις κατά τόπους νομαρχίες διαπιστώνεται ότι είχαν γίνει χιλιάδες παρανομίες και απλά προχωρούμε στην άρση, την αφαίρεση της ελληνικής ιθαγένειας, χωρίς να κάνουμε οτιδήποτε παραπέρα, προκειμένου να γίνει έλεγχος, έρευνα σε βάθος, τότε με συγχωρείτε πάρα πολύ, αλλά αυτό είναι πάρα πολύ ύποπτο. Απλά, δηλαδή, λέμε "εντάξει, μας ανακάλυψαν", το ξεχνάμε και τελειώσαμε.
Αν θέλετε να αποδείξετε ότι πράγματι αυτό το οποίο αιωρείται σήμερα στην ελληνική κοινωνία, ιδιαίτερα μετά τις εκλογές της 9ης Απριλίου, δεν είναι τίποτα το ύποπτο, οφείλετε -νομίζω- ως Υπουργός Εσωτερικών να σπεύσετε πάραυτα να δώσετε εντολή να ερευνηθούν όλες οι περιπτώσεις χορηγήσεως ελληνικής ιθαγένειας σε άτομα τα τελευταία χρόνια, διότι διαφορετικά θα επαναλάβω για άλλη μια φορά ότι κάτι το ύποπτο συμβαίνει.  'Οταν μάλιστα αποκαλύπτονται περιπτώσεις εγκληματιών ολκής, όπως ο Ταταρένκωφ, όπως ο Σολόνικ, όπως ο Κότοβιτς, ο οποίος μάλιστα ψήφισε στις τελευταίες εκλογές και δεν κάνετε οποιαδήποτε ενέργεια, τότε οι υπόνοιες είναι ευρύτερες.
ΠΡΟΕΔΡΕΥΩΝ (Παναγιώτης Σγουρίδης): Ο κ. Στυλιανίδης έχει το λόγο για πέντε λεπτά, για να πρωτολογήσει.
ΕΥΡΥΠΙΔΗΣ ΣΤΥΛΙΑΝΙΔΗΣ: Κύριε Πρόεδρε, επιθυμία μου ήταν στην πρώτη τοποθέτησή μου στο Εθνικό Κοινοβούλιο να μπορώ από κοινού να οριοθετήσω το όραμα για μια σύγχρονη Ελλάδα ή και την πραγμάτωσή του. Δυστυχώς, όμως, η ελληνική πραγματικότητα, η δυσάρεστη αυτή πραγματικότητα, μας προσγειώνει. Βέβαια για το δυσάρεστο της κατάστασης το μεγαλύτερο μέρος της ευθύνης έχει η σημερινή Κυβέρνηση. Αυτή έχει και την πολιτική ευθύνη.  (Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) Η αρνητική αυτή εικόνα τεκμαίρεται ποικιλοτρόπως και χαρακτηριστικά είναι τα παραδείγματα των Σολόνικ, Ταταρένκωφ και Κότοβιτς, που είναι όμως η κορυφή του παγόβουνου.
Αυτές οι τρείς περιπτώσεις αποδεικνύουν πρώτον τη διάλυση του κράτους, δεύτερον, την αναποτελεσματικότητα και ίσως και τη διαφθορά των κρατικών υπηρεσιών, και, τρίτον, την ανικανότητα της Κυβέρνησης να φέρει αποτελέσματα ή την αδιαφορία της.
Τρία σημεία θα αναφέρω.
Πρώτον, η υπόθεση Ταταρένκωφ. 'Εχουμε έναν εγκληματία, ο οποίος μπήκε στη χώρα μας με τουριστική βίζα για είκοσι μέρες, με ευκολία πήρε βίζα παλινόστησης ως ομογενής με το όνομα Ντεμουρτσίδης Βλαδίμηρος, ενώ στη συνέχεια εύκολα επίσης απέκτησε την ελληνική ιθαγένεια και εφοδιάστηκε με ταυτότητα και διαβατήριο. Εισήγαγε το 1996-1997 τρία εκατομμύρια δολάρια και αγόρασε στην ευαίσθητη παραμεθόριο περιοχή της Θράκης ξενοδοχείο, το οποίο επεχείρησε να εντάξει και στον αναπτυξιακό νόμο, για να πάρει τα ευεργετήματά του. Συνελήφθη και σταμάτησε και όλη αυτή η υπαγωγή της επένδυσης αυτής στο νόμο, μόνο όταν δόθηκε σήμα από την Ιντερπόλ και μάλιστα λίγο αργότερα από το σήμα.
Δεύτερη περίπτωση. Με την ερώτηση υπ' αριθμ. 2145/28.9.99, την οποία απηύθυνε προς τον Πρωθυπουργό ο Πρόεδρος της Νέας Δημοκρατίας εισέπραξε απάντηση από τον μεν Υπουργό Εθνικής Οικονομίας γενικόλογη και αφηρημένη από τον Υπουργό Δημόσιας Τάξης, απάντηση που μεταβίβαζε την ευθύνη με σαφήνεια στο Υπουργείο Εξωτερικών, ενώ από τον αρμόδιο Υπουργό Εσωτερικών, Δημόσιας Διοίκησης και Αποκέντρωσης μεταβιβαζόταν επίσης η ευθύνη στον Υπουργό Εξωτερικών.
Τέλος, αυτό το οποίο έκανε εντύπωση από την απάντηση του Υπουργού Δημόσιας Τάξης είναι ότι παραδέχθηκε ότι συλλήψεις τέτοιων τύπων γίνονται μόνο όταν έχει δοθεί σχετικό σήμα από την Ιντερπόλ.
'Ερχεται στη συνέχεια να αποδειχθεί ότι ούτε αυτό συμβαίνει με την υπόθεση Κότοβιτς, ο οποίος δεν συνελήφθη,παρ' ότι υπήρχε σήμα από το 1997 και ψήφισε στις 9 Απριλίου στο Μενίδι.
Το τρίτο έχει να κάνει με την αποτελεσματικότητα της Κυβέρνησης. Το 1998 το Σώμα Επιθεωρητών Δημόσιας Διοίκησης έκανε ελέγχους σε πέντε τουλάχιστον νομαρχίες. Στη Νομαρχία Θεσσαλονίκης με Νομάρχη τον κ.  Παπαδόπουλο, Ημαθίας με τον κ. Βλαζάκη, Δυτικής Αττικής με τον κ.          Παπαπέτρου, Πειραιά με τον κ. Φωτίου και Αθηνών με τον κ. Ευσταθιάδη. 'Οπως προέκυψε από δειγματοληπτικό έλεγχο σε τρεις χιλιάδες διακόσιους φακέλους- και αυτό αναφέρεται στη σελίδα 147 της σχετικής έκθεσης- οι φάκελοι αυτοί είχαν και πλαστά δικαιολογητικά για παράνομες ελληνοποιήσεις και ζητήθηκε ΕΔΕ από τους επιθεωρητές, η οποία έγινε σε όλες τις περιπτώσεις, χωρίς όμως να κατονομαστούν οι υπεύθυνοι ή να τιμωρηθούν. Με άλλα λόγια το θέμα σκεπάστηκε και το 1999 δεν έγινε καν αντίστοιχος έλεγχος από τους επιθεωρητές.
Αυτό το οποίο ρωτούμε την Κυβέρνηση είναι εάν μπορεί να μας απαντήσει πόσοι ακόμη τελικά εγκληματίες κυκλοφορούν με δική σας ευθύνη ελεύθεροι, πόσοι είναι οι παράνομα ελληνοποιηθέντες, οι οποίοι ψήφισαν στις 9 Απριλίου, ουσιαστικά αλλοιώνοντας τη λαϊκή βούληση;  Γιατί δεν προχώρησε παρά τις προειδοποιήσεις, που είχε από την Αντιπολίτευση, την έρευνα αυτών των παρανόμων ελληνοποιήσεων αποτελεσματικά και δεν απέδωσε τις σχετικές ευθύνες, Γιατί δεν έγινε εγκαίρως ο έλεγχος των εκλογικών καταλόγων; Ποιος ευθύνεται για την επικίνδυνη διάλυση και ίσως διάβρωση του κράτους και για το αίσθημα ανασφάλειας που επικρατεί σήμερα στους πολίτες από την ανεξέλεγκτη δράση κακοποιών στοιχείων που ήρθαν από το εξωτερικό και τι σκοπεύει να κάνει, τέλος πάντων, στην πράξη η Κυβέρνηση ανταποκρινόμενη στο θεσμικό της ρόλο, εκτός από το να αντιπολιτεύεται την Αντιπολίτευση για λόγους φθηνών εντυπώσεων; Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Xρήστος Ζώης έχει το λόγο. ΧΡΗΣΤΟΣ ΖΩΗΣ: Κύριε Πρόεδρε, θα προτιμούσα στην πρώτη μου παρουσία μέσα στο Κοινοβούλιό μας ...
ΠΡΟΕΔΡΕΥΩΝ (Κωνσταντίνος Γείτονας): Την καλωσορίζουμε.
ΧΡΗΣΤΟΣ ΖΩΗΣ: Σας ευχαριστώ.
αγροτών της περιοχής μου, να εξηγήσω τις αδυναμίες που έχει ο Νομός Λάρισας σε σχέση με τη σπορά και καλλιέργεια του βαμβακιού, αλλά δυστυχώς -και θέλω να εξηγήσω με τη σημερινή μου τοποθέτηση το περιεχόμενο και τη σκοπιμότητα της συμμετοχής μου στην επερώτηση των υπολοίπων συναδέλφων- εκτός των στοιχείων που συγκροτούν την ποιότητα της δημοκρατίας, την οποία με μεγάλη σαφήνεια εξήγησε ο Πρόεδρος της Νέας Δημοκρατίας, με αφορμή τη συζήτηση για την ψήφο εμπιστοσύνης στη Βουλή, θα ήθελα να θέσω ακόμη ένα στοιχείο υπόψιν της κυρίας Υπουργού. 'Οτι η ποιότητα της δημοκρατίας έχει σχέση και με τον τρόπο που κάθε κυβέρνηση αντιδρά κάθε φορά που τίθεται ένα ζήτημα μείζονος σημασίας. Και νομίζω ότι θα τελούσαμε σε πλήρη αναντιστοιχία όλοι όσοι συναπαρτίζουμε το Εθνικό Κοινοβούλιο, εάν δεν μεταφέραμε την ανησυχία, το ενδιαφέρον, τις συζητήσεις που έχουν ανακύψει μετά από πληθώρα δημοσιευμάτων, μετά από την κατάθεση πληθώρας στοιχείων από το σύνολο σχεδόν των Μέσων Μαζικής Ενημέρωσης.
Δεν ενδιαφέρει άραγε την Κυβέρνηση, δεν ενδιαφέρει την Εθνική Αντιπροσωπεία τι λέει ο κόσμος στα καφενεία; Δεν ενδιαφέρει άραγε την Κυβέρνηση με ποιον τρόπο οι διάφοροι κακοποιοί εισέρχονται στον ελλαδικό χώρο και αποκτούν την ελληνική ιθαγένεια; Δεν ενδιαφέρει την ελληνική Κυβέρνηση πώς ένας Ρώσος πολίτης, του οποίου μάλιστα η ιθαγένεια είχε αφαιρεθεί, μπόρεσε να προσέλθει σε ένα εκλογικό τμήμα της Ορεστιάδος και να ψηφίσει, ενώ αποτελούσε μέρος ενός πακέτου πενήντα τεσσάρων άλλων ελληνοποιηθέντων, των οποίων επίσης η ιθαγένεια είχε αφαιρεθεί.
Πολύ εύστοχα είπε ο εισηγητής μας κ. Πολύδωρας ότι αυτά δεν είναι στοιχεία τα οποία μπορούμε να έχουμε στα χέρια μας, γιατί ο λόγος ύπαρξης ενός μέλους της Εθνικής Αντιπροσωπείας δεν είναι να κάνει τον ανακριτή ούτε τον εισαγγελέα. Είναι, όμως, σίγουρα να μεταφέρει την ανησυχία που προκύπτει μέσα από τα δημοσιεύματα, μέσα από τα μέσα ενημέρωσης που, αν θέλετε, φορτίζουν συναισθηματικά και προβληματίζουν την ελληνική κοινή γνώμη.
Το ερώτημα, λοιπόν, που θα ήθελα να θέσω στην κυρία Υπουργό είναι: Ακόμα και εάν καποιοι από εμάς εκφράζουν τη δυσαρέσκειά τους απένταντι σε συγκεκριμένα μέσα ενημέρωσης, ακόμη και αν κάποιοι από εμάς, ομιλούμε  περιφρονητικά για κάποια μέσα ενημέρωσης, δεν είναι στοιχειώδης υποχρέωση όλων των μελών ενός δημοκρατικού πολιτεύματος να αντιδρούν έστω σ' αυτά τα δημοσιεύματα, εφόσον τα χαρακτηρίζουν ψευδή; Δεν είναι βασική υποχρέωση μίας κυβέρνησης να παίρνει θέση; Εγώ δεν θα ισχυριζόμουν εδώ ότι θα έπρεπε κάθε κυβέρνηση να έχει και ένα μηχανισμό διάψευσης διαφόρων δημοσιευμάτων. 'Ομως είναι δική μας βασική υποχρέωση, των μελών της Αξιωματικής Αντιπολιτεύσεως, να προσερχόμαστε στο Κοινοβούλιο και να θέτουμε αυτά τα ζητήματα από το Βήμα του Εθνικού Κοινοβουλίου. Δεν θα έπρεπε να δυσαρεστείται κανείς, εάν αυτά τα στοιχεία, βάλτε το σε εισαγωγικά, βάλτε το χωρίς εισαγωγικά, δεν αποτελούν επαρκή απόδειξη για τον εκάστοτε εκπρόσωπο της Κυβερνήσεως.  Κύριε Πρόεδρε, βεβαίως το ζήτημα του Κότοβιτς έχει πάρει τη δικαστική οδό και βεβαίως ο κ. Πεπόνης, ο εισαγγελέας πλημμελειοδικών Πειραιά, έχει ασκήσει ήδη δίωξη, για να διαπιστώσει πώς ήσκησε εκλογικό δικαίωμα που δεν είχε.
Το ερώτημα είναι: πέρα απο το τι θα κάνουν οι δικαστικές αρχές, τι προτίθεται η Κυβέρνηση να κάνει, πώς προτίθεται η Κυβέρνηση να αντιδράσει στη διάχυτη εντύπωση που κυριαρχεί στην ελληνική κοινή γνώμη, στην αντίληψη που έχει ο μέσος 'Ελληνας πολίτης, ότι όλα αυτά συνιστούν μέρος μιας πραγματικότητας, που οδήγησε στο αποτέλεσμα της 9ης Απριλίου. Και εάν η Κυβέρνηση δεν θέλει να εμπλέκει το θέμα των ελληνοποιήσεων με το αποτέλεσμα της 9ης Απριλίου, αυτό βεβαίως αφορά την ίδια. Αυτό όμως που αφορά τον ελληνικό λαό είναι από δω και μπρος τι σκοπεύει να κάνει, για να μην επαναληφθούν τα όσα έχουμε ήδη διαπιστώσει.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η  Υπουργός Εσωτερικών, Δημόσιας Διοίκησης και Αποκέντρωσης  κ. Βάσω Παπανδρέου έχει το λόγο.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, η ποιότητα της δημοκρατίας εξαρτάται όχι μόνο απο τον τρόπο λειτουργίας της Κυβέρνησης αλλά και απ' τον τρόπο λειτουργίας της Αντιπολίτευσης.
Και είναι η πρώτη φορά στα χρονικά των τελευταίων δεκαετιών που η Αντιπολίτευση ευθαρσώς δεν έχει δεχθεί το αποτέλεσμα της λαϊκής ετυμηγορίας. Βέβαια ο Πρόεδρος της Νέας Δημοκρατίας απέφυγε να μιλήσει για νοθεία του εκλογικού αποτελέσματος και είπε ότι, όχι, δεν υπήρξε νοθεία, ορισμένα όμως μέλη της Νέας Δημοκρατίας έφθασαν εμμέσως πλην σαφώς να αμφισβητούν το εκλογικό αποτέλεσμα.
Θα περίμενε κανείς και περιμένει και ο ελληνικός λαός η Νέα Δημοκρατία να είχε την ευθύτητα και το θάρρος, όπως απαιτείται σε κάθε περιπτωση και όπως το κάνουν όλα τα κόμματα, να δεχθεί ότι έχασε, ευθαρσώς και ειλικρινά, τις εκλογές της 9ης Απριλίου. Το ερώτημα είναι δέχεσθαι ναι ή όχι την ετυμηγορία του ελληνικού λαού; Ο ελληνικός λαός αποφάσισε και αυτήν τη φορά να σας βάλει να παίξετε πάλι το ρόλο της Αξιωματικής Αντιπολίτευσης και επιθυμεί και προσδοκά να τον παίξετε αποτελεσματικά και αυτό κάνουμε και εμείς.
Είναι λυπηρό πράγμα ότι ξεκίνησε μία προσπάθεια με κάποια επί μέρους, έτσι, συμβάντα να δημιουργήσουν ένα κλίμα αμφισβήτησης και κυρίως -και αυτό είναι το πιο θλιβερό- να ομαδοποιήσουν χιλιάδες 'Ελληνες ομογενείς, οι οποίοι αναγκάτηκαν να πάνε σε διάφορες χώρες του ανατολικού μπλοκ, που εκεί δεν είχαν μια πολύ εύκολη ζωή και λόγω των αλλαγών σε διεθνές επίπεδο οι 'Ελληνες αυτοί οι ομογενείς θέλησαν να ξαναγυρίσουν στην πατρίδα τους.
Και όπως συμβαίνει πάντα με τέτοιες μαζικές επιστροφές, μπορεί να δημιουργηθούν και κάποια επί μέρους θέματα. Αυτό έχει ξανασυμβεί και παλαιά και υπήρξε νομοθέτημα τότε για να αντιμετωπισθεί το θέμα.
Στη συγκεκριμένη περίπτωση για τους ομογενείς ποντιακής καταγωγής πρέπει να πω -και τα στοιχεία τα έχουμε ξαναδώσει στη Βουλή, όπως και το εκλογικό αποτέλεσμα, έχουν δοθεί επανειλημμένως συνεντεύξεις κι έχουν δοθεί όλα τα στοιχεία στη δημοσιότητα- ότι έχω απαντήσει κι εγώ και οι συνάδελφοί μου σε αρκετές ερωτήσεις των Βουλευτών της Νέας Δημοκρατίας.  Ορισμένη μερίδα του Τύπου επιμένει να μη θέλει να αναφέρει τις απαντήσεις τις δικές μας ούτε τα στοιχεία που δίνουμε και να συνεχίζει να καλλιεργεί ένα κλίμα ότι κάτι πολύ σοβαρό συμβαίνει. Δεν υπάρχει καμία απροθυμία της Κυβέρνησης να δώσει τα στοιχεία. Τουναντίον επαναλαμβάνω ότι τα έχουμε καταθέσει και στη Βουλή και καλό θα είναι τουλάχιστον οι νέοι συνάδελφοι να τα διαβάσουν.
Κύριοι συνάδελφοι, είπε ο εισηγητής ότι υπάρχει θέμα συνταγματικό, γιατί οι ελληνοποιήσεις γίνονται από τη Νομαρχιακή Αυτοδιοίκηση. Θα έπρεπε να γνωρίζει ο κύριος συνάδελφος ότι οι ελληνοποιήσεις γίνονται με βάση την κοινή υπουργική απόφαση του 1990 - που πήρε την αρμοδιότητα από το Υπουργείο και την έδωσε στις νομαρχίες- η οποία ενσωματώθηκε αυτοτελώς στο ν. 2130/1993 επί Νέας Δημοκρατίας. Αυτό ήταν το καθεστώς που προβλεπόταν για την απόκτηση ιθαγένειας ομογενών ποντιακής καταγωγής μέχρι το 2000, που ψηφίσθηκε ο νόμος για τους παλιννοστούντες. 'Ετσι αλλάζει πάλι το σύστημα και περνά στον Γενικό Γραμματέα της περιφέρειας.  Σύμφωνα με τις διατάξεις του νόμου αυτού, για την έκδοση της απόφασης του νομάρχη, με την οποία διαπιστώνεται η ελληνική τους ιθαγένεια και δίνεται η εντολή για την εγγραφή τους στα μητρώα αρρένων και τα δημοτολόγια, λαμβάνονται υπόψη τα στοιχεία του διαβατηρίου και γεγονότα που δεν αποδεικνύονται από το διαβατήριο, αποδεικνύονται με υπεύθυνη δήλωση του ν. 1599/86.
Αυτό έγινε για να διευκολυνθούν οι ομογενείς δεδομένου ότι βρίσκονταν σε αντικειμενική αδυναμία να προσκομίσουν πλήρη στοιχεία για λόγους ανεξάρτητους από τη δική τους βούληση. 'Ετσι υπήρξε αυτό το ελαστικό, θα έλεγα, νομικό πλαίσιο του ν. 2130/93 και αυτό το εκμεταλλεύθηκε ένας πολύ περιορισμένος αριθμός αλλογενών, να αποκτήσουν την ελληνική ιθαγένεια.
Οι αλλογενείς αυτοί, που απέκτησαν την ελληνική ιθαγένεια με τον παραπάνω νόμο, στη συντριπτική τους πλειοψηφία ήταν Ρώσοι, ορισμένοι μέλη οργανωμένου εγκλήματος, οι οποίοι παραπλανώντας τις αρχές έπαιρναν θεώρηση παλιννόστησης από τα ελληνικά προξενεία, χρησιμοποιώντας γνήσια διαβατήρια ομογενών και απλώς άλλαζαν το όνομα και τη φωτογραφία. Τα διαβατήρια ήταν γνήσια, ομογενών.
Για την αντιμετώπιση αυτών των θεμάτων το 1996 το Υπουργείο Εσωτερικών άλλαξε τη διαδικασία και εφόσον έπαιρναν  τη θεώρηση οι νομαρχίες, έπρεπε να τους δώσουν την ιθαγένεια, βάσει του νόμου του 1993, εφόσον βέβαια είχαν και κάποια άλλα δικαιολογητικά.
Το 1996 αλλάξαμε αυτό το καθεστώς και γίνεται μία διασταύρωση των στοιχείων από τις νομαρχίες και από τα προξενεία, μέσω του Υπουργείου Εσωτερικών, διότι υπήρξαν κάποια κρούσματα στις νομαρχίες, που χωρίς να έχουν τα απαραίτητα δικαιολογητικά από τα προξενεία έδιναν ελληνοποιήσεις.
Και επειδή κάποιος ανέφερε κάποιες νομαρχίες όπου έχουν γίνει έλεγχοι, οι έλεγχοι έχουν γίνει σε πολύ περισσότερες νομαρχίες κατά τύχη όμως ανέφερε όλες τις νομαρχίες όπου υπάρχει νομάρχης του ΠΑΣΟΚ. Δεν ανέφερε τις νομαρχίες όπου υπάρχει νομάρχης της Δεξιάς. Απλώς σας λέω: Παραπεμπτικό βούλευμα για το Νομάρχη Καστοριάς και για δωροδοκία.  Υπάρχουν όμως και άλλες νομαρχίες και θα σας αναφέρω παρακάτω τι έχει γίνει σε κάθε νομαρχία.
'Οσες περιπτώσεις εντοπίστηκαν τόσο από τα προξενεία στην πρώην Σοβιετική 'Ενωση όσο και από τις υπηρεσίες του Υπουργείου Δημόσιας Τάξης, οι οποίες συνεργάζονται με την Ιντερπόλ και τις υπηρεσίες του εξωτερικού, αντιμετωπίστηκαν άμεσα. Οι διαπιστωτικές πράξεις ανακλήθηκαν και οι σχετικοί φάκελοι έχουν σταλεί στον εισαγγελέα.
Πρέπει να πω ότι από το 1989 μέχρι το 1993 -και αυτά τα στοιχεία τα έχουμε δώσει και στη δημοσιότητα και τα έχουμε καταθέσει και εδώ και σε διάφορες ερωτήσεις- έχουν ελληνοποιηθεί εκατόν τρεις χιλιάδες πεντακόσιοι εβδομήντα τρεις ομογενείς.
ΠΡΟΚΟΠΗΣ ΠΑΥΛΟΠΟΥΛΟΣ: Από το 1989 έως; 
ΒΑΣΩ ΠΑΠΑΝΔΡΕΟΥ: (Υπουργός Εσωτερικών, Δημόσιας Διοίκησης και Αποκέντρωσης): Από το 1989 μέχρι και το 1999.
Από αυτούς -και έχουμε καταθέσει και τους πίνακες και όλα τα στοιχεία- το 42,29% δηλαδή σαράντα τρεις χιλιάδες οκτακόσιοι είκοσι έξι ελληνοποιήθηκαν από το 1989 μέχρι το 1990-1993. Στην τελευταία περίοδο, η οποία αμφισβητείται, 1997-1999, έχουν ελληνοποιηθεί είκοσι δύο χιλιάδες πεντακόσιοι σαράντα εννέα ομογενείς.
Στις προηγούμενες εκλογές δεν υπήρξε κανένα θέμα και καμία ανησυχία ούτε και στις ευρωεκλογές του 1999, επειδή τότε η Νέα Δημοκρατία ήταν πρώτο κόμμα οπότε δεν υπήρξε και καμία προσπάθεια αλλοίωσης του αποτελέσματος.
ΠΡΟΚΟΠΗΣ ΠΑΥΛΟΠΟΥΛΟΣ: Το είχαμε θέσει και τότε.
ΒΑΣΩ ΠΑΠΑΝΔΡΕΟΥ: (Υπουργός Εσωτερικών, Δημόσιας Διοίκησης και Αποκέντρωσης): Σκεφθήκατε αυτόν τον τρόπο για να αμφισβητήσετε τα αποτελέσματα το 2000, που χάσατε τις εθνικές εκλογές. Είναι σαφής η σκοπιμότητα της Νέας Δημοκρατίας. Νομίζω όμως ότι είναι κατώτερο από τον ρόλο της Αξιωματικής Αντιπολίτευσης να προσπαθεί να δημιουργήσει θολά τοπία για ένα θέμα, που αφορά τη λειτουργία της δημοκρατίας. Και νομίζω ότι η δημοκρατία στη χώρα μας λειτουργεί άψογα.
Αυτό βέβαια δεν σημαίνει ότι δεν υπάρχουν και ορισμένα επιμέρους γεγονότα, όπως σε όλες τις αναπτυγμένες χώρες. Αλλά υπάρχουν τα αρμόδια όργανα, τα οποία επεμβαίνουν σύμφωνα με τους νόμους.
'Οπως ανέφερα και στην αρχή, το 2000 με το νόμο που ψηφίσαμε έχει αλλάξει το καθεστώς και βέβαια από εδώ και πέρα η διαδικασία είναι τελείως διαφορετική. Απαιτείται δηλαδή και η παρουσία και η συνέντευξη του ίδιου του ενδιαφερόμενου είτε εδώ είτε στα προξενεία του εξωτερικού.  Τα συγκεκριμένα άτομα τώρα που αναφέρονται στην επερώτηση είναι τρία: ο κ. Αλεξάντερ Σολόνικ, Σεργκέι Κότοβιτς και Βλαδίμηρος Ταταρένκωφ, οι οποίοι απέκτησαν την ελληνική ιθαγένεια. Ο Σολόνικ απέσπασε θεώρηση παλιννόστησης σε γνήσιο διαβατήριο ομογενούς, στο οποίο είχε φροντίσει να αλλάξει τη φωτογραφία και το όνομα. Οι άλλοι δύο απέκτησαν ελληνική ιθαγένεια εμφανιζόμενοι με στοιχεία και πιστοποιητικά ομογενών με τα επώνυμα ο μεν Kότοβιτς με το όνομα Ντεμουρτσίδης και ο Ταταρένκωφ με το όνομα Μουχσίεφ.
Γι' αυτό και όταν η Ιντερπόλ είχε δώσει το σήμα για τον Κότοβιτς ή τον Ταταρένκωφ, τέτοιο όνομα δεν υπήρχε πουθενά εδώ στην Ασφάλεια, διότι εδώ τα ονόματα ήταν διαφορετικά.
ΠΡΟΚΟΠΗΣ ΠΑΥΛΟΠΟΥΛΟΣ: Θα μας πουν και πώς είναι το όνομά τους! ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Από τη στιγμή που είχαν εξασφαλίσει θεώρηση παλιννόστησης ανεξάρτητα με ποιον τρόπο, αλλά χρησιμοποιώντας γνήσια έγγραφα, εμφανιζόμενοι ως ομογενείς, οι νομαρχίες τους έδωσαν την ελληνική ιθαγένεια. Και πρέπει να πω ότι οι υπάλληλοι των νομαρχιών δεν είναι σε θέση να εντοπίζουν -ακόμα και αν είναι πλαστά τα δικαιολογητικά που τους προσκομίζονται- αν είναι πλαστά. Στη συγκεκριμένη περίπτωση σας είπα ότι τα έγγραφα ήταν γνήσια, αλλά τα ονόματα ήταν πλαστά όπως και οι φωτογραφίες.
'Ολες οι διαπιστωτικές πράξεις, που αφορούν τα άτομα αυτά έχουν ανακληθεί.
Πρέπει να πω ότι συνολικά έχουν ανακληθεί τετρακόσιοι είκοσι οκτώ, οι οποίοι μπορεί να έχουν γίνει τώρα τετρακόσιοι τριάντα γιατί υπάρχουν και κάποιες πρόσφατες ανακλήσεις. Υπάρχουν οι ανακλήσεις.
Διαπιστώσεις έγιναν, κύριε Πολύδωρα, και κατά τη διάρκεια της Νέας  Δημοκρατίας και κατά τη διάρκεια διακυβέρνησης της χώρας από το ΠΑ.ΣΟ.Κ.     'Οταν όμως διαπιστώνεται μετά ότι υπάρχει πρόβλημα, προχωρούμε σε ανακλήσεις.
Οι ανακλήσεις γίνονται. Υπάρχει υποχρέωση. Δίνεται εντολή για τη διαγραφή από τα δημοτολόγια και τα μητρώα αρρένων και από τους εκλογικούς καταλόγους.
'Ισως θα ξέρετε ότι και στις 7 Μαρτίου 2000 ο Γενικός Γραμματέας του Υπουργείου είχε στείλει έγγραφα προς όλες τις νομαρχίες και τα νομαρχιακά διαμερίσματα για να διαγράψουν από τους εκλογικούς καταλόγους όλους αυτούς για τους οποίους υπήρξαν διαπιστωτικές πράξεις ανάκλησης.
'Οταν υπάρχει διαπιστωτική πράξη ανάκλησης ο φάκελος μεταβιβάζεται αυτομάτως στον εισαγγελέα. Και αυτοί οι φάκελοι έχουν μεταβιβαστεί όλοι στον εισαγγελέα. Και για τους τρεις τους συγκεκριμένους που αναφέρατε οι ανακλητικές αποφάσεις έχουν και αυτές κοινοποιηθεί στον εισαγγελέα.
Πέρα από αυτά, έχει διενεργηθεί έλεγχος. Ο μόνος που υπήρχε στους εκλογικούς καταλόγους ήταν ο Κότοβιτς. Η διαπιστωτική πράξη είναι πρόσφατη. Οι άλλοι δεν ήταν στους εκλογικούς καταλόγους. Και δεν νομίζω ότι το εκλογικό αποτέλεσμα μπορεί να επηρεασθεί...
ΒΥΡΩΝ ΠΟΛΥΔΩΡΑΣ: Μετά τις 7 Μαρτίου ήταν η διαπιστωτική πράξη του Κότοβιτς; 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Ναι.
ΒΥΡΩΝ ΠΟΛΥΔΩΡΑΣ: Δηλαδή πότε; 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Στις 27 Απριλίου.
ΒΥΡΩΝ ΠΟΛΥΔΩΡΑΣ: Δηλαδή μετά τις εκλογές.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Ναι. Σας είπα ότι ο μόνος που ήταν στους εκλογικούς καταλόγους ήταν ο Κότοβιτς, διότι η διαπιστωτική πράξη είναι μετά από την ημερομηνία των εκλογών. 'Ολοι οι άλλοι έχουν διαγραφεί.
Σύμφωνα με τις διατάξεις του άρθρου 12 της νομοθεσίας για την εκλογή Βουλευτών, προεδρικό διάταγμα 55/1999, η διαγραφή εκλογέων από τους εκλογικούς καταλόγους πραγματοποιείται ύστερα από την αποστολή από τα οικεία πρωτοδικεία των επικυρωμένων παραρτημάτων των εκλογικών καταλόγων και των αποφάσεων, που αφορούν αυτούς για τους οποίους έχει διαταχθεί η διαγραφή.
Το Υπουργείο αυτεπάγγελτα δεν μπορεί να διαγράφει από τους εκλογικούς καταλόγους. Πρέπει να τηρηθεί αυτή η διαδικασία. Και σας είπα ότι εν όψει των εκλογών είχαμε στείλει την εγκύκλιο προς όλες τις νομαρχίες και τα νομαρχιακά διαμερίσματα και τους υπενθυμίζαμε να κάνουν έλεγχο και να διαγράψουν όλους αυτούς των οποίων οι διαπιστωτικές πράξεις έχουν ανακληθεί.
'Εχει γίνει έλεγχος από το Σώμα Ελεγκτών Δημόσιας Διοίκησης σε επτά νομαρχιακές αυτοδιοικήσεις.
Νομαρχία Αθηνών: Το πόρισμα έχει πάει στον Εισαγγελέα.
Νομαρχία Πειραιά: Μας έχει έρθει το πόρισμα. Δεν στοιχειοθετούνται πειθαρχικές ή άλλες ευθύνες.
Στη Νομαρχία Ανατολικής Αττικής -είναι γνωστό ότι εκεί είναι ο κ. Φράγκος- όλοι οι φάκελοι είναι στον εισαγγελέα.
ΠΡΟΚΟΠΗΣ ΠΑΥΛΟΠΟΥΛΟΣ: Ο κ. Φράγκος ή οι φάκελοι.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης: Προς το παρόν οι φάκελοι.
ΠΡΟΚΟΠΗΣ ΠΑΥΛΟΠΟΥΛΟΣ: Το "προς το παρόν", είναι απειλή; 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης: Καθόλου. Θα δούμε περαιτέρω. Εγώ δεν μπορώ να κρίνω. 'Ηταν όλοι οι φάκελοι και ο φάκελος του κ. Ταταρένκωφ. Αυτοί όλοι οι φάκελοι πήγαν στον εισαγγελέα.
Νομαρχία Δυτικής Αττικής. Δεν έχει εκδοθεί ακόμα το πόρισμα. Νομαρχία Σερρών. Το πόρισμα έχει διαβιβασθεί, αλλά δεν προβλέπει περαιτέρω ενέργειες.
Νομαρχία Ημαθίας. 'Ηδη έχει επέμβει ο εισαγγελέας και δύο υπάλληλοι έχουν καταδικαστεί.
Νομαρχία Θεσσαλονίκης. Εκεί δεν έχει διαπιστωθεί πρόβλημα.
Υπάρχουν όμως και άλλες νομαρχίες, όπως η Νομαρχία Καστοριάς, όπου υπάρχει παραπεμπτικό βούλευμα του Νομάρχη Καστοριάς για παράνομες χορηγήσεις, διότι δεν ακολούθησε τη διαδικασία που προβλέπει ο νόμος, αλλά και για δωροδοκία.
Κύριοι συνάδελφοι, επιμέρους προβλήματα είναι υπαρκτά. Σίγουρα οι αρμόδιες υπηρεσίες επιλαμβάνονται και εφαρμόζουν τους νόμους. Μπορεί να υπάρξουν και κάποια κρούσματα υπαλλήλων που είναι επίορκοι. Αυτό κανείς  δεν το αμφισβητεί. Γι' αυτό γίνονται οι έλεγχοι και η παραπομπή τους στον εισαγγελέα. 'Ηδη έχουν επιβληθεί κυρώσεις.
Πάντως πρέπει να επισημάνω ότι είναι θλιβερό να προσπαθούμε να δημιουργήσουμε την εντύπωση ότι όλοι οι 'Ελληνες ομογενείς, που έχουν έρθει στην Ελλάδα είναι ύποπτοι. Γνωρίζει καλά ο κ. Πολύδωρας ότι υπάρχουν 'Ελληνες ομογενείς στην Κύπρο και γνωρίζει καλά γιατί δεν παίρνουν την κυπριακή ιθαγένεια και ποιος εθνικός λόγος επιβάλλει να τους δώσουμε την ελληνική ιθαγένεια.
ΒΥΡΩΝ ΠΟΛΥΔΩΡΑΣ: Δεν άνοιξα εγώ αυτήν τη συζήτηση.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης: Και πρέπει να πω ότι οι Κύπριοι δεν κατέθεσαν τα δικαιολογητικά τους μέσω της πρεσβείας, αλλά έρχονται εδώ οι ίδιοι, όπως τους υποχρεώνει ο νόμος για να πάρουν την ιθαγένεια. Βέβαια την ιθαγένεια την παίρνουν ανάλογα με τον τόπο, που επιθυμούν να εγκατασταθούν. Στην Κύπρο πηγαίνουν προσωρινά για εργασία.
Ακόμη δεν είναι δυνατόν να λέμε ότι αποδίδουμε στους 'Ελληνες ομογενείς την αύξηση της εγκληματικότητας. Υπάρχουν πολλές εξηγήσεις για την αύξηση της εγκληματικότητας. Και πρέπει να πω ότι η Ελλάδα είναι μια από τις πλέον ασφαλείς χώρες. Παρ' όλη την αύξηση της εγκληματικότητας είμαστε πολύ κάτω από το μέσο κοινοτικό επίπεδο. Αυτό δεν σημαίνει ότι δεν πρέπει να πάρουμε όλα τα μέτρα για τη μείωση της λαθρομετανάστευσης. Δεν πρέπει όμως να βλέπουμε τους 'Ελληνες ομογενείς σ' αυτές τις διαδικασίες. Αυτό δε σημαίνει ότι όλοι οι ομογενείς είναι ευυπόληπτοι πολίτες. Αυτό μπορεί να συμβαίνει σε κάθε ομάδα πληθυσμού και στο σύνολο των Ελλήνων.  Γι' αυτό υπάρχουν νόμοι και διαδικασίες, οι υπηρεσίες και οι προβλεπόμενες κυρώσεις.
Ως προς το θέμα των εκλογών θέλω να πω ότι έχω καταθέσει όλα τα στοιχεία για τις διαφορές που υπήρξαν μεταξύ των αποτελεσμάτων που ανακοίνωσε η 'ΔΕΛΤΑ-ΠΛΗΡΟΦΟΡΙΚΗ" το βράδυ των εκλογών και των επισήμων αποτελεσμάτων.
'Εχω πει επανειλημμένα ότι αυτές οι διαφορές υπάρχουν πάντα. "Η ΔΕΛΤΑ ΠΛΗΡΟΦΟΡΙΚΗ" είναι μία εταιρεία, η οποία από το 1981 βοηθάει στην έκδοση των αποτελεσμάτων, ώστε την ημέρα των εκλογών να μην περιμένουμε τα επίσημα αποτελέσματα από τα πρωτοδικεία, γιατί θα περιμέναμε περίπου μία εβδομάδα. Ποτέ, μα ποτέ, είτε το Υπουργείο είτε οποιοσδήποτε άλλος δεν είπε ότι τα στοιχεία αυτά είναι τα επίσημα αποτελέσματα των εκλογών, γι' αυτό και όταν ανακοινώνονται την ημέρα των εκλογών λέμε ότι είναι τα αποτελέσματα της 'ΔΕΛΤΑ ΠΛΗΡΟΦΟΡΙΚΗΣ".
Σε όλες τις εκλογικές αναμετρήσεις υπάρχουν διαφορές μεταξύ των αποτελεσμάτων, που δίνονται το βράδυ των εκλογών και των επισήμων αποτελεσμάτων που δίνονται από τα πρωτοδικεία της χώρας μας. Στις φετινές εκλογές η διαφορά ήταν τριακόσιες μία χιλιάδες. Το 1989 ήταν πεντακόσιες τριάντα δύο. Το 1990 ήταν τετρακόσιες τρεις χιλιάδες. Το 1993 ήταν τριακόσιες εννενήντα εννέα χιλιάδες. Το 1996 ήταν τετρακόσιες δέκα έξι χιλιάδες. Στις ευρωεκλογές του 1999 ήταν τετρακόσιες τριάντα δύο χιλιάδες.
'Εχουμε εξηγήσει πού οφείλονται αυτές οι διαφορές ότι υπάρχουν οι ειδικοί εκλογικοί κατάλογοι, που είναι οι δημόσιοι υπάλληλοι, οι στρατιωτικοί,  οι λιμενικοί, το Πυροσβεστικό Σώμα, η Αστυνομία και διάφοροι άλλοι που ψηφίζουν με ειδικούς εκλογικούς καταλόγους, οι ναυτικοί, οι φυλακισμένοι, κλπ. Ο κ. Δριμιώτης μάλιστα στη συνέντευξή του έδωσε και μία επιστολή που είχε στείλει το 1990 στον κ.  Κούβελα, που του εξηγούσε γιατί υπάρχουν οι διαφορές αυτές στο Καρπενήσι, στο Νομό Ευρυτανίας, όπου φαίνονταν εγγεγραμμένοι πάρα πολλοί και οι πραγματικοί ήταν λιγότεροι. Είπε "σε αυτήν την επιστολή απλώς θα αλλάξω την ημερομηνία και ξαναστέλνω την ίδια, γιατί είναι γνωστό τι συμβαίνει".  'Οπως έχω πει επανειλημμένα σε ορισμένους νομούς υπάρχουν εκλογικά τμήματα, τα οποία ανήκουν σε άλλους νομούς, διότι είναι νομάδες, οι οποίοι μετακινούνται, γι' αυτό υπάρχει αυτή η διαφορά. Επειδή σε πάρα πολλές κοινότητες υπάρχουν διάφοροι συνοικισμοί και δεν ξέρει ακριβώς σε ποιο συνοικισμό μένει ο καθένας, τα εκλογικά τμήματα δεν τα χωρίζουμε οριζόντια από το Α μέχρι το Δ τι ψηφίζουν στο ένα τμήμα, από το Δ και μετά στο άλλο τμήμα. Πάνε οι εκλογικοί κατάλογοι για το σύνολο της κοινότητας και μετά προστίθενται οι εκλογικοί κατάλογοι. Το έχω δώσει και στη δημοσιότητα, θα το καταθέσω και εδώ. Για παράδειγμα στο Δήμο Μουζακίου, στο 153ο μεικτό τμήμα εγγεγραμμένοι δύο χιλιάδες εκατόν εξήντα εννέα, ψήφισαν τριακόσιες εβδομήντα δύο. Στο 154ο τμήμα εγγεγραμμένοι δύο χιλιάδες τριάντα πέντε, ψήφισαν εξακόσιοι δέκα εννέα.  Στο 155ο τμήμα από δύο χιλιάδες τριακόσιοι σαράντα ένας, ψήφισαν τριακόσιοι είκοσι τρεις.  'Οταν προστίθενται όλοι αυτοί το νούμερο που βγαίνει είναι πολύ μεγαλύτερο από το πραγματικό, διότι το κάθε τμήμα έχει ολόκληρο τον εκλογικό κατάλογο της κοινότητας και όχι αυτούς, οι οποίοι ψηφίζουν. 'Ετσι εδώ σε τρία τμήματα είναι περίπου χίλιοι τετρακόσιοι αυτοί που ψήφισαν και φαίνονται εγγεγραμμένοι επτά χιλιάδες.
Κύριε συνάδελφε της Αντιπολίτευσης, το εκλογικό αποτέλεσμα δεν εξαρτάται από τους εγγεγραμμένους, αλλά από αυτούς που ψήφισαν.
'Οσοι κι αν είναι εγγεγραμμένοι και για διάφορους λόγους οι εκλογικοί κατάλογοι έχουν αυτήν την ιδιομορφία, δεν έχει καμία επίπτωση στο εκλογικό αποτέλεσμα. Το πόσοι ψήφισαν έχει σημασία. Και απ' αυτούς που ψήφισαν, δεν σας ψήφισε ευτυχώς η πλειοψηφία του ελληνικού λαού και γι' αυτό σήμερα προσπαθείτε να δημιουργήσετε την εντύπωση ότι κάτι συνέβη. Το μόνο που συνέβη είναι ότι ο ελληνικός λαός έκρινε σωστά να είστε στην Αντιπολίτευση.
(Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Πολιτισμού, Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, Εθνικής Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων 'Εργων, Δικαιοσύνης και Δημόσιας Τάξης, κατέθεσαν σχέδιο νόμου: "Θέματα προετοιμασίας των Ολυμπιακών Αγώνων 2004 και άλλες διατάξεις".  Παραπέμπεται στην αρμόδια Διαρκή Επιτροπή.
Ο Κοινοβουλευτικός Εκπρόσωπος της Νέας Δημοκρατίας κ. Προκόπης Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Κυρίες και κύριοι συνάδελφοι, η κυρία Υπουργός απήντησε και σε θέματα τα οποία δεν είχαμε θέσει. Ευτυχώς γιατί μου δίνει την ευκαιρία να πω λίγα πράγματα σχετικά με το ζήτημα αυτό που είναι μείζον, έστω και αν δεν συνδέεται με την επερώτησή μας.
Ρώτησε η κυρία Υπουργός -και μάλλον τον εαυτό της ρώτησε, γιατί δε φαντάζομαι να ρωτούσε κανέναν άλλον- αν η Νέα Δημοκρατία έχει αποδεχθεί το αποτέλεσμα των εκλογών της 9ης Απριλίου.
Θα ήθελα να σας ρωτήσω, εάν δεν το είχε αποδεχτεί η Νέα Δημοκρατία το αποτέλεσμα αυτό, θα βρισκόμαστε έτσι όπως είμαστε, εμείς να κάνουμε την επερώτηση και να απαντάει η κυρία Υπουργός; Το ότι βρίσκεται εκεί και το ότι βρισκόμαστε εδώ, φυσικά σημαίνει ότι υπάρχει ένα αποτέλεσμα, υπάρχει Σύνταγμα, το οποίο καθορίζει ποιος κυβερνά και ποιος αντιπολιτεύεται.  ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Πέστε ξεκάθαρα τότε...
ΠΡΟΚΟΠΗΣ ΠΑΥΛΟΠΟΥΛΟΣ: Είναι όμως άλλο το ζήτημα να υπάρχει ένα αποτέλεσμα και άλλο να αναζητάς τα αίτια του πώς έφθασε κανείς σ' αυτό το αποτέλεσμα και ποια είναι η ποιότητα δημοκρατίας, που σήμερα διακρίνει το πολιτικό μας σύστημα.
Ποιότητα δημοκρατίας, κυρίες και κύριοι συνάδελφοι, όπως απέδειξαν οι εκλογές, δεν έχουμε. Και αυτό, ξέρετε, θα φανεί αργότερα, γιατί με βάση τα στοιχεία που σιγά σιγά μας στέλνουν, στις σχετικές ερωτήσεις και αιτήσεις καταθέσεως εγγράφων που κάναμε, προκύπτουν αρκετά πράγματα από τα οποία θα σας πω ευθέως τα εξής, για να καταλάβετε για ποια ποιότητα δημοκρατίας μιλάμε σήμερα στην Ελλάδα και υπό ποιο καθεστώς ποιότητας δημοκρατίας έγιναν οι εκλογές: Οι κυβερνήσεις Σημίτη φαίνεται ότι τον εκσυγχρονισμό τον θυμούνται τέσσερα χρόνια και τον ξεχνάνε λίγο πριν από τις εκλογές. Και αυτός ο εκσυγχρονισμός είναι περίεργος, όπως φαίνεται άλλωστε και από το θέμα των ταυτοτήτων που έχει προκύψει πρόσφατα. Τον περιέγραψε γλαφυρά, με έναν πολύ ωραίο ορισμό, ο Λάκης Λαζόπουλος λέγοντας ότι, σε τελική ανάλυση, ο εκσυγχρονισμός της Κυβέρνησης Σημίτη είναι "η υστερία των μετρίων να γράψουν ιστορία".
'Ερχομαι, λοιπόν, στο ζήτημα ως προς την ποιότητα δημοκρατίας, που έθεσε η κυρία Υπουργός. Θα σας πω ποια είναι η ποιότητα αυτή, όπως προκύπτει από τα στοιχεία της Κυβέρνησης.
Χιλιάδες προσλήψεων. Απ' αυτό το Βήμα, τον Αύγουστο του 1999, τόνιζα στην κυρία Υπουργό -Αντιπολίτευση είμαστε δεν καταφέραμε ν' αναχαιτίσουμε τον "εκσυγχρονισμό" του κ. Σημίτη- ότι η κερκόπορτα των παράνομων προσλήψεων, πέρα από εκείνες που γίνονται σε διάφορες τράπεζες -και θα τα πούμε στην πορεία, Τράπεζα Αττικής, Γενική Τράπεζα και άλλα τινά- ήταν οι εποχιακοί και τα προγράμματα κατάρτισης του ΟΑΕΔ. 'Εγιναν δεκάδες χιλιάδες προσλήψεων αδιαφανείς, μέσα από μόρια, τα οποία έμπαιναν όπως ήθελαν, μέσα από τις οποίες προσλήψεις, κυρίες και κύριοι συνάδελφοι έγινε ένα απαράδεκτο εμπόριο ελπίδων σε ανέργους. Ανέργους τους οποίους έχει φθάσει σε όρια ρεκόρ αυτή η Κυβέρνηση και θα έπρεπε να απολογείται και γι' αυτό το θέμα αυτήν την ώρα.
Το σπουδαιότερο όμως, του οποίου τα στοιχεία μας δόθηκαν  -ο κ.   Πάγκαλος πλουσιοπάροχα μας τα έδωσε- είναι ότι από 1.1.2000 έως 7.4.2000 -κατά τα στοιχεία που έστειλε ο κ. Πάγκαλος σε μένα και στον κ. Μεϊμαράκη- ξέρετε πόσες επιχορηγήσεις δόθηκαν από το Υπουργείο Πολιτισμού, τον ΟΠΑΠ και τα λαχεία; Πενήντα πέντε δισεκατομμύρια (55.000.000.000), όταν στην ίδια χρονική περίοδο, υπό κανωνικές συνθήκες δεν υπερβαίνει το σύνολο των επιχορηγήσεων τα τέσσερα δισεκατομμύρια (4.000.000.000).
Τα κατήγγειλε ο κ. Πάγκαλος, άσχετα αν ο νόμος της σιωπής που επέβαλε ο κ. Σημίτης διά του εκπροσώπου του και ο συνεκτικός κρίκος της εξουσίας, που δένει τα στελέχη του ΠΑ.ΣΟ.Κ, δεν άφησε τον κ. Πάγκαλο να μας πει περισσότερα για το τι εννοούσε για τους προκατόχους του στο Υπουργείο Πολιτισμού. Αυτή είναι η ποιότητα της δημοκρατίας με την οποία προσήλθαμε στις εκλογές. Γι' αυτήν βεβαίως δεν ακούσαμε τίποτα. Τι να ακούσουμε; Η κ. Παπανδρέου έθεσε το ερώτημα αν υπάρχει θέμα παράνομων ελληνοποιήσεων. Μα, φυσικά υπάρχει θέμα παράνομων ελληνοποιήσεων! Υπάρχει ένα τεράστιο ζήτημα, το οποίο το θέτουμε -και θα σας εξηγήσω γιατί, στη συνέχεια-  και για έναν άλλο λόγο. Μας είπε: "Μα, θέτοντας το πρόβλημα των παράνομων ελληνοποιήσεων, πλήττετε τους ανθρώπους του Πόντου και των άλλων χωρών που θέλησαν να ζητήσουν καταφύγιο στη χώρα από την οποία προήλθαν".
Κυρίες και κύριοι συνάδελφοι, κάθε άλλο. Είναι άλλη μία χονδροειδής προσπάθεια διαστρέβλωσης της πραγματικότητας. Αν προσπαθούμε να χωρίσουμε την ήρα από το στάρι, αν προσπαθούμε να δούμε ποιοι είναι οι νόμιμοι και ποιοι είναι οι παράνομοι, είναι και για να μην υπάρχει αυτό το μόνιμο στίγμα στη συνείδηση του ελληνικού λαού -σήμερα, δυστυχώς, υπάρχει εξαιτίας των παρανομιών- και για να τους δώσουμε τη δυνατότητα να ζουν σ' αυτόν τον Τόπο όλοι οι συμπατριώτες μας χωρίς να τους αμφισβητεί κανένας.  Σήμερα ακριβώς εξαιτίας αυτής της αβελτηρίας της Κυβέρνησης, πλανάται αυτό το σύννεφο και αυτή η υποψία. Αλλά πώς να το καταλάβει η Κυβέρνηση αυτό το πράγμα; Πώς να το καταλάβουν τα στελέχη της Κυβέρνησης Σημίτη αυτό το πράγμα, όταν το μόνο πράγμα που τους απασχολεί είναι πώς θα διατηρηθούν στην εξουσία, άσχετα από τα μέσα που μετέρχονται.
Γι' αυτό θέσαμε το θέμα των παράνομων ελληνοποιήσεων. Φέραμε το παράδειγμα Κότοβιτς, το οποίο η κυρία Υπουργός το θεώρησε μεμονωμένο. Μεμονωμένο δεν είναι και θα σας εξηγήσω γιατί, στη συνέχεια. Για σκεφθείτε, έστω και σαν μεμονωμένο παράδειγμα, τι σηματοδοτεί. Το 1997 η Ιντερπόλ στέλνει σήμα στην Ελλάδα και λέει: "Καταζητείται αυτός ο κύριος". Η Κυβέρνηση τον έψαχνε και δεν τον εύρισκε. 'Επρεπε να της πει η Ιντερπόλ ακόμα και με ποιο όνομα ο παράνομος κρύβεται στην Ελλάδα; Για σκεφθείτε τι χώρα είμαστε! Η Ιντερπόλ πρέπει να στέλνει στην Κυβέρνηση Σημίτη και τα ακριβή στοιχεία! Πρέπει να στέλνει και τη διεύθυνση στην οποία μένει για να τον συλλαμβάνει! Αυτός ο κύριος, λοιπόν, συνελλήφθη, αφού σκότωσε κάποιον Ουκρανό στον Πειραιά και αποκαλύφθηκε ότι ψήφισε στις εκλογές. Γιατί και ελληνική ιθαγένεια είχε πάρει και διαβατήριο και ταυτότητα και, βεβαίως, εκλογικό βιβλιάριο είχε. Η κυρία Υπουργός λέει: "Μεμονωμένο φαινόμενο". Μα, το ζήτημα είναι πόσα άλλα τέτοια φαινόμενα υπάρχουν. Και αυτό ψάχνουμε να βρούμε. Γι' αυτό ζητάμε τον έλεγχο. Το φαινόμενο Κότοβιτς είναι ένα μεμονωμένο φαινόμενο; 'Εχει τεράστια σημασία γιατί αυτός ο άνθρωπος, επαναλαμβάνω, ψήφισε στις εκλογές. Μείον ένα δηλαδή.  Πόσα άλλα μείον υπάρχουν, κυρίες και κύριοι συνάδελφοι; Εγώ να πω ότι, ίσως δεν αλλοιώνουν το αποτέλεσμα. Αλλά και τότε ακόμη δεν είναι κρίμα για τη δημοκρατία μας να υπάρχουν τέτοια φαινόμενα; Πολλές άλλες χώρες δέχτηκαν μετανάστες και πρόσφυγες και καμία δεν είχε το πρόβλημα το οποίο έχουμε εμείς. Καμία απολύτως! Μόνον η Ελλάδα. Γιατί άραγε; Ο λόγος για τον οποίο θέσαμε το θέμα των παράνομων ελληνοποιήσεων, εκτός από το γεγονός ότι πρέπει να ξεκαθαρίσουμε το ποιοι είναι νόμιμοι και το ποιοι είναι παράνομοι σ' αυτόν τον τόπο, είναι διπλός: Πρώτον, το ζήτημα των παράνομων ελληνοποιήσεων πλήττει τον κοινωνικό ιστό, γιατί συμβάλλει στην ποιοτική μετάλλαξη της εγκληματικότητας. Ξέρουμε ότι το οργανωμένο έγκλημα έχει εισβάλλει υπό το  μανδύα παράνομων ελληνοποιήσεων. Είναι μικρή η αιτία αυτή; Ακόμα και αν δεν υπήρχε θέμα για τη σύνθεση του εκλογικού σώματος, μόνο και μόνο το ζήτημα της εισβολής του οργανωμένου εγκλήματος μέσα από παράνομες ελληνοποιήσεις, που τις ζούμε καθημερινά δεν θα αρκούσε; Θα αρκούσε και θα έφτανε, αλλά δεν είναι μόνο αυτό. Είναι και το γεγονός ότι, όταν έχουμε φαινόμενα σαν και αυτά που βλέπουμε, δηλαδή ανθρώπους που έχουν την ελληνική ιθαγένεια και ψηφίζουν, τότε δεν μπορεί η ετυμηγορία του ελληνικού λαού να εκφράζεται μέσα από μέλη του οργανωμένου εγκλήματος.
Και μόνον η ύπαρξη τέτοιων ανθρώπων στο πλαίσιο του ελληνικού εκλογικού σώματος, είναι ντροπή για την ίδια μας τη δημοκρατία. Γιατί κανένα άλλο κράτος δεν αντιμετώπισε τέτοια φαινόμενα. Η γειτονική Ιταλία δέχτηκε πάρα πολλούς τέτοιους μετανάστες και τέτοιους πρόσφυγες.  Πολύ περισσότερο άλλες χώρες, όπως η Γερμανία. Ποτέ, το ξανατονίζω, ποτέ δεν αντιμετώπισαν τέτοια φαινόμενα.
Κυρίες και κύριοι συνάδελφοι, το φαινόμενο Κότοβιτς δεν είναι μεμονωμένο. Και δεν είναι μεμονωμένο γιατί θα σας αναφέρω τέσσερις περιπτώσεις, τέσσερα παραδείγματα που αποδεικνύουν πόσο βάθος έχει και τι τεράστια ευθύνη φέρει τούτην την ώρα η Κυβέρνηση.
Πρώτον, υπάρχουν οι προηγούμενες περιπτώσεις των Σολόνικ και Ταταρένκωφ. Ο Σολόνικ ήταν Ρώσος αρχιμαφιόζος, που δολοφονήθηκε. Χρόνια ολόκληρα ζούσε εδώ με ολόκληρο χαρέμι στο Σούνιο.
Δολοφονήθηκε και τι αποκαλύπτεται; Δύο φορές είχε πάρει την ελληνική ιθαγένεια. 'Οχι μια, αλλά δύο. Και αυτός ο άνθρωπος ζούσε στην Ελλάδα, είχε ταυτότητα, είχε εκλογικό βιβλιάριο, τα είχε όλα. Και όταν το έφερε στο φως η Νέα Δημοκρατία και ζήτησε στοιχεία, ένα χρόνο μετά την αποκάλυψη του όλου θέματος, δεν είχαν γίνει καν οι ανακλήσεις των σχετικών διοικητικών πράξεων. Το ίδιο συνέβη και με την περίπτωση Ταταρένκωφ.
Εδώ είχαμε άνθρωπο που κατεζητείτο από την Ιντερπόλ, ο οποίος είχε γίνει "ευπόληπτος" επιχειρηματίας περίπου. Και αυτός ο άνθρωπος, εάν κάτω από τυχαία γεγονότα δεν ανακαλυπτόταν, θα εξακολουθούσε σήμερα να μετέρχεται το "θεάρεστο έργο" το οποίο έκανε πριν.
Γιατί άραγε, τρία τέτοια φαινόμενα, ακριβώς όμως, με την ποιοτική και ηθική απαξία την οποία έχουν, Σολόνικ, Ταταρένκωφ, Κότοβιτς, δεν φθάνουν για να βάλουν μια κυβέρνηση σε σκέψεις ως προς το τι συμβαίνει στην Ελλάδα; Πρέπει δηλαδή εμείς, ως Αντιπολίτευση, να αποκαλύψουμε στην Κυβέρνηση ένα προς ένα όλα τα θέματα που έχουν προκύψει; Αυτός είναι ο ρόλος της Αντιπολίτευσης; Δηλαδή η Κυβέρνηση τι είναι; Μέχρι να της αποκαλύψουμε ότι παρανομεί, μέχρι να της αποκαλύψουμε ποια είναι η έκταση της παρανομίας, πρέπει να κοιμάται ήσυχη; Αυτή είναι η νοοτροπία των μειωμένων προσδοκιών και αυτό λέμε ότι κάνει την Κυβέρνηση Σημίτη κατώτερη των περιστάσεων. Ακριβώς γι' αυτό το λόγο. Αλλά αυτό είναι το ένα θέμα. Τα φαινόμενα Σολόνικ, Ταταρένκωφ, Κότοβιτς.
Να έρθω σ' ένα δεύτερο θέμα. Το είπε η κυρία Υπουργός και αφορά το θέμα των Ελεγκτών Δημόσιας Διοίκησης. 'Εφεραν στην επιφάνεια χιλιάδες παράνομων ελληνοποιήσεων -η ίδια το ομολόγησε- πολλές από τις οποίες ήδη έχουν πάει στον εισαγγελέα. Πότε θα ξεμπλέξουν από εκεί ένας θεός ξέρει, πότε θα γίνουν οι ανακλήσεις των πράξεων αυτών άλλος ένας θεός ξέρει.
Το ερώτημα είναι το εξής: Αφού οι ίδιοι οι Ελεγκτές αποκαλύπτουν αυτά τα πράγματα, δεν ευαισθητοποιείται η Κυβέρνηση να διατάξει ένα γενικότερο επανέλεγχο τι συμβαίνει με τις ελληνοποιήσεις, οι οποίες έγιναν ως σήμερα; Τόνισε η κυρία Υπουργός ότι έγιναν οι εκατό χιλιάδες ελληνοποιήσεις, κατά το 1/3 περίπου ή και περισσότερο την εποχή της Νέας Δημοκρατίας, το 1990-1993.
Πρώτα πρώτα θέλω να σας πω το εξής: Φυσικό ήταν να γίνουν τότε. 'Ηταν φυσικό γιατί τότε προέκυψε το θέμα της μαζικής εισόδου. Το παράξενο ξέρετε ποιο είναι; 'Οτι ενώ επί Νέας Δημοκρατίας έγιναν σαράντα χιλιάδες, εκείνες οι οποίες έπρεπε να γίνουν, γιατί τότε άνοιξαν τα σύνορα, τότε ζήτησαν καταφύγιο στην πατρίδα μας όλοι εκείνοι οι άνθρωποι, οι οποίοι εν τω μεταξύ είχαν απογοητευτεί από τον υπαρκτό σοσιαλισμό που κατέρρεε, -και δεν το αναλύει η κυρία Υπουργός, πώς να τη βολέψει άραγε- το ερώτημα είναι: Καλά έγιναν σαράντα χιλιάδες, γιατί τότε ήταν η περίοδος αιχμής, πώς γίνεται και έγιναν οι εξήντα χιλιάδες στη συνέχεια; Γιατί περίοδος αιχμής δεν υπήρχε στη συνέχεια. Αυτό δεν την απασχολεί; Το ότι οι εξήντα χιλιάδες έγιναν στη συνέχεια όταν πλέον έπρεπε να έχει λήξει το ζήτημα; Αλλά να πω και κάτι ακόμα. Εντάξει, έγιναν επί Νέας Δημοκρατίας σαράντα χιλιάδες. Από όσα στοιχεία έχουν προκύψει ως σήμερα, παράνομες ελληνοποιήσεις δεν έγιναν τότε. 'Ολα τα φαινόμενα που ήρθαν στην επιφάνεια αφορούν ελληνοποιήσεις που έγιναν, όχι καν μετά το 1993, αλλά μετά το 1996 και ιδίως την αποφράδα περίοδο για το θέμα αυτό, το 1997.  Αυτό πρέπει να προβληματίσει την Κυβέρνηση. Τι συνέβη στο Υπουργείο Εσωτερικών και στο Υπουργείο Δημόσιας Τάξης την εποχή εκείνη; Υπάρχει, λοιπόν, αυτό το δεύτερο θέμα των Ελεγκτών που έχουν φέρει όλα αυτά τα προβλήματα στην επιφάνεια. Υπάρχει επίσης και το θέμα της εισαγγελικής έρευνας που διεξάγεται, η έρευνα Γεράκη-Ντογιάκου. Ξέρετε τι συμβαίνει, κυρίες και κύριοι συνάδελφοι; Παρακαλώ πολύ γιατί μας ακούν αυτήν τη στιγμή και οι εισαγγελείς να επιβεβαιώσουν αυτό που λέω εάν είναι ανακριβές, γιατί βεβαίως η ανάκριση που διεξάγεται αυτή τη στιγμή ή ορθότερα, η προκαταρκτική εξέταση, έχει τους κανόνες της. Ξέρετε τι συμβαίνει στην περίπτωση αυτή; 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Κύριε Παυλόπουλε, μου επιτρέπετε να σας ρωτήσω κάτι;  ΠΡΟΚΟΠΗΣ ΠΑΥΛΟΠΟΥΛΟΣ: Κυρία Παπανδρέου, σας άκουσα με θρησκευτική ευλάβεια και παρακαλώ να με ακούσετε και μένα.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Να σας δώσω ένα στοιχείο.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κυρία Υπουργέ, εάν δεν δέχεται διακοπή ο κύριος συνάδελφος, μην τον διακόπτετε. Συνήθως, θέλει διάλογο ο κ. Παυλόπουλος τώρα όχι.
ΠΡΟΚΟΠΗΣ ΠΑΥΛΟΠΟΥΛΟΣ: Η έρευνα, λοιπόν, που διεξάγεται, που όπως ξέρετε προκλήθηκε από τις καταγγελίες της Νέας Δημοκρατίας, γνωρίζετε που έχει οδηγήσει; Ο κ. Ντογιάκος και οι βοηθοί του καλούν τους παρανόμους κατά τη γνώμη του, ελληνοποιηθέντες να πάνε στο γραφείο του και έχει δεκάδες ή εκατοντάδες περιπτώσεων που όταν τους καλεί, αφού βρίσκει τι έχει συμβεί, αυτοί φεύγουν από την Ελλάδα. Εξαφανίζονται. Ξέρετε τι σημαίνει αυτό; Σημαίνει ότι επειδή δεν έχει ολοκληρωθεί η ανάκριση, επειδή βεβαίως δεν έχει γίνει ανάκληση, πολλοί από αυτούς έφυγαν, αλλά είναι εγγεγραμμένοι και στο δημοτολόγιο και στους εκλογικούς καταλόγους.
Αυτό δεν θα απασχολήσει κανέναν; Υπάρχει και ένα τέταρτο. Αγνοεί η κυρία Υπουργός τι έχει συμβεί στο Υπουργείο Εξωτερικών; Αγνοεί ότι έχουν παραπεμφθεί πειθαρχικώς πρόξενοι που υπηρετούσαν στη Μόσχα, το Νοβοροσίσκι, την Αργυρούπολη,τα Τίρανα, διότι συνελήφθησαν, ακριβώς μετά από την εξέταση που έγινε, να έχουν συναλλαγές για την έκδοση παράνομων πιστοποιητικών με βάση τα οποία πραγματοποιήθηκαν οι ελληνοποιήσεις; Στο χέρι της είναι και στη διακριτική της ευχέρεια, να ζητήσει στοιχεία από τον κ. Παπανδρέου αυτήν τη στιγμή, αφού το ίδιο το Υπουργείο Εξωτερικών ομολογεί ότι οι τέσσερις πρόξενοι στα τέσσερα προξενεία συναλλάσσονταν, παίρνοντας πιστοποιητικά, που δεν γνωρίζουμε ακόμα ποια είναι η έκτασή τους. Δεν αρκεί αυτό; Μας ανέφερε τα ονόματα μερικών νομαρχών και μας λέει ότι έχουν προκύψει θέματα. Φαίνεται ότι δεν γνωρίζει ότι ο νομάρχης στις περισσότερες περιπτώσεις -και εδώ είναι το μέγεθος του προβλήματος και το κενό του δικαίου της ιθαγενείας- παίρνει τα χαρτιά που του έρχονται απέξω και με βάση αυτά εκδίδει τις πράξεις απονομής ιθαγένειας. Το μεγάλο θέμα βρίσκεται στο πώς εκδίδονται τα πιστοποιητικά αυτά και πώς θεωρούνται από τις προξενικές αρχές. Εκεί είναι το ζήτημα και η μεγάλη συναλλαγή. Υπάρχουν γραφεία στο εξωτερικό, όπως φαίνεται και από την κατάθεση του ιδίου του Κότοβιτς, που προμηθεύουν σε διαφόρους παράνομα πιστοποιητικά ότι π.χ. λέει ο ο παππούς τους ή η γιαγιά τους ήταν 'Ελληνες, τα πάνε στα προξενεία, τα προξενεία κάνουν τα στραβά μάτια και αφού υπάρχει η προξενική θεώρηση, ο νομάρχης τι θα κάνει; Θα κάνει έρευνα απ'εδώ τι γίνεται στα Τίρανα ή στην Αργυρούπολη ή τη Μόσχα; Γι'αυτά δεν μας είπε τίποτα η κυρία Υπουργός. 'Ομως εκεί είναι το πρόβλημα. Και το επεσήμανε το Υπουργείο Εξωτερικών. Γι'αυτό υπάρχει και πόρισμα που πάει στον εισαγγελέα και γι'αυτό οι συγκεκριμένοι υπάλληλοι έχουν διωχθεί πειθαρχικώς.
Ομολογεί το Υπουργείο Εξωτερικών ότι γινόταν αυτή η συναλλαγή. Εμείς, ως Αντιπολίτευση, ζητάμε να συγκινηθεί η Κυβέρνηση και να εξετάσει το πρόβλημα σε  βάθος και γιατί φθάσαμε ως εδώ.
Κατά βάση δυο είναι τα ζητήματα. Το πρώτο είναι η διάβρωση του κρατικού μηχανισμού. Είναι μεμονωμένες οι περιπτώσεις και δεν υπαινίσσομαι ότι όλοι οι υπάλληλοι, που ασχολούνται με αυτά τα πράγματα έχουν ευθύνη. 'Ομως υπάρχουν συγκεκριμένα φαινόμενα, όπως αυτό του Υπουργείου Εξωτερικών και δεν μπορεί να πλανάται γενικότερα ότι χρωματίζουν το σύνολο της Δημόσιας Διοίκησης. Βέβαια ζητάμε να απαλλαγεί ο τόπος απ' αυτό το σύννεφο. Υπάρχει η διάβρωση που είναι μεμονωμένη αλλά καίρια. Υπάρχει και ένα δεύτερο ζήτημα και είναι αυτό που αναφέρθηκε προηγουμένως σε μια επίκαιρη ερώτηση. Είναι απαράδεκτο το καθεστώς του δικαίου της ιθαγενείας που υπάρχει σήμερα στην Ελλάδα. Είχαμε έναν Κώδικα Ιθαγενείας ως το 1955, ο οποίος μόνο δυο φορές τροποποιήθηκε και μάλιστα εμείς είχαμε την ευαισθησία, ως κυβέρνηση το 1990-1993, να συστήσουμε ειδική επιτροπή που ολοκλήρωσε το έργο. Δεν πρόλαβε η κυβέρνηση της Νέας Δημοκρατίας να κάνει τον Κώδικα -ήταν η επιτροπή Μακρίδη- και έρχεται η κυβέρνηση του ΠΑΣΟΚ. Γίνονται μεταβολές και αρχίζουν από το 1996 και επέκεινα, πέντε τροποποιήσεις του Κώδικα Ιθαγενείας. Η κυρία Υπουργός  λέει ότι άλλαξε το καθεστώς και οι νομάρχες πήραν τη σχετική αρμοδιότητα. 'Οτι οι νομάρχες είχαν πάρει τη σχετική αρμοδιότητα το ξέραμε, αλλά σεις χρειάζεσθε, κυρία Υπουργέ, για να κάνετε μια μεταβολή στον Κώδικα πέντε διαφορετικά νομοθετήματα; 'Ετσι νομοθετείτε εσείς; Δεν μπορείτε να νομοθετήσετε μεμιάς και να ξέρετε ποιες είναι οι ανάγκες του τόπου; Χρειαζόσαστε πέντε προσπάθειες για να κάνετε μια σοβαρή νομοθετική ρύθμιση σε ένα θέμα Κώδικα Ιθαγενείας; 'Αλλο κρύβεται από πίσω. Πήγατε να μπαλώσετε τα αμπάλωτα. Γι' αυτό σας κατηγορούμε και αυτό είναι που μας ανησυχεί.
'Οταν σας ρώτησα πριν, στην επίκαιρη ερώτηση, "καλά, αυτό το κουρέλι που έχει γίνει ο Κώδικας Ιθαγενείας, θα το κωδικοποιήσετε για να ξέρουν οι υπάλληλοι τι εφαρμόζουν"; Δεν δεσμευθήκατε να μου πείτε ότι θα το κωδικοποιήσετε. Μπορούσατε να φτιάξετε μιαν επιτροπή και μέσα σε δυο μήνες να σας δώσει αποτέλεσμα. Εγώ σαν νομικός που έχω μετάσχει σε πάμπολλες νομοπαρασκευαστικές επιτροπές, σας λέω ότι δεν χρειάζονται πάνω από δυο μήνες οι υπάλληλοι για να κάνουν την κωδικοποίηση, που θα φέρετε εδώ να την ψηφίσουμε αμέσως. Αλλά μη μου λέτε ότι έχετε και άλλες μεταβολές ακόμα να φέρετε. Πόσες θα φέρετε ακόμα στο δίκαιο ιθαγενείας; Γιατί άραγε δεν έχετε διδαχθεί απ'όλα αυτά που έχουν προκύψει; Εν πάση περιπτώσει, αυτός ο κυκεώνας που υπάρχει, αυτές οι αλληλοσυγκρουόμενες διατάξεις, αυτή η έλλειψη ενότητας σχετικά με την αρμοδιότητα των προσώπων είναι ένα τεράστιο πρόβλημα, το οποίο δεν μπορεί παρά να το εξετάσουμε, να το δούμε και να σκεφθούμε ότι όταν υπάρχουν τόσα παράθυρα μέσα από το δίκαιο της ιθαγένειας και αυτού του είδους η αλληλοσυγκρουόμενη πολυνομία δεν προοιωνίζει τίποτα το θετικό.
Σας λέω τι περιμένουμε από την Κυβέρνηση, έστω και τώρα.
Περιμένουμε τρία πράγματα: Πρώτον, να διατάξει ένα γενικό επανέλεγχο των ελληνοποιήσεων.
Η κυρία Υπουργός είπε ότι έφερε ο κ. Νιώτης την άλλη φορά ένα νόμο.  Περιττό να της θυμίσω της κυρίας Υπουργού -κι επικαλούμαι τη μαρτυρία του κ. Νιώτη- ότι αν τότε δεν τον είχα πάρει στα χέρια μου και ένα ολόκληρο Σαββατοκύριακο δεν του έκανα διορθώσεις ούτε αυτός ο νόμος θα βλεπόταν.
Η Νέα Δημοκρατία το νόμο αυτόν, που επικαλείται η κ. Παπανδρέου τον διόρθωσε. Δεν βλεπόταν και αποδέχθηκε τις διορθώσεις και ο κ. Νιώτης. Αλλά πέραν τούτου κι αυτός έχει τεράστια κενά, γι'αυτό και δεν τον ψηφίσαμε στο τέλος. Εν πάση περιπτώσει, όμως, αυτός ο νόμος άρχισε να ισχύει πρόσφατα. 'Ολες οι παρανομίες, που έγιναν ιδίως μετά το 1996, πού πάνε; Θέλουμε, λοιπόν, επανέλεγχο! Δεύτερον, θέλουμε ανάκληση όλων των παράνομων ελληνοποιήσεων και ξεκαθάρισμα των δημοτολογίων και των εκλογικών καταλόγων. Δεν μπορούμε να πάμε στις επόμενες εκλογές με αυτό το νέφος που πλανιέται πάνω μας ως προς τη γνησιότητα όλων αυτών, των τεράστιας σημασίας για την εθνική μας υπόσταση εγγράφων.
Αν η Κυβέρνηση δεν το κάνει, η Νέα Δημοκρατία θα πάρει την πρωτοβουλία. Και έχει τον τρόπο να το κάνει μέσα από τις διοικητικές ενέργειες, από τις εισαγγελικές αρχές, μέσα από τον κοινοβουλευτικό έλεγχο, που θα τον κορυφώσουμε για να φθάσουμε ακριβώς ως το βάθος και να δούμε προηγουμένως...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Παυλόπουλε, τελειώνετε! 
ΠΡΟΚΟΠΗΣ ΠΑΥΛΟΠΟΥΛΟΣ: Τώρα σας έπιασε η ευαισθησία, κύριε Πρόεδρε, για μισό λεπτό; 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Παυλόπουλε! Ξέρετε πολύ καλά ότι έχετε δυνατότητα και δευτερολογίας και τριτολογίας! Σας παρακαλώ, όταν απευθύνεσθε στο Προεδρείο, όχι τέτοιες εκφράσεις... 
ΠΡΟΚΟΠΗΣ ΠΑΥΛΟΠΟΥΛΟΣ: Μία φράση, κύριε Πρόεδρε, μόνο! Θα την ακούσετε αυτήν τη φράση και μόνο αν λάβετε υπόψη ότι προσπαθούσε να με διακόψει η κυρία Υπουργός και δεν το δεχόμουν! 
ΙΩΑΝΝΗΣ ΚΕΦΑΛΟΓΙΑΝΝΗΣ: Καλή αρχή της θητείας σας δεν κάνετε, κύριε Πρόεδρε! Στο κάτω-κάτω δική μας μέρα είναι! 
ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, δεν χρειάζεται συνήγορο ο κ. Παυλόπουλος! Σας παρακαλώ να συμβάλλετε στην τήρηση του Κανονισμού. Τελειώνετε, κύριε Παυλόπουλε! 
ΠΡΟΚΟΠΗΣ ΠΑΥΛΟΠΟΥΛΟΣ: Μέσα από τη διοικητική οδό, την εισαγγελική έρευνα που μπορούμε να προκαλέσουμε ή να κορυφώσουμε, μέσα από τη χρησιμοποίηση του κοινοβουλευτικού ελέγχου με όλα τα μέσα, ακόμα και αν χρειασθεί να φθάσουμε στην εξεταστική επιτροπή, εμείς θα αναζητήσουμε την αλήθεια. 'Οχι τόσο για να αμφισβητήσουμε, αλλά περισσότερο για να πάψει να υπάρχει αμφισβήτηση, για να πάψει να πλανιέται στον Ελληνικό Λαό και στην ελληνική κοινωνία η υποψία ότι μαζί μας, μέσα μας, κοντά μας εκτός από τους 'Ελληνες βρίσκονται και άλλοι, που χρησιμοποιούν το μανδύα της ελληνικής οικογένειας για να εξυπηρετήσουν τις άνομες ορέξεις τους.  Ευχαριστώ πολύ.
Κύριε Πρόεδρε, συγγνώμη για την υπέρβαση! (Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Παυλόπουλε.
Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ.  Σκυλλάκος έχει το λόγο.
ΑΝΤΩΝΙΟΣ ΣΚΥΛΛΑΚΟΣ: Το θέμα που συζητάμε των ελληνοποιήσεων είναι στενά συνδεδεμένο με το γενικότερο κύμα μετανάστευσης, ιδιαίτερα από τις πρώην σοσιαλιστικές χώρες μετά από το 1990-1991. Υπάρχει πολύς κόσμος που θέλει να έρθει στη χώρα μας, γιατί δεν μπορεί να ζήσει σε αυτές τις χώρες, για να μπορέσει να δουλέψει, να ζήσει την οικογένειά του και σαν λύση νόμιμης διαμονής και εργασίας στη χώρα μας βρίσκει το να αποκτήσει την ελληνική ιθαγένεια, ακόμα και όταν δεν τη δικαιούται. Υπάρχει, λοιπόν, οικονομικό ζήτημα, οικονομικό κίνητρο.
Ποια είναι τώρα η αιτία και πού υπάρχουν οι ευθύνες; Κατ'αρχήν, υπάρχουν γενικότερες πολιτικές ευθύνες.
'Ακουσα τον κ. Παυλόπουλο, που είπε ότι οι ελληνικής καταγωγής και οι μη ελληνικής καταγωγής -λέω εγώ- φεύγουν από την πρώην Σοβιετική 'Ενωση, από άλλες πρώην σοσιαλιστικές χώρες, διότι απογοητεύτηκαν από τον υπαρκτό σοσιαλισμό.
'Οταν υπήρχε υπαρκτός σοσιαλισμός, δεν είχαμε μετανάστευση από αυτές τις χώρες. Μετά την ανατροπή του σοσιαλισμού και την καταβαράθρωση των οικονομιών άρχισε αυτή η οικονομική μετανάστευση.
Εμείς και με την πολιτική των ελληνικών κυβερνήσεων επιβαρύνουμε την κατάσταση. Ποιες είναι οι πολιτικές και της Ευρωπαϊκής 'Ενωσης και της Ελλάδας; Να συνεχισθεί η καπιταλιστικοποίηση αυτών των χωρών. Θα δώσουμε βοήθεια σε αυτές τις χώρες -και δίνεται κάποια βοήθεια- υπό τον όρο ότι θα συνεχισθούν οι δημοκρατικές λεγόμενες μεταρρυθμίσεις και να προχωρήσουν οι χώρες αυτές στην οικονομία της ελεύθερης αγοράς.  Αποτέλεσμα όλο και μεγαλύτερη φτώχεια, όλο και μεγαλύτερη μετανάστευση, όλο και μεγαλύτερη προσπάθεια παράνομων ελληνοποιήσεων σε τελευταία ανάλυση.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) Δεύτερο ζήτημα αιτίας πολιτικής που οδηγεί σ' αυτό το αποτέλεσμα: Υπήρξαν ευθύνες ελληνικών κυβερνήσεων για την ενθάρρυνση ομογενών να έλθουν στη χώρα μας και όσον αφορά της ελληνικής καταγωγής Αλβανούς πολίτες που ήταν στη λεγόμενη Βόρειο 'Ηπειρο, τη Νότιο Αλβανία και ως προς τους Ρωσοπόντιους. Υπήρξε ενθάρρυνση. Και όταν ήλθαν και οι μεν και  οι δε, τους αφήσαμε στα κρύα του λουτρού χωρίς καμία ουσιαστική βοήθεια.  Υπάρχουν ευθύνες των κυβερνήσεων γι' αυτήν την εξέλιξη.
Ταυτόχρονα μ' αυτές τις πολιτικές έχουμε και άλλες λανθασμένες πολιτικές. Υπάρχει η λογική στο Υπουργείο Εξωτερικών και την έχω ζήσει και εγώ, της τεχνητής διεύρυνσης του Eλληνισμού λες και αν παρουσιάσουμε μεγαλύτερο αριθμό Eλληνισμού εκτός Ελλάδος, ελληνικής καταγωγής, παρουσιάζουμε εκατοντάδες χιλιάδες σε περιοχές που δεν είναι κανένας ελληνικής καταγωγής. Και ενθαρρύνουμε ανθρώπους που θέλουν να επιζήσουν στο να λένε θα πάμε στην Ελλάδα, αφού μας χαρακτηρίζουν εδώ στην περιοχή ελληνικής καταγωγής, να γίνουμε οικονομικοί μετανάστες και να ελληνοποιηθούμε.
Δεν μπορούμε να συμφωνήσουμε μ' αυτά ούτε μ'αυτήν την εξωτερική πολιτική ούτε με τη λογική διείσδυσης είτε για να βρούμε δήθεν πολιτικά στηρίγματα είτε για να διευκολύνουμε τους 'Ελληνες επιχειρηματίες να πάνε να επενδύσουν εκεί πέρα.
'Οσον αφορά τώρα πιο συγκεκριμένα για το ζήτημα που συμφωνούμε, υπάρχει ένα νομοθετικό πλαίσιο. Παρουσιάστηκαν κενά. Τα κενά δημιουργήθηκαν, όχι μόνο τώρα τελευταία. Υπήρχαν τα κενά και επί Νέας Δημοκρατίας και αρκετά χρόνια που κυβερνούσε το ΠΑΣΟΚ μέχρι λίγο πριν από τις εκλογές. 'Ηλθε ο καινούριος ο νόμος, κάνει κάποιες βελτιώσεις, αλλά δεν μπορούμε να πούμε ότι λύνει το πρόβλημα. Διότι τα πλαστά έγγραφα ή τις ακροάσεις όπως τις κάνουν αυτές οι επιτροπές για να δουν αν είναι ελληνικής καταγωγής, έτσι όπως γίνονται αυτές οι διαδικασίες, ποιος μας εγγυάται ότι δεν θα βρεθούν και υπάλληλοι, οι οποίοι δεν τηρούν τον όρκο τους.  Και αν σήμερα είναι κυβέρνηση το ΠΑΣΟΚ και υπάρχουν κάποιοι τέτοιοι υπάλληλοι, αν αύριο έλθει άλλη κυβέρνηση, θα πάψουν να υπάρχουν τέτοιοι υπάλληλοι; Δεν λύνονται, λοιπόν, τα ζητήματα έτσι και μάλιστα με τέτοιες εκτιμήσεις.
Εδώ υπάρχει και μια ευθύνη, η οποία χαλαρώνει τις συνειδήσεις και αυτών των υπαλλήλων. Τόσα χρόνια βλέπουμε την ελληνοποίηση τόσων αθλητών σε πολλά αθλήματα. Τι έκαναν οι εκάστοτε κυβερνήσεις; Εδώ γελάει και το παρδαλό κατσίκι και επιτρέψτε μου την έκφραση. Αυτό χαλαρώνει τις αντιστάσεις της κοινωνίας και της Δημόσιας Διοίκησης.
Και έρχομαι στις εκλογές, γιατί προεκλογικά και ιδιαίτερα μετεκλογικά, προέκυψε το ζήτημα των ελληνοποιήσεων. 'Οποιος έχει το μαχαίρι προεκλογικά, έχει και το πεπόνι. Είναι το ΠΑΣΟΚ κυβέρνηση πριν από τις εκλογές, θέλει να ξανακερδίσει τις εκλογές, θα χρησιμοποιήσει -και αυτό έγινε, δυστυχώς- κάθε δυνατότητα να τις κερδίσει. Και αυτή η δυνατότητα δεν αφορά μόνο τους ελληνοποιημένους, αφορά όλα τα στρώματα.  Και ρουσφέτια έγιναν και υποσχέσεις και προγράμματα  και πιέσεις και σε δικό μας κόσμο. Διευθυντικά στελέχη των ΔΕΚΟ έπαιρναν τηλέφωνα και έχουμε πολλές καταγγελίες και εμείς σαν κόμμα. Και έκτακτες επιχορηγήσεις προεκλογικές. Υπήρχαν αυτά τα ζητήματα και πιστεύω ότι υπήρχαν και προς το πιο ευαίσθητο εκείνο τμήμα, το οποίο ανησυχεί μήπως το διώξουν από την Ελλάδα, μήπως θεωρηθεί παρανόμως ελληνοποιηθέν. Μπορεί να απέδωσαν αυτά.  Εμείς καταδικάζουμε αυτήν την πολιτική της Κυβέρνησης, τη συνολική πολιτική για να κερδίσει τις εκλογές. Και ρωτάω: Αν ήταν η Νέα Δημοκρατία, δεν θα χρησιμοποιούσε παρόμοιες μεθόδους; Τι μας έχει δείξει δηλαδή στο παρελθόν; Γι' αυτό λέω ότι όποιος κυβερνάει, έχει το μαχαίρι, έχει και το πεπόνι και το εκμεταλλεύεται για να κερδίσει τις εκλογές.
Και έρχομαι και στο ζήτημα του εκλογικού αποτελέσματος. Εμείς με πολύ προσοχή παρακολουθούμε όλο αυτό το διάστημα -γιατί δεν έχουμε τις δυνατότητες ελέγχων ή πληροφόρησης από τα μέσα- αν πραγματικά αλλοιώθηκε το εκλογικό αποτέλεσμα με τις παράνομες ελληνοποιήσεις ή με παρανομίες, δεν ξέρω τι ακριβώς, της "ΔΕΛΤΑ ΠΛΗΡΟΦΟΡΙΚΗΣ" και θα συνεχίσουμε με προσοχή να παρακολουθούμε. Δυστυχώς τα στοιχεία που φέρνει η Νέα Δημοκρατία μέχρι στιγμής ή που εμφανίζονται στον Τύπο που στηρίζει τη Νέα Δημοκρατία, δεν δείχνουν, δεν μας έχουν πείσει ότι υπήρξε σε ευρεία έκταση κάτι τέτοιο.  Δεν ξέρω βέβαια σε κάποια τμήματα μπορεί να δόθηκε κάτι διαφορετικό, αλλά παρακολουθούμε ό,τι μας έπεσε στην αντίληψή μας.  Καταλήγουμε, λοιπόν, στο συμπέρασμα ότι δεν δικαιολογείται αυτό το ανέβασμα της υπόθεσης των ελληνοποιήσεων για να δικαιολογηθεί το εκλογικό αποτέλεσμα από τη Νέα  Δημοκρατία. Το ΠΑΣΟΚ έχει τις δικές του ευθύνες για το πώς εκμεταλλεύεται την εξουσία του και προς τους ελληνοποιηθέντες και προς τα άλλα τμήματα του ελληνικού λαού για να κερδίσει τις εκλογές -συναλλαγή, πίεση, εκβιασμοί- αλλά και εσείς δεν αποδεικνύετε αυτά τα οποία λέτε για να μας πείσετε και μας. Αν υπήρχε ζήτημα νόθευσης του αποτελέσματος θα βάζαμε και εμείς ζήτημα.
Τελειώνοντας θέλω να πω ότι δημιουργείται, ανεξάρτητα από τις επιδιώξεις της Nέας Δημοκρατίας, αντικειμενικά ένα πρόβλημα. Για τις δικές σας ανάγκες σηκώνετε το ζήτημα των ελληνοποιήσεων, εμφανίζονται τα εγκληματικά στοιχεία τα οποία πραγματικά ελληνοποιήθηκαν και υπάρχουν ευθύνες υπηρεσιών κλπ. σ' αυτά τα ζητήματα, αλλά αντικειμενικά δημιουργείται ένα κλίμα ανασφάλειας και ενισχύεται η ξενοφοβία και ο ρατσισμός και χρειάζεται μια προσοχή και ένα μέτρο σ' αυτά τα ζητήματα.  Και σαν απάντηση σ' αυτήν την ανασφάλεια που έχει ο πολίτης έρχεται η απάντηση του Υπουργείου Δημόσιας Τάξης, που απαντάει στην πολιτική της Νέας Δημοκρατίας με επιχειρήσεις "σκούπα" που είναι απαράδεκτες ...
ΒΥΡΩΝ ΠΟΛΥΔΩΡΑΣ: Βεβαίως είναι απαράδεκτες. Αυτά είναι θέατρα! 
ANTΩΝΗΣ ΣΚΥΛΛΑΚΟΣ: ... ή με την ανοχή αστυνομικών οργάνων, που συμπεριφέρονται απαράδεκτα σε ορισμένους οικονομικούς μετανάστες. Πρέπει, λοιπόν, να παρθούν υπόψη όλα αυτά όταν χαράσσουμε είτε κυβερνητική είτε αντιπολιτευτική τακτική.
ΒΥΡΩΝ ΠΟΛΥΔΩΡΑΣ: 'Αλλο πολιτική και άλλο σόου με τις "σκούπες"! ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Αλέξανδρος Ακριβάκης έχει το λόγο για δέκα λεπτά.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, η Νέα Δημοκρατία μετά τις εκλογές πιστεύω ότι θέλησε να βρει μια δικαιολογία  για να δικαιολογήσει την ήττα της και ανεύρε αυτήν τη δικαιολογία στις παράνομες δήθεν ελληνοποιήσεις ομογενών ποντιακής καταγωγής. Και πράγματι με τη σιωπηλή ανοχή της ηγεσίας της Νέας Δημοκρατίας συντηρήθηκε το θέμα στο φιλικό της Τύπο περίπου ένα εικοσαήμερο.
Υπεστηρίχθη ότι έγιναν πολλές παράνομες ελληνοποιήσεις, οι οποίες επηρέασαν το εκλογικό αποτέλεσμα που αλλοιώθηκε. 'Ομως, πιστεύω ότι το θέμα εξαντλήθηκε. Κανένας δεν πείστηκε γι' αυτό και πλέον και στον φιλικό Τύπο της Νέας Δημοκρατίας δεν αναφέρεται τίποτα επί του θέματος εδώ και δεκαπέντε μέρες. Η προσπάθεια, λοιπόν, σήμερα των αξιοτίμων συναδέλφων της Νέας Δημοκρατίας να ανοίξουν ξανά το θέμα, όπως είπε ο κ.  Πολύδωρας, νομίζω ότι υπήρξε ανεπιτυχής.
Και υπήρξε ανεπιτυχής για τον εξής απλούστατο λόγο. Γιατί εμείς οι παλιοί αν θέλετε θυμόμαστε τι συνέβη σ' αυτήν την Αίθουσα το 1993. Μίλησε ο κ. Πολύδωρας για ξέφραγο αμπέλι, είπε ο κ. Παυλόπουλος ότι σε καμιά χώρα της Ευρώπης δεν υπάρχει αυτό το πρόβλημα παρά μόνο στην Ελλάδα.
Και το ερώτημα είναι: Το ξέφραγο αμπέλι αυτό ποιος το έφτιαξε; Και θα είμαι συγκεκριμένος, γιατί θα μιλήσω με πραγματικά στοιχεία και όχι αόριστες κραυγές.
Το 1993, αξιότιμε κύριε Πρόεδρε, η Βουλή των Ελλήνων με πρωτοβουλία της κυβέρνησης της Νέας Δημοκρατίας, ψηφίζει το άρθρο 6 του ν. 2130, που τροποποιεί τις διατάξεις περί ιθαγένειας σχετικώς με τους Ποντίους ελληνικής καταγωγής.
Και ακούστε διατύπωση, κύριε Πρόεδρε, και χαίρομαι που όλο το team της Νέας Δημοκρατίας, που υπεστήριξε αυτήν την επερώτηση, είναι νομικοί. Θα σας το διαβάσω αυτολεξεί...
ΒΥΡΩΝ ΠΟΛΥΔΩΡΑΣ: 'Ηταν διάταξη εκτάκτου ανάγκης.
ΑΛΕΞΑΝΔΡΟΣ ΑΚΡΙΒΑΚΗΣ: Α, ήταν εκτάκτου ανάγκης. Μάλιστα.
Ακούστε, λοιπόν, κύριε Πρόεδρε: "Επιτρέπεται η εγγραφή των παλιννοστούντων Ελλήνων ποντιακής καταγωγής στα μητρώα αρρένων, δημοτολόγια και ληξιαρχικά βιβλία βάσει των στοιχείων των διαβατηρίων τους κατά παρέκκλιση από κάθε γενική ή ειδική διάταξη, που προβλέπει την υποβολή ορισμένων δικαιολογητικών, όταν οι ανωτέρω αδυνατούν να προσκομίσουν τα δικαιολογητικά αυτά. Στοιχεία και γεγονότα που δεν αποδεικνύονται από το διαβατήριο, μπορεί να αποδεικνύονται ενώπιον των αρμοδίων αρχών, με υπεύθυνη δήλωση του άρθρου 8 του ν.1599/1986".
Δηλαδή ο προερχόμενος εκ Ρωσίας, ο όποιος προερχόμενος, έχοντας ένα διαβατήριο και ερχόμενος στην Ελλάδα υπέγραφε και μία δήλωση υπεύθυνη, που έλεγε ότι "έχω αντικειμενική αδυναμία να προσκομίσω άλλα πιστοποιητικά" και έπαιρνε ελληνική ιθαγένεια.
Κατά στο άρθρο 18Α παρακάτω, συνεχίζω: "Παλιννοστούντες ομογενείς, για τους οποίους διαπιστώνεται ότι έχουν την ελληνική ιθαγένεια, γίνονται δημότες του δήμου ή της κοινότητας όπου προτίθενται να εγκατασταθούν. Η διαπίστωση της ελληνικής τους ιθαγένειας γίνεται με απόφαση του αρμοδίου νομάρχη, που εκδίδεται ύστερα από αίτηση του ενδιαφερομένου".
Και ερωτώ: Ποιος έφτιαξε το ξέφραγο αμπέλι; Ποιος επώασε αυτές τις περιορισμένες -γιατί πράγματι είναι περιορισμένες περιπτώσεις, αν έγινε 'Ελληνας ο Κότοβιτς ή ο Σαλόνικ ή όποιος άλλος- περιπτώσεις. Φταίνε οι υπάλληλοι; Φταίνε οι νομάρχες; Για την Κυβέρνηση δεν συζητώ, διότι η Κυβέρνηση δεν αναμιγνύεται καθόλου στο θέμα.
Εγκαλείται σήμερα η Κυβέρνηση για παράνομες ελληνοποιήσεις, όταν δεν έχει καμία αρμοδιότητα επ' αυτού. Η μοναδική αρμοδιότητα έχει εκχωρηθεί στους νομάρχες. Και μάλιστα αυτοί διαπιστωτική πράξη κάνουν, εάν δηλαδή έχουν το διαβατήριο και μία υπεύθυνη δήλωση, που αναφέρει ο νόμος.
Και ερωτάται: Ποιος έκανε αυτές τις παράνομες ελληνοποιήσεις; Ποιος ευθύνεται; Εδώ στην Αίθουσα αυτή οι παλιοί θα το θυμούνται. Εμείς του ΠΑΣΟΚ δώσαμε μάχη να μην περάσει το άρθρο 6, που καθιερώνει -όχι κατά τρόπο αντισυνταγματικό, όπως είπε ο κ. Πολύδωρας- χωρίς καμία διαδικασία την απονομή ελληνικής ιθαγένειας.
Και τι πιο εύκολο, κύριε Πρόεδρε, για έναν κακοποιό να πάρει ένα διαβατήριο κάποιου Ποντίου ελληνικής καταγωγής, να αλλάξει τη φωτογραφία και έρθει στην Ελλάδα να πάρει την ελληνική ιθαγένεια με αυτό το νομοθετικό πλαίσιο. Γιατί αυτοί οι τρεις κακοποιοί, που αναφέρονταν στην επερώτηση, με αυτόν τον τρόπο πήραν την ελληνική ιθαγένεια.
Και τι θέλατε να κάνει ο όποιος υπάλληλος, ο όποιος νομάρχης ή υπάλληλος της Νομαρχιακής Αυτοδιοίκησης ή αν θέλετε, της κεντρικής εξουσίας του Υπουργείου Εσωτερικών. Τι θα μπορούσε να κάνει, όταν υπάρχει αυτό το νομοθετικό πλαίσιο; Και πραγματικά αισθάνομαι έκπληξη, που συνάδελφοι, αξιότιμοι, εγκρατείς και με νομική παιδεία ασχολούνται και εγγίζουν αυτό το θέμα. Δεν νομίζω ότι θα έπρεπε να αγγίξουν το θέμα της ελληνοποίησης των ομογενών ποντιακής καταγωγής, όταν αυτοί έφτιαξαν αυτό το νομοθετικό πλαίσιο.
'Ισως να έχουμε και εμείς μία ευθύνη, διότι καθυστερήσαμε να το αλλάξουμε. Το αλλάξαμε το 2000.
ΒΥΡΩΝ ΠΟΛΥΔΩΡΑΣ: Σωστά.
ΑΛΕΞΑΝΔΡΟΣ ΑΚΡΙΒΑΚΗΣ: Να απονείμω τα του Καίσαρος τω Καίσαρι. 'Ετσι έχω μάθει εγώ. Εσείς όμως, η παράταξη της Νέας Δημοκρατίας δημιούργησε αυτήν την κατάσταση, να το πούμε ξεκάθαρα και κανένας άλλος. Δεν μπορείτε εσείς αυτήν τη στιγμή να εγκαλείτε την Κυβέρνηση του ΠΑ.ΣΟ.Κ. για τις παράνομες ελληνοποιήσεις με τέτοιο νομοθετικό καθεστώς.
Θα ήθελα να δώσω απάντηση και σε ένα άλλο θέμα, κύριε Πρόεδρε. Είπε ο κ. Πολύδωρας και ο κ. Παυλόπουλος, αν δεν κάνω λάθος, ότι έγιναν σαράντα χιλιάδες μαζικές ελληνοποιήσεις το διάστημα 1989-1993, διότι τότε έγινε η μετανάστευση των Ποντίων των ανατολικών χωρών. 'Οχι, κύριε Πρόεδρε, είναι λάθος. 'Ολοι οι Πόντιοι, ποντιακής καταγωγής, που πήραν την ελληνική ιθαγένεια την πήραν με το νόμο αυτό, τον ν. 2130, ο οποίος -για να δούμε πώς έγιναν οι ελληνοποιήσεις επί Νέας Δημοκρατίας- δημοσιεύτηκε στην Εφημερίδα της Κυβερνήσεως στις 23 Απριλίου 1993. Προ της ισχύος αυτού του νόμου δεν έγινε καμία ελληνοποίηση ποντιακής καταγωγής, διότι ξέρετε πολύ καλά, με τις κείμενες διατάξεις περί ιθαγένειας, πόσο χρονοβόρες είναι οι διαδικασίες.
'Αρα, λοιπόν, οι μαζικές ελληνοποιήσεις ποντιακής καταγωγής, που ήταν βεβαίως άμεσης ανάγκης, έγιναν το 1994, 1995, 1996. Τι είναι αυτές οι σαράντα χιλιάδες ελληνοποιήσεις που έγιναν επί Νέας Δημοκρατίας; Γεννάται ένα μεγάλο ερώτημα για την τότε κυβέρνηση της Νέας Δημοκρατίας. Ποιες είναι αυτές οι σαράντα τρεις χιλιάδες ελληνοποιήσεις που έγιναν και με ποιο καθεστώς έγιναν; Τα είπα αυτά, κύριε Πρόεδρε, για να βάλουμε τα πράγματα στη θέση τους, διότι έχουμε εδώ πέρα τρεις ώρες και ακούμε συνέχεια ότι φταίει η Κυβέρνηση του ΠΑ.ΣΟ.Κ., ότι εισαγάγαμε το οργανωμένο έγκλημα κλπ. 'Ετσι είπαν κάποιοι συνάδελφοι, ο κ. Παυλόπουλος εάν θυμάμαι καλά.
Με αυτό το νομοθετικό καθεστώς, κύριε Πρόεδρε, θα μπορούσα να υποστηρίξω και εγώ, ευπρόσωπα πιστεύω ότι προσπάθεια να εισαχθεί -επιεικώς- το οργανωμένο έγκλημα έγινε από την κυβέρνηση της Νέας Δημοκρατίας τότε.
Είχα να πω ακόμη περισσότερα, αλλά δεν νομίζω ότι χρειάζεται να πω τίποτε άλλο. Θα τελειώσω λέγοντας ότι αυτή η προσπάθεια δικαιολόγησης του εκλογικού αποτελέσματος της 9ης Απριλίου, με τη δήθεν αλλοίωση του αποτελέσματος από τις ελληνοποιήσεις, πιστεύω ότι απέτυχε παταγωδώς και σίγουρα θα ήταν πολύ πιο ανδροπρεπές, να το πω έτσι, ας μη με παρεξηγήσουν η κυρία Υπουργός και οι γυναίκες ...
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Υπάρχουν και άλλες λέξεις για να το πείτε.
ΑΛΕΞΑΝΔΡΟΣ ΑΚΡΙΒΑΚΗΣ: Ας πω πιο γενναίο. Θα ήταν, λοιπόν, πολύ πιο γενναίο από την πρώτη ημέρα η ηγεσία της Νέας Δημοκρατίας να δώσει συγχαρητήρια στο ΠΑ.ΣΟ.Κ. και στον Πρωθυπουργό και να κλείσει η ιστορία, για να έχουμε έναν ομαλό πολιτικό βίο.
ΠΡΟΚΟΠΗΣ ΠΑΥΛΟΠΟΥΛΟΣ: 'Ο,τι συγχαρητήρια δώσατε εσείς στις ευρωεκλογές.
ΠΡΟΕΔΡΕΥΩΝ (Κωνσταντίνος Βρεττός): Ο κ. Βύρων Πολύδωρας έχει το λόγο για δέκα λεπτά.
ΒΥΡΩΝ ΠΟΛΥΔΩΡΑΣ: Κύριε Πρόεδρε, μετέχω απολύτως στο ερώτημα που διατύπωσε ο κ. Ακριβάκης. Ειλικρινώς δηλαδή, ποιες είναι οι σαράντα χιλιάδες ελληνοποιήσεις επί Νέας Δημοκρατίας, δεδομένου ότι ο νόμος ...  ΠΡΟΕΔΡΕΥΩΝ (Κωνσταντίνος Βρεττός): Με συγχωρείτε για τη διακοπή, κύριε Πολύδωρα, αλλά θα ήθελα να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", "Πεντακόσια Χρόνια 'Εντυπης Παράδοσης του Νέου Ελληνισμού", τριάντα οκτώ μαθητές και δύο συνοδοί-δάσκαλοι από το 3ο και 7ο Δημοτικό Σχολείο του Πύργου Ηλείας.  (Χειροκροτήματα απ' όλες τις πτέρυγες) Συνεχίστε, κύριε Πολύδωρα.
ΒΥΡΩΝ ΠΟΛΥΔΩΡΑΣ: Μετέχω απολύτως στο ερώτημα. Ποιες είναι αυτές οι ελληνοποιήσεις; Εγώ λέω,  πολιτικά και με τα δεδομένα της κοινής πείρας, ότι ήσαν υπό κατάσταση εκτάκτου ανάγκης. 'Ετσι συνετάγη και ο νόμος, ο οποίος είναι ατελής για να αντιμετωπίσει το πρόβλημα. Και ισχυρίζομαι εγώ και νομικά και πολιτικά και από την κοινή πείρα ότι ήσαν συνέλληνες από τον Πόντο. Αν από το 1989 μέχρι το 1993 έχουμε άλλο σύνολο, γιατί έχει και τα στοιχεία της μαζικότητας, να μας το πει το Υπουργείο Εσωτερικών.  'Ετσι γίνεται ο κοινοβουλευτικός διάλογος. Δεν κάνουμε σπουδή προθέσεων. 'Εχουμε ένα πρόβλημα. Συμποσούται στον αριθμό των εκατόν τριών χιλιάδων περίπου. 'Εχουμε, με το δεδομένο των σαράντα χιλιάδων με την ερμηνεία που λέω εγώ και με την εύλογη ερώτηση του κ. Ακριβάκη, θέμα λειτουργίας της διοικήσεως και της Βουλής.
Μάλιστα χρωστώ και μία νομική εξήγηση ευθέως για τη συνταγματικότητα του νόμου. Θέλω να σας πω ότι αυτός ο νόμος είχε μία οιονεί συνταγματικότητα, όταν το έδινε στις νομαρχίες, διότι η νομαρχία, ο νομάρχης, κατά το σύστημα των μη αιρετών νομαρχών, ήταν αντιπρόσωπος του κράτους και οιονεί είχε δικαίωμα να έχει όλες τις εξουσίες του κράτους.  Ανεφύη το ζήτημα στη συνέχεια, καθώς γνωρίζουν οι νομικοί εξ ημών, του  τι αρμοδιότητες θα έχει η πρωτοβάθμια και δευτεροβάθμια Τοπική Αυτοδιοίκηση και τι θέματα θα διαχειρίζεται. Σε κάθε περίπτωση τα θέματα της κεντρικής εξουσίας, της κεντρικής διοικήσεως, δεν εξεχωρήθησαν στο νομάρχη, στον αιρετό νομάρχη, ο οποίος έχει ευθύνη για θέματα τοπικού ενδιαφέροντος.  Αυτή είναι η αρχή του διοικητικού δικαίου. Γι' αυτό και αλλάξατε το νόμο και πήγε στην κεντρική διοίκηση και στην περιφέρεια.  ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Στους αιρετούς παραχωρήθηκε αυτή η αρμοδιότητα το 1994. ΒΥΡΩΝ ΠΟΛΥΔΩΡΑΣ: Στο ενδιάμεσο πάσχει συνταγματικά. Αποκαταστάθηκε το 2000. Στο ενδιάμεσο όμως πάσχει η εκχώρηση κρατικής εξουσίας, δηλαδή της κεντρικής διοίκησης στον εκλεγμένο νομάρχη. Αυτό για τη νομική τάξη.
Ας υποθέσουμε ότι τώρα είναι καλό. Εγείρονται τα ζητήματα της κωδικοποίησης, που ήγειρε ο κ. Παυλόπουλος, αλλά για μένα το θέμα, όπως πρέπει να το προσεγγίσουμε, δεν έχει να κάνει με σπουδή προθέσεων. Ακόμη κι ο νομάρχης και ο δήμαρχος έχουν αρμοδιότητα και πρέπει να έχουν για τη διαμονή και για την εργασία διαπιστωτικά, εισηγητικά. Η απόφαση ανήκει στο κράτος, στην κεντρική εξουσία για την πολιτογράφηση, για την απόδοση της ελληνικής ιθαγένειας.
Σας ζητώ, κυρίες και κύριοι συνάδελφοι, να μην αφήσουμε το θέμα των παρανόμων ελληνοποιήσεων να αιωρείται στην πολιτική ατμόσφαιρα. Αυτό είναι το νόημα της επερώτησής μας. Γι' αυτό είπα ότι ανοίγει. Δεν μπορεί να ζήσουμε με κουκουλώματα σε τέτοια μείζονα, εθνικής, πολιτικής και δημοκρατικής σημασίας θέματα.
Ετέθη ένα θέμα και από την κυρία Υπουργό και από τον κ. Ακριβάκη, το θέμα του αν αποδεχόμαστε το αποτέλεσμα και κατά πόσον συνέχεται ή συμπλέκεται το θέμα των ελληνοποιήσεων με το εκλογικό αποτέλεσμα. Εγώ σας θυμίζω, για να έχετε σαφή αντίληψη των πραγμάτων και για να αναγιγνώσκετε κανονικά τη στάση και τη θέση της Νέας Δημοκρατίας, ότι ασφαλώς το αποτέλεσμα είναι αυτό που είναι. Και είναι μία διαφορά τριάντα δύο ψήφων στα δύο...
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Πού; 
ΒΥΡΩΝ ΠΟΛΥΔΩΡΑΣ: Μεταξύ του ΠΑ.ΣΟ.Κ. και της Νέας Δημοκρατίας. Είναι εβδομήντα δύο χιλιάδες για την ακρίβεια.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Υπάρχει μια μικρή διαφορά ανάμεσα στις εβδομήντα χιλιάδες και στις τριάντα χιλιάδες.
ΒΥΡΩΝ ΠΟΛΥΔΩΡΑΣ: Οι εβδομήντα δύο χιλιάδες στα δύο είναι τριάντα δύο χιλιάδες περίπου.
Και θέλω να σας πω ότι δεν είστε νικητές και ότι δεν έχει γίνει ποτέ στην ιστορία. Ασφαλώς το Σύνταγμα και ο εκλογικός νόμος σας κάνει Κυβέρνηση. 'Ετσι είναι τα πράγματα. Και να ζείτε με αυτήν την υπαγόρευση που σας έκανε ο λαός. Κάτι σας υπαγορεύει. Είναι ζήτημα συλλήβδην πολιτικής συμπεριφοράς.
Πρώτη φορά στην ιστορία του νέου ελληνικού κράτους έχουμε τέτοιο αποτέλεσμα.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Πάντα οι εκλογές βγάζουν κυβέρνηση. Κάποιος κερδίζει και κάποιος χάνει.
ΒΥΡΩΝ ΠΟΛΥΔΩΡΑΣ: Αποδέχομαι αυτό έτσι όπως το λέτε, όπως σας ζητώ να αποδεχθείτε και μια άλλη αλήθεια, που συνυπάρχει με το αποτέλεσμα. Το λέμε κοινωνικά ισοδύναμο, το λέμε τριάντα δυο χιλιάδες -εγώ το λέω αφύσικο διότι θα έπρεπε να είναι αλλιώς ο εκλογικός νόμος, αυτό όμως είναι μιας άλλης τάξεως ζήτημα.
ΑΛΕΞΑΝΔΡΟΣ ΑΚΡΙΒΑΚΗΣ: Εσείς τον ψηφίσατε.
ΒΥΡΩΝ ΠΟΛΥΔΩΡΑΣ: Ναι, αλλά κάτι τιτρώσκει, κάτι θίγει τη δημοκρατική συνείδηση.
Ρωτάμε, λοιπόν, πώς παρήχθη αυτό το αποτέλεσμα; Είναι οι ελληνοποιήσεις συντελεστής; Εγώ σας λέω, ναι. Μα γιατί; Για μια ψήφο! Ο χαρακτήρας της αλλοίωσης συντελείται. Πρέπει να το δω ποσοτικά και δεν το ξέρω ποσοτικά, είμαι στο άγνωστο. Και δεν βοηθάτε καθόλου. Και όταν δεν βοηθάτε ή είσαστε απαθείς ή υποκριτικά ψύχραιμοι δεν ξέρετε τι κάνετε.  Κάνετε έναν ιμάντα πάνω στον οποίο θα περάσει η πολιτική υποψία.
Θα ήθελα εδώ να είστε συνεργάσιμοι και με τις εφημερίδες και με εκείνους που εγείρουν τις αιτιάσεις και με τους Βουλευτές και με το κόμμα της Αξιωματικής Αντιπολίτευσης, που διατυπώνει την επερώτηση.
Θέλω να σημειώσω ακόμη ότι εγώ εγκαλώ τον κ. Ρωμαίο, παραδείγματος χάρη - συγκεκριμένα πράγματα- ο οποίος ανέλαβε την πολιτική ευθύνη και μου απαντά -ράβδος εν γωνία, άρα βρέχει- "έχω και νομαρχίες". Και εγώ είπα νομαρχίες, χωρίς να εξετάζω τα πολιτικά φρονήματα και από ποιους υποστηρίχθηκαν οι νομάρχες.
Και κάνει την απρέπεια κακώς, κάκιστα, η κυρία Υπουργός και λέει για έναν νομάρχη ότι προς το παρόν βρίσκεται στην ανάκληση. Είναι απρέπεια!  (Θόρυβος στην Αίθουσα) 
ΠΡΟΕΔΡΕΥΩΝ (Κωνσταντίνος Βρεττός): Κύριε Πολύδωρα, εσείς διακρίνεστε για την ευγένεια και την ευπρέπειά σας, μη χρησιμοποιείτε, λοιπόν, τέτοιες απρεπείς εκφράσεις.
ΒΥΡΩΝ ΠΟΛΥΔΩΡΑΣ: Εγείρεται το θέμα για τον Ουκρανό και μου λέει ότι έχουμε ανακλήσεις. Προσέξτε, κύριοι συνάδελφοι, ανακλήσεις. Πότε έγινε η ανάκληση για τον Ουκρανό, τον Κοκόβιτς; Στις 27 Απριλίου. Ευχαριστώ πολύ! Μα, αυτό είναι "post mortem", κατόπιν εορτής, μετά θάνατον. Γιατί; Διότι, με συγχωρείτε, και τώρα μπορεί να γίνουν ανακλήσεις, όταν έχει γίνει τόσος ντόρος. Το ζήτημα είναι να προλάμβαναν πριν από τις 7 Μαρτίου, όταν εξέδωσε ο Γενικός Γραμματέας του Υπουργείου την οδηγία να τους σβήσουν από τους καταλόγους. 'Οταν μάλιστα ξέραμε ότι οι εκλογές γίνονται στις 9 Απριλίου, έπρεπε δυο, τρεις μήνες πριν να φροντίσουν να κάνουν την τακτοποίηση, δηλαδή τη  διαγραφή των ανακληθεισών πράξεων από τους εκλογικούς καταλόγους. Τώρα είναι πολύ αργά.
Επίσης  υπάρχει το θέμα της Κύπρου και για το οποίο με θίγει η κυρία Υπουργός, όταν το διαστρεβλώνει. Εννοώ και την Κύπρο και τη  Θράκη.  Υπάρχει περιοδικό "ΕΥΞΕΙΝΟΣ ΠΟΝΤΟΣ", το οποίο δίνει γραμμή για να ψηφίσουν τους τάδε και τους δείνα. Και υπάρχει μια διάσταση ποιότητας της δημοκρατίας και μέσα στο κόμμα του ΠΑ.ΣΟ.Κ. Γιατί λέει το περιοδικό "ΕΥΞΕΙΝΟΣ ΠΟΝΤΟΣ": "Στην Α' Αθηνών είναι ο Παπανδρέου, ο Παπαντωνίου, ο Σκανδαλίδης, στη Β' Αθηνών η Βάσω Παπανδρέου, ο Παπαϊωάννου, ο Πρωτόπαπας, ο Λοβέρδος, στο Υπόλοιπο Αττικής ο Πάγκαλος, ο Φωτιάδης".  Υπάρχουν και άλλοι υποψήφιοι στον κατάλογο.
Δεν θα πρέπει να σας ενδιαφέρει ότι ο "ΕΥΞΕΙΝΟΣ ΠΟΝΤΟΣ", που πληρώνεται από μυστικά κονδύλια, δίνει γραμμή; Δεν είναι σωστά πράγματα αυτά, αυτή είναι η ποιότητα της δημοκρατίας για την οποία μιλούμε.  Σημειώνω ότι την επομένη, τη Δευτέρα, επέστρεφαν με αεροπλάνα -και υπάρχουν μαρτυρίες- στην Τυφλίδα και στο Κίεβο, ενώ μιλούσαν φαρσί φυσικά τα ρωσικά. Δεν γνώριζαν οι άνθρωποι τα ελληνικά, αλλά επέστρεφαν, αφού είχαν επιτελέσει το καθήκον τους να ψηφίσουν στις ελληνικές εκλογές! Το κλίμα και η ατμόσφαιρα για το πώς πήρατε τις εκλογές; Τζουμπέ, Δημήτριος Βούλγαρης, ο περιώνυμος φαύλος στην ελληνική ιστορία.
Σαράντα χιλιάδες διορισμοί για τα άτομα με ειδικές ανάγκες στον ΟΑΕΔ.  Ακόμη-ακόμη κάπου που υπήρχε αρμοδιότητα ενός υποψηφίου του ΠΑ.ΣΟ.Κ., είχαμε εικονικές φορολογικές εκκρεμότητες, τις οποίες έλυε αυτομάτως ο υποψήφιος του ΠΑ.ΣΟ.Κ. σε μια μεριά της Ελλάδος.
Ακόμη είχαμε συνταξιοδοτήσεις, ανανεώσεις δικαιωμάτων, εικονικά, αναδρομικά. 'Ετσι πήρατε τις τριάντα δύο χιλιάδες ψήφους διαφορά. Με γειά σας, με χαρά σας! 
ΠΡΟΕΔΡΕΥΩΝ (Κωνσταντίνος Βρεττός): Κύριε Πολύδωρα, παρακαλώ ολοκληρώστε.
ΒΥΡΩΝ ΠΟΛΥΔΩΡΑΣ: Συστολή όμως. Και εγώ θα σας πω "αιδώς Αργείοι"! Και θα καταλήξω ότι αυτό μη  διανοείσθε να το επαναλάβετε με την αλαζονεία της εξουσίας, το καθεστωτικό πνεύμα και κυρίως "δικό μας είναι το κράτος ό,τι θέλουμε κάνουμε".
Τέρμα ως εδώ και μη παρέκει. Μπορείτε να χαίρεσθε, πήρατε την εκλογή έτσι όπως την πήρατε. "Αφύσικον εστί" -λέει το Ρωμαϊκό Δίκαιο- "άρα μη βιώσιμον" και στα λατινικά: "Contra naturam est, ergo non vivit". Αυτή είναι η Κυβέρνηση! (Χειροκροτήματα από την πτέρυγα της Νέας Δημοκρατίας) ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Κωνσταντίνος Βρεττός): Η κυρία Υπουργός έχει το λόγο για κάποια παρέμβαση.
ΒΑΣΩ ΠΑΠΑΝΔΡΕΟΥ (Υπουργός Εσωτερικών Δημόσιας Διοίκησης και Αποκέντρωσης: Κύριε Πρόεδρε, νομίζω ότι είναι σαφές από την όλη συζήτηση ότι η Νέα Δημοκρατία προσπαθεί να αλλοιώσει το αποτέλεσμα με τη  μια ψήφο του Κότοβιτς ή ένας από τους τρείς που ψήφισαν. Νομίζω ότι ήταν ο Κότοβιτς που ήταν στους εκλογικούς καταλόγους...
ΒΥΡΩΝ ΠΟΛΥΔΩΡΑΣ: 'Ετσι το ερμηνεύετε.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης: Δεν έχει εμφανιστεί με αυτό. Μπορεί να είναι άλλοι δύο-τρεις, δεν ξέρω μπορεί να είναι. Αλλά αυτοί ήταν και στις προηγούμενες εκλογές.
Και ως προς αυτούς που έχουν ανακληθεί οι ιθαγένειές τους έχω να πω ότι δεν πήραν όλοι την ιθαγένεια μετά το 1997, όπως είπε ο κ. Πολύδωρας. Είναι από το 1991-1992 και μετά.
ΒΥΡΩΝ ΠΟΛΥΔΩΡΑΣ: Πόσοι είναι αυτοί; 
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης: Σε τετρακόσιους είκοσι οκτώ έχουν ανακληθεί οι ιθαγένειές τους. Αυτό που θέλω να πω είναι ...
ΒΥΡΩΝ ΠΟΛΥΔΩΡΑΣ: Για το ερώτημα του κ. Ακριβάκη...
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης: ... στις Νομαρχιακές Αυτοδιοίκησεις που έγιναν έλεγχοι από το Σώμα Ελεγκτών επανελέγχθησαν όλοι οι φάκελοι και σε όσους εντοπίστηκαν παρατυπίες ή οτιδήποτε άλλο αντιμετωπίστηκαν με τη διαδικασία να παραπεμφθούν στον εισαγγελέα αμέσως.
Η ανάκληση των αποφάσεων γίνεται αμέσως. Δεν περιμένουμε το αποτέλεσμα του εισαγγελέα, γιατί ο εισαγγελέας ερευνά το ποινικό μέρος, για να ξεκαθαρίσουμε το θέμα αυτό.
Κύριε Παυλόπουλε, και το πρωί είχατε μια επίκαιρη ερώτηση σας απάντησα το πρωί, αλλά πάλι τα ίδια λέτε.
ΠΡΟΚΟΠΗΣ ΠΑΥΛΟΠΟΥΛΟΣ: Δεν μου απαντήσατε.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης: Σας είπα ότι σίγουρα δεν υπάρχει κωδικοποίηση της νομοθεσίας για την ιθαγένεια και αυτό συμβαίνει σε πάρα πολλούς τομείς, όχι μόνο στην ιθαγένεια και πρέπει να γίνει η κωδικοποίηση.
Και σας είπα ότι από το 1994 έχει γίνει μια σοβαρή αλλαγή στο διοικητικό σύστημα της χώρας με τις νομαρχίες, τις περιφέρειες και άρα αυτό που είχε κάνει η επιτροπή του κ. Μακρίδη το 1993 δεν μπορούσε να εφαρμοστεί.
Περιμένουμε να ψηφιστεί και το νομοσχέδιο, που θα κατατεθεί πολύ σύντομα, το οποίο σας το έχουμε στείλει γιατί υπάρχουν και εκεί κάποιες αλλαγές στη διαδικασία για την ιθαγένεια -δεν μας έχετε κάνει βέβαια καμία πρόταση- ...
ΠΡΟΚΟΠΗΣ ΠΑΥΛΟΠΟΥΛΟΣ: Θα σας πω γιατί.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης: ... και σίγουρα η κωδικοποίηση θα προχωρήσει, όπως πρέπει να προχωρήσει και σε πολλούς άλλους τομείς.
'Ομως δεν σημαίνει αυτό ότι υπάρχουν "παράθυρα" στο Δίκαιο της Ιθαγένειας, το ότι δεν είναι κωδικοποιημένη η νομοθεσία. Και οι υπάλληλοι σας είπα ότι είναι επαρκέστατοι και γνωρίζουν πλήρως και ακολουθούν τις διαδικασίες, χωρίς αυτό να σημαίνει ότι δεν υπάρχουν και υπάλληλοι κάπου, είτε στην κεντρική διοίκηση  είτε στην περιφερειακή  είτε στις νομαρχίες, είτε στους δήμους  οι οποίοι δεν ασκούν τα καθήκοντά τους αποτελεσματικά ή κάποιοι είναι και επίορκοι. Σε όλες αυτές τις περιπτώσεις παρεμβαίνουν τα αρμόδια όργανα για να καταλογίσουν τις προβλεπόμενες από τους νόμους κυρώσεις και ποινές.
Mια ακόμα διευκρίνιση ήθελα να κάνω, κύριε Πρόεδρε. Αναφέρθηκε και ξαναναφέρθηκε μία περίπτωση από το Υπουργείο Δημόσιας Τάξης. Μάλιστα αναφέρθηκε και ο τότε Υπουργός ο κ. Ρωμαίος. Νομίζω -αν δεν κάνω λάθοςότι το πόρισμα έχει βγει, αλλά αφορούσε άδειες παραμονής. Δεν έχει καμία σχέση με τις ελληνοποιήσεις. Καμία απολύτως. Δεν αφορούσε ελληνοποιήσεις, διότι το Υπουργείο Δημόσιας Τάξης δεν μπαίνει στη διαδικασία της απόδοσης ιθαγένειας.
'Οσο για το νομικό πλαίσιο  που υπάρχει, όπως είπε πολύ καλά ο Κοινοβουλευτικός Εκπρόσωπος του ΠΑ.ΣΟ.Κ., είναι δημιούργημα της Νέας Δημοκρατίας και εμείς καταλαβαίνουμε ότι όταν υπάρχει μια τέτοια μαζική μεταφορά ανθρώπων, τα πράγματα θα πρέπει να διευκολυνθούν, όπως έγινε και επί Βενιζέλου. Τότε βέβαια δεν υπήρχε τίποτα, μόνο κάποιες τριμελείς επιτροπές και όποιος πέρναγε τον γράφανε.
Αλλά μη συγκρίνουμε την Ιταλία με την Ελλάδα. Εδώ μιλάμε για ομογενείς 'Ελληνες. Η Ιταλία έχει μετανάστες, δεν έχει ομογενείς Ιταλούς που πήγαν μαζικά πίσω στην Ιταλία, μετά την αλλαγή του καθεστώτος στις ανατολικές χώρες  ούτε είναι δυνατόν να λέμε, αν θέλουμε να είμαστε και λίγο σοβαροί, ότι όλο το οργανωμένο έγκλημα και η μαφία της Ρωσίας έχει έρθει στην Ελλάδα, ότι μας επέλεξαν απ' όλες τις χώρες. Υπάρχουν ακόμα και στην Αμερική και στη Γερμανία και στην Αγγλία και στη Γαλλία και σε όλες τις χώρες και γι' αυτό υπάρχει συνεργασία της Ιντερπόλ γενικότερα με το Υπουργείο Δημόσιας Τάξης, διότι δεν είναι εντοπισμένο το οργανωμένο έγκλημα σε μία χώρα. Αν ήταν εντοπισμένο σε μία χώρα, θα ήταν πολύ  πιο εύκολο να το αντιμετωπίσουμε.
Τελειώνοντας, κύριε Πρόεδρε, θα ήθελα να πω ότι ειπώθηκαν πολλά για το αποτέλεσμα των εκλογών και για την προσπάθεια επηρεασμού των ψηφοφόρων από την Κυβέρνηση, λες και οι ψηφοφόροι είναι τόσο εύκολο να επηρεαστούν, δεν έχουν γνώμη, δεν έχουν γνώση, δεν έχουν μνήμη, δεν έχουν τα πιστεύω τους και δεν ψηφίζουν, σύμφωνα με αυτό που οι ίδιοι θεωρούν καλύτερο.
Αν κάποιος έδωσε υποσχέσεις προεκλογικές, αυτή είναι η Νέα Δημοκρατία. Ξεχάσατε ότι βγαίνατε από τις τηλεοράσεις και λέγατε "εμείς θα διορίσουμε τα δικά μας πεντακόσιες χιλιάδες παιδιά;". 'Ολοι οι υποψήφιοι γύριζαν ανά την Ελλάδα -και ενώ επισήμως δεν το λέγατε- έλεγαν ότι θα καταργηθεί ο ν.2190 και μαζεύατε καταστάσεις που θα τους διορίζατε την άλλη ημέρα. Παρ' όλα αυτά, δεν σας προτίμησε ο ελληνικός λαός.  Νομίζω, αγαπητοί συνάδελφοι, ότι έχουμε πάρα πολλά θέματα, τα οποία είναι σοβαρά και μπορούμε πράγματι να απασχολούμαστε και εμείς και να απασχολούμε και τον ελληνικό λαό. Δεν θεωρώ ότι είναι πάρα πολύ αποδοτικό για σας, αλλά και για την λειτουργία μας, το να κάθεστε και να ασχολείστε και να απασχολείτε την κοινή γνώμη με ένα θέμα, το οποίο δεν έχει ανταπόκριση.
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν θέλουμε τις συμβουλές σας. Ξέρουμε τι θα κάνουμε.
ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης): Και δεν έχει ανταπόκριση, γιατί ο 'Ελληνας γνωρίζει ότι υπήρξε μία μεταφορά και μια υποχρέωση από την πλευρά της Ελλάδας να αποδοθεί η ιθαγένεια σ' αυτούς που τους είχε αφαιρεθεί  ή είχαν πάει στις χώρες αυτές και με την αλλαγή του καθεστώτος, ζήτησαν να γυρίσουν στην πατρίδα τους και ότι, όταν συμβαίνουν τέτοιες μαζικές μετακινήσεις, σίγουρα υπάρχουν ορισμένα παρατράγουδα.
Γι' αυτό, όπως είπατε πολύ καλά και υπάλληλοι του Υπουργείου Εξωτερικών, αλλά και υπάλληλοι άλλων υπηρεσιών, έχουν παραπεμφθεί σε αρμόδια όργανα και στη δικαιοσύνη, εκεί  όπου υπάρχουν παρανομίες.
Και επειδή, κύριε Παυλόπουλε, γνωρίζετε, όπως λέτε, τι συμβαίνει στα προξενεία, θα έπρεπε να γνωρίζετε πολύ καλά ότι η κατάσταση σήμερα στα προξενεία είναι απείρως καλύτερη, απ' ό,τι ήταν την περίοδο της Νέας Δημοκρατίας.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αναγνωστόπουλος έχει το λόγο. ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Ισχυρίζομαι, κύριε Πρόεδρε, πως με τη συζήτηση που μεσολάβησε, αυτά που απεκόμισα είναι πως για το θέμα που συζητούμε   φταίει η Νέα Δημοκρατία. Ο κ. Ακριβάκης μας είπε ότι φταίει ο νόμος του '93. Η κ. Παπανδρέου μας είπε, ότι φταίει ο Φράγκος ο Νομάρχης Ανατολικής Αττικής, ο Καπαχτσής ο Νομάρχης Καστοριάς, η επιστολή του Δριμιώτη στον κ. Κούβελα. Τώρα ακούσαμε ότι και τα προξενεία ήταν τότε σκάρτα, ενώ τώρα είναι καλά.  Δηλαδή επερωτώμενοι πρέπει να είμαστε εμείς.
Αισθάνομαι την ανάγκη να κάνω μια ερώτηση. Εάν το περιστατικό Κότοβιτς συνέβαινε με κυβέρνηση Νέας Δημοκρατίας και να αντιπολιτεύεται η κ. Παπανδρέου, ξέρετε τι θα γινόταν εδώ μέσα; Τα ζήσαμε και τα γνωρίζουμε.'Ενα περιστατικό -μας είπε- θα αλλοίωνε το αποτέλεσμα; Εγώ γνωρίζω, κύριε Πρόεδρε, ότι σε  άλλες περιόδους, μια διαπίστωση ενός ψηφοφόρου που βρίσκεται σε αταξία δημιουργούσε θέμα, να γίνει  μαύρη η Βίβλος, να γίνουν ιστορίες ολόκληρες και να ξεσηκωθεί όλη η Ελλάδα. Αυτή είναι η ευαισθησία της Κυβερνήσεως, να αντιμετωπίζονται με αυτόν τον τρόπο τέτοιου είδους περιστατικά; Παράλληλα υπάρχει Ντογιάκος που καλεί και δεν βρίσκει κανέναν από αυτούς τους ελληνοποιημένους. Υπάρχει Γεράκης  που μπαίνει σε Υπουργεία και δεν ξέρουμε τι λέει. Υπάρχει ακόμη βούλευμα του Συμβουλίου Πλημμελειοδικών που λέει ότι αυτοί οι επίορκοι και κακοί υπάλληλοι εκτελούσαν εντολές της πολιτικής ηγεσίας και εδώ η πολιτική ηγεσία λέει ότι δεν φταίει τίποτα.
Η αντιμετώπιση παρομοίων θεμάτων, προϋποθέτει ύπαρξη ευαισθησίας. Υπάρχουν πολλά πράγματα για τα οποία δεν έρχονται οι αποδείξεις στο φάκελο, αλλά λέγονται, ακούγονται, διαχέονται. Είναι η περιρρέουσα ατμόσφαιρα και αυτά  ευαισθητοποιούν την Κυβέρνηση, η οποία παρεμβαίνει και λέει τι ακριβώς συμβαίνει.
'Ερχομαι, λοιπόν, να τονίσω ότι η συζήτηση σήμερα, εμένα τουλάχιστον που είμαι λίγο δύσπιστος, με έπεισε ότι κάτι έχει συμβεί. Διότι δεν είδα πειστική επιχειρηματολογία περί του αντιθέτου. Επικλήσεις νόμων της Νέας Δημοκρατίας και απόδοση ευθυνών σε νομάρχες, οι οποίοι έχουν μια φιλική σχέση με τη Νέα Δημοκρατία.
Αυτά εκτιμώ ότι πρέπει να προβληματίσουν ακόμη περισσότερο τη Κυβέρνηση. 'Οταν ξεσηκώνεται ο Τύπος, τα Μέσα Ενημερώσεως, γίνονται συζητήσεις κάθε μέρα για ελληνοποιήσεις, δεν μπορεί να κάνει τον κουφό η Κυβέρνηση. Πρέπει να δώσει πειστικές απαντήσεις. Και αυτό, το ότι δεν έγινε τίποτα σήμερα, το ακούμε εδώ μάλλον ήπια, αποδίδοντας ευθύνες σε άλλους.  Ξέρετε ότι εμείς δεν έχουμε δυσκολία και τον αντιπολιτευτικό μας ρόλο να τον επιτελέσουμε. Αλίμονο σε εκείνους, οι οποίοι έχουν καταληφθεί από την αλαζονεία της εξουσίας. Εκείνο πρέπει να προσεχθεί. Και επειδή αυτά κάποια στιγμή τελειώνουν, τονίζω: Ας είναι όσο καιρό βρίσκονται στην εξουσία λίγο πιο ευαίσθητοι και λίγο πιο προσεκτικοί.
ΠΡΟΕΔΡΕΥΩΝ (Κωνσταντίνος Βρεττός): Ο κ. Μαρκογιαννάκης έχει το λόγο. ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, με έκπληξη άκουσα την κυρία Υπουργό να μας λέει προηγουμένως, ότι η κατάσταση στα προξενεία αυτήν τη στιγμή  είναι απείρως καλή, απ' ό,τι ήταν επί Νέας Δημοκρατίας.
Οφείλω να τους υπενθυμίσω ότι επί κυβερνήσεων ΠΑΣΟΚ φθάσαμε στο σημείο να σκοτώνονται μεταξύ τους υπάλληλοι και να έχουμε δολοφονίες αστυνομικών, οι οποίες εν πολλοίς αποδίδονται στις αντιπαλότητες, οι οποίες υπήρχαν για το ποιος θα πάρει τα περισσότερα και ποιος θα πάρει τα λιγότερα, ανεξάρτητα αν επισήμως δεν έχει εμφανισθεί το πράγμα έτσι.
Ας μη λέμε, λοιπόν, τέτοια πράγματα διότι και η υπερβολή έχει τα όριά της.
Εν πάση περιπτώσει παραδέχθηκε η κυρία Υπουργός, ότι τουλάχιστον τετρακόσιες είκοσι δύο  ανακλήσεις ελληνοποιήσεων έχουν γίνει μέχρι αυτήν τη στιγμή και αυτές οι ελληνοποιήσεις, είχαν γίνει επί κυβερνήσεων του ΠΑΣΟΚ και όχι οι σαράντα χιλιάδες που έγιναν επι κυβερνήσεως της Νέας Δημοκρατίας.
Από την ώρα που υπάρχουν έστω τετρακόσιες είκοσι δύο ανακλήσεις, σημαίνει ότι το πράγμα βρωμάει και ότι χρειάζεται έλεγχος σε βάθος, διότι  είναι ενδεχόμενο ότι οι τετρακόσιες είκοσι δύο να είναι κάποιες χιλιάδες.  Από εκεί και πέρα μας είπε η κυρία Υπουργός ότι δίδεται και εντολή, προκειμένου να γίνει διαγραφή από τους εκλογικούς καταλόγους. Εγώ δεν ξέρω εάν έχει δοθεί εντολή, πάντως διαγραφή δεν έχει γίνει, διότι οι εκλογικοί κατάλογοι απ' ότι ξέρουμε όλοι μας εδώ ανανεώνονται μια φορά το χρόνο και δεν μπορεί ανά πάσα στιγμή να έχουμε παρεμβάσεις στους εκλογικούς καταλόγους που σημαίνει ότι πιθανότατα πάρα πολλοί από εκείνους οι οποίοι έχει ανακληθεί η ελληνική τους ιθαγένεια, να είναι εγγεγραμμένοι στους εκλογικούς καταλόγους και να έχουν ψηφίσει.
Το σημαντικότερο είναι ότι εδώ η κυρία Υπουργός εξέφρασε κατά κάποιο τρόπο το παράπονό της, το παράπονο γενικότερα της Κυβέρνησης ότι δεν έσπευσε η Νέα Δημοκρατία δια του Αρχηγού της ή άλλως πως να τη  συγχαρεί για την εκλογική της νίκη. Θα μπορούσε να γίνει αυτό το πράγμα, κύριε Πρόεδρε, και θα έπρεπε να είχε γίνει εάν οι εκλογές ανεγνωρίζετο απ'  όλους μας ότι εγίνοντο κάτω από δημοκρατικότητα όπως θα έπρεπε να γίνουν. Αλλά όταν είχαμε φαινόμενα όπως εκείνα τα οποία ακούστηκαν προηγουμένως και τα οποία εν τάχει θα επαναλάβω, ασφαλώς κανείς δεν σπεύδει να συγχαρεί μία Κυβέρνηση η οποία πέτυχε με αυτόν τον τρόπο μία οριακή πλειοψηφία. Και γίνομαι σαφέστερος. Εκτός από τις παράνομες ελληνοποιήσεις και που ενδεχομένως υποκρύπτουν παράνομη ψηφοφορία, θα ήθελα να αναφερθώ και εγώ στις σαράντα περίπου χιλιάδες οιονεί παρανόμους διορισμούς, διότι, όταν τον φωνάζουμε το νέο και κάνει την αίτηση, τον παίρνουμε για οκτώ μήνες, στη συνέχεια του αφήνουμε την ελπίδα ότι θα είναι μόνιμος, ασφαλώς πρόκειται κατά κάποιο τρόπο για παράνομο διορισμό.  Θα ήθελα να επισημάνω τις δυσκολίες που δημιούργησε η Κυβέρνηση στην μετακίνηση των ετεροδημοτών. Και ένα ερώτημα το οποίο τίθεται και το απευθύνω προς την Κυβέρνηση είναι το εξής. 'Εχει ψηφίσει η Βουλή νόμο με τον οποίο οι ετεροδημότες ψηφίζουν στον τόπο που διαμένουν; Και γιατί δεν τον υλοποιεί; Για ποιο λόγο τώρα και δύο χρόνια που έχει ψηφιστεί ο νόμος δεν υλοποιείται με αποτέλεσμα να υφίστανται ταλαιπωρίες εκατοντάδες, χιλιάδες συμπολιτών μας ψηφοφόρων; Τελικά αυτό αποδεικνύεται πως δεν έγινε τυχαία, έγινε σκόπιμα προκειμένου οι μεν ψηφοφόροι του ΠΑΣΟΚ να έχουν όλες τις ευκολίες τις οποίες γνωρίζουμε όλοι μας ότι είχαν, οι δε ψηφοφόροι της Νέας Δημοκρατίας όχι μόνο να μην έχει δυνατότητα το κόμμα τους να τους φέρει αλλά και εκεί που υπήρχε δυνατότητα οικονομική να  έχουμε τέτοιου είδους και τόσες πολλές παρεμβάσεις, δυσκολίες.  Απαγορεύσεις απόπλου του πλοίου, παρεμβάσεις της Πολιτικής Αεροπορίας να μην σηκωθεί το αεροπλάνο και όλα τα άλλα τα οποία ζήσαμε.
Είχαμε την επαναφορά στην επικαιρότητα των αιτήσεων χιλιάδων ατόμων με ειδικές ανάγκες όπου απεστάλησαν έγγραφα την τελευταία στιγμή ότι ξέρετε η αίτησή σας είναι επίκαιρη, θα εξεταστεί και πάλι, να το έχετε υπόψη σας δεν σας έχουμε ξεχάσει. Εκτός από τα διαπλεκόμενα, εκτός από τον τρόπο με τον οποίο τα Μέσα Μαζικής Ενημέρωσης προέβαλαν το κάθε κόμμα κλπ. Από εκεί και πέρα μην αναμένετε να σπεύσουμε να χαρούμε μαζί σας μια νίκη την οποία πετύχατε οριακή και η οποία κατά την εκτίμησή μας εάν οι όροι του παιχνιδιού ήταν ίσοι και ίδιοι δεν θα την είχατε πετύχει.  (Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Ο κ. Στυλιανίδης έχει το λόγο. ΕΥΡΙΠΙΔΗΣ ΣΤΥΛΙΑΝΙΔΗΣ: Λυπάμαι, κύριε Πρόεδρε, αλλά η Κυβέρνηση δεν απάντησε τίποτα για την ταμπακιέρα. Προσπάθησε με τεχνικούς τρόπους να δημιουργήσει σύγχυση και δεν κατανόησε ή δεν θέλησε να κατανοήσει ότι ο δικός μας κοινοβουλευτικός έλεγχος δεν ασκήθηκε ούτε για το εκλογικό αποτέλεσμα  ούτε για τις ελληνοποιήσεις.
Ασκήθηκε για τις παράνομες ελληνοποιήσεις για τις οποίες δεν μας είπε τίποτα. Για τους παλιννοστούντες καλό θα είναι να μην μιλά η Κυβέρνηση  διότι αυτή τους εγκατέλειψε καταργώντας τη στεγαστική πολιτική στη Θράκη. Αυτή τους εξώθησε σε νέα μετανάστευση, αυτή κατήργησε την εργασιακή πολιτική που ξεκίνησε κάποτε η Νέα Δημοκρατία.
Λυπάμαι δε ιδιαίτερα, διότι στην αναφορά που έκανα για το δειγματοληπτικό έλεγχο που πραγματοποίησαν στις επτά νομαρχίες δεν έκανα διάκριση εάν ο νομάρχης είναι Νέα Δημοκρατία ή ΠΑΣΟΚ. Διότι η αντίληψη της Νέας Δημοκρατίας είναι ότι στην παρανομία δεν υπάρχουν κόμματα.                 Υπάρχει το δίκαιο, υπάρχει και το άδικο.
Δεν πήρα όμως καμιά απάντηση στο περιεχόμενο της έκθεσης για τους επιθεωρητές Δημόσιας Διοίκησης. Γιατί από το 1998 η Κυβέρνηση δεν δίνει στη  δημοσιότητα και στην Αντιπολίτευση την έκθεση αυτή; Στη σελίδα 147 της συγκεκριμένης έκθεσης αναφέρεται δειγματοληπτικώς ο έλεγχος σε τρεις χιλιάδες πεντακόσιες περιπτώσεις. Από αυτές οι χίλιες τετρακόσιες δύο δεν έχουν προτότυπα δικαιολογητικά από τις αλλοδαπές αρχές, οι χίλιοι εκατόν είκοσι έξι έχουν ανεπικύρωτα αντίγραφα δικαιολογητικών και οι τριάντα έξι έχουν ελλιπή δικαιολογητικά. Οι διακόσιοι πενήντα οκτώ έχουν πλαστά δικαιολογητικά, οι τέσσερις αναφέρονται σε πλαστές νομαρχιακές αποφάσεις περί ιθαγενείας, στις δεκατρείς δόθηκε η ιθαγένεια με παράνομες διαδικασίες και στις διακόσιες επτά οι μεταφράσεις είναι από ιδιώτες χωρίς επίσημη επικύρωση.
Στην ίδια έκθεση αναφέρεται το γεγονός ότι ο αρμόδιος προϊστάμενος στην Ημαθία όπου ο νομάρχης ήταν του ΠΑΣΟΚ, στην περίοδο έναρξης των ελέγχων αυτοκτόνησε.
Η ερώτησή μου είναι σαφής: Γιατί δεν μας έχουν δώσει ακόμα την έκθεση, γιατί δεν τη  δίνουν στη δημοσιότητα. Γιατί το 1999 δεν ξαναέκανε η επιτροπή ελεγκτών αντίστοιχο έλεγχο και αντίστοιχη έκθεση και γιατί επιτέλους η Κυβέρνηση αντί να αναλάβει τις ευθύνες της και να συνειδητοποιήσει ότι κυβερνά συμπεριφέρεται ως αντιπολίτευση. Μήπως βλέπει κάτι να έρχεται γρήγορα; Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλόπουλος  Κοινοβουλευτικός Εκπρόσωπος της Νέας Δημοκρατίας  έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα μου επιτρέψετε να αναφερθώ σε ορισμένα πράγματα τα οποία τόνισε η κυρία Υπουργός προηγουμένως. 'Ισως ο παριστάμενος Υπουργός Δημόσιας Τάξης να μην είναι ενήμερος για τα θέματα αυτά αλλά, εν πάση περιπτώσει, η Κυβέρνηση εκπροσωπείται και κοινοβουλευτικώς είμαστε εντάξει.
'Εθεσα στην κυρία Υπουργό το θέμα της νομοθεσίας για το ζήτημα της Ιθαγένειας. Είπα στην κ. Παπανδρέου ότι η νομοθεσία αυτή έχει καταργήσει ουσιαστικά τον Κώδικα. Δεν υπάρχει ενιαίο κείμενο όπως υπήρχε πάντοτε στην Ελληνική Πολιτεία.   Αυτό το πράγμα δημιουργεί αλληλοσυγκρουόμενες διατάξεις, υπαλλήλους που δεν γνωρίζουν τι εφαρμόζουν και, το κυριότερο, υπάρχουν δύο δίοδοι από τις  οποίες πλέον οι παράνομες ελληνοποιήσεις δίνουν και παίρνουν, πέραν του ότι ο έλεγχος είναι αδύνατος.
Η κυρία Υπουργός είπε πρώτον, ότι υπήρχαν πολλά νομοθετήματα που έπρεπε να γίνουν, διότι είχαμε τη μεταβολή της δομής της ελληνικής Δημόσιας Διοίκησης και τη μεταφορά των αρμοδιοτήτων στους νομάρχες. Το ξέρουμε.
Τονίζω όμως κάτι στο οποίο δεν μας έδωσε απάντηση. Χρειάζονται πέντε νομοθετήματα και ένα που θα φέρετε έκτο, για να μπορέσετε να ολοκληρώσετε αυτήν τη νομοθετική μεταρρύθμιση του Κώδικα Ιθαγενείας; Δεύτερον, είπε ότι έχει στείλει ένα νομοσχέδιο στο οποίο δεν απαντήσαμε από το Νοέμβριο. Ορθώς δεν απαντήσαμε. Και ξέρετε γιατί; Γιατί όταν μας έστειλε το νομοσχέδιο για να απαντήσουμε επ' αυτού, μετά από δεκαπέντε μέρες, ήλθε ο κ. Νιώτης και έφερε το δικό του νομοσχέδιο. Σε ποιο να απαντήσουμε; Σ' αυτό που μας είχε φέρει η κ. Παπανδρέου ή αυτό που έφερε ο κ. Νιώτης, όταν το ένα αναιρεί το άλλο; Και τώρα αυτό κάνει την κ. Παπανδρέου να το καταρτίζει εκ νέου, ακριβώς διότι εκείνο  του κ. Νιώτη άλλαξε τα πράγματα.
Τρίτον, τη ρωτήσαμε ευθέως πότε θα υπάρξει κωδικοποίηση; Κωδικοποίηση ιδιαίτερα στα θέματα της ιθαγένειας δεν είναι απλό πράγμα. Είπε ότι και σε άλλους τομείς δεν υπάρχει κωδικοποίηση. Σωστό. Αλλά ειδικά στην ιθαγένεια πάντα είχαμε κωδικοποίηση. Και ξέρετε γιατί; Επειδή είναι πολύ  λεπτό θέμα και δεν είναι δυνατόν να μην υπάρχει ένα κωδικοποιημένο κείμενο που να ξέρουν και οι υπάλληλοι να το εφαρμόζουν και τα δικαστήρια με τι δικάζουν. Σήμερα δεν γνωρίζει κανείς. Υπάρχει εξουσιοδότηση -δεν την αξιοποιείτε- να φτιάξετε μιαν επιτροπή. Αφού η κ. Παπανδρέου, λέγει ότι έχει ολοκληρωθεί με βάση και το τελευταίο νομοσχέδιο που θα καταθέσει, φτιάξτε την επιτροπή να μας φέρετε το νομοσχέδιο και να μας πείτε τι θα κάνετε. Δεν το δέχεται. Γιατί αυτού του είδους η πολυνομία να  υπάρχει σε ένα τόσο ευαίσθητο θέμα; Εμάς μας προβληματίζει αυτό το πράγμα.
Δεν διστάζω να πω ευθέως ότι είτε από αβελτηρία είτε από σκοπιμότητα αυτό επιτρέπει να υπάρχει το καθεστώς που υφίσταται σήμερα και να συντηρείται. Μπορεί να λέει ότι οι υπάλληλοι ξέρουν τι εφαρμόζουν. Σας το λέγω ευθέως. Δεν θα έκανα την επίκαιρη ερώτηση που προηγήθηκε της επερώτησης, αν υπάλληλοι του Υπουργείου -ονόματα, όπως αντιλαμβάνεσθε, σε ένα καθεστώς το οποίο αν τα πω, όχι μόνο δεν θα εκτιμήσει την αγωνία τους, αλλά θα τους διώξει, δεν μπορώ να πω, οι υπάλληλοι μου τα έφερανδεν μου έλεγαν ότι δεν ξέρουν τι εφαρμόζουν. Δεν μπορούμε, λένε, να ξέρουμε τι διάταξη ισχύει. Δεν ξέρει κανείς, με αποτέλεσμα όλοι να είναι αρμόδιοι και όλοι αναρμόδιοι.
Είπε η κυρία Υπουργός, ότι δεν υπάρχουν παράθυρα στη νομοθεσία για παράνομες ελληνοποιήσεις. Πράγματι παράθυρα δεν υπάρχουν. Υπάρχουν όμως πόρτες, πύλες, στην κυριολεξία, για τις παράνομες ελληνοποιήσεις. Η Πύλη του Αδριανού στην κυριολεξία είναι η νομοθεσία που ισχύει σήμερα για να περνάνε μέσα της οι παράνομες ελληνοποιήσεις. Και πρέπει κάποτε να αντιληφθούμε ότι η κωδικοποίηση αυτή πρέπει να γίνει το συντομότερο δυνατό.
Τέταρτο σημείο. Είχα πει στην κ. Παπανδρέου, ότι γιατί άραγε εμείς αντιμετωπίσαμε τόσο δυσμενώς αυτό το πρόβλημα και δεν το αντιμετώπισαν άλλες χώρες που υποδέχτηκαν μετανάστες μαζικά, όπως η Ιταλία, η Γερμανία, η Γαλλία.
Μου είπε πρώτα-πρώτα ότι, εν πάση περιπτώσει, και στις χώρες αυτές υπήρξαν αντίστοιχα προβλήματα. Ούτε ένα. Μπορείτε να μου φέρετε ένα παράδειγμα παράνομης απονομής ιθαγένειας στις χώρες αυτές, η οποία να οδήγησε σε αντίστοιχα προβλήματα; Πέστε μου ένα. Μπορείτε να μου πείτε αντίστοιχες περιπτώσεις παρανόμως διαβιούντων μέσα στην Ελλάδα μεταναστών που οδήγησαν σε περιπέτειες σαν και αυτές που ζήσατε, κύριε Υπουργέ, και που εύχομαι να μην ξαναζήσετε ούτε εσείς ούτε εμείς; 'Οχι βεβαίως.
Μου είπε δε και το εξής: "Μα κύριε Παυλόπουλε, εμείς δεχθήκαμε κόσμο που ήταν 'Ελληνες, ήταν πολλοί, ενώ εκεί ήταν μόνο μετανάστες".  Πάλι εκεί η κ. Παπανδρέου δεν είναι ενημερωμένη. 'Οταν υποδεχθήκαμε αυτόν τον κόσμο στις αρχές, επί Νέας Δημοκρατίας,  δεν συνέβησαν αυτά τα πράγματα, ούτε επί των πρώτων ημερών των κυβερνήσεων Παπανδρέου. Τα περισσότερα ή όλα ξεκίνησαν μετά το 1996. Πότε; 'Οταν δεν μιλάγαμε πλέον κυρίως για παλιννοστούντες 'Ελληνες, αλλά όταν μιλάγαμε για μετανάστες από την Αλβανία που δεν είχαν ελληνική ιθαγένεια και ερχόντουσαν εδώ απλώς για να ζητήσουν δουλειά, όπως ακριβώς συνέβαινε, στη Γαλλία, στην Ιταλία, που εκεί δεν είχαν πρόβλημα αλλά το είχαμε εμείς. Γιατί; Γιατί υπάρχει διάλυση του κρατικού μηχανισμού.
Εν πάση περιπτώσει, έλεος. Δεν μπορεί να συγκρίνει η Κυβέρνηση Σημίτη και τα στελέχη της την Ελλάδα με άλλες χώρες όταν είναι να δείξουμε πού συμβαδίζουμε ως προς το χειρότερο. Δεχθείτε επιτέλους, να συγκρίνουμε τη Χώρα μας, τον Τόπο μας ως προς τα θετικά επιτεύγματα άλλων χωρών. Είσθε ικανοποιημένοι κάθε φορά που λέτε, "και αλλού συμβαίνουν αυτά τα πράγματα, εν εσπερία συμβαίνουν αυτά;" Να δούμε τι συμβαίνει εν εσπερία και σε άλλα θέματα, στην οικονομία, στην παιδεία. Εκεί γιατί να μη συγκρίνουμε την Ελλάδα και να τη συγκρίνουμε μόνο όταν είναι να μετρήσουμε το πόση είναι η εγκληματικότητα εδώ ή εκεί; Είπε η κ. Παπανδρέου. "Εσείς προ των εκλογών -μιλώντας για ποιότητα δημοκρατίας- είπατε ότι θα διορίσετε τα δικά σας παιδιά και μιλήσατε για κατάργηση του ΑΣΕΠ". Η μνήμη της είναι μονίμως επιλεκτική.  Συνέβη πράγματι προ των εκλογών με έναν τέως συνάδελφο.
Και ο Πρόεδρος της Νέας Δημοκρατίας είχε τη γενναιότητα μέσα στην προεκλογική περίοδο, σε συνέντευξη που έδωσε την επομένη, να τονίσει το ακριβώς αντίστροφο. Η δε δική μας παράταξη είναι εκείνη, η οποία πήρε την πρωτοβουλία το ΑΣΕΠ να κατοχυρωθεί συνταγματικά και κάνουμε αγώνα στη δεύτερη φάση αναθεώρησης του Συντάγματος ο θεσμός και οι αρμοδιότητές του να κατοχυρωθούν συνταγματικά. Ποιος μιλάει για δικά του παιδιά; Πρώτα-πρώτα δεν μπορεί να τολμάει το ΠΑ.ΣΟ.Κ. να μιλάει γι'αυτό, όταν μπορεί να μην είπε ευθέως ότι θα καταργήσει το ΑΣΕΠ, αλλά πάντως προ των εκλογών το έκανε.  Τι έγινε ιδίως στην προεκλογική περίοδο -έχουμε ζητήσει τα στοιχεία και δεν μας τα δίνει βεβαίως- με το θέμα των εποχιακών; Ιδίως όμως μέσω των προγραμμάτων κατάρτισης του ΟΑΕΔ; Μπορεί να μην το είπατε ότι θα διορίσετε τα δικά σας παιδιά, το κάνατε όμως. Και αυτό είναι που καταδικάζει την ποιότητα της δημοκρατίας μας.
'Οσον αφορά στο ποιος θα καταργήσει το ΑΣΕΠ σας το λέω ευθέως. Εκεί καθόταν Υπουργός Δικαιοσύνης στην προηγούμενη κυβέρνηση Σημίτη, που άφησε το έδρανο και πήγε μέσα όταν μιλάγαμε, κύριε Υπουργέ -και το ξέρετε- για τους φύλακες των φυλακών. Και είχε φέρει ρύθμιση που καταργούσε το ΑΣΕΠ. Και κάναμε εδώ ονομαστική ψηφοφορία και πήγε μέσα στους κοινοβουλευτικούς συντάκτες που μας ακούν και μας βλέπουν και είπε: "Εγώ το ΑΣΕΠ θα το καταργήσω". Και ήταν Υπουργός της δικής σας Κυβέρνησης. Αυτό το καταδικάσαμε όλοι μαζί και τη ρύθμιση τη φτιάξαμε μετά όλοι μαζί και εσείς την υιοθετήσατε για άλλα θέματα.
Τολμάει η κ. Παπανδρέου να μιλάει για τη Νέα Δημοκρατία σε ό,τι αφορά θέματα νεποτισμού και κομματικών προσλήψεων; Εμείς θα αγωνιστούμε να μην γυρίσουμε πάλι σε αυτό το οποίο ζήσαμε.
Και τελειώνω λέγοντάς σας τα εξής: Είναι γνωστό ότι αυτό που ζητάει η Νέα Δημοκρατία με την επερώτηση που κατέθεσε είναι απλό, ταυτοχρόνως όμως και πολύ σοβαρό. Από τα παραδείγματα που έχουμε ως σήμερα υπάρχει θέμα παράνομων ελληνοποιήσεων, που πλήττει και τον κοινωνικό ιστό, λόγω εισβολής του οργανωμένου εγκλήματος υπό το μανδύα της ελληνικής ιθαγένειας, αλλά και τους ίδιους τους εκλογικούς καταλόγους.
Εγώ θα συμφωνήσω με το Βύρωνα Πολύδωρα ότι και ένας παράνομος να υπάρχει πλήττεται η ίδια η ουσία της δημοκρατίας. Πάντα, θα μου πείτε, θα υπάρχει. Ας κάνουμε όμως το παν για να μην υπάρχει.
Τι ζητήσαμε; Το αυτονόητο. Η Κυβέρνηση έχει τις υπηρεσίες -Θα τη βοηθήσουμε και εμείς-  έχει τις διοικητικές και τις δικαστικές αρχές να κάνει έναν επανέλεγχο των ελληνοποιήσεων για να δούμε πού βρισκόμαστε.  Τόνισα και το ξανατονίζω ότι δεν πρόκειται, αν δεν το κάνει η Κυβέρνηση, να αφήσουμε εμείς να ξαναζήσουμε τις ίδιες σκηνές, ούτε σε θέματα ποιότητας δημοκρατίας όπως είναι οι προσλήψεις, όπως είναι -και δεν άνοιξε το στόμα της η κ. Παπανδρέου να πει τίποτα- τα θέματα των επιχορηγήσεων που με τα στοιχεία που μου έστειλε εμένα χθες ο κ. Πάγκαλος είναι πενήντα πέντε δισεκατομμύρια για τέσσερις μήνες. Ο ίδιος ο κ.  Πάγκαλος μου τα έστειλε! Και γι'αυτό δεν είπε τίποτα. Δεν θα αφήσουμε να γίνουν αυτά. Πολύ περισσότερο δεν θα αφήσουμε να φθάσουμε στις επόμενες εκλογές με εκλογικούς καταλόγους ύποπτους, γιατί πλήττεται η ίδια η δημοκρατία. Στη μνήμη και στη σκέψη του ελληνικού λαού πλανάται η υποψία.  Εγώ θέλω να πιστεύω ότι δεν είναι αλήθεια, αλλά όμως όλοι αυτοί που συζητούν γι'αυτό το πράγμα, κύριε Υπουργέ, είναι γνωστό ότι αυτήν την ώρα επιβαρύνουν την ατμόσφαιρα της δημοκρατίας μας. Και αν κερδίσατε τις εκλογές αυτό δεν σημαίνει ότι πρέπει να είστε ικανοποιημένοι εκεί που κάθεστε.  Δεν είναι μόνο ότι τις κερδίσατε οριακά, είναι ότι ο Ελληνικός Λαός περιμένει από σας όπως και από μας. Μόνο που εμείς είχαμε το θάρρος -και εσείς το ξέρετε- να βάλουμε μέσα στο πρόγραμμά μας ρητώς ότι, ως Κυβέρνηση, θα κάναμε πλήρη επανέλεγχο όλων των αδειών παραμονής που δόθηκαν, αλλά ταυτοχρόνως και όλων των παράνομων ελληνοποιήσεων. Και θα το κάνουμε, έστω και αν είμαστε στην Αντιπολίτευση.
'Ακουσα δε -το τελευταίο- το παράδειγμα που ανέφερε ο Βύρων Πολύδωρας για πρόσωπο το οποίο πήρε εντολή από τον Υπουργό Δημόσιας Τάξης, τον προκάτοχό σας, για να συγκαλύψει μια περίπτωση. Λέει η κ. Παπανδρέου ότι δεν ήταν παράνομη ελληνοποίηση, ήταν παράνομη χορήγηση άδειας προσώπου που παρανόμως βρισκόταν στην Ελλάδα, άδειας παραμονής και εργασίας. Ποιοτικά δεν είναι το ίδιο; Αυτό είναι το θέμα. 'Οτι ακριβώς κάλυψε Υπουργός παρανόμως  την παραμονή ατόμου που ήταν μέλος του οργανωμένου εγκλήματος. Αυτή είναι η ουσία. Και αυτό αναζητούμε αυτήν τη στιγμή όλοι μας. Αναζητούμε τους όρους και τις προϋποθέσεις για να μπορέσουμε να απολαμβάνουμε το επίπεδο δημοκρατίας που ταιριάζει στον Τόπο μας.
Δεν έχουμε μέσα μας κανενός είδους υστεροβουλία, κύριε Υπουργέ, σας διαβεβαιώ. Αυτό που μας ανησυχεί είναι ότι δεν μπορεί αυτήν την ώρα στην ελληνική ατμόσφαιρα μετά τις εκλογές να δημιουργούνται αυτές οι βαριές σκιές, αυτές οι βαριές υποψίες. Αν δεν έχετε να φοβηθείτε τίποτα, όπως νομίζετε και όπως λέτε, βοηθήστε μας ακριβώς να το αποδείξουμε, να το φέρουμε σε φως και να πάμε στις άλλες εκλογές χωρίς να υπάρχει αυτό το βάρος των ελληνοποιήσεων το οποίο πλήττει -τονίζω- τον κοινωνικό ιστό.  Ταυτόχρονα όμως είναι κρίμα να βαρύνει την έννοια της τιμημένης, της ιερής ελληνικής ιθαγένειας! Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Η συνάδελφος κ. Παρθένα Φουντουκίδου ζητάει να της χορηγηθεί ολιγοήμερη άδεια απουσίας στο εξωτερικό.
Το Σώμα εγκρίνει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Το Σώμα ενέκρινε.
Ο Υπουργός Δημόσιας Τάξης κ. Μιχαήλ Χρυσοχοϊδης έχει το λόγο για να κλείσουμε τη σημερινή μας επερώτηση.
Κύριε Υπουργέ, θα σας δώσω πέντε λεπτά. Αν όμως χρειαστείτε παραπάνω χρόνο μπορείτε να τον έχετε.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Σας ευχαριστώ, κύριε Πρόεδρε.
Δεν είχα τη δυνατότητα να συμμετέχω στη συζήτηση της επερώτησης των συναδέλφων της Νέας Δημοκρατίας, επειδή συμμετείχα στη συνεδρίαση του Υπουργικού Συμβουλίου για την οδική ασφάλεια.
Συνεπώς, θα ήθελα να προσθέσω δύο λόγια -δεν θα σας "φάω" το χρόνο- για το ρόλο του Υπουργείου Δημόσιας Τάξης σε όλη αυτήν τη διαδικασία της παλιννόστησης.
Οι υπηρεσίες, λοιπόν, του Υπουργείου εμπλέκονται μεταξύ των ελληνικών προξενικών αρχών και των Νομαρχιακών Αυτοδιοικήσεων στη διαδικασία παλιννόστησης, δημοτολογικής τακτοποίησης των ομογενών Ελλήνων Ποντίων αφ' ενός με την ενημέρωση των σημείων εισόδου, δηλαδή στον έλεγχο διαβατηρίων της χώρας, αποστέλλοντες τους πίνακες παλιννοστούντων που καταρτίζουν οι ελληνικές προξενικές αρχές για όσους έχουν χορηγήσει θεώρηση παλιννόστησης και αφ' ετέρου με τη χορήγηση άδειας παραμονής στους παλιννοστούντες μέχρι οριστικής δημοτολογικής τακτοποίησης, βάσει πάντα της κατεχόμενης προξενικής θεώρησης παλιννόστησης.
Επειδή τα πρώτα χρόνια, 1989-1994, εφαρμογής αυτής της διαδικασίας παλιννόστησης παρατηρήθηκαν φαινόμενα πλαστογράφησης τόσο των θεωρήσεων παλιννόστησης όσο και των δικαιολογητικών ελληνικής καταγωγής του παλιννοστούντος, από το 1996 καθιερώθηκε η θεώρηση τύπου Σέγκεν, δηλαδή η αυτοκόλλητη θεώρηση, καθώς και η αποστολή εκ μέρους των ελληνικών προξενικών αρχών -και αυτό έχει ιδιαίτερη σημασία- προς τα Υπουργεία Εσωτερικών και Δημόσιας Τάξης φωτοαντιγράφων των αιτήσεων με φωτογραφία, ούτως ώστε να είναι δυνατός ο έλεγχος της ταυτοπροσωπείας των παλιννοστούντων, εκτός από τις καταστάσεις με τις χορηγούμενες θεωρήσεις που γίνονταν μέχρι τότε, οι οποίες αποστέλλοντο από 6.9.1994 για το σχετικό έλεγχο.
Πρέπει να σας πω ότι το μέτρο αυτό έφερε σημαντικά αποτελέσματα στην αποτροπή παλιννόστησης αλλογενών ατόμων. 'Ομως και πάλι από ό,τι φαίνεται και αποδεικνύεται, ένας μικρός αριθμός αλλογενών κατάφερε να προμηθεύεται δικαιολογητικά ελληνικής καταγωγής ακόμα και ατόμων που έχουν αποβιώσει από τις αρμόδιες αρχές των χωρών της τέως Σοβιετικής 'Ενωσης.
Το Υπουργείο ακόμα και σήμερα σε κάθε περίπτωση που διαπιστώνεται ότι κάποιοι από αυτούς έχουν αποκτήσει την ελληνική Ιθαγένεια και έχουν λάβει ελληνικά διαβατήρια από τις Νομαρχιακές Αυτοδιοικήσεις της χώρας, με χρήση πλαστών εγγράφων, προβαίνει σε όλες τις αναγκαίες ενέργειες, ενημερώνοντας όλες τις συναρμόδιες υπηρεσίες, για να προβούν στις αναγκαίες ενέργειες.  Και βέβαια επιβάλλονται οι αναγκαίες διοικητικές κυρώσεις και ενημερώνεται η εισαγγελική αρχή. Το ίδιο συνέβη και για τα παραδείγματα τα οποία αναφέρονται στην επερώτηση των συναδέλφων.
Θα ήθελα επίσης να σημειώσω σε αυτό το οποίο έθεσε ο κ. Μαρκογιαννάκης, σχετικά με την ψήφο των ετεροδημοτών, ότι η ανασύνταξη όπως ξέρετε  των εκλογικών καταλόγων, θα γίνει με βάση τα νέα δημοτολόγια  λόγω του "ΚΑΠΟΔΙΣΤΡΙΑ" πια. Είχε δοθεί μία προθεσμία μέχρι 21.12.1999.     Αυτή η προθεσμία έχει παραταθεί μέχρι 31 Οκτωβρίου 2000. Η διαδικασία της προετοιμασίας και της προεργασίας συνεχίζεται. Συνεπώς, κάποια στιγμή, πολύ σύντομα πιστεύω, το Υπουργείο Εσωτερικών θα είναι σε θέση να εφαρμόσει πλήρως τη νομοθεσία.
Θα ήθελα όμως κλείνοντας, κύριε Πρόεδρε, και ουσιαστικά ακούγοντας μόνο τον κ. Παυλόπουλο που μίλησε, γιατί δεν είχα προλάβει να παρακολουθήσω τη διαδικασία, να πω το εξής: Νομίζω ότι υπάρχουν πάρα πολλά ζητήματα που απασχολούν τη χώρα στα οποία επιβάλλεται να έχουμε μία συνεννόηση. 'Ενα από τα ζητήματα τα σημαντικά πιστεύω ότι είναι τα θέματα της διαφάνειας, τα ζητήματα που έχουν να κάνουν με την ιθαγένεια, όπως είπατε προηγουμένως.
'Εχουμε αποδείξει ότι μπορούμε να εφαρμόζουμε συναινετικές διαδικασίες στα ζητήματα αυτά.
Νομίζω ότι το ζητούμενο αγαπητοί συνάδελφοι είναι να θωρακίσουμε τη χώρα μας, από πάρα πολλούς κινδύνους που ελοχεύουν λόγω της αλλαγής της πραγματικότητας που υπάρχει στο περιβάλλον μας, μια πραγματικότητα αρκετά επικίνδυνη με πολύ μεγάλη κινητικότητα, με εγκληματικότητα.
Νομίζω, λοιπόν, ότι αυτά θα πρέπει να είναι στο επίκεντρο της προσοχής μας  ή αν θέλετε στο επίκεντρο της αντιπαράθεσής μας.
Πιστεύω ότι τα όποια προβλήματα υπήρξαν όλα αυτά τα χρόνια με τις τακτοποιήσεις των ομογενών Ελλήνων Ποντίων από την τέως Σοβιετική 'Ενωση, σε ένα μεγάλο βαθμό οφείλονταν, αν θέλετε, και στο ότι η χώρα δεν ήταν προετοιμασμένη να δεχθεί ένα τέτοιο μεγάλο κύμα. Αλλά σε καμία περίπτωση δεν μπορούμε να γενικεύουμε όλη αυτήν τη διαδικασία, κατηγορώντας την Κυβέρνηση και τα όργανα του κράτους για διαφθορά και για αδιαφάνεια.  Πιστεύω, λοιπόν, ότι έχουμε χρέος να θωρακίσουμε τη χώρα και για την εγκληματικότητα, αλλά και για τη νομιμότητα, μέσα από τις διαδικασίες που πολύ σύντομα θα φέρουμε στη Βουλή. 'Ερχεται πολύ σύντομα το νομοσχέδιο του Υπουργείου Εσωτερικών με τη συνεργασία του Υπουργείου Δημόσιας Τάξης για την παλιννόστηση, για τη μεταναστευτική πολιτική που πολλές φορές, κύριε Παυλόπουλε, σας έχω ακούσει να λέτε και πολύ ορθά λέτε, που πιστεύω ότι θα βάλει μια τάξη πια και θα αποκτήσει η χώρα μία οργανωμένη, συγκροτημένη μεταναστευτική πολιτική που είναι τόσο αναγκαία στην εποχή που ζούμε.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω προς το Σώμα ότι τη συνεδρίαση παρακολουθούν από τα δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", "Πεντακόσια χρόνια έντυπης παράδοσης του Νέου Ελληνισμού" πενήντα επτά μαθητές και πέντε συνοδοί-δάσκαλοι απο το 2ο' Δημοτικό Σχολείο Γιάννουλης Λάρισας.
(Χειροκροτήματα στην Αίθουσα) Κύριοι συνάδελφοι, κηρύσσεται περαιωμένη η συζήτηση επί της υπ'αριθμ.  1/8.5.2000  επερωτήσεως Βουλευτών της Νέας Δημοκρατίας, προς τους Υπουργούς Εσωτερικών, Δημόσιας Διοίκησης και Αποκέντρωσης και Δημόσιας Τάξης, σχετικά με τη χορήγηση ελληνικής ιθαγένειας σε αλλοδαπούς κλπ.  Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.14' λύεται η συνεδρίαση για τη Δευτέρα 29 Μαϊου 2000 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ 

