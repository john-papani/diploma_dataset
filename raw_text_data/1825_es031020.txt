      Δευτέρα 20 Οκτωβρίου 2003
      ΣΥΝΕΔΡΙΑΣΗ Ι΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές, από το Γυμνάσιο Φούρνων Ν. Σάμου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της
      4. Συζήτηση επικαίρων ερωτήσεων. 
      α) Προς τον Υπουργό Οικονομίας και Οικονομικών: ι) σχετικά με τη λήψη μέρων στήριξης της περιοχής της Νάουσας λόγω της αύξησης της ανεργίας κ.λπ., σελ.
      ιι) σχετικά με την καταχώρηση άρθρου στο Χρυσό Οδηγό για τα «αποτελέσματα της οικονομικής πολιτικής» κλπ., σελ.
      β) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τη στελέχωση των Κέντρων Εξυπηρέτησης Πολιτών κλπ., σελ.
      γ) Προς τον Υπουργό Πολιτισμού, σχετικά με την κατασκευή του Αθλητικού Κέντρου Στίβου Πειραιά στο χώρο της προέκτασης του Σταδίου «Καραϊσκάκη», σελ.
      δ) Προς τον Υπουργό Εθνικής Παιδείας και Θρησκευμάτων, σχετικά με τη στελέχωση με το αναγκαίο διδακτικό προσωπικό του Τεχνολογικού Εκπαιδευτικού Ιδρύματος Πάτρας, κλπ., σελ.
      5. Συζήτηση επερώτησης προς τον Υπουργό Γεωργίας, σχετικά με τις προτάσεις της Ευρωπαϊκής Επιτροπής για την αναθεώρηση της Κοινής Οργάνωσης Αγοράς για τα μεσογειακά προϊόντα, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΚΕΣΟΥΛΗΣ Ν., σελ.
      ΚΟΣΙΩΝΗΣ Π., σελ.
      ΚΟΥΡΟΥΜΠΛΗΣ Π., σελ.
      ΛΙΑΝΗΣ Γ., σελ.
      ΜΠΕΝΤΕΝΙΩΤΗΣ Μ., σελ.
      ΜΠΙΣΤΗΣ Ν., σελ.
      ΜΠΟΥΡΑΣ Α., σελ.
      ΦΩΤΙΑΔΗΣ Α., σελ.
      ΧΑΛΚΙΔΗΣ Μ., σελ.
      Β. Επί της επερώτησης:
      ΑΓΓΕΛΗΣ Α., σελ.
      ΔΡΥΣ Γ., σελ.
      ΚΟΝΤΟΣ Α., σελ.
      ΚΩΝΣΤΑΝΤΙΝΟΥ Φ., σελ.
      ΛΕΟΝΤΑΡΙΔΗΣ Θ., σελ.
      ΜΠΑΣΙΑΚΟΣ Ε., σελ.
      ΝΕΡΑΝΤΖΗΣ Α., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΠΑΔΟΠΟΥΛΟΣ Σ., σελ.
      ΣΤΡΙΦΤΑΡΗΣ Σ., σελ.
      
    
    ΠΡΑΚΤΙΚΑ  ΒΟΥΛΗΣ
    Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
    ΣΥΝΟΔΟΣ  Δ΄
    ΣΥΝΕΔΡΙΑΣΗ  Ι
    Δευτέρα 20 Οκτωβρίου 2003
    	Αθήνα, σήμερα στις 20 Οκτωβρίου 2003, ημέρα Δευτέρα και ώρα 18.11’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
    	ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
    	 Παρακαλείται ο κύριος Γραμματέας να ανακοινώσει τις αναφορές προς το Σώμα.
    	(Ανακοινώνονται προς το Σώμα από τον κ. Μιχαήλ Χαλκίδη, Βουλευτή Ημαθίας, τα ακόλουθα:
    	Α. ΚΑΤΑΘΕΣΗ ΑΝΑΦΟΡΩΝ
    1) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ  κατέθεσε αναφορά με την οποία ο Σύνδεσμος Ιδιοκτητών Αγοραίων Μυκόνου ζητεί να μη τοποθετηθούν φορολογικά ταξίμετρα στα οχήματα ταξί του Νομού Κυκλάδων.
    2) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ  κατέθεσε αναφορά με την οποία ο Σύλλογος Γονέων και Κηδεμόνων των Μαθητών του Γυμνασίου – Λυκείου Σίφνου ζητεί την άμεση τοποθέτηση καθηγητή των μαθηματικών στο Γυμνάσιο της Σίφνου.
    3) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ  κατέθεσε αναφορά με την οποία το Νομαρχιακό Συμβούλιο Κυκλάδων ζητεί την αλλαγή των όρων δόμησης της νήσου Κύθνου.
    4) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ  κατέθεσε αναφορά με την οποία η Κοινότητα Αντιπάρου ζητεί την ένταξη του βιολογικού καθαρισμού της περιοχής της στο Γ΄ ΚΠΣ.
    5) Ο Βουλευτής Χανίων κ. ΕΥΤΥΧΙΟΣ ΔΑΜΑΝΑΚΗΣ  κατέθεσε αναφορά με την οποία ο Δήμος Σφακίων Χανίων ζητεί την αύξηση της  τάσης του ηλεκτρικού ρεύματος  στην περιοχή του.
    6) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ  κατέθεσε αναφορά με την οποία ο Σύλλογος Γονέων – Κηδεμόνων και Φίλων ατόμων με αναπηρία ζητεί τη λειτουργία Κέντρου Κοινωνικής Υποστήριξης και Κατάρτισης ατόμων με αναπηρία στην Κέρκυρα.
    7) Ο Βουλευτής Κέρκυρας κ.  ΣΠΥΡΟΣ ΣΠΥΡΟΥ  κατέθεσε αναφορά με την οποία το Σωματείο Λεμβούχων Παλαιοκαστρίτσας Κέρκυρας ζητεί η άδεια των μελών του  να ανανεώνεται αυτοδίκαια για τριετία, σε περίπτωση αντικατάστασης της λέμβου.
    8) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ  κατέθεσε αναφορά με την οποία το Επιμελητήριο Κέρκυρας ζητεί την απλοποίηση των διαδικασιών για κλείσιμο παρελθόντων χρήσεων των επιχειρήσεων.
    9) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ  κατέθεσε δημοσίευμα εφημερίδας στο οποίο ζητείται  η άμεση καταβολή της επιδότησης του ελαιολάδου στους δικαιούχους αγρότες.
    10) Ο Βουλευτής  Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ  κατέθεσε αναφορά με την οποία ο Σύλλογος Εποχικών Πυροσβεστών Νομού Ηρακλείου ζητεί την άμεση καταβολή του δασικού επιδόματος στους εποχικούς πυροσβέστες.
    11) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ  κατέθεσε αναφορά με την οποία ο Δήμος Νέας Αλικαρνασσού Ηρακλείου ζητεί να παραχωρηθούν οικοπεδικές εκτάσεις σε δημότες του.
    12) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ  κατέθεσε αναφορά με την οποία ο Σύλλογος Εργαζομένων Περιφέρειας Αττικής διαμαρτύρεται για την κατάσταση που επικρατεί στις υπηρεσίες της Περιφέρειας  Αττικής, όσον  αφορά τις κρίσεις και τοποθετήσεις προσωπικού.
    13) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ  κατέθεσε αναφορά με την οποία ο Φαρμακευτικός Σύλλογος Καβάλας ζητεί την επίλυση προβλημάτων με το Δημόσιο, όσον  αφορά τη χορήγηση φαρμάκων στους ασφαλισμένους του.
    14) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ  κατέθεσε αναφορά με την οποία ο Δήμος Παγγαίου Καβάλας ζητεί την άμεση κάλυψη των κενών θέσεων Εκπαιδευτικών  στο Λύκειο Παγγαίου.
    15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας, που αφορά στην πολύμηνη καθυστέρηση στις εγκεκριμένες επιχορηγήσεις των ΤΟΕΒ Λασιθίου.
    16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία το Γενικό Νοσοκομείο Ιεράπετρας ζητεί την καταβολή οφειλών του ΟΓΑ  προς το Νοσοκομείο Ιεράπετρας.
    17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας που αφορά στον κίνδυνο ακύρωσης του έργου της ανατολικής παράκαμψης Σητείας.
    18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία ο Σύνδεσμος Ελληνικών Τουριστικών Επιχειρήσεων ζητεί παράταση της προθεσμίας της παρ. 9 του άρθρου 27 του Ν. 2971/2001.
    19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία πρώην πρόεδροι κοινοτήτων, της επαρχίας Σητείας ζητούν την αναπροσαρμογή της χορηγίας που λαμβάνουν.
    20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία οι κύριοι Κούσπαρης Νικόλαος και Καπονικολός Χρήστος, επιτυχόντες και μη διορισθέντες διαγωνισμού ΑΣΕΠ, για το Υπουργείο Οικονομικών ζητεί την επιλογή προσωπικού για θέσεις Εφοριακών, Τελωνιακών και Δημοσιονομικών, από τον πίνακα επιλαχόντων του τελευταίου διαγωνισμού. 
    21) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ  κατέθεσε αναφορά με την οποία ο Δήμος Ορεστιάδας Καστοριάς διαμαρτύρεται, για την εγκατάσταση σταθμού μεταμόρφωσης των σκουπιδιών του Νομού, στο πεδίο βολής Άργους  Ορεστικού.
    22) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ   κατέθεσε αναφορά με την οποία η Ένωση Προσωπικού Ημερησίων Εφημερίδων Θεσσαλίας – Στερεάς και Εύβοιας ζητεί να υπαχθούν τα μέλη του στην  ασφάλιση του Τ.Σ.Π.Ε.Α.Θ.
    23) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ  κατέθεσε αναφορά με την οποία η Ομοσπονδία Σωματείων Αμαρίου Νομού Ρεθύμνου ζητεί την επίλυση προβλημάτων που απασχολούν τους Αμαριώτες, σχετικά με τη γενικότερη ανάπτυξη της περιοχής τους.
    24) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ  κατέθεσε αναφορά με την οποία ο Αγροτικός Σύλλογος «ΣΧΟΙΝΙΑΣ» ζητεί την επίλυση ιδιοκτησιακού προβλήματος των μελών του.
    25) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ  κατέθεσε αναφορά με την οποία  ο Έπαρχος Θήρας ζητεί την ένταξη του έργου του αλιευτικού καταφυγίου Βλυχάδας Θήρας στο ΕΠΑΛ.
    26) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ  κατέθεσε αναφορά με την οποία οι κ. Πέτρος Αρμένης και Μανούσος  Δρούγκας ζητούν την αλλαγή του προσδιορισμού της αντικειμενικής αξίας για την εκτός σχεδίου γη της νήσου Μήλου.
    27) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ  κατέθεσε αναφορά με την οποία ο Πανελλήνιος Σύλλογος Επιστημόνων ειδικής αγωγής και κοινωνικής πολιτικής ζητεί την άμεση χρηματοδότηση των σχολικών μονάδων ειδικής αγωγής.
    28) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ  κατέθεσε αναφορά με την οποία ο κ. Ηλίας Βουνελάκης εκδότης της εφημερίδας «η Φωνή της Μονεμβασιάς» ζητεί να μην υπάρξει αλλαγή χρήσης του τουριστικού περιπτέρου του Δήμου Μονεμβασιάς.
    29) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ  κατέθεσε αναφορά με την οποία ο κ. Γεώργιος Χατζηγεωργίου ζητεί την κατασκευή στίβου στο στάδιο Γ. Καραϊσκάκη στον Πειραιά.
    30) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ  κατέθεσε αναφορά με την οποία ο Ιατρικός Σύλλογος Ρόδου διαμαρτύρεται για την καταδικαστική απόφαση του Δικαστηρίου κατά τριών μελών του.
    31) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ  κατέθεσε αναφορά με την οποία Συνταξιούχοι του ΤΣΑ ζητούν την ενσωμάτωσή του ΕΚΑΣ στην σύνταξή τους.
    32) Ο Βουλευτής Ρόδου κ. ΓΚΑΛΗΠ Σ. ΓΚΑΛΗΠ  κατέθεσε αναφορά με την οποία ζητεί την αλλαγή του επιθέτου του κ. Στυλιανού Μαλινδρέτου.
    33) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία οι Εμπορικοί Σύλλογοι Αιάνης και Νεάπολης ζητούν την επίλυση ασφαλιστικών προβλημάτων των επαγγελματοβιοτεχνών  της περιοχής τους.
    34) Η  Ένωση  Ιατρών  Νοσοκομείων  Αθηνών-Πειραιώς  με αναφορά της, την οποία επέδωσε στον κύριο Πρόεδρο της Βουλής, ζητεί την  αύξηση των  κρατικών  δαπανών για την υγεία, τη μη αλλαγή του τρόπου υπολογισμού του ωρομισθίου για τις εφημερίες, τη μονιμοποίηση όλων των νοσοκομειακών γιατρών κλπ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 266/2-7-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. ΓΠ 64793/2-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 266/2-7-2003 ερώτηση που κατατέθηκε στη Βουλή από το Βουλευτή κ. Ν. Νικολόπουλο σχετικά με τη λειτουργία της κλινικής ΩΡΛ του Γ.Ν. Πατρών «Ο Αγ. Ανδρέας», σας γνωρίζουμε τα εξής:
      Η θέση Δ/ντή ΩΡΛ στο Γ.Ν. Πατρών «Ο Αγ. Ανδρέας» έμεινε κενή μετά την έκδοση της διαπιστωτικής πράξεως έκπτωσης από την υπηρεσία (Υ10α/ΓΠ 51072/5-6-2003) του γιατρού Ν. Παδημάτου, ο οποίος την κατείχε και ο οποίος εξέπεσε της υπηρεσίας συνεπεία αμετάκλητης δικαστικής απόφασης του Τριμελούς Πλημμελειoδικείoυ Πατρών.
      Με την αρ. Υ10α/ΓΠ 60032/22-7-2003 δόθηκε έγκριση προκήρυξης και κατόπιν προκηρύχθηκε μια θέση Δ/ντή ΩΡΛ επί θητεία του κλάδου γιατρών ΕΣΥ για το Γ.Ν. Πατρών «Ο Αγ. Ανδρέας».
      Ο Υφυπουργός
      Ε. ΝΑΣΙΩΚΑΣ»
      2. Στις με αριθμό 1028/21-7-03 και 1315/25-7-03 ερωτήσεις των Βουλευτών κυρίων Αθανασίου Νάκου και Παρθένας Φουντουκίδου δόθηκε με το υπ’ αριθμ. 1073701/6412/0010/28-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στα από 21-7-20 και 25-7-2003 έγγραφά σας, με τα οποία μας διαβιβάστηκαν φωτοαντίγραφα των 1028/21-7-03 και 1315/25-7-03 αντίστοιχων ερωτήσεων, που κατατέθηκαν στη Βουλή από τους Βουλευτές κυρίους Θανάση Νάκο και Πόπη Φουντουκίδου, αναφορικά με την αναγκαστική απαλλοτρίωση για την επαναλειτουργία της λίμνης Κάρλας και συγκεκριμένα την οικονομική αποκατάσταση των ιδιοκτητών της περιοχής, σας γνωρίζουμε τα εξής:
      Για τις ιδιοκτησίες που αφορούν στην κατασκευή των αναχωμάτων έχει ήδη προσδιορισθεί από το Πρωτοδικείο η προσωρινή τιμή αποζημίωσης, αναμένεται δε η έκδοση της σχετικής απόφασης προσδιορισμού αυτής για τις ιδιοκτησίες που αφορούν τους συλλεκτήρες.
      Σχετικά με την παρακατάθεση των εν λόγω αποζημιώσεων και την καταβολή τους στους δικαιούχους ιδιοκτήτες, η Υπηρεσία μας δεν έχει καμία αρμοδιότητα, αλλά αρμόδιο να σας γνωρίσει σχετικά είναι το ΥΠΕΧΩΔΕ, ως εκ του σκοπού της απαλλοτρίωσης και βαρυνόμενο με τη δαπάνη αυτής, προς το οποίο επίσης απευθύνεται, η 1315/25-7-03 ερώτηση και στο οποίο έχουμε αποστείλει και την 1028/21-7-03 ερώτηση.
Ο Υφυπουργός
Α. ΦΩΤΙΑΔΗΣ»
      3. Στην με αριθμό 1651/5-8-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. Φ900α/3692/6735/27-8-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 1651/05-08-2003 ερώτησης, που κατέθεσε ο Βουλευτής κ. Γεώργιος Καρασμάνης, με θέμα τη χορήγηση βεβαίωσης νοσηλείας του κ. Χρ. Τατόγλου, σας γνωρίζουμε τα εξής:
      Σύμφωνα με το Νόμοι-Διατάγματα-Αποφάσεις (Ν-Δ-Α)/1979, μετά παρέλευση 10ετίας, τα έγγραφα του αρχείου του Νοσοκομείου αποστέλλονται στο ΓΕΣ/Υπηρεσία Στρατιωτικών Αρχείων (ΥΣΑ), όπου και τηρούνται επ΄ αόριστο.
      Για να ικανοποιηθεί ο κ. Τατόγλου Χρήστος στο αίτημά του, θα πρέπει να αποταθεί με αίτησή του στην ΥΣΑ του ΓΕΣ (τηλέφωνο 210-7795537).
      Για περαιτέρω διευκόλυνση, σας αναφέρουμε ότι το φύλλο νοσηλείας του τηρείται στο ΓΕΣ/ΥΣΑ και σύμφωνα με αυτό νοσηλεύτηκε στο 403 Σ.Ν. από 22 Νοεμβρίου του 1947 έως 6 Ιανουαρίου του 1948.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      4. Στην με αριθμό 1376/28-7-03 ερώτηση της Βουλευτού κ. Ευαγγελίας Σχοιναράκη -Ηλιάκη δόθηκε με το υπ’ αριθμ. 37817/29-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε συνέχεια του με αριθμ. (β) σχετικού εγγράφου μας και μετά από σχετικά έγγραφα της Περιφέρειας Κρήτης και της Νομ. Αυτ/σης Ηρακλείου, σας πληροφορούμε τα εξής:
      Όσον αφορά τον κάθετο οδικό άξονα Ηρακλείου - Μεσσαράς, με πρόσφατες εργολαβίες της Περιφέρειας Κρήτης έχει κατασκευαστεί και δοθεί στην κυκλοφορία με σύγχρονες προδιαγραφές το τμήμα Ηράκλειο - Σίβα μήκους 15 περίπου χιλιομέτρων.
      Ήδη κατασκευάζεται το τμήμα Αυγενική - Είσοδος Αγίας Βαρβάρας, ενώ δημοπρατείται στο επόμενο δίμηνο το τμήμα Σίβα - Αυγενική, ώστε στην επόμενη διετία να δοθούν σε κυκλοφορία άλλα 10 χιλιόμετρα περίπου νέας οδού.
      Στο υπόλοιπο τμήμα Είσοδος Αγίας Βαρβάρας - Μοίρες παραμένει ο υφιστάμενος δρόμος με ορεινή χάραξη για τον οποίο υπάρχουν τμήματα εγκεκριμένης οριστικής μελέτης μήκους περίπου 15 χιλιομέτρων με μεγάλα τεχνικά έργα (κοιλαδογέφυρες, σήραγγες κλπ) και για τον οποίο αναμένεται η ολοκλήρωση των μελετών και η χρηματοδότηση αντίστοιχων έργων.
      Ο νέος δρόμος Ηρακλείου - Βιάννου είναι επαρχιακός δρόμος, το αντίστοιχο έργο έχει ενταχθεί στο Γ΄ ΚΠΣ και επιβλέπουσες υπηρεσίες είναι οι Τεχνικές Υπηρεσίες (ΔΕΚΕ - ΔΕΣΕ) της Περιφέρειας Κρήτης.
      Ο παλιός δρόμος Ηρακλείου - Βιάννου - όρια Νομού Ηρακλείου και Λασιθίου συντηρείται από τη Ν.Α Ηρακλείου.
      Η Ν.Α Ηρακλείου με εργολαβία, η οποία χρηματοδοτείται από το Γ΄ Κ.Π.Σ. προϋπολογισμού 1.500.000 ευρώ, που αφορά στην αναβάθμιση του επαρχιακού οδικού δικτύου Ν. Ηρακλείου, στο συγκεκριμένο δρόμο σ' όλο το μήκος του καθώς και στις καθέτους προς Άρβη - Τέρτσα – Κερατόκαμπος- Ψαρή Φοράδα, τοποθέτησε πινακίδες κινδύνου, ρυθμιστικές και πληροφοριακές και στηθαία ασφαλείας.
      Επειδή η εργολαβία αφορούσε όλο το Νομό Ηρακλείου και οι ανάγκες είναι πολύ μεγάλες, υπάρχουν ακόμη ορισμένες ελλείψεις ειδικά σε πληροφοριακές πινακίδες και στηθαία ασφαλείας, οι οποίες θα αντιμετωπισθούν με νέα χρηματοδότηση και νέα εργολαβία.
      Ο Υφυπουργός
      Λ. ΠΑΠΑΔΗΜΑΣ»
      5. Στην με αριθμό 1381/29-7-03 ερώτηση του Βουλευτή κ. Μανώλη Κεφαλογιάννη δόθηκε με το υπ’ αριθμ. Β- 4150/28-8-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1381/29-7-03, που κατέθεσε στη Βουλή ο Βουλευτής κ. Μανώλης Κεφαλογιάννης, σας πληροφορούμε ότι :
      Το δάνειο της κοινοπραξίας Hochtief  προς την εταιρεία του Αεροδρομίου χορηγήθηκε στις 14/6/1996 στο ΔΑΑ, σύμφωνα με τις διατάξεις της Σύμβασης Ανάπτυξης Αεροδρομίου (ΣΑΑ) (άρθρο 1 και παράρτημα 16) όπως αυτή επικυρώθηκε με το νόμο 2338/1995. Για το δάνειο αυτό δεν έχει παρασχεθεί η εγγύηση του Ελληνικού Δημοσίου.
      Η αναδιάρθρωση του δανείου, με στόχο τη βελτίωση της αποτελεσματικότητας των δεσμευμένων κεφαλαίων της επιχείρησης, έχει ζητηθεί από τον εκπρόσωπο του Υπ.Μ.Ε. στη Τακτική Γεν. Συνέλευση.
      Ο Υπουργός
      ΧΡΙΣΤΟΣ ΒΕΡΕΛΗΣ»
      6. Στην με αριθμό 1404/29-7-03 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. 243/26-8-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Ε. Παπαδημητρίου, σας πληροφορούμε τα εξής:
      Σύμφωνα με την απόφαση της Ευρωπαϊκής Επιτροπής 2003/536/Ε.Κ. 22/07/2003, αποκλείονται από την Κοινοτική χρηματοδότηση ορισμένες δαπάνες των Κρατών-Μελών. Για τη χώρα μας, το ύψος των δαπανών που αποκλείονται ανέρχεται σε 73.426.458 €. Επειδή ήδη έχουν πραγματοποιηθεί αναστολές ύψους 21.812.494 €, η δημοσιονομική επίπτωση στο τρέχον οικονομικό έτος θα ανέλθει σε 51.613.963 €.
      Διευκρινίζουμε ότι, οι διορθώσεις που προτείνουν οι ελεγκτές της Ε. Επιτροπής δεν ταυτίζονται με τους επιβαλλόμενους καταλογισμούς. Μεταξύ διορθώσεων και καταλογισμών μεσολαβούν διαδικασίες ενστάσεων και συνδιαλλαγής. Ήδη η χώρα μας παραπέμπει την υπόθεση στο Ευρωπαϊκό Δικαστήριο. Η προαναφερόμενη διόρθωση αφορά τα οικονομικά έτη 1999 και 2000 και οφείλεται στην έλλειψη κεντρικού μηχανογραφικού συστήματος διασταυρωτικού ελέγχου στους τομείς αμπελοοινικών, ελαιολάδου και του ΟΣΔΕ-ζώων. Οι ελλείψεις που καταγράφονται από τις Κοινοτικές υπηρεσίες, έχουν σήμερα αντιμετωπιστεί.
      Από το Σεπτέμβριο 2001, με την έναρξη λειτουργίας του νέου Οργανισμού Πληρωμών (ΟΠΕΚΕΠΕ) έχει συσταθεί ειδική ομάδα για την εξέταση όλων των αιτιών που προκαλούν τις διορθώσεις αυτές, για την αποφυγή ανάλογων καταστάσεων στο μέλλον.
      Προς την κατεύθυνση αυτή έχουν ήδη συντελεστεί σημαντικές παρεμβάσεις, όπως:
      - Επανασχεδιασμός και ανάπτυξη του Προγράμματος ΟΣΔΕ σε νέα βάση.
      - Πληρωμές των ενισχύσεων απευθείας στον τραπεζικό λογαριασμό των δικαιούχων χωρίς καμία παρακράτηση.
      - Διασταύρωση μέσω της μηχανογράφησης των στοιχείων των παραγωγών, των χαρτογραφικών υποβάθρων των εκτάσεων κλπ. σε κεντρικό επίπεδο για το σύνολο της χώρας προκειμένου να αποκλειστεί η περίπτωση διπλής καταβολής της ενίσχυσης.
      - Ανάπτυξη και ολοκλήρωση λειτουργικής βάσης δεδομένων για τα ζώα.
      - Πλήρης χαρτογράφηση με ορθοεικόνιση όλων των επιφανειών της χώρας.
      - Διασταύρωση των μηχανογραφικών προγραμμάτων άλλων καθεστώτων με τη βάση δεδομένων του ΟΣΔΕ.
      Ο Υπουργός
      Γ. ΔΡΥΣ»
      7. Στην με αριθμό 1493/30-7-03 ερώτηση της Βουλευτού κ. Πόπης Φουντουκίδου δόθηκε με το υπ’ αριθμ. 253/26-8-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση ΑΚΕ που κατέθεσε η Βουλευτής κ. Π. Φουντουκίδου, σας πληροφορούμε τα εξής:
      Η έρευνα και η αξιοποίηση του γεωθερμικού δυναμικού της χώρας, είναι αρμοδιότητα του Υπουργείου Ανάπτυξης.
      Για το ΕΘΙΑΓΕ η γεωθερμική ενέργεια αποτελεί ένα σχετικά νέο τομέα επιστημονικού και ερευνητικού ενδιαφέροντος. Βασικός στόχος του είναι η όσο το δυνατόν καλύτερη και αποτελεσματικότερη διάδοση και εφαρμογή της γεωθερμίας στη γεωργία, την κτηνοτροφία και την αλιεία και δευτερευόντως σε άλλους παραγωγικούς τομείς. Στη βάση ενός τέτοιου στρατηγικού πλαισίου το ΕΘΙΑΓΕ προωθεί συναντήσεις και ενημερώνει τους ενδιαφερόμενους φορείς, ένας από τους οποίους είναι και ο Δήμος Κρύας Βρύσης.
      Ο Υπουργός
      Γ. ΔΡΥΣ»
     8. Στην με αριθμό 1498/30-7-03 ερώτηση των Βουλευτών κυρίων Στυλιανού Παπαθεμελή, Κυριάκου Σπυριούνη και Θεόδωρου Κατσανέβα δόθηκε με το υπ΄ αριθμ. οικ. 83360/2-9-03 έγγραφο από τον Υφυπουργό Υγείας και Πρόνοιας  η ακόλουθη απάντηση:
      «Απαντώντας στην με αρ. 1498/30-7-03 ερώτηση που κατατέθηκε στη Βουλή από τους Βουλευτές κύριους Σ. Παπαθεμελή, Κ. Σπυριούνη και Θ. Κατσανέβα, σχετικά με την αγορά Συγκροτήματος Ακτινοθεραπείας Γραμμικού Επιταχυντή στο Πανεπιστημιακό Νοσοκομείου Ηρακλείου Κρήτης και σε συνέχεια του με Γ.Π. 75264/7.8.03 εγγράφου μας, σας διαβιβάζουμε το με Α.Π. 6205/7.8.03 έγγραφο του Πε.Σ.Υ.Π. Κρήτης με στοιχεία για το εν λόγω θέμα.
      Ο Υφυπουργός
      Ε. ΝΑΣΙΩΚΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 1474/30-7-03 ερώτηση του Βουλευτή κ. Ηλία Καλλιώρα δόθηκε με το υπ΄ αριθμ. 251/26-8-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ηλ. Καλλιώρας, σας πληροφορούμε τα εξής:
      Σύμφωνα με την απόφαση της Ευρωπαϊκής Επιτροπής 2003/536/Ε.Κ. 22/07/2003, αποκλείονται από την Κοινοτική χρηματοδότηση ορισμένες δαπάνες των Κρατών-Μελών. Για τη χώρα μας, το ύψος των δαπανών που αποκλείονται ανέρχεται σε 73.426.458 €. Επειδή ήδη έχουν πραγματοποιηθεί αναστολές ύψους 21.812.494 €, η δημοσιονομική επίπτωση στο τρέχον οικονομικό έτος θα ανέλθει σε 51.613.963 €.
      Διευκρινίζουμε ότι, οι διορθώσεις που προτείνουν οι ελεγκτές της Ε. Επιτροπής δεν ταυτίζονται με τους επιβαλλόμενους καταλογισμούς. Μεταξύ διορθώσεων και καταλογισμών μεσολαβούν διαδικασίες ενστάσεων και συνδιαλλαγής. Ήδη η χώρα μας παραπέμπει την υπόθεση στο Ευρωπαϊκό Δικαστήριο.
      Η προαναφερόμενη διόρθωση αφορά τα οικονομικά έτη 1999 και 2000 και οφείλεται στην έλλειψη κεντρικού μηχανογραφικού συστήματος διασταυρωτικού ελέγχου στους τομείς αμπελοοινικών, ελαιολάδου και του ΟΣΔΕ-ζώων. Οι ελλείψεις που καταγράφονται από τις Κοινοτικές υπηρεσίες, έχουν σήμερα αντιμετωπιστεί.
      Από το Σεπτέμβριο 2001, με την έναρξη λειτουργίας του νέου Οργανισμού Πληρωμών (ΟΠΕΚΕΠΕ) έχει συσταθεί ειδική ομάδα για την εξέταση όλων των αιτιών που προκαλούν τις διορθώσεις αυτές, για την αποφυγή ανάλογων καταστάσεων στο μέλλον.
      Προς την κατεύθυνση αυτή έχουν ήδη συντελεστεί σημαντικές παρεμβάσεις, όπως:
      - Επανασχεδιασμός και ανάπτυξη του Προγράμματος ΟΣΔΕ σε νέα βάση
      - Πληρωμές των ενισχύσεων απευθείας στον τραπεζικό  λογαριασμό των δικαιούχων χωρίς καμία παρακράτηση
      - Διασταύρωση μέσω της μηχανογράφησης των στοιχείων των παραγωγών, των χαρτογραφικών υποβάθρων των εκτάσεων κλπ. σε κεντρικό επίπεδο για το σύνολο της χώρας προκειμένου να αποκλειστεί η περίπτωση διπλής καταβολής της ενίσχυσης
      - Ανάπτυξη και ολοκλήρωση λειτουργικής βάσης δεδομένων για τα ζώα
      - Πλήρης χαρτογράφηση με ορθοεικόνιση όλων των επιφανειών της χώρας
      - Διασταύρωση των μηχανογραφικών προγραμμάτων άλλων καθεστώτων με τη βάση δεδομένων του ΟΣΔΕ.
      Ο Υπουργός
      Γ. ΔΡΥΣ»
     10. Στην με αριθμό 1492/30-7-03 ερώτηση της Βουλευτού κ. Πόπης Φουντουκίδου  δόθηκε με το υπ΄ αριθμ. 252/26-8-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Π. Φουντουκίδου, για τα θέματα της αρμοδιότητάς μας, σας πληροφορούμε τα εξής:
      Η ΑΤΕ ανέλαβε την πληρωμή των προκαταβολών αποζημίωσης στους ζημιωθέντες αγρότες με απευθείας πίστωση των καταθετικών λογαριασμών των δικαιούχων. Οι πληρωμές αυτές έγιναν έγκαιρα και ορθά, ανάλογα με την εισροή των δηλώσεων ζημίας και των υπεύθυνων δηλώσεων των ζημιωθέντων παραγωγών, σε κάθε κατάστημα της ΑΤΕ. Το επιπλέον ποσό που απαιτήθηκε, με βάση τις τελικά υποβληθείσες δηλώσεις ζημίας, διατέθηκε και ήδη δόθηκαν οι απαιτούμενες οδηγίες για την ολοκλήρωση των πληρωμών, σύμφωνα με τη διαδικασία πληρωμής προκαταβολών αποζημιώσεων.
      - Για τις καλυπτόμενες από τον ΕΛΓΑ ζημιές που προκλήθηκαν σε διάφορες καλλιέργειες του Ν. Πέλλας, από τον παγετό της 8.4.03, οι αποζημιώσεις θα αρχίσουν να καταβάλλονται εντός του Αυγούστου 2003 και θα ολοκληρωθούν έως το τέλος του έτους.
      - Για τις καλυπτόμενες από τον ΕΛΓΑ ζημιές που προκλήθηκαν από διάφορα ζημιογόνα αίτια το έτος 2002, έχει σχεδόν ολοκληρωθεί η καταβολή των αποζημιώσεων. Σε εκκρεμότητα είναι μόνο οι αποζημιώσεις για τις ζημιές από τις πλημμύρες Νοεμβρίου - Δεκεμβρίου 2002, οι οποίες θα καταβληθούν έως το τέλος Σεπτεμβρίου 2003.
      - Το Πρόγραμμα FROGY καλύπτει τις ζημιές που προκλήθηκαν από το Νοέμβριο του 2001 έως και τον Ιανουάριο του 2002.
      Οι ελάχιστες ζημιές, αρμοδιότητος ΠΣΕΑ, που προκλήθηκαν το Φεβρουάριο του 2002, συμπεριλήφθησαν τελικά στο Πρόγραμμα FROGY.
      Ο Υπουργός
      Γ. ΔΡΥΣ»
     11. Στην με αριθμό 1530/31-7-03 ερώτηση του Βουλευτή κ. Αντωνίου Μπέζα δόθηκε με το υπ΄ αριθμ. ΓΠ 76057/2-9-03  έγγραφο από τον Υφυπουργό Υγείας και Πρόνοιας  η ακόλουθη απάντηση:
      «Απαντώντας στην με αρ. 1530/31-7-2003 ερώτηση που κατατέθηκε στη Βουλή από το Βουλευτή κ. Α. Μπέζα σχετικά με την έκδοση του Προεδρικού Διατάγματος καθορισμού κινήτρων προσέλκυσης και παραμονής του ιατρικού προσωπικού του ΕΣΥ σε προβληματικές περιοχές σύμφωνα με τις διατάξεις του άρθρου 5, παρ. 8, του Ν. 2606/1998, σας γνωρίζουμε τα εξής:
      Η έκδοση του αναφερόμενου Προεδρικού Διατάγματος γίνεται κατόπιν προτάσεως των Υπουργείων Οικονομικών και Υγείας-Πρόνοιας, ως συναρμόδια. Το αίτημα εξετάζεται στα πλαίσια των οικονομικών δυνατοτήτων.
      Ο Υφυπουργός
      Ε. ΝΑΣΙΩΚΑΣ»
     12. Στην με αριθμό 1539/31-7-03 ερώτηση της Βουλευτού κ. Μαρίας Δαμανάκη δόθηκε με το υπ΄ αριθμ. 260/27-8-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Μ. Δαμανάκη, σας πληροφορούμε τα εξής:
      - Η Ε.Ε στο πλαίσιο των γεωργικών διαπραγματεύσεων του ΠΟΕ έχει προτείνει να συμπεριληφθεί στη συμφωνία περιορισμένος κατάλογος προϊόντων με γεωγραφική ένδειξη που υφίστανται σφετερισμό του ονόματος τους προκειμένου να πάψει να γίνεται αυτή η κακή χρήση του ονόματος τους. Η Ελλάδα υποστήριξε την πρόταση αυτή από την αρχή.
      - Η πρόταση αυτή της Ε. Ε. βρίσκει αντίθετους σημαντικούς εμπορικούς της εταίρους στο πλαίσιο του ΠΟΕ και κυρίως τις ΗΠΑ, Αυστραλία, Καναδά, Ν. Ζηλανδία, οι οποίες θεωρούν ότι μία τέτοια πρόταση δεν θα έπρεπε να συμπεριλαμβάνεται στο πλαίσιο των γεωργικών διαπραγματεύσεων.
      - Η λίστα την οποία παρουσίασε η Ε. Επιτροπή στις 17/07/2003 δεν είναι οριστική αλλά τέθηκε στα κράτη μέλη της Ε.Ε. για συζήτηση και διαπραγμάτευση. Το γεγονός ότι δεν περιλαμβάνεται κανένα ελληνικό προϊόν σε αυτή προκάλεσε την έντονη αντίδραση της χώρας μας και συγκεκριμένα:
      1. Στις 18/7/2003 εστάλησαν επιστολές διαμαρτυρίας προς τον Γενικό Διευθυντή Γεωργίας της Γενικής Διεύθυνσης Γεωργίας της Ε. Επιτροπής και προς τον επικεφαλή του γραφείου του Επιτρόπου Fischler οι οποίες υπογράφηκαν από τον Γενικό Γραμματέα Αγροτικής Πολιτικής και Διεθνών Σχέσεων του Υπουργείου Γεωργίας κ. Αν. Κόρακα.
      2. Το θέμα τέθηκε στην αρμόδια για το εξωτερικό εμπόριο επιτροπή του Συμβουλίου (Επιτροπή 133) που συνεδρίασε στις 18/7/2003 όπου και ζητήθηκε η ένταξη της φέτας και άλλων ελληνικών προϊόντων στον κατάλογο.
      3. Το ίδιο αίτημα υποβλήθηκε ξανά στις 21/7/2003 με έγγραφο του Υπουργείου Γεωργίας προς την Ε. Επιτροπή, καθώς και στην επόμενη συνεδρίαση της Επιτροπής 133 στις 25/8/2003.
      4. Στο Συμβούλιο των Υπουργών Γεωργίας που έλαβε χώρα στις 22/7/2003, η Ελλάδα διαμαρτυρήθηκε έντονα για την απουσία ελληνικών προϊόντων από τον κατάλογο αυτό.
      5. Στις 23/7/2003 εστάλη επιστολή του Υπουργού Γεωργίας κ. 	Γ. Δρυ προς τον Επίτροπο Fischler.
      6. Στις 29/7/2003 εστάλη για το ίδιο θέμα επιστολή του Υπουργού Οικονομίας και Οικονομικών κ. Ν. Χριστοδουλάκη προς τον αρμόδιο για θέματα εμπορίου Επίτροπο κ. Lamy.
      7. Παράλληλα ασκούνται πιέσεις προς την Ε. Επιτροπή σε 	διμερείς επαφές που λαμβάνουν χώρα τόσο σε πολιτικό όσο και σε υπηρεσιακό επίπεδο.
      - Το θέμα βρίσκεται ακόμα σε εξέλιξη και συζητείται στην 	Επιτροπή 133 που συνεδριάζει στη Γενεύη και στην οποία συμμετέχει ο Γ.Γ. του Υπουργείου Γεωργίας κ. Αν. Κόρακας.
      Ο Υφυπουργός
      Φ. ΧΑΤΖΗΜΙΧΑΛΗΣ»
     13. Στην με αριθμό 1546/31-7-03 ερώτηση του Βουλευτή κ. Σταύρου Καλαφάτη δόθηκε με το υπ΄ αριθμ. Φ.900α/3680/6717/27-8-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ΄ αριθμ. 1546/31-07-2003 ερώτησης, που κατέθεσε ο Βουλευτής κ. Σταύρος Καλαφάτης, με θέμα την ισοτιμία των ΑΣΕΙ με τα ΑΕΙ, σε συνέχεια της υπ΄ αριθμ. Φ900α/3525/6516/29-5-03 Απάντησής μας προς τη ΒτΕ (Ερώτηση 9505/15-5-03 ΒτΕ), σας γνωρίζουμε τα εξής:
      Σύμφωνα με τις διατάξεις του άρθρου 19 παρ. 5 του Ν.2913/01, οι Σχολές Μονίμων Υπαξιωματικών ανήκουν στην ανώτερη βαθμίδα εκπαίδευσης.
      	Τονίζεται, ότι τα θέματα που αφορούν στις Ανώτερες Στρατιωτικές Σχολές μελετώνται και θα αποτελέσουν αντικείμενο μελλοντικής νομοθετικής πρωτoβoυλίας του ΥΠΕΘΑ.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
     14. Στην με αριθμό 1570/31-7-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ΄ αριθμ. 267/26-8-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές, κύριοι Σ. Σπηλιωτόπουλος και Ν. Νικολόπουλος, σας πληροφορούμε τα εξής:
      Η Περιφέρεια Δυτ. Ελλάδας ζήτησε την παραχώρηση έκτασης έξι (6) στρεμμάτων, στη συμβολή των οδών Νέο Πατρών, Αθηνών και Αμερικής για την στέγαση των Υπηρεσιών της.
      Η αιτούμενη έκταση αποτελεί τμήμα ευρύτερης έκτασης συνολικού εμβαδού 25 περίπου στρεμμάτων, όπου είναι εγκατεστημένο το Ινστιτούτο Προστασίας Φυτών Πάτρας και έχει μεταβιβαστεί κατά κυριότητα, νομή και Κατοχή στο Εθνικό Ίδρυμα Αγροτικής Έρευνας (ΕΘΙΑΓΕ).
      Στην υπό έκδοση απόφαση του Υπουργού για την κατά χρήση παραχώρηση (άρθ. 4 ν. 3147/2003) θα τεθούν όροι και προϋποθέσεις. Ο διαχωρισμός της ανωτέρω έκτασης θα γίνει με την συνεργασία της Περιφέρειας Δυτ. Ελλάδας και της αρμόδιας υπηρεσίας του ΕΘΙΑΓΕ κατά τρόπο που δεν θα εμποδίζεται η απρόσκοπτη λειτουργία του θερμοκηπίου και γενικότερα του Ινστιτούτου Προστασίας Φυτών.
      Ο Υπουργός
      Γ. ΔΡΥΣ»
     15. Στην με αριθμό 1608/1-8-03 ερώτηση του Βουλευτή κ. Βασιλείου Τσίπρα δόθηκε με το υπ’ αριθμ. Φ.900α/3684/6727 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1608/01-08-2003 ερώτησης, που κατέθεσε ο Βουλευτής κ. Βασίλειος Τσίπρας, με θέμα τις κρατήσεις του Ν. 2082/92 υπέρ του κλάδου συντάξεως στο επίδομα επικινδυνότητας που λαμβάνουν ορισμένα στελέχη ειδικών κατηγοριών των Ενόπλων Δυνάμεων, σας γνωρίζουμε τα εξής:
      Σύμφωνα με τις διατάξεις του άρθρου 8 παρ. 2 και 3 ν. 2084/92 (άρθρα 41 και 43 Κώδικα Πολιτικών και Στρατιωτικών Συντάξεων -ΠΔ 166/2000) ο χρόνος υπηρεσίας των στρατιωτικών, που κατετάγησαν στις ΕΔ μετά την 1-1-93, και τελούν σε κατάσταση πτητικής ενέργειας, των εν ενεργεία αλεξιπτωτιστών, των υποβρυχίων καταστροφέων του ΠΝ και των ανδρών υποβρυχίων αποστολών του ΛΣ, καθώς και ο χρόνος καταδυτικών εξαμήνων αυτών που υπηρετούν σε υποβρύχια, λογίζεται διπλάσιος σε περίοδο ειρήνης και τριπλάσιος σε περίοδο πολέμου, εφ’ όσον συντρέχουν οι προϋποθέσεις του άρθρου 41 ΠΔ 166/2000 και καταβληθούν διπλάσιες ή τριπλάσιες εισφορές, αντίστοιχα.
      	Οι παραπάνω ρυθμίσεις αφορούν στους στρατιωτικούς που κατετάγησαν στο στράτευμα μετά την 01-01-93, δηλαδή τους αξιωματικούς τάξης 1997 και εντεύθεν και τους υπαξιωματικούς τάξης 1995 και εντεύθεν.
      Για το στρατιωτικό προσωπικό που κατετάγη πριν την 1-1-93 δεν ισχύει η υποχρέωση καταβολής των ανωτέρω εισφορών. Απαραίτητη βέβαια προϋπόθεση και για την κατηγορία αυτή για την αναγνώριση του αναφερομένου ανωτέρου χρόνου ως διπλάσιου ή τριπλάσιου ανάλογα είναι, για μεν τους διατελέσαντες σε κατάσταση πτητικής ενέργειας η συμπλήρωση δέκα οκτώ (18) ετών πραγματικής στρατιωτικής υπηρεσίας, για δε τους διατελέσαντες σε κατάσταση ενεργείας αλεξιπτωτιστού, υποβρυχίου καταστροφέα ως και καταδυτική ενέργεια, πραγματική στρατιωτική υπηρεσία 20 ετών.
      Η πρόβλεψη για το πτητικό επίδομα θεσπίσθηκε από τον νομοθέτη για την κάλυψη των κινδύνων από τα ατυχήματα που συνεπάγονται οι ανωτέρω επιχειρησιακές δραστηριότητες και γι’ αυτό το λόγο το επίδομα αποτελεί αντιστάθμισμα και κίνητρο για τον αυξημένο κίνδυνου που διατρέχει το προσωπικό που ορίζει ο νόμος, κατά την διάρκεια των ποικίλων και δυσχερών αποστολών που εκτελεί μέρα - νύκτα και κάτω από δύσκολες και επικίνδυνες για την σωματική ακεραιότητα συνθήκες.
      	Το ΥΠΕΘΑ από τον Οκτώβριο του 1998 ξεκίνησε τις διαδικασίες εφαρμογής των προαναφερομένων διατάξεων. Προς τούτο συγκροτήθηκε διακλαδική επιτροπή, η οποία διερεύνησε κατ’ αρχήν τη δυνατότητα τροποποίησης ή και κατάργησης των επίμαχων διατάξεων διαφοροποίησης των προϋποθέσεων χορήγησης ανάλογα με την χρονολογία κατάταξης στις ΕΔ, με διαβίβαση σχετικών εγγράφων στο Υπουργείο Οικονομίας και Οικονομικών.
      Η παραπάνω διερεύνηση δεν είχε τελικώς αίσιο αποτέλεσμα, αφού το Υπουργείο Οικονομίας και Οικονομικών, αν και θεωρεί το καθεστώς του ν. 2084/92 αυστηρότερο για τους νέους ασφαλισμένους από ότι για τους παλαιούς (πριν 31-12-92), επισημαίνει όμως τα εξής:
      	α. Το σύστημα που διέπει τους νέους ασφαλισμένους (μετά την 01-01-93), είναι πλήρως ανταποδοτικό, όπως υπαγορεύουν οι υγιείς ασφαλιστικοί κανόνες.
      β. Οι συντάξεις των νέων ασφαλισμένων υπολογίζονται στο σύνολο των αποδοχών.
      γ. Από τις διατάξεις του Ν. 2084/92, για τα όρια έναρξης της σύνταξης, εξαιρούνται παντελώς οι στρατιωτικοί.
      δ. Οι διατάξεις του Ν. 2084/92 αφορούν το σύνολο των λειτουργών και υπαλλήλων του Δημοσίου και δεν είναι δυνατή η αποσπασματική τροποποίησή τους για μια κατηγορία υπαλλήλων.
      Το ΥΠΕΘΑ στα πλαίσια μιας ευνομούμενης πολιτείας, έχει την υποχρέωση και τούτο πράττει να εφαρμόζει τους νόμους της Πολιτείας. Προς τούτο και εφόσον δεν κατέστη δυνατή η τροποποίηση ή η κατάργηση των διατάξεων του ν. 2084/92 εξέδωσε την 03-04-2001, μετά από πόρισμα διακλαδικής επιτροπής, με σχετικό έγγραφο οδηγίες εφαρμογής των διατάξεων αυτών. Με τις οδηγίες αυτές λόγω του ύψους των αναδρομικών εισφορών, ελήφθη μέριμνα η παρακράτηση να γίνει σε δόσεις, ο αριθμός των οποίων θα είναι ίσος με τους μήνες των εξαμήνων που αναγνωρίζονται στο διπλάσιο.
      Μετά την εξέταση του θέματος για την εξεύρεση τρόπου μείωσης του ύψους της μηνιαίας εισφοράς, διαπιστώθηκε ότι προσφορότερη λύση, η οποία και εφαρμόσθηκε, είναι αυτή της παρακράτησης, κάθε μήνα της αναδρομικής εισφοράς που αναλογεί σ’ ένα μήνα, (του πτητικού εξαμήνου), το ύψος της οποίας θα ανέρχεται σε 66 Ευρώ το ελάχιστο, έως 76 Ευρώ το μέγιστο.
      Με τον τρόπο αυτό εκτιμάται, ότι σταδιακά και σε χρονικό διάστημα που θα κυμαίνεται από 6 μήνες έως και 5 έτη περίπου, χωρίς την παρακράτηση σημαντικού ποσού από τις μηνιαίες αποδοχές κάθε Αξιωματικού, θα καταστεί δυνατή η αναγνώριση ως συνταξίμου, στο διπλάσιο, του χρόνου πτητικής ενέργειας του κάθε στελέχους που κατετάγη στις ΕΔ μετά την 1-1-93 και κατά την διάρκεια των συγκεκριμένων εξαμήνων τέθηκε σε πτητική ενέργεια.
      Τονίζεται ότι, η μη εφαρμογή των διατάξεων του Ν. 2084/92 στο παρόν στάδιο θα έχει ως αποτέλεσμα ο χρόνος υπηρεσίας που αναφέρεται στην πρώτη παράγραφο του παρόντος να αναγνωρισθεί, με τρόπο δυσμενέστερο ως συντάξιμος, βάσει των διατάξεων της παρ. 4 του άρθρου 59 του ΠΔ 166/2000, σύμφωνα με τις οποίες η αναγνώριση υπηρεσιών, για τις οποίες δεν έχει καταβληθεί κράτηση, ως συντάξιμων, γίνεται μετά από αίτηση του υπαλλήλου ή κατά τον κανονισμό της σύνταξης με καταβολή κρατήσεων στις αποδοχές του χρόνου υποβολής της αίτησης.
      Πέραν των παραπάνω επισημαίνεται, ότι ο νόμος 2084/92 είναι από τους βασικότερους ασφαλιστικούς νόμους, οι διατάξεις του οποίου, όπου συντρέχει περίπτωση και δεν έρχονται σε αντίθεση με τις διατάξεις του νέου ασφαλιστικού νόμου (ν. 3029/02 άρθρο 1 παρ. 12), εξακολουθούν να ισχύουν για όλους του υπαλλήλους, χωρίς καμία διάκριση.
      Από τα ανωτέρω προκύπτει, ότι το θέμα της παρακράτησης των εισφορών επιδόματος επικινδυνότητας που επιβλήθηκαν από τις διατάξεις του ν. 2084/92 για την αναγνώριση ως συντάξιμου του χρόνου πτητικής ενέργειας, αντιμετωπίσθηκε από την Υπηρεσία με τη δέουσα υπευθυνότητα, μέσα στα πλαίσια της ισχύουσας νομοθεσίας.
      Ο Υφυπουργός
      ΘΕΟΔΩΡΟΣ ΚΟΤΣΩΝΗΣ»
     16. Στις με αριθμό 1422/29-7-2003, 1633/4-8-03, 1637/4-8-2003,1638/4-8-2003, 1816/19-8-2003, 1423/29-7-2003 και 1221/24-7-2003 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. ΓΠ οικ. 83361/2-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στις με αρ. 1422/29-7-03, 1633/4-8-2003, 1637/4-8-2003, 1638/4-8-2003, 1816/19-8-2003, 1423/29-7-2003 και 1221/2 7-2003 ερωτήσεις που κατατέθηκαν στη Βουλή από το Βουλευτή κ. Σ. Σπηλιωτόπουλο, σχετικά με την αναβάθμιση των υπηρεσιών υγείας του Ν. Αχαΐας, σας γνωρίζουμε τα εξής:
      1.	Σχετικά με την ανάπτυξη του Γ.Ν. Παίδων Πατρών «ΚΑΡΑΜΑΝΔΑΝΕΙΟ» σας γνωρίζουμε ότι στο πλαίσιο του ΠΕΠ Δυτ. Ελλάδος 2000-2006 έχει εξασφαλιστεί η χρηματοδότηση της μελέτης και εκτέλεσης έργου «Εκσυγχρονισμός νοσηλευτικών τμημάτων, δημιουργία νέων χειρουργείων και εργαστηρίων» του Νοσοκομείου και προμήθεια ιατρικού και ξενοδοχειακού εξοπλισμού, συνολικού ύψους 1.700.000 Ευρώ.
      Αναμένεται η γνωμοδότηση σχετικά με την προμήθεια του ιατρικού και ξενοδοχειακού εξοπλισμού του από τη Διαχειριστική Αρχή ΚΠΣ του ΥΠΕΘΟ και το Υπουργείο Υγείας και Πρόνοιας.
      Όσον αφορά τις υποδομές η Δ/νση Τεχνικών Υπηρεσιών της Ν.Α. Αχαΐας θα είναι υπεύθυνη για την ανάθεση της μελέτης και την επίβλεψη εκτέλεσης των εργασιών.
      Σημειώνεται ότι έχει ήδη αποσταλεί η ρυθμιστική μελέτη ανάπτυξης της κτιριακής υποδομής, τα τοπογραφικά καθώς και το Τεχνικό Δελτίο Έργου/Υποέργων του Γ.Ν.Παίδων «ΚΑΡΑΜΑΝΔΑΝΕΙΟ» προς τη Δ/νση Τεχνικών Υπηρεσιών της Ν.Α. Αχαΐας 
      2. Αναφορικά με την ίδρυση Κέντρου Δημιουργικής Απασχόλησης για παιδιά με αναπηρίες στο Αίγιο και δεδομένου ότι στην ανωτέρω ερώτηση δεν αναφέρονται ακριβή στοιχεία για τον φορέα λειτουργίας του Κέντρου, ούτε αν έχει υποβάλει συγκεκριμένο αίτημα χρηματοδότησης, σας γνωρίζουμε τα εξής:
      Σύμφωνα με την αρ. 4036/2001 (ΦΕΚ 1128/Β/30-8-01) Κοινή Απόφαση των Υπουργών Εσωτερικών Δημόσιας Διοίκησης και Αποκέντρωσης, Εργασίας και Κοινωνικών Aσφαλίσεων και Υγείας και Πρόνοιας, τα Περιφερειακά Επιχειρησιακά Προγράμματα (ΠΕΠ) που έχουν εγκριθεί στο πλαίσιο του Γ΄ ΚΠΣ περιλαμβάνουν εκτός των άλλων και ενέργειες που αναφέρονται στη λειτουργία Κέντρων Δημιουργικής Απασχόλησης για παιδιά με αναπηρίες (ΚΔΑΠ-ΜΕΑ).
      Δικαιούχοι φορείς για την υποβολή προτάσεων ένταξης στα ΠΕΠ και συγχρηματοδότησης από το ΕΚΤ των ανωτέρω ενεργειών είναι επιχειρήσεις των ΟΤΑ του άρθρου 277 επόμενα του Δημοτικού και Κοινοτικού Κώδικα, διαδημοτικές επιχειρήσεις και αστικές εταιρίες των ΟΤΑ, κλπ. Οι τελικοί δικαιούχοι υποβάλουν τις προτάσεις τους στις Ειδικές Υπηρεσίες Διαχείρισης των Περιφερειών της χώρας οι οποίες σύμφωνα με το ν. 2860/2000 είναι υπεύθυνες για τη διαχείριση και την εφαρμογή των ανωτέρω ενεργειών. Στο πλαίσιο του ΠΕΠ Δυτ. Ελλάδος έχει μέχρι σήμερα εγκριθεί η λειτουργία δύο (2) ΚΔΑΠ-ΜΕΑ, (1) στην Πάτρα και (1) στο Αγρίνιο.
      3. Όσον αφορά τις ελλείψεις προσωπικού και υγειονομικού και φαρμακευτικού υλικού στο Κ.Υ. Κάτω Αχαΐας, σας γνωρίζουμε, όπως μας ενημέρωσε το ΠεΣΥΠ Δυτ. Ελλάδος, ότι:
      Μικροβιολογικές εξετάσεις πραγματοποιούνται στο K.Υ. ύστερα από παραπομπή των γιατρών του Κ.Υ. Σε ότι αφορά ειδικές βιοχημικές και μικροβιολογικές εξετάσεις το Κ.Υ. καλύπτεται από το εργαστήριο του Γ.Ν. «Ο. ΑΓ. ΑΝΔΡΕΑΣ».
      Το Οδοντιατρείο του Κ.Υ. αντιμετωπίζει τα έκτακτα περιστατικά που προκύπτουν.
      Σε προκήρυξη θέσης ΕΒ΄ Μικροβιολογίας για το Κ.Υ. Κάτω Αχαΐας δεν υπήρχαν ενδιαφερόμενοι για την κάλυψή της, παρόλα αυτά όμως έχει ζητηθεί εκ νέου η έγκριση για την προκήρυξή της.
      Στο φαρμακευτικό και υγειονομικό υλικό υπήρξε έλλειψη λόγω λήξης των συμβάσεων για ελάχιστο χρόνο, αλλά σήμερα δεν υπάρχει πρόβλημα και το K.Υ. προμηθεύεται τα υλικά κανονικά.
      4.	Σχετικά με την έλλειψη Ιατρού-Ορθοπεδικού στο Γ.Ν. Καλαβρύτων σας ενημερώνουμε τα εξής:
      Από το Υπουργείο Υγείας και Πρόνοιας έχει εγκριθεί η προκήρυξη της πρόσληψης Ορθοπεδικό ιατρού με την αρ. Υ10α/ΓΠ29373/12-6-02 για το Γ.Ν. Καλαβρύτων.
      Το Γ.Ν. Καλαβρύτων προχώρησε στην προκήρυξη της παραπάνω θέσης με την αρ. Φ2/1638/31-7-02 προκήρυξη.
      Έχουν υποβληθεί πέντε αιτήσεις γιατρών.
      Έχει ολοκληρωθεί η διαδικασία ενστάσεων.
      Έχουν επιστραφεί οι εισηγήσεις των κριτών στις 18-6-2003.
      	Επίκειται η σύγκληση του ΠεΣΕπΕ του Γ.Ν. Καλαβρύτων η οποία θα γίνει όταν διευκρινιστεί η συμμετοχή ενός μέλους της συνθέσεως που προβλέπεται και δεν υπάρχει στη δυναμικότητα του Γ.Ν. Καλαβρύτων (Δ/ντής Κλινικής και Αναπληρωτής του).	Το θέμα αυτό καθορίστηκε με το άρθρο 20, παρ. 8, περίπτωση Β του Ν. 3172/ΦΕΚ 197/Α΄/6-8-2003 και επίκειται ο ορισμός του μέλους αυτού από το Επιστημονικό Συμβούλιο του ΠεΣΥΠ Δυτικής Ελλάδος.
      5. Αναφoρικά με την κατασκευή τριώροφου κτηρίου στο Γ.Ν. Πατρών «Ο Αγ. Ανδρέας», σας γνωρίζουμε ότι προωθείται η ολοκληρωμένη μελέτη για τη δημιουργία νέας πτέρυγας, καθώς και των παρεμβάσεων που απαιτούνται στο υπάρχον κτίριο.
      6. Σχετικά με το θέμα της κάλυψης των κενών οργανικών θέσεων στο Ειδικό Νοσοκομείο Νοσημάτων θώρακος Δυτικής Ελλάδας «Ο Αγ. Ανδρέας», σας γνωρίζουμε ότι έχει προσληφθεί μόνιμο προσωπικό και συνεχίζεται η προσπάθεια ολοκλήρωσης της στελέχωσής του.
      Από τον Ιούλιο του 2003 έχουν προσληφθεί μέσω ΟΑΕΔ με 18μηνες σuμβάσεις συνολικά τέσσερα (4) άτομα, ενώ βρίσκεται σε εξέλιξη και αναμένεται να ολοκληρωθεί μέχρι τον Oκτώβριo του 2003 η πρόσληψη έξι (6) ατόμων ως μόνιμο και εποχικό προσωπικό.
      	Όσον αφορά το ζήτημα της μετεγκατάστασης σημειώνεται ότι το θέμα συντονίζεται από το Υπουργείο Υγείας και Πρόνοιας, τη ΔΕΠΑΝΟΜ και το ΠεΣΥΠ Δυτικής Ελλάδας προκειμένου να δημιουργηθούν οι κατάλληλες προϋποθέσεις για το σκοπό αυτό.
      Ο Υφυπουργός
      Ε. ΝΑΣΙΩΚΑΣ»
     17. Στην με αριθμό 1656/5-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Φ 900α/3688/6731/27-8-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 1656/05-08-2003 ερώτησης, που κατέθεσε ο Βουλευτής κ. Σπήλιος Σπηλιωτόπουλος, με θέμα την καταβολή εφάπαξ επιδόματος σε αξιωματικούς των Ενόπλων Δυνάμεων, σας γνωρίζουμε τα εξής:
      Σύμφωνα με τις διατάξεις του άρθρου 16 του Ν.3075/2002 (ΦΕΚ Α΄ 297), ο οποίος ψηφίστηκε ομόφωνα από τη Βουλή των Ελλήνων, δίνεται το δικαίωμα στους μετόχους που συμπληρώνουν 35ετή ή και πλέον συμμετοχή στο Ταμείο να ζητήσουν την καταβολή του νομίμου βοηθήματος και πριν την έξοδό τους από το στράτευμα, επιλέγοντας με αίτησή τους είτε τη διακοπή της μετοχικής τους σχέσης με τον Ειδικό Λογαριασμό Μετοχικού Ταμείου Στρατού (ΕΛ-ΜΤΣ) ή τη διατήρησή της μέχρι την οριστική τους έξοδο από το στράτευμα.
      Για λόγους ίσης μεταχείρισης, οι παραπάνω διατάξεις ισχύουν και για τους μόνιμους εν ενεργεία κατά τη δημοσίευση του ανωτέρω νόμου στρατιωτικούς που έλαβαν, λόγω 35ετίας, το εφάπαξ βοήθημα και οι οποίοι, σε περίπτωση αίτησής τους για τη διατήρηση της μετοχικής τους σχέσης, την ανακτούν από την ημερομηνία διαγραφής τους, καταβάλλοντας τις νόμιμες ασφαλιστικές εισφορές.
      Επέκταση των υπόψη διατάξεων και σε άλλες κατηγορίες στρατιωτικών δεν είναι εφικτή, καθόσον εκτιμάται ότι θα επιφέρει δυσβάστακτη οικονομική επιβάρυνση στον Ειδικό Λογαριασμό του ΜΤΣ (πρώην ΤΑΣ).
      Toνίζεται, ότι δεν υφίσταται περίπτωση καταβολής διαφορετικού ποσού εφάπαξ σε δικαιούχους με τις ίδιες προϋποθέσεις. Τα ποσά των εφάπαξ βοηθημάτων και οι κρατήσεις έχουν υπολογιστεί και εκτυπωθεί ορθά, σύμφωνα με τα στοιχεία από τα Αντίγραφα Φύλλου Μητρώου (ΓΕΣ/1οΕΓ) και τα Φύλλα Διακοπής Μισθοδοσίας (ΟΛΚΕΣ). Είναι αλήθεια, όμως, ότι έχουν εκτυπωθεί λάθος τα έτη συμμετοχής τους των μετόχων με α.α. 29, 31 και 36 του υπ' αριθμ. 5/15-04-2003 πρακτικού, χωρίς όμως επίπτωση στην ορθότητα του ληφθέντος ποσού.
      Τέλος, δεν έχουν διαγραφεί ποσά προκαταβολών έναντι εφάπαξ βoηθήματoς Η μηχανογραφική εφαρμογή δεν επιτρέπει τέτοιες περιπτώσεις.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
     18. Στην με αριθμό 1677/6-8-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. Φ 900 α/3696/6741/27-8-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 1677/06-08-2003 ερώτησης, που κατέθεσε η Βουλευτής κ. Μαρία Δαμανάκη, με θέμα τη διαχείριση καταλοίπων αμιάντου, σας γνωρίζουμε τα εξής:
      Εντός της δεκαετίας του1970 σε όλο τον Ελλαδικό χώρο κατασκευάστηκαν κτήρια, για κάλυψη υπηρεσιακών αναγκών, στα οποία χρησιμοποιήθηκαν, ως υλικό επικαλύψεως, κυματοειδή φύλλα αμιαντοτσιμέντου, τα οποία αποτελούσαν συνήθη οικοδομικά υλικά της εποχής και δεν υφίστατο γι’ αυτά καμμία απαγόρευση.
      Μετά τη σχετική απαγόρευση χρήσης υλικών αμιάντου, σύμφωνα με το Π.Δ. 70α/1988 (ΦΕΚ 31 α/17-02-1988) και την ΚΥΑ 8243/1113/1991 (138 Β/08-03-1991), το ΥΠΕΘΑ προέβη σε σταδιακή αντικατάσταση, με βάση τις υπάρχουσες δυνατότητες, των προαναφερομένων στεγών, με άλλα δόκιμα και μη ακίνδυνα οικοδομικά υλικά.
      Οι εργασίες αντικατάστασης εκτελούνται ως δημόσια έργα και η ευθύνη τήρησης της σχετικής νομοθεσίας, για την ασφάλεια τόσο των εργαζομένων όσο και του τρόπου διάθεσης των σχετικών απορριμάτων, ανήκει στους ανάδοχους των έργων.
      Το ΥΠΕΘΑ έχει ενημερώσει τα αρμόδια όργανά του και τους Σχηματισμούς του για την εποπτεία τήρησης των κείμενων διατάξεων.
      Από την ενημέρωση που έχει το ΥΠΕΘΑ δεν έχουν αναφερθεί περιπτώσεις παραβίασης της κείμενης νομοθεσίας σε έργα αρμοδιότητάς του.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      19. Στην με αριθμό 1683/7.8.03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 288/29.8.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής, κ. Ν. Νικολόπουλος, σας πληροφορούμε τα εξής:
      Σύμφωνα με τα στοιχεία της Δ/νσης Αγροτικής Ανάπτυξης στο Νομό Αχαΐας η φετινή καλλιεργούμενη έκταση με καρπούζια ανέρχεται στα 10.000 στρ. ( εκ των οποίων 1.200 στρ. στο Δήμο Μόρβης) έναντι 12.000 στρ. πέρυσι και η παραγωγή εκτιμάται στους 45-50.000 τόνους περίπου, έναντι 52.000 τόνων το 2002.
      Οι καιρικές συνθήκες που επικράτησαν φέτος την άνοιξη και αρχές καλοκαιριού (δυνατοί άνεμοι και πρόωρος καύσωνας), είχαν σαν αποτέλεσμα την οψίμιση της παραγωγής ορισμένων πρώιμων περιοχών της χώρας (Ηλεία, Αχαΐα).
      Η συγκομιδή των καρπουζιών στις παραπάνω περιοχές, συνέπεσε με την έναρξη συγκομιδής άλλων περιοχών (Λάρισα, Τρίκαλα) και δημιούργησε ένα πλεόνασμα προσφοράς καρπουζιών στην εσωτερική αγορά, με αποτέλεσμα οι τιμές παραγωγού να κυμαίνονται σε σχετικά χαμηλά επίπεδα.
      Επίσης, οι καλές καιρικές συνθήκες που επικράτησαν στις χώρες της Κεντρικής Ευρώπης (Ουγγαρία, lταλία, Σερβία κ.λ.π.) αύξησαν τις προσφερόμενες ποσότητες καρπουζιών στις αγορές της Ευρώπης.
      Η ασκούμενη πολιτική στον τομέα φρούτων και λαχανικών καθορίζεται από τον Κοινοτικό Κανονισμό 2200/96 του Συμβουλίου για την Κοινή Οργάνωση Αγοράς του τομέα και δεν επιτρέπεται η λήψη πρόσθετων μέτρων σε εθνικό επίπεδο καθώς και παρέμβαση στους μηχανισμούς της ελεύθερης αγοράς.
      Οι παραγωγοί έχουν τη δυνατότητα να οργανωθούν σε Ομάδες Παραγωγών (Ο.Π) για να προωθήσουν την εμπορία των προϊόντων τους.
      Οι αναγνωρισμένες οργανώσεις παραγωγών στα πλαίσια του ανωτέρω Κανονισμού και των εφαρμοστικών αυτού μπορούν να πραγματοποιήσουν μέσω των επιχειρησιακών τους προγραμμάτων, επενδύσεις συγχρηματοδοτούμενες από την Ε.Ε. κατά 50% και να προωθήσουν τη συγκέντρωση και διάθεση της παραγωγής των μελών τους. Επίσης, οι παραγωγοί που είναι μέλη Ο.Π. μετά από αίτηση της ομάδας, μπορούν να αποσύρουν μέρος της παραγωγής τους σε ποσοστό 10% της παραγωγής που διαθέτουν στο εμπόριο.
      Σημαντική θέση μεταξύ των δράσεων που ενισχύονται είναι και η μείωση του κόστους παραγωγής, που περιλαμβάνει μια σειρά από επιμέρους, δράσεις, όπως 
      1. η απόκτηση από τους παραγωγούς υλικών για από κοινού χρήση 
      2. εξοπλισμός με μηχανήματα συλλογής των προϊόντων 
      3. μείωση μη απαραιτήτων εισροών
      4. παρακολούθηση του κόστους παραγωγής κλπ.
      Προς την κατεύθυνση αυτή, πρέπει να κινηθούν οι παραγωγοί της περιοχής και να οργανωθούν μέσω των Ο.Π. οι οποίες θα πρέπει να αποτελέσουν ικανούς, δυναμικούς και υγιείς φορείς εμπορίας με σκοπό την προσαρμογή της προσφοράς στο νέο διεθνές περιβάλλον της ελεύθερης αγοράς.
      Ο Υφυπουργός
      Ε. ΑΡΓΥΡΗΣ»
      20. Στις με αριθμούς 1570/31-7-03 και 1685/7.8.03 ερωτήσεις των Βουλευτών κυρίων Σπήλιου Σπηλιωτόπουλου και Νικολάου Νικολόπουλου δόθηκε με το υπ’ αριθμ. 267/26.8.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Σ. Σπηλιωτόπουλος και Ν. Νικολόπουλος, σας πληροφορούμε τα εξής:
      Η Περιφέρεια Δ. Ελλάδας ζήτησε την παραχώρηση έκτασης έξι (6) στρεμμάτων, στη συμβολή των οδών Νέο Πατρών, Αθηνών και Αμερικής, για την στέγαση των Υπηρεσιών της Η αιτούμενη έκταση αποτελεί τμήμα ευρύτερης έκτασης συνολικού εμβαδού 25 περίπου στρεμμάτων, όπου είναι εγκατεστημένο το Ινστιτούτο Προστασίας Φυτών Πάτρας και έχει μεταβιβαστεί κατά κυριότητα, νομή και κατοχή στο Εθνικό Ίδρυμα Αγροτικής Έρευνας (ΕΘΙΑΓΕ).
      Στην υπό έκδοση απόφαση του Υπουργού για την κατά χρήση παραχώρηση (άρθρο 4 ν. 3147/2003) θα τεθούν όροι και προϋποθέσεις. Ο διαχωρισμός της ανωτέρω έκτασης θα γίνει με την συνεργασία της Περιφέρειας Δ. Ελλάδας και της αρμόδιας υπηρεσίας του ΕΘΙΑΓΕ κατά τρόπο που δεν θα εμποδίζεται η απρόσκοπτη λειτουργία του θερμοκηπίου και γενικότερα του Ινστιτούτου Προστασίας Φυτών.
      Ο Υπουργός
      Γ. ΔΡΥΣ»
      21. Στην με αριθμό 1687/7.8.03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Δ5/ΗΛ/Β/Φ6/145/1687/15036/1.9.03 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ. 1687/7-8-03 ερώτησης που κατατέθηκε στη Βουλή από την ως άνω Βουλευτή, σας διαβιβάζουμε συνημμένα, το υπ' αριθ. Γ.ΔΝΣ/2844/1-9-03 έγγραφο της ΔΕΗ Α.Ε. που καλύπτει το θέμα.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      22. Στην με αριθμό 1698/7.8.03 ερώτηση του Βουλευτή κ. Κων/νου Τασούλα δόθηκε με το υπ’ αριθμ. Δ5/ΗΛ/Β/Φ6/οικ.146/15037/1.9.03 έγγραφο από τον Υπουργό Ανάπτυξης η ακόλουθη απάντηση 
      «Σε απάντηση της υπ’ αριθμ 1698/7.8.03 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ’ αριθ. ΓΔΝΣ/ 2845/1.9.2003 έγγραφο της ΔΕΗ, το οποίο καλύπτει αναλυτικά το θέμα που μας αφορά.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      23. Στην με αριθμό 1698/7.8.03 ερώτηση του Βουλευτή κ. Κωνσταντίνου Τασούλα δόθηκε με το υπ’ αριθμ. 291/29.8.03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Τασούλας, για τα θέματα της αρμοδιότητάς μας, σας πληροφορούμε τα εξής:
      Η ΔΕΗ, σε συνέχεια της προγραμματικής συμφωνίας του 1991 για προμήθεια εγχώριων στύλων εξηλεκτρισμού, συνέταξε συμπλήρωμα προγραμματικής συμφωνίας για την τριετία 2003,2004 και 2005 στην οποία προβλέπεται η τμηματική παραλαβή 115.000 στύλων εγχώριων στην ανωτέρω τριετία με επιμερισμό τους, στους προμηθευτές της τελευταίας τριετίας ανάλογα με την παραδοθείσα από τον καθένα ποσότητα κατά την τριετία αυτή.
      Επιπροσθέτως, θα ήθελα να σας κάνω γνωστό ότι η παραγωγή και εκμετάλλευση των στύλων γίνεται κυρίως από τοπικούς δασικούς συνεταιρισμούς-μισθωτές δασών ,οι οποίοι είναι ενήμεροι και σύμφωνοι με την πιο πάνω προγραμματική συμφωνία, την οποία επεδίωξε και τελικά πέτυχε το Υπουργείο Γεωργίας με τη ΔΕΗ ώστε να στηριχτούν οικονομικά τα μέλη αυτών, λαμβάνοντας υπόψη το γεγονός ότι ο χώρος που δραστηριοποιούνται είναι κυρίως ορεινές και μειονεκτικές περιοχές, οι οποίες και χρήζουν της υποστήριξης όλων μας.
      Ο Υπουργός
      Φ. ΧΑΤΖΗΜΙΧΑΛΗΣ»
      24. Στην με αριθμό 1704/8.8.03 ερώτηση των Βουλευτών κυρίων Αθανασίου Βαρίνου, Ιωάννη Χωματά και Αριστοτέλη Παυλίδη δόθηκε με το υπ’ αριθμ. 488/28.8.03 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 1704/08-08-2003 εγγράφου σας, με το οποίο μας διαβιβάστηκε ερώτηση των Βουλευτών κ.κ. Αθ. Βαρίνου, Ι. Χωματά και Α. Παυλίδη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Τα Υπουργεία Εμπορικής Ναυτιλίας και Αιγαίου έχουν συνάψει συνολικά 70 συμβάσεις ανάθεσης δημόσιας υπηρεσίας διάρκειας ενός έτους (από 1-11-2002 έως 3110-2003) για την εξυπηρέτηση των ακτοπλοϊκών δρομολογιακών γραμμών που δεν καλύφθηκαν, σύμφωνα με τις διαδικασίες δρομολόγησης του ν. 2932/2001. Με την πρώτη αυτή εφαρμογή του εν λόγω νομοθετικού πλαισίου, προϋπολογίστηκε το κόστος για την οικονομική ενίσχυση των ανωτέρω ακτοπλοϊκών δρομολογιακών γραμμών με βάση τις αντίστοιχες συμβάσεις ανάθεσης δημόσιας υπηρεσίας, λαμβάνοντας υπόψη και τα έσοδα που προέρχονται από το ποσοστό κράτησης 3% επί του καθαρού ναύλου μεταφοράς επιβατών και οχημάτων, ποσό το οποίο ως γνωστόν, συνδέεται άμεσα με την εκάστοτε υφιστάμενη επιβατική κίνηση.
      2. Η αρμόδια Υπηρεσία του ΥΕΝ βρίσκεται σε συνεχή επικοινωνία με το Υπουργείο Οικονομίας. και Οικονομικών για την ,αντιμετώπιση των όποιων προβλημάτων προκύπτουν κατά την πορεία της πρώτης εφαρμογής του θεσμικού πλαισίου για την ακτοπλοΐα και την εξεύρεση της καλύτερης και ταχύτερης λύσης.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
      25. Στην με αριθμό 1704/8-8-2003 ερώτηση των Βουλευτών κυρίων Α. Βαρίνου, Ι. Χωματά και Α. Παυλίδη δόθηκε με το υπ’ αριθμ. 46611/14-8-2003/27-8-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό 1704/8-8-2003 ερώτησης των Βουλευτών κυρίων Α. Βαρίνου, Ι. Χωματά και Α. Παυλίδη, αναφορικά με το έλλειμμα του Λογαριασμού Ακτοπλοϊκών Συγκοινωνιών σας πληροφορούμε τα εξής:
      Με την απελευθέρωση των ακτοπλοϊκών συγκοινωνιών η οποία ξεκίνησε από 1.11.2002 (ν.2932/2001),οι δαπάνες για τις άγονες γραμμές αυξήθηκαν σημαντικά.
      Για το έτος 2002 οι πιστώσεις που γράφτηκαν στον κρατικό προϋπολογισμό για τις άγονες γραμμές και στα δύο Υπουργεία ( Αιγαίου και Εμπορικής Ναυτιλίας) ανήλθαν στο συνολικό ποσό των 13.060.000 ευρώ .
      Με την εφαρμογή του νέου καθεστώτος (ν.2932/2001) συνέπεια του οποίου ήταν ο επαναπροσδιορισμός των συμβάσεων που καλύπτουν τις άγονες γραμμές και ελλείψει οικονομικών στοιχείων τα οποία θα χρησίμευαν για την ασφαλή πρόβλεψη των εσόδων του ΛΑΣ δημιουργήθηκε έλλειμμα 2.841.192 € για το δίμηνο (Νοεμβρίου-Δεκεμβρίου 2002).
      Για το έτος 2003 το κόστος λειτουργίας των άγονων γραμμών εκτιμάται ότι θα ανέλθει στο ποσό των 37.995.945 ευρώ, Με δεδομένο ότι τα έσοδα του ΛΑΣ εκτιμάται ότι θα ανέλθουν στο ποσό των 13.332.768 ευρώ, το έλλειμμα του 2003 θα ανέλθει στο ποσό των 10.603.177 ευρώ περίπου, ενώ το συνολικό έλλειμμα θα διαμορφωθεί στο ποσό των 13.444.369 ευρώ.
      Το Υπουργείο Οικονομίας και Οικονομικών προκειμένου να αντιμετωπίσει τις νέες απαιτήσεις των άγονων γραμμών και με δεδομένο τον κοινωνικό χαρακτήρα του θέματος προχώρησε σε προ ανάληψη δαπάνης ύψους 6,5 εκ. ευρώ για το ΥΕΝ και 14,5 εκ ευρώ για το ΥΠΑΙ για το έτος 2004 και θα αντιμετωπίσει το συνολικό έλλειμμα (2002-2003) όπως αυτό θα διαμορφωθεί στο τέλος του τρέχοντος έτους.
      Ο Υφυπουργός
      Ν. ΦΑΡΜΑΚΗΣ»
      26. Στην με αριθμό 1694/7.8.03 ερώτηση του Βουλευτή κ. Ευγένιου Χαϊτίδη δόθηκε με το υπ’ αριθμ. 5588/28.8.03 έγγραφο από τον Υπουργό Μακεδόνιας-Θράκης η ακόλουθη απάντηση:
      «Απαντώντας στην με αριθμό 1694/ 7-8-2003 ερώτηση, που κατέθεσε στη Βουλή ο Βουλευτής κ. Ευγένιος Χαϊτίδης, με θέμα «Διαμόρφωση της κοίτης και καθαρισμού του χειμάρρου Ζευγολατιού του Δήμου Στρυμονικού Νομού Σερρών, στη θέση συναντήσεώς του με την Επαρχιακή οδό Ηράκλειας-Κόμβου Στρυμονικού», μετά από συνεννόηση με τα συνερωτώμενα Υπουργεία, σας γνωρίζουμε ότι την απάντηση θα δώσει, λόγω αρμοδιότητας στο συγκεκριμένο θέμα, το Υπουργείο Εσωτερικών Δημόσιας Διοίκησης και Αποκέντρωσης.
      Ο Υπουργός
      ΧΑΡΑΛΑΜΠΟΣ ΚΑΣΤΑΝΙΔΗΣ»
     27. Στην με αριθμό 1706/8-8-03 ερώτηση του Βουλευτή κ. Ιωάννη Λαμπρόπουλου  δόθηκε με το υπ’ αριθμ. ΓΠ 80204/2-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
     «Απαντώντας στην με αρ. 1706/8-8-2003 ερώτηση που κατατέθηκε στη Βουλή από το Βουλευτή κ. Ι. Λαμπρόπουλο, σχετικά με τη λειτουργία του Κέντρου Υγείας Αγίου Νικολάου, Νομού Μεσσηνίας, σας γνωρίζουμε τα εξής:
      Με την αρ. ΓΠ 44499/30-5-2003 απάντησή μας προς τη Βουλή των Ελλήνων, σε σχετική αναφορά του ερωτώντος Βουλευτή, δόθηκαν στοιχεία αναφορικά με την θέση Επιμ. Α΄ Γεν. Ιατρικής ή Παθολογίας, καθώς και τον εξοπλισμό του ακτινολογικού και μικροβιολογικού εργαστηρίου του εν λόγω Κέντρου Υγείας.
      Επιπρόσθετα σας γνωρίζουμε ότι έχει δοθεί μία (1) θέση ΩΡΛ επικουρικού και αναμένεται η προκήρυξη μιας (1) θέσης πληρωμάτων ασθενοφόρων.
      Η ως άνω ερώτηση έχει διαβιβασθεί στο ΠεΣΥΠ Πελοποννήσου προκειμένου να έχουμε τις απόψεις ως προς τα διαλαμβανόμενα σ’ αυτήν. Με τη λήψη των σχετικών στοιχείων θα επανέλθουμε για την ενημέρωσή σας.
      Ο Υφυπουργός
      Ε. ΝΑΣΙΩΚΑΣ»
     28. Στην με αριθμό 1709/8-8-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 489/28-8-03 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 1709/08-08-2003 εγγράφου σας, με το οποίο μας διαβιβάστηκε ερώτηση του Βουλευτή κ. Π. Μαντούβαλου που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Από τις ισχύουσες αγορανομικές διατάξεις, δεν καθορίζεται διατίμηση των ειδών που παρέχονται στα κυλικεία και στα εστιατόρια, ανεξάρτητα αν αυτά λειτουργούν στα δρομολογημένα πλοία. Από τις ίδιες διατάξεις, επιβάλλεται η υποχρέωση των αγορανομικών υπευθύνων να έχουν ανηρτημένους τιμοκαταλόγους, να παρέχουν τα είδη που διαθέτουν στις τιμές που αναγράφονται σε αυτούς και στην απαιτούμενη ποσότητα και ποιότητα.
      2. Πέραν των συνήθων ελέγχων για την προστασία των πολιτών, έχουν δοθεί εντολές στις Λιμενικές Αρχές να εντατικοποίησουν τους ελέγχους στους τομείς αρμοδιότητας του ΥΕΝ (αγορανομικοί έλεγχοι κ.λπ.).
      3. Επίσης, κατά τη θερινή κυρίως περίοδο, Αξιωματικοί του Λ.Σ. επιβιβάζονται στα δρομολογημένα επιβατηγά πλοία (χωρίς να είναι γνωστή η ταυτότητά τους) και διενεργούν ελέγχους, σε ό, τι αφορά την τήρηση των φορολογικών και αγορανομικών διατάξεων που αφορούν στην έκδοση αποδείξεων, την ύπαρξη αναρτημένων τιμοκαταλόγων στα κυλικεία και στα εστιατόρια, την πώληση των ειδών στις τιμές που αναγράφονται σε αυτούς, την κανονικότητα του βάρους των προϊόντων, την αναγραφή της ενδεικτικής τιμής πώλησης επί της συσκευασίας των εμφιαλωμένων νερών και αναψυκτικών κ.λπ. Στις περιπτώσεις που διαπιστώθηκαν παραβάσεις του Αγορανομικού Κώδικα, κινήθηκε η διαδικασία ποινικού και διοικητικού ελέγχου των αγορανομικά υπευθύνων αλλά και των υπεύθυνων των εταιρειών παραγωγής.
      Ο Υπουργός
      ΓΙΩΡΓΟΣ ΠΑΣΧΑΛΙΔΗΣ»
     29. Στην με αριθμό 1718/11-8-03 ερώτηση της Βουλευτού κ. Μαρίας Κόλλια - Τσαρούχα δόθηκε με το υπ’ αριθμ. 6241/29-8-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώvτας στην με αριθμό 1718/2003 ερώτηση, που κατατέθηκε στη Βουλή από τη Βουλευτή κ. Μ. Κόλλια- Τσαρούχα, σχετικά με παραλείψεις ή κακοτεχνίες στις εργατικές κατοικίες, που παραδόθηκαν σε εργαζόμενους του Νομού Σερρών κατά την τελευταία δεκαετία (1993-2003), σας πληροφορούμε ότι ο Οργανισμός Εργατικής Κατοικίας (ΟΕΚ) δεν έχει οχλήσεις για ελλείψεις ή κακοτεχνίες σε οικισμούς του Νομού Σερρών.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
     30. Στην με αριθμό 1719/11-8-03 ερώτηση της Βουλευτού κ. Μαρίας Κόλλια - Τσαρούχα δόθηκε με το υπ’ αριθμ. ΓΠ 80205/2-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
     «Απαντώντας στην με αρ. 1719/11-8-2003 ερώτηση που κατατέθηκε στη Βουλή από τη Βουλευτή κ. Μ. Κόλλια- Τσαρουχά αναφορικά με τον έλεγχο λειτουργίας του συστήματος αδιάλειπτης παροχής ηλεκτρικής ενέργειας στο Νοσοκομείο Σερρών, σας γνωρίζουμε τα εξής:
      Όλα τα συστήματα εφεδρικής ηλεκτρικής ενέργειας του νέου Γ.Ν. Σερρών έχουν λειτουργήσει άψογα κατά το χρονικό διάστημα στο οποίο λειτουργεί το Νοσοκομείο στις νέες του εγκαταστάσεις και ο έλεγχος, συντήρηση και οι δοκιμές των συστημάτων αυτών γίνονται τακτικά και σύμφωνα με τις οδηγίες των κατασκευαστών.
      Σχετικά με το συμβάν διακοπής παροχής ηλεκτρικού ρεύματος τη νύχτα του Σαββάτoυ 19/7/03 στο Νοσοκομείο Κατερίνης, σας διαβιβάζoυμε το με αρ. πρωτ. 731/26-8-2003 έγγραφο του Διοικητή του Γενικού Νοσοκομείου Κατερίνης, καθώς και το σχετικό πόρισμα που αιτείται η Βουλευτής.
      Ο Υφυπουργός
      Ε. ΝΑΣΙΩΚΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
     31. Στην με αριθμό 1724/12-8-03 ερώτηση του Βουλευτή κ. Αθηναίου Φλωρίνη δόθηκε με το υπ’ αριθμ. 6244/29-8-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
     «Aπαντώντας στην με αριθμό 1724/2003 ερώτηση, που κατατέθηκε στη Βουλή από το Βουλευτή κ. Αθηναίο Φλωρίνη, για τα θιγόμενα σ’ αυτή θέματα, σας πληροφορούμε τα εξής:
      Από τον Οργανισμό Εργατικής Κατοικίας (ΟΕΚ), δεν έχει γίνει προσωρινή και οριστική παραλαβή του έργου «Μ. ΠΑΝΑΓΙΑ Ι» και επομένως ότι προβλήματα έχουν παρουσιασθεί θα καταγραφούν και θα αποκατασταθούν από τον ανάδοχο με δικές του δαπάνες. Για το λόγο αυτό δεν έχουν αποδεσμευτεί και οι εγγυητικές επιστολές καλής εκτέλεσης.
      Σχετικά με το θέμα της υδροδότησης, επειδή η πίεση του δικτύου του Δήμου δεν είναι επαρκής, ο ΟΕΚ κατασκεύασε σε κάθε κατοικία μια δεξαμενή με πιεστικό, ώστε το πρόβλημα να αντιμετωπισθεί μέχρι να προβεί ο Δήμος στις κατάλληλες ενέργειες για την επαρκή υδροδότηση του οικισμού.
      Τέλος, σας πληροφορούμε ότι το θέμα της ασφαλτόστρωσης της οδού, που συνδέει την Μ. Παναγιά με τον οικισμό, δεν υπάγεται στην αρμοδιότητα του ΟΕΚ, καθώς και η κατασκευή δημοτικών δρόμων, ούτε συμπεριλαμβανόταν η κατασκευή της ανωτέρω οδού στο αντικείμενο της εργολαβίας.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
     32. Στην με αριθμό 1734/13-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 6245/29-8-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην με αριθμό 1734/13-8-03 ερώτηση, που κατατέθηκε στη Βουλή από το Βουλευτή κ. Σπ. Σπηλιωτόπoυλo, για τα θιγόμενα σ’ αυτή θέματα, σας πληροφορούμε τα εξής:
      Στον Οργανισμό Εργατικής Κατοικίας (ΟΕΚ) δεν έχει κοινοποιηθεί καμία όχληση από τους οικιστές του οικισμού «Κ. ΑΧΑΪΑ» για κατασκευαστικές ατέλειες ή άλλα μικροπροβλήματα.
      Σας πληροφορούμε επίσης, ότι δεν έχει γίνει η προσωρινή και οριστική παραλαβή του έργου και επομένως ότι προβλήματα διαπιστωθούν κατά την διενέργειά τους, θα κληθεί ο ανάδοχος να τα αποκαταστήσει με δικές του δαπάνες.
      Επισημαίνεται, τέλος ότι δεν έχουν αποδεσμευθεί οι εγγυητικές επιστολές καλής εκτέλεσης.
      Ο Υπουργός
      ΔΗΜΗΤΡΙΟΣ ΡΕΠΠΑΣ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι ο Βουλευτής κ. Ανέστης Αγγελής ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς η  Βουλή ενέκρινε τη ζητηθείσα άδεια.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Θα συζητηθεί η δεύτερη με αριθμό 129/14-10-2003 επίκαιρη ερώτηση του Βουλευτή της Νέας Δημοκρατίας κ. Μιχάλη Χαλκίδη προς τους Υπουργούς Οικονομίας και Οικονομικών, Ανάπτυξης, σχετικώς με τη λήψη μέτρων στήριξης της περιοχής της Νάουσας λόγω της αύξησης της ανεργίας κλπ.
       Η επίκαιρη ερώτηση του κυρίου συναδέλφου έχει ως εξής:
      «Στο απροχώρητο έφθασε η οικονομική κατάρρευση της Νάουσας του Νομού Ημαθίας, που κάποτε ήταν μία από τις πλέον ανεπτυγμένες βιομηχανικές πόλεις των Βαλκανίων, κυρίως λόγω των μεγάλων εργοστασίων κλωστοϋφαντουργίας που λειτουργούσαν στην ευρύτερη περιοχή της αλλά και λόγω της ανάπτυξης που παρουσίαζε η γεωργία και οι συναφείς επιχειρήσεις διαλογής-μεταποίησης φρούτων.
      Εδώ και χρόνια η γεωργία της περιοχής παρουσιάζει μία κάθετα φθίνουσα πορεία και έχουν κλείσει σχεδόν όλες οι επιχειρήσεις αυτού του τομέα. Την ίδια περίοδο λόγω μετεγκατάστασης κλωστοϋφαντουργιών σε παραμεθόριες περιοχές και σε χώρες της Βαλκανικής, η οικονομική πτώση της Νάουσας επιδεινώθηκε. Πρόκειται δε να γίνει ακόμα χειρότερη καθώς η αποβιομηχάνιση συνεχίζεται και πρόσφατα ανακοινώθηκε το κλείσιμο ενός ακόμη εργοστασίου (η «Τρικολάν» του Ομίλου «Φάνκο»).
      Αποτέλεσμα αυτής της κατάστασης είναι η εκτόξευση της ανεργίας σε επίπεδα ρεκόρ, που άγγιξαν με επίσημα στοιχεία το 50,8% και ήδη στην πόλη έχουν αρχίσει να σημειώνονται σοβαρά κοινωνικά προβλήματα. Δυστυχώς στην κατάσταση αυτή η Κυβέρνηση όχι μόνο είναι απούσα αλλά και επιβαρύνει ακόμη περισσότερο την παρακμή της πόλης, αποδυναμώνοντας ή κλείνοντας απαραίτητες δημόσιες υπηρεσίες, όπως η Επιθεώρηση Εργασίας που έκλεισε, το ΙΚΑ και το νοσοκομείο που λειτουργούν με πολλές ελλείψεις κ.ά.
      Μετά από αυτά  οι αρμόδιοι Υπουργοί ερωτώνται:
      Ποιες είναι τελικά οι προθέσεις της Κυβέρνησης προκειμένου να αντιμετωπιστεί η οικονομική και κοινωνική κατάρρευση της Νάουσας και ποια είναι τα μέτρα που πρόκειται να λάβει μέσω του νέου αναπτυξιακού νόμου ή μέσω ειδικών μέτρων που θα αφορούν μόνο την πόλη της Νάουσας, αφού η φθίνουσα πορεία της και οι δείκτες ανεργίας που παρουσιάζει πρέπει να εξεταστούν ξεχωριστά ως επείγουσα ειδική περίπτωση;»
      Θα απαντήσει ο Υφυπουργός Οικονομίας και Οικονομικών,  κ. Φωτιάδης.
      Ορίστε, κύριε Υφυπουργέ, έχετε το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Κύριε Πρόεδρε, αγαπητοί συνάδελφοι, στην Περιφέρεια της Κεντρικής Μακεδονίας και στο πλαίσιο της περιφερειακής πολιτικής της Ευρωπαϊκής Ένωσης εφαρμόζονται αναπτυξιακά προγράμματα που οδηγούν σε σταδιακή άνοδο του επιπέδου ανάπτυξης της περιφέρειας σε σύγκριση με τις υπόλοιπες περιφέρειες της Ευρώπης.
      Σύμφωνα με τα τελευταία δημοσιευμένα στοιχεία της EUROSTAT, το κατά κεφαλήν εισόδημα της περιφέρειας το 2000 αντιστοιχεί στο 74,9% του μέσου μεγέθους της διευρυμένης Ευρώπης των είκοσι πέντε κρατών-μελών. Σύμφωνα με τα ίδια στοιχεία, το 1995 το αντίστοιχο ποσοστό ανέρχονταν στο 64,4%. Έχουμε δηλαδή μία αύξηση της τάξης των δέκα ποσοστιαίων μονάδων.
      Ειδικότερα για το Νομό Ημαθίας, σύμφωνα με τα τελευταία στοιχεία της ΕΣΥΕ, το κατά κεφαλήν ΑΕΠ για το 2001 σημειώνει αύξηση της τάξεως του 9,4% έναντι του 1999.
      Κατά την τρέχουσα προγραμματική περίοδο 2000-2006 εκτελείται στην ευρύτερη περιφέρεια, εκτός από τα έργα και τις δράσεις στο πλαίσιο των τομεακών προγραμμάτων του Ταμείου Συνοχής και Κοινοτικών Πρωτοβουλιών, το ειδικά προσαρμοσμένο στις απαιτήσεις της περιφέρειας περιφερειακό πρόγραμμα συνολικού ύψους 1,4 εκατομμυρίων ευρώ με παρεμβάσεις σε όλες τις περιοχές της περιφέρειας.
      Συγκεκριμένα για την περιοχή της Νάουσας, όσον αφορά το επιχειρηματικό περιβάλλον και το ανθρώπινο δυναμικό, εφαρμόζονται οι εξής δράσεις, ιδιαίτερα σημαντικές, οφείλω να τονίσω προκαταβολικά. Σύμφωνα με το μέτρο συνδυασμένη είναι η ανάπτυξη καινοτομίας και επιχειρηματικότητας και έχουν ήδη ενταχθεί πράξεις ενίσχυσης μικρομεσαίων επιχειρήσεων στον τομέα της μεταποίησης στο πλαίσιο του πρώτου κύκλου προκήρυξης των συγκεκριμένων δράσεων, ενώ προβλέπονται νέες πράξεις να ενταχθούν κατά το δεύτερο κύκλο προκήρυξης που προβλέπεται να πραγματοποιηθεί μέχρι το τέλος του χρόνου. Στο πλαίσιο των μέτρων που αναφέρονται σε ολοκληρωμένες δράσεις αστικής ανάπτυξης και τοπικές ζώνες μικρής κλίμακας, εκτελούνται παρεμβάσεις συνολικού κόστους, 3,9 εκατομμυρίων ευρώ, οι οποίες συγχρηματοδοτούνται από το «ΕΠΤΑ», καθώς και δράσεις του κοινωνικού ταμείου για την ενίσχυση του ανθρώπινου δυναμικού συνολικού κόστους 1,4 εκατομμυρίων ευρώ. 
      Στο πλαίσιο του μέτρου «ανάπτυξη κοινωνικών υπηρεσιών υποστήριξης» πραγματοποιούνται δράσεις που αφορούν κέντρα δημιουργικής απασχόλησης ατόμων με ειδικές ανάγκες, βρεφονηπιακοί σταθμοί, υπηρεσίες φροντίδας ηλικιωμένων συνολικού κόστους 1,3 εκατομμυρίων ευρώ. Τέλος, στο πλαίσιο των τοπικών πρωτοβουλιών απασχόλησης έχει κατατεθεί η ένταξη πρότασης που αφορά αποκλειστικά τον κλάδο κλωστοϋφαντουργίας κυρίως στην περιοχή Νάουσας συνολικού προϋπολογισμού 2,9 εκατομμυρίων ευρώ με δράσεις κατάρτισης και ενίσχυσης της απασχόλησης του προγράμματος του ΟΑΕΔ. 
      Οι πιο πάνω παρεμβάσεις που ανέφερα δημιουργούν διακόσιες πενήντα θέσεις εργασίας περίπου για το Δήμο της Νάουσας. Όσον αφορά τον αναπτυξιακό νόμο θα πρέπει να πω ότι ο Νομός Ημαθίας και η πόλη της Νάουσας ως εκ τούτου ανήκει στη Γ΄ ζώνη κινήτρων και τα περισσότερα επενδυτικά προγράμματα που υλοποιούνται σ’ αυτήν ενισχύονται με ιδιαίτερα υψηλά κίνητρα ή ενισχύονται με εναλλακτικό τρόπο με αυξημένο ποσοστό επιδότησης ή και επιδότησης χρηματοδοτικής μίσθωσης, επιχορηγήσεις, ως και φορολογική απαλλαγή, ως κίνητρο, της τάξεως του 70% της επένδυσης.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Χαλκίδης έχει το λόγο.
      ΜΙΧΑΛΗΣ ΧΑΛΚΙΔΗΣ: Κύριε Πρόεδρε, μάλλον πλήρως δικαίωσε ο Υπουργός με την τοποθέτησή του το εξής: «Οι αριθμοί ευημερούν αλλά οι άνθρωποι υποφέρουν». Κύριε Υπουργέ, έχω την αίσθηση ότι δεν γνωρίζετε το τι ακριβώς συμβαίνει στη Νάουσα. Μπορεί να λέτε με τους αριθμούς για την κεντρική Μακεδονία και κατ’ επέκταση το Νομό Ημαθίας συγκεκριμένα ότι το κατά κεφαλήν εισόδημα αυξήθηκε και έφθασε  9% περίπου, αλλά τα πραγματικά δεδομένα της πόλης της Νάουσας –συγκεκριμενοποιώ, της πόλης της Νάουσας, παρ΄ ότι και όλος ο Νομός Ημαθίας έχει σοβαρότατο πρόβλημα ανεργίας- σύμφωνα με τα επίσημα στοιχεία του ΟΑΕΔ δείχνουν ότι το ποσοστό ανεργίας έχει φθάσει στο 50,8%. Μα είναι δυνατόν να μην έχετε αίσθηση της πραγματικότητας όσον αφορά το τι γίνεται;
     Το 1981 τρεις βιομηχανίες κλωστοϋφαντουργίας της πόλης της Νάουσας ήταν στον πίνακα των εκατό μεγαλύτερων επιχειρήσεων στον Ελλαδικό χώρο όσον αφορά την απασχόληση προσωπικού. Σήμερα οι δύο έχουν κλείσει και η μία είναι έτοιμη και αυτή να κλείσει. Αυτήν τη στιγμή η τελευταία των επιχειρήσεων Λαναρά και αυτή οδηγείται σε κλείσιμο. Ήδη προχώρησε σε απολύσεις. Έκανε προσωρινά μία αναστολή τις τελευταίες μέρες, αλλά ωστόσο όλος ο μικρομεσαίος επιχειρηματικός κόσμος της Νάουσας κυριολεκτικά υποφέρει οικονομικά. Καταρρέει η οικονομία της Νάουσας. Πριν από λίγα χρόνια εντάχθηκε στις φθίνουσες περιοχές, κομπορρημονούσε η Κυβέρνηση για την επιτυχία της, δεν πέτυχε τίποτα και οδηγείται σε οικονομική καταστροφή κυριολεκτικά με σοβαρότατα κοινωνικά προβλήματα.
      Σας λέω χαρακτηριστικά ότι από τα επίσημα στοιχεία του ΤΕΒΕ οι μικρομεσαίες επιχειρήσεις πέρσι ήταν χίλιες πεντακόσιες πενήντα στην πόλη της Νάουσας και σήμερα, ένα χρόνο μετά, έχουν κλείσει οι εκατόν πενήντα και είναι χίλιες τετρακόσιες. Πού βλέπετε σεις την αύξηση της παραγωγικότητας, πού βλέπετε την αύξηση του κατά κεφαλήν εισοδήματος; Και, εν πάση περιπτώσει, όταν ο μισός πληθυσμός είναι άνεργος, όταν οι επιχειρήσεις η μία πίσω από την άλλη κυριολεκτικά καταρρέουν και κλείνουν, έχω την αίσθηση ότι η Κυβέρνηση δεν παίρνει τα μέτρα που πρέπει να πάρει και εδώ είναι το ερώτημα, κύριε Υπουργέ. 
      Αναφέρατε προηγουμένως ότι είναι στην τρίτη ζώνη. Μα, τι μας λέτε τώρα; Η τρίτη ζώνη οδήγησε στην κατάρρευση της οικονομίας της Νάουσας, οδήγησε στο κλείσιμο των κλωστοϋφαντουργείων της περιοχής της Νάουσας και μάλιστα τη μετεγκατάστασή τους ή σε παραμεθόριες περιοχές προς τον Έβρο ή στα Βαλκάνια και ιδού το αποτέλεσμα. 
      Κύριε Υπουργέ, έχετε την πολιτική βούληση να βάλετε την περιοχή της Νάουσας στην τέταρτη ζώνη ή σε καθεστώς ειδικών κινήτρων για να μπορέσει να σωθεί η περιοχή; Ειδάλλως υπάρχει σοβαρότατο οικονομικό πρόβλημα με σοβαρές κοινωνικές επεκτάσεις. 
      Ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο για να δευτερολογήσει.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Κύριε συνάδελφε, μιλήσατε από την καρδιά σας και πολιτικά, τα στοιχεία όμως που σας έδωσα έχετε μόνιμη τάση να τα αμφισβητείτε. Δεν είναι δικά μου στοιχεία, είναι τα στοιχεία της Εθνικής Στατιστικής Υπηρεσίας Ελλάδος, τα οποία αποδεικνύουν με έναν τρόπο εντελώς επιστημονικό ότι τα πράγματα είναι εντελώς διαφορετικά από αυτά που εσείς μνημονεύετε. 
      ΜΙΧΑΛΗΣ ΧΑΛΚΙΔΗΣ:  Όχι, εγώ, κύριε Υπουργέ, οι επίσημοι φορείς. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θέλετε να σας πω τα στοιχεία της εφορίας; Δείχνουν ότι ναι μεν –όπως και σε όλες τις πόλεις- έχουν κλείσει κάποιες επιχειρήσεις, ο αριθμός όμως των επιχειρήσεων που έχουν ανοίξει και στη δική σας περιοχή, είναι μεγαλύτερος αυτών που έχουν κλείσει.
      ΜΙΧΑΛΗΣ ΧΑΛΚΙΔΗΣ:  Είναι 50,8%, κύριε Υφυπουργέ, η ανεργία.
      ΠΡΟΕΔΡΕΥΩΝ (Κωνσταντίνος Γείτονας):  Καλώς, τελείωσε ο χρόνος.
     Η τρίτη με αριθμό 137/14.10.2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Πρόνοιας, σχετικώς με την επίλυση λειτουργικών προβλημάτων του Νοσοκομείου και του Κέντρου Υγείας Κυθήρων, διαγράφεται λόγω κωλύματος της κυρίας Βουλευτού.
     Κύριοι συνάδελφοι, επειδή η δεύτερη επίκαιρη ερώτηση δευτέρου κύκλου του κ. Μπούρα αφορά και πάλι τον Υφυπουργό κ. Φωτιάδη, δέχεστε να προηγηθεί; 
     ΠΑΝΑΓΙΩΤΗΣ ΚΟΥΡΟΥΜΠΛΗΣ: Δεν θα συζητηθεί η δική μου, κύριε Πρόεδρε;
     ΠΡΟΕΔΡΕΥΩΝ (Κωνσταντίνος Γείτονας): Οπωσδήποτε θα συζητηθεί και η δική σας, αλλά επειδή είναι εδώ ο κ. Φωτιάδης που θα απαντήσει και σ’ αυτήν την επίκαιρη ερώτηση, καλό θα ήταν να τον διευκολύνουμε και να τον αποδεσμεύσουμε. 
     ΠΑΝΑΓΙΩΤΗΣ ΚΟΥΡΟΥΜΠΛΗΣ: Εντάξει, συμφωνώ, κύριε Πρόεδρε. 
     ΠΡΟΕΔΡΕΥΩΝ (Κωνσταντίνος Γείτονας): ‘Ημουν σίγουρος ότι θα συμφωνούσατε. 
      Προχωρούμε, λοιπόν, στη δεύτερη με αριθμό 134/14.10.2003 επίκαιρη ερώτηση δεύτερου κύκλου του Βουλευτή της Νέας Δημοκρατίας κ. Αθανασίου Μπούρα προς τους Υπουργούς Οικονομίας και Οικονομικών, Μεταφορών και Επικοινωνιών, σχετικώς με την καταχώριση άρθρου στο Χρυσό Οδηγό για τα «αποτελέσματα της οικονομικής πολιτικής» κλπ. 
      Η επίκαιρη ερώτηση του κυρίου συναδέλφου έχει ως εξής:
      «Στο τεύχος Σεπτεμβρίου 2003 – Αυγούστου 2004 του Χρυσού Οδηγού «Επιχειρείν Business to Business» που εκδίδεται από τη θυγατρική του ΟΤΕ  «Infote» και στη σελίδα 13, μεταξύ της δομής του καταλόγου και του χάρτη της Ελλάδος, φιγουράρει ένα άρθρο με τίτλο: «Τα αποτελέσματα της οικονομικής πολιτικής».
      Σύμφωνα με δηλώσεις του εμπορικού διευθυντού της «Infote» το άρθρο δεν αποτελεί διαφημιστική καταχώριση, κάτι που είναι εξάλλου εμφανές, αλλά απλώς παράθεση οικονομικών στοιχείων για την ενημέρωση υποτίθεται του κοινού, παρ΄ όλο που η καταχώριση μάλλον με προεκλογικό φυλλάδιο της Κυβέρνησης ομοιάζει.
      Το άρθρο αποτελεί δωρεάν επικοινωνιακή πολιτική και ιδανικό μέσο της κυβερνητικής πολιτικής ή ακριβέστερα διαφήμιση με έξοδα άλλων, αφού ο κατάλογος αυτός τυπώνεται από την «Infote» σε διακόσιες τριάντα χιλιάδες αντίτυπα και διανέμεται δωρεάν σε όλη την Ελλάδα.
      Επειδή τέτοιου είδους πρακτικές κρίνονται απαράδεκτες, ερωτώνται οι κύριοι Υπουργοί Οικονομίας και Οικονομικών, Μεταφορών και Επικοινωνιών:
1. Περιήλθε σε γνώση σας το πιο πάνω δημοσίευμα και αν ναι, ποιες οι συνέπειες για τους υπεύθυνους;
2. Τι μέτρα προτίθεστε να πάρετε για να μην επαναληφθούν στο μέλλον τέτοιου είδους απαράδεκτες πρακτικές;».
Ο κ. Φωτιάδης έχει το λόγο.
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Κύριε συνάδελφε, ασφαλώς θα γνωρίζετε ότι η συμμετοχή του ελληνικού δημοσίου στον ΟΤΕ έχει περιοριστεί στο 33,6%  και επομένως σύμφωνα με την υφιστάμενη νομοθεσία ο ΟΤΕ δεν εμπίπτει πλέον στις διατάξεις του νόμου για τις ΔΕΚΟ αλλά στο ν. 2190, δηλαδή στο νόμο περί ανωνύμων εταιρειών, σύμφωνα με τον οποίο έχει προσαρμοστεί το καταστατικό το οποίο ισχύει.
     Κατά συνέπεια είναι σαφές ότι δεν αποτελεί πλέον δημόσια επιχείρηση αλλά λειτουργεί αποκλειστικά με κριτήρια ιδιωτικών ανωνύμων εταιρειών, όπως άλλωστε επιτάσσει η πλήρως απελευθερωμένη αγορά τηλεπικοινωνιών, μετά το ν. 2867/2000 και το Υπουργείο Οικονομίας και Οικονομικών, δεν έχει τη δυνατότητα ελέγχου των αποφάσεων της διοίκησης της ΟΤΕ Ανώνυμης Εταιρείας παρά μόνο με την ιδιότητα του μετόχου στη γενική συνέλευση.
     Επομένως το να ασκείται κριτική και μάλιστα μέσω του κοινοβουλευτικού ελέγχου σε μία εταιρεία η οποία λειτουργεί καθαρώς κατά τα κριτήρια και το νόμο περί ανωνύμων εταιρειών δεν είναι επιτρεπτό.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Ειλικρινά με εκπλήσσετε, κύριε Υπουργέ, και αυτό δείχνει την καθεστωτική σας νοοτροπία. Δεν παραδέχεστε τίποτα. Πιστεύω ότι έπρεπε να είναι εδώ ο Υπουργός Μεταφορών, ο οποίος εποπτεύει τον ΟΤΕ. Δεν καταλαβαίνω γιατί σ’ αυτόν το Χρυσό Οδηγό το «Συνοδηγός» ξεκινάει με κείμενο του αρμοδίου Υφυπουργού. Αυτή είναι η νοοτροπία σας και γι’ αυτήν σας καταδικάζει σήμερα ο ελληνικός λαός. 
      Μετά το φιάσκο στο τεύχος του Χρυσού Οδηγού και του Τηλεφωνικού Καταλόγου Κεντρικής Μακεδονίας το Σεπτέμβριο του 2003, όπου η πρώην Γιουγκοσλαβική Δημοκρατία της Μακεδονίας, δηλαδή τα Σκόπια βρέθηκαν σε χάρτη του Νομού Πέλλας, έχουμε νέο απαράδεκτο ατόπημα στο Χρυσό Οδηγό «Επιχειρείν». Το κείμενο αυτό αποτελεί απαράδεκτη προεκλογική κυβερνητική προπαγάνδα με χρήματα του Έλληνα φορολογούμενου τη στιγμή μάλιστα που το έλλειμμα του ΟΤΕ φέτος φτάνει τα 3,36 δισεκατομμύρια ευρώ. Σε έναν οδηγό που θα πρέπει να είναι εργαλείο ανάμεσα στις επιχειρήσεις και τους πολίτες μπαίνει ένα καθαρά  πολιτικό και κομματικό κείμενο, δείγμα της νοοτροπίας της σημερινής Κυβέρνησης του κ. Σημίτη, που ταυτίζει το κράτος με το κόμμα, μια τακτική την οποία καταγγέλλουμε στον ελληνικό λαό, μια απαράδεκτη τακτική που έχει διαβρώσει το κράτος και τους δημόσιους οργανισμούς. Το κομματικό αυτό κείμενο, ένα κείμενο παρωδία, δείχνει, κύριε Υπουργέ, την καθεστωτική σας νοοτροπία και τον πανικό που σας έχει καταλάβει από την επερχόμενη ήττα σας. Ειλικρινά είναι να απορεί κανείς, όταν γι’ αυτό το κείμενο, που δεν έχει καμία θέση εδώ και το πληρώνει ο ελληνικός λαός έρχεστε εδώ να δικαιολογήσετε τα αδικαιολόγητα. Αυτό ξέρετε πώς λέγεται; «Στρίβειν διά του αρραβώνος». 
      Κύριε Υπουργέ, θα περίμενα σήμερα από εσάς να πείτε ότι σας ξέφυγε και ότι θα ερευνήσετε το θέμα, θα δείτε τους υπευθύνους και θα λάβετε τα μέτρα σας. Δεν παραδέχεστε όμως τίποτα και γι’ αυτό ο ελληνικός λαός –το είδατε χθες, θα το βλέπετε διαρκώς- κάθε μέρα θα σας καταδικάζει, έτσι ώστε πολύ σύντομα θα βρεθείτε στην αντιπολίτευση.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): «Ελπίς και ης ουδέν αύτη πάρεστι». Σας μένει η ελπίδα. Να σας θυμίσω ότι επί δέκα χρόνια πανηγυρίζετε, σχηματίσατε και κυβέρνηση δύο ωρών πριν από λίγα χρόνια. Έτσι, μη βιάζεστε να κρίνετε τις δημοσκοπήσεις, γιατί τα τελευταία χρόνια δείχνουν τη Νέα Δημοκρατία πάντοτε προηγούμενη, όμως γνωρίζετε ότι επί δέκα χρόνια….
      ΑΘΑΝΑΣΙΟΣ ΜΠΟΥΡΑΣ: Σας τα είπε η μακαρίτισσα…
      ΠΡΟΕΔΡΕΥΩΝ (Κωνσταντίνος Γείτονας): Κύριε Μπούρα, σας παρακαλώ. Εσείς αναφερθήκατε στα «χθεσινά». Δεν σας διέκοψα. Θα ακούσετε τουλάχιστον την απάντηση, αφού προκαλέσετε, όπως σας άκουσε και εσάς ο Υπουργός.
      ΑΘΑΝΑΣΙΟΣ ΜΠΟΥΡΑΣ: Δεν απάντησε κανείς, κύριε Πρόεδρε.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επί δέκα χρόνια είστε κυβέρνηση των γκάλοπ, δέκα χρόνια όμως κερδίζει στις εκλογές το ΠΑΣΟΚ, γιατί ο ελληνικός λαός έχει αναγνωρίσει την προσφορά αυτού του κόμματος και της Κυβέρνησης. Και όταν ακούει από εσάς ότι δεν γνωρίζετε τη λειτουργία της οικονομίας και δεν γνωρίζετε ότι ο ΟΤΕ δεν είναι πια αντικείμενο κοινοβουλευτικού ελέγχου αλλά αποτελεί μια εισηγμένη στο χρηματιστήριο εταιρεία, η οποία διοικείται κατά τους κανόνες περί ιδιωτικών ανωνύμων εταιρειών, ποια εμπιστοσύνη μπορεί να έχει σ’ εσάς, για να κυβερνήσετε τον τόπο.
      ΑΘΑΝΑΣΙΟΣ ΜΠΟΥΡΑΣ: Πολύ σύντομα θα το δείτε.
      ΠΡΟΕΔΡΕΥΩΝ (Κωνσταντίνος Γείτονας): Επανερχόμαστε στις επίκαιρες ερωτήσεις πρώτου κύκλου. Θα συζητηθεί η πρώτη επίκαιρη ερώτηση με αριθμό 116/13-10-2003 του Βουλευτή του Πανελληνίου Σοσιαλιστικού Κινήματος κ. Παναγιώτη Κουρουμπλή προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη στελέχωση των Κέντρων Εξυπηρέτησης Πολιτών κλπ.
      Η επίκαιρη ερώτηση του κ. Κουρουμπλή έχει ως εξής:
      « Σε μικρό χρονικό διάστημα αναπτύχθηκαν σε όλη τη χώρα τα Κέντρα Εξυπηρέτησης Πολιτών (ΚΕΠ) και σε αντίστοιχα πολύ μικρό χρόνο απέκτησαν την εμπιστοσύνη της κοινωνίας και καθιερώθηκαν ως παραγωγικός θεσμός επικοινωνίας του πολίτη με το δημόσιο.
      Σ’ αυτήν την επιτυχή λειτουργία και αποδοχή των από τους πολίτες το σημαντικότερο ρόλο έπαιξε η ευαισθησία, η προθυμία, το χαμόγελο και η εργώδης προσπάθεια των υπαλλήλων που τα στελεχώνουν, ιδιότητες σπάνιες για δημοσίους υπαλλήλους, οι οποίοι συν τω χρόνω απέκτησαν και την απαιτούμενη εμπειρία που απαιτεί η θέση τους.
      Οι υπάλληλοι αυτοί δεν είναι μόνιμοι, αλλά ένα ποσοστό περίπου 50% έχει προσληφθεί με δεκαοκτάμηνη σύμβαση και το άλλο 50% μέσω των προγραμμάτων κατάρτισης του ΟΑΕΔ (STAGE), γεγονός που εκτός της ανασφάλειας που τους δημιουργεί, υπάρχει και ο κίνδυνος της λήξης της σύμβασης ή του προγράμματος και έμπειρο και καταρτισμένο προσωπικό να χαθεί για τη Δημόσια Διοίκηση.
      Κατόπιν τούτου, ερωτάται ο κύριος Υπουργός: σε ποιες ενέργειες θα προβεί, ώστε να προωθηθεί προκήρυξη για την πλήρωση θέσεων μόνιμου προσωπικού στα Κέντρα Εξυπηρέτησης Πολιτών, στην οποία θα τεθεί προϋπόθεση σχετική με την προϋπηρεσία στα ΚΕΠ και των δύο ως άνω κατηγοριών στελεχών των ΚΕΠ, αναγνωρίζοντας και επιβραβεύοντας έτσι την προσπάθεια των υπαλλήλων που τα στελεχώνουν.»
     Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Μπίστης.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το ερώτημα του κ. Κουρουμπλή δίνει τη δυνατότητα να διευκρινίσουμε και στη Βουλή ένα θέμα το οποίο έχει πάρει το δρόμο της επίλυσής του.
      Όπως ορθά αναφέρει ο κ. Κουρουμπλής, τα ΚΕΠ τα έχει αγκαλιάσει ο ελληνικός λαός και κατά συνέπεια η Κυβέρνηση έχει υποχρέωση να δώσει λύση στο θέμα της λειτουργίας τους και της στελέχωσής τους. Ήδη αυτό το έχει κάνει, κύριε Κουρουμπλή. Το Υπουργείο Εσωτερικών, Δημόσιας Διοίκησης και Αποκέντρωσης σε νομοσχέδιο που ήδη κατατέθηκε τις προηγούμενες ημέρες από τον κ. Σκανδαλίδη –μάλιστα είναι το νομοσχέδιο για το Εθνικό Κέντρο Δημόσιας Διοίκησης- έχει συμπεριλάβει και διάταξη με την οποία, πρώτον, συνιστώνται στους Οργανισμούς Τοπικής Αυτοδιοίκησης πρώτου και δευτέρου βαθμού θέσεις μονίμου προσωπικού για τις ανάγκες λειτουργίας των ΚΕΠ και, δεύτερον, καθορίζονται ως απαραίτητα τυπικά προσόντα διορισμού των υποψηφίων, πρώτον, η εμπειρία σε θέματα λειτουργίας των υπηρεσιών αυτών και, δεύτερον, η γνώση χειρισμού ηλεκτρονικού υπολογιστή που κρίνεται ότι είναι απολύτως αναγκαία σε ένα Κέντρο Εξυπηρέτησης των Πολιτών. Η επιλογή του προσωπικού αυτού θα γίνεται από τον οικείο φορέα, δηλαδή από τον Οργανισμό της Τοπικής Αυτοδιοίκησης με τη διαδικασία του άρθρου 18 του ν. 2190/94 και υπό τον έλεγχο του ΑΣΕΠ. 
      Επειδή από τη διατύπωση αυτών των διατάξεων –και ορθώς εκφράζετε την ανησυχία του κόσμου προς αυτό- δεν προκύπτει σαφώς ότι λαμβάνεται υπ’ όψιν η εμπειρία των υποψηφίων εκείνων που έχουν εργαστεί με τα προγράμματα «STAGE» του ΟΑΕΔ, ακριβώς γι’ αυτόν το λόγο στο νομοσχέδιο αυτό έχει προωθηθεί και σχετική νομοθετική ρύθμιση, έτσι ώστε στο εξής όσοι λαμβάνουν μέρος σε διαδικασίες διορισμού πρόσληψης του ευρύτερου δημοσίου τομέα και έχουν συμμετάσχει στα προγράμματα «STAGE» του ΟΑΕΔ να λαμβάνουν τις προτεινόμενες από το νόμο μονάδες για το κριτήριο της εμπειρίας. Συνεπώς και οι υποψήφιοι που είναι συμβασιούχοι των δεκαοκτώ μηνών και οι υποψήφιοι που είναι των εννέα μηνών με βάση τα «STAGE» θα πληρούν την απαραίτητη προϋπόθεση της εμπειρίας στα συγκεκριμένα θέματα. 
      Έχει λοιπόν δρομολογηθεί η λύση, έχει κατατεθεί στη Βουλή, θα συζητηθεί τις αμέσως επόμενες ημέρες και έτσι έχουν απαντηθεί τα ερωτήματα που υπάρχουν στην επίκαιρη ερώτησή σας.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Κουρουμπλής.
      ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, τα ΚΕΠ είναι ένας θεσμός που πραγματικά έχει αγκαλιαστεί από ολόκληρη την κοινωνία, θα έλεγα, είναι ένας θεσμός που αποπνέει την τρυφερότητα που πρέπει να έχει η Δημόσια Διοίκηση απέναντι στον πολίτη, σε έναν πολίτη που προσφεύγει σε αυτή ζητώντας να εξυπηρετηθεί με βάση τους ισχύοντες νόμους.
      Είναι, λοιπόν, ένας θεσμός που νομίζω ότι όλες οι πλευρές της Βουλής και όλη η κοινωνία έχει αναγνωρίσει ότι πατάει καλά στα πόδια του, ότι δημιουργήθηκε για να εξυπηρετεί ουσιαστικά τον πολίτη και θα έλεγα, αν θέλετε, ένας θεσμός που μέσα από αυτόν πρέπει να βάλουμε τη Δημόσια Διοίκηση να αποκτήσει μια μεγαλύτερη επιτάχυνση στις διαδικασίες και στη λειτουργία της. Αυτός ο θεσμός, ο οποίος ως σύλληψη από μεριάς της Κυβέρνησης είναι ένας επιτυχημένος, σύγχρονος, επίκαιρος θεσμός, στελεχώνεται από ανθρώπους που είναι γνωστό ότι με τη διαδικασία που έχουν μπει δεν μπορεί να νιώθουν ασφαλείς.
      Χαιρετίζω, βεβαίως, την απόφαση της Κυβέρνησης και του αρμόδιου Υπουργείου, την  απόφαση της πολιτικής ηγεσίας του Υπουργείου Εσωτερικών, Δημόσιας Διοίκησης και Αποκέντρωσης, που αναγνωρίζοντας την προσφορά αυτών των ανθρώπων -έπειτα από προσπάθειες που έχουν καταβάλει πολλοί Βουλευτές όλων των πτερύγων- φέρνει διάταξη η οποία πραγματικά θα δώσει τη δυνατότητα και στους συμβασιούχους αλλά και σε εκείνους που είναι μέσα από τα προγράμματα του ΟΑΕΔ.
      Και αυτό γιατί και αυτοί την ίδια ποιοτική δουλειά προσφέρουν, όπως οι άλλοι. Έτσι αυτοί οι άνθρωποι έχοντας τα απαραίτητα προσόντα θα αποκατασταθούν, ώστε αυτός ο θεσμός θα συνεχίσει τη δημιουργική του πορεία στον τομέα της εξυπηρέτησης του πολίτη. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΝΙΚΟΣ ΜΠΙΣΤΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν έχω να προσθέσω κάτι άλλο, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου:
     Πρώτη είναι η με αριθμό 127/13-10-2003 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Πολιτισμού, σχετικώς με την κατασκευή του Αθλητικού Κέντρου Στίβου Πειραιά στο χώρο της προέκτασης του Σταδίου «Καραϊσκάκη».
      Η επίκαιρη ερώτηση του κ. Μπεντενιώτη έχει ως εξής:
      «Μετά την παραχώρηση και του χώρου του Βοηθητικού Αθλητικού Κέντρου του Σταδίου «Καραϊσκάκη» στον «Ολυμπιακό», υπήρξε η δέσμευση (παρ. 5 του από 2/12/2002 σημειώματος του Γενικού Γραμματέα Ολυμπιακών Αγώνων) «να καλυφθούν πλήρως οι ανάγκες του ΣΕΓΑΣ ...»
      Από την Ένωση Αθλητικού Σωματείου ΣΕΓΑΣ Πειραιά, που επανέρχεται σε αυτήν τη δέσμευση ακριβώς γιατί σήμερα πλέον όλα τα σωματεία στίβου του Πειραιά, δεν έχουν χώρο άθλησης και προπονήσεων. Προτείνεται δε η κατασκευή του Αθλητικού Κέντρου Πειραιά στο χώρο της προέκτασης του Σταδίου «Καραϊσκάκη».
      Ερωτάται ο κύριος Υπουργός:
      Ποια είναι η θέση του Υπουργείου, πώς θα αντιμετωπισθεί το πρόβλημα και σε ποιο χρονοδιάγραμμα;».
      Ο Υφυπουργός Πολιτισμού, αρμόδιος για θέματα Αθλητισμού, έχει το λόγο.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε Πρόεδρε, μετά την απόφαση ανακατασκευής με αυτοχρηματοδότηση του σταδίου «Καραϊσκάκη» και την παραχώρησή του στον Ολυμπιακό το τέλος του 2002, προέκυψε η ανάγκη βάσει της σχετικής απόφασης της ολομέλειας της Ελληνικής Ολυμπιακής Επιτροπής να βρεθεί ένας χώρος για τα σωματεία στίβου του Πειραιά. Αυτός θα διδόταν ως αντισταθμιστικό όφελος στην Ελληνική Ολυμπιακή Επιτροπή.
     Η πρόταση του Υπουργείου Πολιτισμού για τα αντισταθμιστικά οφέλη του σταδίου αρχικά ήταν να δοθεί η διοίκηση και η διαχείριση του ΟΑΚΑ, ενώ τα έξοδα της συντήρησης και λειτουργίας του θα καλύπτονταν από το Υπουργείο Πολιτισμού μέσω της Γενικής Γραμματείας Ολυμπιακών Αγώνων. Επίσης επροτάθη η παραχώρηση όλων των ολυμπιακών εγκαταστάσεων του εξαιρετικού αθλητικού κέντρου του Αγίου Κοσμά. 
     Ως προς την πρόταση της Ελληνικής Ολυμπιακής Επιτροπής και του ΣΕΓΑΣ να κατασκευαστεί μία ήπια αθλητική εγκατάσταση στο χώρο του Ιπποδρόμου, ο Δήμος Καλλιθέας είχε μία κατηγορηματική άρνηση. Αρχικά για να καλύψουμε αυτό το κενό σε χρόνο ρεκόρ, η Γενική Γραμματεία και η Γενική Γραμματεία Ολυμπιακών Αγώνων έκαναν έργα για το στίβο στον Άγιο Κοσμά κόστους 3.600.000 ευρώ, στο κλειστό προπονητήριο στον Άγιο Κοσμά έργα κόστους 3.965.000 ευρώ. Το κλειστό πολλαπλό προπονητήριο στον Άγιο Κοσμά έχει μέρος και για στίβο. Ένα μέρος των ξενώνων του Αγίου Κοσμά, που είναι για τους αθλητές του στίβου, παραδόθηκε πριν από λίγο καιρό. Άλλες παρόμοιες εγκαταστάσεις έγιναν στην Παιανία με συνολικό κόστος 15.380.000 ευρώ. Έτσι νομίζαμε ότι αυτό το θέμα θα είχε καλυφθεί.
     Παραδέχομαι, όμως, ότι υπάρχει ένα πρόβλημα για τα σωματεία του Πειραιά. Στο Δήμο Κορυδαλλού προγραμματίζουμε και θα υπογραφεί η σχετική προγραμματική σύμβαση σε λίγες ημέρες, η δημιουργία από τη Γενική Γραμματεία Αθλητισμού αθλητικού κέντρου στην περιοχή του Σχιστού, που θα περιλαμβάνει οκτώ διαδρομές με ελαστικό τάπητα. Το ίδιο ακριβώς προγραμματίζουμε και στο Δήμο Ρέντη. Έναν παρόμοιο στίβο με ελαστικό τάπητα έχουμε δημιουργήσει στο γήπεδο της Δραπετσώνας.
     Το θέμα που θέτετε, κύριε Μπεντενιώτη με την επίκαιρη ερώτησή σας, σχετικά με την κατασκευή στην προέκταση του σταδίου «Καραϊσκάκη» μιας μορφής στίβου, πρέπει να πω ότι δεν μπορεί να πραγματοποιηθεί, γιατί όλη η έκταση του σταδίου καταλαμβάνεται από τις λειτουργίες του νέου ανεγειρόμενου γηπέδου. Αν δεν αναφέρεστε σε αυτό και υπάρχει άλλη έκταση, τότε η Γενική Γραμματεία Αθλητισμού θα είναι ανοιχτή στην πρόταση που θα κάνουν ο ΣΕΓΑΣ και το σωματείο του Πειραιά μαζί με το δήμο. Θα περιμένουμε αυτήν την πρόταση και θα την αντιμετωπίσουμε με τον καλύτερο τρόπο.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Μπεντενιώτης έχει το λόγο.
     ΜΑΝΩΛΗΣ ΜΠΕΝΤΕΝΙΩΤΗΣ: Κύριε Υπουργέ, αναφερόμαστε στην πρότασή μας στην προέκταση του σταδίου «Καραϊσκάκη», όπως αυτό ανακατασκευάζεται και θα λειτουργήσει. Επειδή στη συνέχεια του σταδίου «Καραϊσκάκη» το προπονητήριο που είχε ο ΣΕΓΑΣ Πειραιά στη διάθεσή του, είναι πλέον η προέκταση των χώρων στάθμευσης του σταδίου, μιλάμε για τους αμέσως μετά, χώρους της «ΧΡΩΠΕΙ». Θα μπορούσε η Γενική Γραμματεία Αθλητισμού να απαλλοτριώσει μια έκταση, όση είναι αναγκαία, για την κατασκευή του Αθλητικού κέντρου, έτσι ώστε ο Πειραιάς –μιλάμε για την πόλη του Πειραιά- να αποκτήσει ένα αθλητικό κέντρο στίβου. 
     Βεβαίως αναγνωρίζουμε ότι η προσπάθεια που γίνεται, στον Άγιο Κοσμά, στην Παιανία, στον Κορυδαλλό και στο Ρέντη καλύπτει ένα μεγάλο μέρος των αναγκών των αθλητικών σωματείων στίβου του ΣΕΓΑΣ, πλην όμως εξακολουθούμε να επιμένουμε ότι στην πόλη του Πειραιά δεν έχουμε χώρους άθλησης για τα σωματεία κλασσικού αθλητισμού της πόλης του Πειραιά, του Δήμου Πειραιά. 
     Η πρότασή μας λοιπόν γίνεται συγκεκριμένη: Στην προέκταση του χώρου των σημερινών εγκαταστάσεων του σταδίου «Καραϊσκάκη» και πέρα από τους χώρους στάθμευσης στα οικόπεδα της «ΧΡΩΠΕΙ» θα μπορούσε η Γενική Γραμματεία Αθλητισμού με τη δέσμευση που έχει υπάρξει και με την ευαισθησία που έχετε –και την αναγνωρίζουμε απόλυτα- να δημιουργήσει αυτό το αθλητικό κέντρο στίβου για τα σωματεία ΣΕΓΑΣ του Πειραιά και της πόλης του. 
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
     ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού):  Κύριε συνάδελφε, είναι σαφές πως μιλάτε για κάτι διαφορετικό. Δεν υπάρχει κατατεθειμένη τέτοια πρόταση στη Γενική Γραμματεία Αθλητισμού, την αναμένουμε, σε συνεργασία του δήμου και των σωματείων ΣΕΓΑΣ Πειραιά. Αλλά μου δίνεται μια χρυσή ευκαιρία, κύριε Μπεντενιώτη, να πω και να ξεκαθαρίσω ένα θέμα πολύ σοβαρό, που εσχάτως απασχολεί την επικαιρότητα, για το τι ήταν αυτή η παράδοση κατά κάποιον τρόπο άνευ όρων, όπως την παρουσιάζουν, του σταδίου «Καραϊσκάκη», με τη μορφή που το δώσαμε στον Ολυμπιακό. 
     ΜΑΝΩΛΗΣ ΜΠΕΝΤΕΝΙΩΤΗΣ: Γι αυτό έχουμε συμφωνήσει όλοι οι φορείς του Πειραιά.
     ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Έχετε συμφωνήσει, αλλά θέλω να το ξεκαθαρίσω, διότι το μοναδικό δίλημμα που είχε το Υπουργείο Πολιτισμού και η Γενική Γραμματεία Αθλητισμού ήταν αν θα κρατούσαμε το «Καραϊσκάκη» που υπήρχε, που ήταν τρομερά επιβαρημένο από τους σεισμούς όπως ξέρετε, και επιπλέον πληρώναμε 450 εκατομμύρια το χρόνο για να το χρησιμοποιεί η Ελληνική Ολυμπιακή Επιτροπή ή θα είχαμε τη δυνατότητα ενός νέου σταδίου, στο οποίο δεν βάλαμε ούτε μια δραχμή, 15 δισεκατομμυρίων δραχμών για μελλοντικές χρήσεις. 
     ΜΑΝΩΛΗΣ ΜΠΕΝΤΕΝΙΩΤΗΣ: Γι’  αυτό έχουμε συμφωνήσει όλοι οι φορείς του Πειραιά. Εδώ λοιπόν μιλάμε για την προέκταση αυτού του χώρου.
     ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Στο μοναδικό θέμα που απομένει και ουσιαστικά παραδέχομαι ότι ήταν μια έλλειψη, είναι ότι δεν υπάρχει στίβος στο νέο «Καραϊσκάκη». Απαντήσαμε με αυτά τα αλλεπάλληλα αθλητικά έργα στον Άγιο Κοσμά, στην Παιανία, στη Θεσσαλονίκη, τώρα στο Σχιστό και στο Ρέντη και έρχομαι και συνεπικουρώ και λέω ότι αν υπάρξει πρόταση που να αφορά τα πέραν του χώρου στον οποίο αναφέρθηκα, πλην του σταδίου «Καραϊσκάκη», είμαστε ανοικτοί να δούμε την πρόταση και να τη συζητήσουμε.
     ΜΑΝΩΛΗΣ ΜΠΕΝΤΕΝΙΩΤΗΣ: Ευχαριστώ, κύριε Υπουργέ.
     ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 138/14.10.2003 επίκαιρη ερώτηση του Βουλευτή του Κομμουνιστικού Κόμματος Ελλάδος και Ε΄ Αντιπροέδρου της Βουλής κ. Παναγιώτη Κοσιώνη προς τον Υπουργό Εθνικής Παιδείας και Θρησκευμάτων, σχετικά με τη στελέχωση με το αναγκαίο διδακτικό και διοικητικό προσωπικό του Τεχνολογικού Εκπαιδευτικού Ιδρύματος Πάτρας κλπ.
     Η επίκαιρη ερώτηση του κ. Κοσιώνη έχει ως εξής:
     «Ασύστολα η Κυβέρνηση προπαγανδίζει το δήθεν ενδιαφέρον της για την «κοινωνία της γνώσης», την οποία υποτίθεται ότι πασχίζει να δημιουργήσει. Ο δημαγωγικός χαρακτήρας αυτών των φληναφημάτων αποκαλύπτεται στη σκληρή πραγματικότητα της παιδείας, όπως π.χ. είναι τα νέα τμήματα των ΤΕΙ.
     Είναι χαρακτηριστική η περίπτωση του ΤΕΙ Πάτρας και των νέων τμημάτων του τα οποία «λειτουργούν» χωρίς βιβλία, σίτιση και στέγαση των σπουδαστών τους κλπ. Το Τμήμα Πληροφορικής και ΜΜΕ στον Πύργο «λειτουργεί» συστεγαζόμενο με λύκειο με έναν καθηγητή (ο οποίος έχει έδρα την Πάτρα) και τέσσερις ωρομίσθιους καθηγητές. Το Τμήμα Εφαρμογών Πληροφορικής στη Διοίκηση και Οικονομία στην Αμαλιάδα «στεγάζεται» σε παλιές αποθήκες του δήμου και «λειτουργεί» με έναν καθηγητή (ο οποίος έχει έδρα την Πάτρα) και τέσσερις ωρομίσθιους καθηγητές. Το Τμήμα Φυσικοθεραπείας στο Αίγιο «λειτουργεί» με έναν καθηγητή (ο οποίος έχει έδρα την Πάτρα) και τέσσερις ωρομίσθιους καθηγητές και «στεγάζεται» σε πρώην «χαρτοβιομηχανία»! Το Τμήμα Οικολογίας Περιβάλλοντος στη Ζάκυνθο «στεγάζεται» στο Κέντρο Νεότητας Αγίου Διονυσίου και «λειτουργεί» με έξι ωρομίσθιους καθηγητές…
     Ερωτάται ο κύριος Υπουργός ποια είναι τα μέτρα που πρόκειται να πάρει η Κυβέρνηση και πότε, ώστε να στελεχωθούν άμεσα τα παραπάνω τμήματα με το αναγκαίο διδακτικό-επιστημονικό και διοικητικό-τεχνικό προσωπικό και να στεγάσουν τα κατάλληλα κτίρια με τον απαραίτητο εξοπλισμό;»
     Ο Υφυπουργός Εθνικής Παιδείας και Θρησκευμάτων κ. Γκεσούλης έχει το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων):  Κύριοι συνάδελφοι,  ζούμε στην πατρίδα μας μια περίοδο ανάπτυξης της εκπαίδευσης, ανάπτυξης σε ποσοτικά και ποιοτικά μεγέθη. Έτσι, λοιπόν, τη χρονιά αυτή λειτουργούν δέκα νέα τμήματα στα ΤΕΙ και ανάλογα στα ΑΕΙ. Αυτά τα νέα τμήματα τα τελευταία τεσσεράμισι χρόνια είναι σύνολο εκατό σε νέα γνωστικά αντικείμενα και όλα είναι σε αποκεντρωμένες περιοχές της χώρας μας. Είναι μια επιλογή της Κυβέρνησης. Αυτήν τη χρονιά αναπτύσσουμε δέκα νέα τμήματα σε διάφορες περιοχές στα ΤΕΙ. Και εδώ υπάρχει και η ερώτηση του συναδέλφου. 
     Κύριε συνάδελφε, αν το ερώτημα τίθεται για να ενημερώσω την Εθνική Αντιπροσωπεία και μέσω αυτής το λαό της περιοχής, καλώς έχει. Αν όμως τίθεται ως μια αποδοκιμασία προς την Κυβέρνηση που είχε τη γενναιότητα να κάνει αυτά τα τμήματα, σίγουρα δεν θα ήταν ορθό και πιστεύω ότι δεν είναι το δεύτερο. 
      Γι’ αυτό, λοιπόν, θα ήθελα να ξεκινήσω και να πω ότι τα τμήματα που αναφέρετε και συγκεκριμένα στο παράρτημα του Αιγίου που λειτουργεί το τμήμα φυσικοθεραπείας, οι εγγραφές στο παράρτημα αυτό ολοκληρώθηκαν όπως σε όλα τα ΤΕΙ από 15 έως 26 Σεπτεμβρίου και τα μαθήματα για τους νεοεισαχθέντες σπουδαστές άρχισαν στις 6 Οκτωβρίου. 
      Εδώ θα ήθελα να τονίσω ότι καταφέραμε και στο θέμα των υποδομών και στο θέμα των εξοπλισμών και στη διοικητική φροντίδα και μέριμνα που απαιτείται και στο θέμα της στελέχωσης εκπαιδευτικού προσωπικού απαντήσαμε, παρ΄όλο που είναι καινούργια τμήματα, με έναν αποτελεσματικό τρόπο. Γι’ αυτό, λοιπόν, αναφέρω συγκεκριμένα ότι η διοικητική στελέχωση ήδη λειτουργεί, υπάρχει πλήρης γραμματειακή υποστήριξη, υπάρχει τεχνική  υποστήριξη για τη συντήρηση των εγκαταστάσεων, επιστασία, φύλαξη, καθαριότητα, κλπ. 
      Όσον αφορά στην εκπαιδευτική στελέχωση ήδη ένας εκπαιδευτικός με διδακτορικό τίτλο, οκτώ εκπαιδευτικοί με μεταπτυχιακό τίτλο και ένας με πανεπιστημιακό τίτλο έχουν προσληφθεί.  Προϊστάμενοι των παραρτημάτων έχουν ορισθεί με απόφαση του Συμβουλίου των ΤΕΙ Πατρών. Έχει ορισθεί ο διδάκτορας γιατρός Κωνσταντίνος Αντωνακόπουλος, ο οποίος κατάγεται από το Αίγιο. 
      Σχετικά με τον εξοπλισμό, τόσο το γενικό, όσο και τον εργαστηριακό, βρίσκεται σε εξέλιξη. Άρα, λοιπόν, μιλάμε για ένα νέο τμήμα το οποίο ξεκίνησε ήδη με τις καλύτερες προϋποθέσεις. 
      Θα σας δώσω τώρα και ορισμένα στοιχεία για τα υπόλοιπα που αναφέρετε στην ερώτησή σας. Θα ξεκινήσω από το παράρτημα Αμαλιάδος, το τμήμα Πληροφορικής στη Διοίκηση και Οικονομία. Είναι ένα πολύ καλό τμήμα από πλευράς περιεχομένου. Και αυτό έχει τις υποδομές του. Έχει ένα κτιριακό συγκρότημα πάνω από χίλια τ.μ. το οποίο μπορεί ήδη να το αξιοποιεί και το οποίο έχει πλήρη διαμόρφωση, όπως και στο Αίγιο. Το κτήριο αυτό στο Αίγιο ανακατασκευάστηκε και χαρακτηρίζεται ως κτηριολογικό κόσμημα.
      Στη δευτερολογία μου, κύριε Πρόεδρε, θα ολοκληρώσω. 
      ΠΡΟΕΔΡΕΥΩΝ (Κωνσταντίνος Γείτονας): Ο Ε΄ Αντιπρόεδρος της Βουλής κ. Κοσιώνης έχει το λόγο. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε, θα ήθελα να πω ότι εκτιμώ τους χαμηλούς τόνους της τοποθέτησης του κυρίου Υπουργού. Βέβαια δεν παίρνει κανείς συγκεκριμένη απάντηση. Εμείς τα στοιχεία και τις πληροφορίες που έχουμε είναι πρόσφατα. Δεν θέλω να πω ότι συγκαλύπτετε την αλήθεια αλλά στην πραγματικότητα δεν μιλάμε για την έναρξη της εκπαιδευτικής περιόδου αλλά για κατάσταση που έχει δημιουργηθεί και αρχίζει τώρα η νέα εκπαιδευτική περίοδος και δεν έχουν λυθεί όλα τα προβλήματα. 
     Δεν είναι μόνο το θέμα του εκπαιδευτικού και επιστημονικού προσωπικού. Είναι σαν να αποθηκεύονται κάποιοι άνθρωποι οι οποίοι θέλουν να μάθουν κάτι. Και μιλάμε για πεντακόσιους πενήντα περίπου φοιτητές, για τους οποίους δεν υπάρχει καμία μέριμνα ούτε φοιτητικής εστίας ούτε σίτισης ούτε γραμματειακής υποστήριξης ούτε τίποτα. Εμείς το λέμε για να βελτιωθεί αυτή η κατάσταση. Δεν είναι απορριπτική με την έννοια που το λέμε συνήθως, αλλά δεν είναι τα πράγματα έτσι όπως παρουσιάζονται. 
      Σ’ αυτές τις περιπτώσεις, εκεί που τουλάχιστον τοποθετούνται από κτηριακής πλευράς, τα ξέρουμε και λίγο από την περιοχή εκείνη. Είναι πραγματικά σαν να γίνεται αποθήκευση, πέρα από το γεγονός ότι και σε άλλες περιπτώσεις δεν υπάρχει αντιστοιχία ανάμεσα σ’ αυτό με το οποίο εξοπλίζεται ο φοιτητής και σ’ αυτό που υπάρχει στην αγορά. Δεν ξέρω αν είναι κάτι που έχει κάποια σχέση με τη Λισσαβόνα ή με κάτι άλλο. 
      Πάντως είναι γεγονός ότι υπάρχει μία απαράδεκτη κατάσταση. Άρχισε η εκπαιδευτική περίοδος και τα πράγματα, τα οποία αναφέρει η επίκαιρη ερώτηση και στα οποία δεν πήραμε συγκεκριμένη απάντηση, παραμένουν όπως ήταν στο παρελθόν και από πλευράς όλων των τομέων. Καλό είναι οι πληροφορίες σας να είναι καλύτερες.  Και δεν το λέω με την έννοια της μομφής, αλλά με την έννοια ότι αυτά που λέτε θέλουν βελτίωση. Πεντακόσιοι πενήντα φοιτητές, που γεωγραφικά είναι από εκείνη την περιοχή, κάπου πρέπει να μένουν. Να έχουν μία γραμματειακή υποστήριξη. Να έχουν σίτιση. Να έχουν την υλικοτεχνική υποδομή που χρειάζεται. Έχουν υπολογιστές, κλπ;
      Δεν έχει γίνει τίποτα και νομίζω ότι είναι υποχρεωμένη η πολιτεία και το Υπουργείο, για να μη δείχνει απλώς ότι κάνει κάτι και στην ουσία να είναι ένα βοήθημα για την κοινωνία της γνώσης, όπως λέτε.
     ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
     ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε συνάδελφε, μιλάμε για τμήματα, τα οποία μόλις τώρα ξεκίνησαν. Παρ’ όλα αυτά όμως, τα τμήματα αυτά είναι πολύ καλά οργανωμένα στο θέμα των υποδομών, στο θέμα των εξοπλισμών και στην επιστημονική και διοικητική τους στελέχωση. Μην ξεχνάμε ότι τα τμήματα αυτά λειτουργούν για πρώτη φορά. Και στην προσωπική μας ζωή και στις όποιες δραστηριότητες κάθε τι καινούργιο έχει τα προβλήματα του νέου. Αυτά τα προβλήματα οφείλουμε να τα αντιμετωπίζουμε με χαρά. Γιατί πρόκειται για κάτι καινούργιο.
     Και με την ευκαιρία αυτή θέλω να συγχαρώ όλους αυτούς που συνέβαλαν για να έχουμε την καλύτερη δυνατή λειτουργία ενός, θα έλεγα, τμήματος σε κάθε περιοχή, που γίνεται με τόση μέριμνα και φροντίδα τόσο από το ΤΕΙ της Πάτρας όσο και από τις υπηρεσίες του Υπουργείου Παιδείας.
     Από κει και πέρα, όποια άλλα μικροπροβλήματα εντοπίζονται, είτε αφορούν στη φοιτητική μέριμνα ή σε οτιδήποτε άλλο, είμαστε αποφασισμένοι να τα αντιμετωπίσουμε γρήγορα και αποτελεσματικά. Αυτό που αξίζει να σχολιάσουμε όλοι είναι ότι αυτά τα νέα τμήματα ξεκίνησαν τη λειτουργία τους ταυτόχρονα με όλα τα παλιά τμήματα, είτε πανεπιστημιακά είτε τεχνολογικά. Και αυτό έπρεπε, εσείς τουλάχιστον, να το αναφέρετε εδώ, και να επαινέσουμε αυτούς τους ανθρώπους που συμβάλλουν και δημιουργούν καλύτερες προϋποθέσεις για τα παιδιά μας.
     Ευχαριστώ πολύ.
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     Πριν εισέλθουμε στην ημερήσια διάταξη των επερωτήσεων θα διακόψουμε για ένα-δύο λεπτά.
     (ΔΙΑΚΟΠΗ)
     (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
     Εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 6/2/8-10-2003 επίκαιρη επερώτηση των Βουλευτών της Νέας Δημοκρατίας κυρίων Αλέξανδρου Κοντού, Ευάγγελου Μπασιάκου, Σταύρου Παπαδόπουλου, Ανέστη Αγγελή, Κωνσταντίνου Καραμπίνα, Θεόφιλου Λεονταρίδη, Ηλία Φωτιάδη, Γεώργιου Καρασμάνη, Παρθένας (Πόπης) Φουντουκίδου, Ιορδάνη Τζαμτζή, Αθανάσιου Νάκου, Νικόλαου Τσιαρτσώνη, Ευστάθιου Αγγελούση, Κωνσταντίνου Τσιπλάκη και Γεώργιου Σαλαγκούδη προς τον Υπουργό Γεωργίας, σχετικά με τις προτάσεις της Ευρωπαϊκής Επιτροπής για την αναθεώρηση της Κοινής Οργάνωσης Αγοράς για τα μεσογειακά προϊόντα.
      Για τη συζήτηση της επερώτησης ορίζεται ως Κοινοβουλευτικός Εκπρόσωπος από το Κομμουνιστικό Κόμμα Ελλάδας ο συνάδελφος Βουλευτής κ. Σπυρίδων Στριφτάρης. Από το Συνασπισμό της Αριστεράς των Κινημάτων και της Οικολογίας ορίζεται ως Κοινοβουλευτική Εκπρόσωπος η Βουλευτής κ. Ασημίνα Ξηροτύρη-Αικατερινάρη.
      Το λόγο έχει ο πρώτος εκ των επερωτώντων κύριος Κοντός.
      ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, κύριοι συνάδελφοι, πριν αρχίσω να αναλύω τους λόγους για τους οποίους κατατέθηκε από το κόμμα μας, τη Νέα Δημοκρατία η συγκεκριμένη επερώτηση και αφού σας πω ότι τα ερωτήματά της υποδηλώνουν την αγωνία και τα ερωτήματα των ίδιων των αγροτών, θα σας μεταφέρω δύο εικόνες από την περιφέρεια για να καταλάβετε τι και γιατί μας απασχολεί.
     Η πρώτη εικόνα είναι από τον Εχίνο, από ένα καπνοχώρι της Ξάνθης, όπου βρέθηκα πρόσφατα και όπου οι αγρότες με ρώτησαν: «Τελικά τι θα γίνει με τις επιδοτήσεις; Θα ισχύσουν μέχρι το 2013; Εάν τελικά εφαρμοστεί η ολική αποσύνθεση και εγκαταλείψουμε την καλλιέργεια, θα παίρνουμε επιδότηση μέχρι το 2013;»
      Την ίδια ερώτηση μου έκαναν και στη Θεσσαλία, στη Λάρισα, όπου οι αγρότες και πάλι με ρώτησαν: «Τελικά ο Πρωθυπουργός έχει διασφαλίσει τις επιδοτήσεις για το βαμβάκι στα σημερινά επίπεδα μέχρι το 2013 ή όχι;».
      Θα μπορούσα να παραθέσω δεκάδες τέτοιες σκηνές και εκατοντάδες αναπάντητα ερωτήματα απλών ανθρώπων, που δουλεύουν στα χωράφια και ζουν από τη γη τους. 
      Μπορούμε, λοιπόν, να πούμε σε όλους αυτούς ότι εξασφαλίσατε τα μεσογειακά προϊόντα, κύριε Υπουργέ, και πως μπορούν να κοιμούνται ήσυχοι, όπως μέχρι τώρα «κοιμόταν» η πολιτική σας στο ζήτημα αυτό;
      Χαρακτηριστικό της ελαφρότητας με την οποία η Κυβέρνηση αντιμετώπισε το μείζον θέμα της αναθεώρησης των ΚΟΑ των μεσογειακών προϊόντων αποτελούν τα εξής:
      Πρώτον, ενώ από τις εθνικές προτάσεις για την αναθεώρηση της ΚΑΠ, που παρουσιάστηκε τον Ιανουάριο του 2003, απουσίαζε οποιαδήποτε αναφορά για τα μεσογειακά προϊόντα, η Κυβέρνηση με πολύ μεγάλη καθυστέρηση και μάλιστα μετά από έντονες δικές μας πιέσεις, αναγκάστηκε στις 10 Απριλίου του 2003, μετά από δυόμισι περίπου μήνες, να ανακοινώσει ότι δεν πρόκειται να συμφωνήσει στην αναθεώρηση της ΚΑΠ –τελικά βέβαια συμφώνησε- εάν δεν συμπεριληφθούν ρυθμίσεις για το βαμβάκι, τον καπνό και το ελαιόλαδο και εάν δεν υπάρξει σαφής δέσμευση για την κατοχύρωση των ενισχύσεών τους.
      Δεύτερον, λίγο πριν από τη λήξη της Ελληνικής Προεδρίας ο Έλληνας Υπουργός Γεωργίας φιλοξένησε επί διήμερο τους ομολόγους του στην Κέρκυρα, στην εκλογική του περιφέρεια, χωρίς να πραγματοποιηθεί οποιαδήποτε επίσημη συζήτηση, οποιαδήποτε πίεση, οποιαδήποτε διαπραγμάτευση και να ανακοινωθεί οτιδήποτε για τα μεσογειακά προϊόντα. Το θέμα της συζήτησης ήταν τότε η ποιοτική γεωργία.
      Τρίτον,  στο κείμενο της τελικής συμφωνίας για την αναθεώρηση της ΚΑΠ υπήρξε μια ασαφής αναφορά τριών σειρών για τα μεσογειακά προϊόντα και ουσιαστικά παραπέμφθηκε το θέμα των νέων ΚΟΑ τους τον ερχόμενο Σεπτέμβριο, ενώ υπήρξαν λεπτομερείς αναφορές και διασφαλίσεις για τα αγροτικά προϊόντα των βορείων χωρών. Πετύχαμε, επί Ελληνικής, μάλιστα, Προεδρίας, να διασφαλίσουμε τα αγροτικά προϊόντα των βορείων χωρών και οι χώρες αυτές να ασκούν τώρα πιέσεις για τη μείωση των ενισχύσεων των δικών μας μεσογειακών προϊόντων.
      Τέταρτον, ακόμα και λίγες ημέρες πριν την υιοθέτηση των προτάσεων από το κολέγιο των επιτρόπων, προτάσεων καταπέλτης και καταστροφή για τα μεσογειακά μας προϊόντα, ο Υπουργός Γεωργίας απαντώντας στις 9/9/2003 στον Αρχηγό της Νέας Δημοκρατίας, ο οποίος επισκεπτόμενος τον κ. Πρόντι εξέφρασε τις έντονες ανησυχίες τους για το μέλλον των μεσογειακών προϊόντων, δήλωνε ότι ψεύδεται ο κ. Καραμανλής αναφερόμενος στην ολιγωρία της Κυβέρνησης για τα μεσογειακά προϊόντα, αφού η Κυβέρνηση διασφάλισε ότι αυτά θα συνεχίσουν να απολαμβάνουν, σε ό,τι αφορά στο δημοσιονομικό κόστος, της στήριξης που είχαν μέχρι σήμερα από τον κοινοτικό προϋπολογισμό.
      Τώρα που οι προτάσεις, που υιοθετήθηκαν για τα μεσογειακά προϊόντα, από το κολέγιο των επιτρόπων απέχουν παρασάγγας από αυτήν τη δήλωση του κ. Δρυ, εύκολα αντιλαμβάνεται ο κάθε Έλληνας αγρότης ποιος έχει δίκιο και ποιος έχει άδικο, ποιος παραπληροφορεί συστηματικά τους Έλληνες αγρότες μας για να καλύψει τις δικές του διαπραγματευτικές αδυναμίες, τα λάθη και την ανικανότητά του.
      Προκειμένου δε να αποδείξω ότι οι επιδοτήσεις των μεσογειακών προϊόντων σε τίποτα δεν έχουν διασφαλιστεί από την Κυβέρνηση, θα αναφέρω πέντε λόγους, οι οποίοι καταδεικνύουν του λόγου το αληθές. 
      Πρώτον, τον Οκτώβριο του 2002, στη Σύνοδο Κορυφής των Βρυξελλών, καθορίστηκε το σύνολο των δαπανών της περιόδου από το 2007 έως το 2013, που συνδέονται με την αγορά -τις ΚΟΑ δηλαδή- και τις άμεσες πληρωμές. Καθορίστηκε ότι αυτές θα ξεκινούν κατ΄ έτος από το επίπεδο του 2006, δηλαδή των 45,3 δισεκατομμυρίων ευρώ, και από το 2007 και μετά θα αυξάνουν κατά 1% το χρόνο. Πουθενά η απόφαση αυτή δεν αναφέρει πώς θα γίνεται η κατανομή μεταξύ των επιμέρους προϊόντων. Άλλωστε και με την «Ατζέντα 2000» είχαν καθοριστεί οι δαπάνες της περιόδου 2000-2006 για τις επιδοτήσεις των προϊόντων. 
      Τότε η Κυβέρνηση επίσης είχε πανηγυρίσει ότι διασφάλισε τις επιδοτήσεις, στην πραγματικότητα όμως δεν συνέβη αυτό, αφού το 2001 κατεβλήθη προσπάθεια από την Ευρωπαϊκή Επιτροπή εξάλειψης των επιδοτήσεων στον καπνό. Ψηφίστηκε νέος κανονισμός για το βαμβάκι με συρρίκνωση των ενισχύσεων και φέτος έχουμε ριζική αλλαγή της ΚΑΠ, με προσπάθειες μείωσης των επιδοτήσεων αρκετών αγροτικών προϊόντων.   
      Άρα ούτε και με την απόφαση της Συνόδου Κορυφής των Βρυξελλών, την οποία πολύ συχνά επικαλείται η Κυβέρνηση, όπως και με την «Ατζέντα 2000», δεν υπάρχουν διασφαλίσεις ως προς την κατανομή των ενισχύσεων ανά προϊόν.
      Δεύτερον, στην εισηγητική έκθεση της συμφωνίας για την αναθεώρηση της Κοινής Αγροτικής Πολιτικής, στην παράγραφο 22 αναφέρεται ρητά ότι τα κοινά καθεστώτα στήριξης θα πρέπει να προσαρμόζονται στις εξελίξεις, εν ανάγκη εντός στενών χρονικών ορίων. Οι δικαιούχοι δεν θα πρέπει συνεπώς να επαφίενται στο γεγονός ότι οι συνθήκες στήριξης θα παραμείνουν αμετάβλητες και θα πρέπει να είναι έτοιμοι για πιθανή αναθεώρηση των καθεστώτων με βάση τις εξελίξεις στην αγορά. 
      Άρα αυτό σημαίνει ότι ανά πάσα στιγμή μπορεί να ανατραπούν οι όποιες αποφάσεις ληφθούν για τις επιδοτήσεις και να οδηγηθούν σε περικοπή τους, ιδιαίτερα σε περίπτωση που η αποσύνδεση οδηγήσει σε εγκατάλειψη των καλλιεργειών. 
      Τρίτον, αποφασίστηκε στην συμφωνία για την αναθεώρηση της ΚΑΠ, του Ιουνίου του 2003, η μεταφορά πόρων από τον πρώτο πυλώνα της ΚΑΠ, που είναι ως γνωστόν οι επιδοτήσεις, στο δεύτερο πυλώνα της αγροτικής ανάπτυξης και αυτό φαίνεται καθαρά στην νέα πρόταση και για τον καπνό και για το βαμβάκι. 
      Τέταρτον, στις προτάσεις για τις νέες ΚΟΑ του καπνού και του βαμβακιού, ήδη προβλέπονται σημαντικές μειώσεις στις επιδοτήσεις, όπως και περικοπές στις καλλιεργούμενες εκτάσεις. Άρα πριν ακόμα στεγνώσει το μελάνι της συμφωνίας για την αναθεώρηση της ΚΑΠ, επιχειρείται η ανατροπή της ως προς τα μεσογειακά προϊόντα, αφού οι πόροι για την χρηματοδότηση των μεσογειακών προϊόντων γίνεται προσπάθεια να μειωθούν σε σχέση με το σημερινό επίπεδό τους. 
      Πέμπτον, ο καπνός είναι το μοναδικό ευρωπαϊκό αγροτικό προϊόν, όπου παραβιάζεται επίσης η πρόσφατη δέσμευση της Ευρωπαϊκής Ένωσης, αφού σε ποσοστώσεις πάνω από δέκα τόνους μπαίνει σαφής ημερομηνία λήξης το 2007.  Οι προτάσεις της Ευρωπαϊκής Επιτροπής για τη μεταρρύθμιση των ΚΟΑ μεσογειακών προϊόντων -καπνός, ελαιόλαδο, βαμβάκι- αποτελούν κόλαφο για τους αγρότες. 
      Ας δούμε όμως τι αναφέρουν αναλυτικά οι προτάσεις της Κομισιόν για κάθε ένα από τα αγροτικά μας προϊόντα. Όσον αφορά τον καπνό, με την πρότασή της η Επιτροπή προβαίνει σε μία διακριτική μεταχείριση σε βάρος του καπνού, μετά την εμπειρία των πέντε τελευταίων ετών και κυρίως μετά την αποτυχημένη της προσπάθεια το 2001 να σταματήσει ολοσχερώς την καπνοκαλλιέργεια στην Ευρωπαϊκή Ένωση, μέσω της κατάργησης των επιδοτήσεων. 
      Η Επιτροπή υπερβαίνει τη δικαιοδοσία της και έρχεται σε ευθεία αντίθεση με την τελική συμφωνία του Ιουνίου του 2003. Ιδιαίτερα σε εκείνο το σημείο της κοινής δήλωσης Συμβουλίου Υπουργών και Επιτροπής, κατά το οποίο η μεταρρύθμιση των τομέων αυτών –λάδι, καπνός, βαμβάκι- θα βασίζεται στη φιλοσοφία και την προσέγγιση της τρέχουσας, του Ιουνίου του 2003, μεταρρύθμισης. 
      Η Επιτροπή καταλήγει σε μία πρόταση ολικής αποσύνδεσης επιδοτήσεων παραγωγής για ποσοστώσεις μέχρι τρεισήμισι τόνους. Για ποσοστώσεις από τρεισήμισι έως δέκα τόνους προτείνεται μερική αποσύνδεση, ενώ η επιδότηση μειώνεται στο 80% και το υπόλοιπο 20% κατευθύνεται στο δεύτερο πυλώνα της ΚΑΠ. Για ποσοστώσεις πάνω από δέκα τόνους προτείνεται μερική αποσύνδεση, μειώνονται οι επιδοτήσεις κατ’ έτος κατά 1/3 και το υπόλοιπο κατευθύνεται στο δεύτερο πυλώνα της ΚΑΠ και τίθεται η ημερομηνία λήξης των επιδοτήσεων το 2007.
      Στην πραγματικότητα η πρόταση αυτή δίνει την προοπτική μίας άμεσης και δραστικής συρρίκνωσης στον τομέα του καπνού, που θα οδηγήσει σε μικρό χρονικό διάστημα στην πλήρη εγκατάλειψή του, γεγονός που δεν αμφισβητούν ούτε και αυτοί οι συντάκτες της πρότασης, με όλες τις δυσμενέστατες κοινωνικά επιπτώσεις στις περιοχές όπου παράγεται και μεταποιείται το προϊόν. 
      Κατά συνέπεια είναι βέβαιο ότι θα υπάρξουν σοβαροί τριγμοί στις τοπικές κοινωνίες πολλών περιοχών της χώρας μας, εάν σταματήσει η παραγωγή και η μεταποίηση του καπνού, ιδιαίτερα σε περιοχές όπου ο καπνός είναι μονοκαλλιέργεια. 
      Ο αγώνας που πρέπει έστω και τώρα, στο παρά πέντε, να ξεκινήσει, είναι για να σταματήσει η άνευ όρων και προϋποθέσεων αποδοχή της αρχής της πλήρους αποσύνδεσης, γιατί αυτή είναι βέβαιο ότι θα οδηγήσει σε εγκατάλειψη της καπνοκαλλιέργειας. 
      Είναι δε βέβαιο, με βάση τα αναφερόμενα στο άρθρο 22 της εισηγητικής έκθεσης, ότι, εφόσον εγκαταλειφθεί η καλλιέργεια, σε λίγα χρόνια θα σταματήσει και η καταβολή της επιδότησης, η οποία θα αποτελεί πλέον όχι ενίσχυση της παραγωγής, αλλά θα αποτελεί ένα επίδομα ανεργίας.
      Είναι απαραίτητο επίσης να υπάρξει στο μεγαλύτερο δυνατό ποσοστό, πάνω από 60%, σύνδεση της επιδότησης με την παραγωγή. Να σταματήσει για τις μεγαλύτερες ποσοστώσεις η περικοπή της επιδότησης και η δημιουργία δημοσιονομικών φακέλων στα πλαίσια του β΄ πυλώνα, καθώς επίσης και να μην ισχύσει η ημερομηνία λήξης του 2007 για τις ενισχύσεις, τις ποσοστώσεις πάνω από δέκα τόνους, αλλά να ισχύσουν αυτές μέχρι το 2013, όπως και σε άλλα αγροτικά προϊόντα.
      Για το βαμβάκι η πρόταση της Κομισιόν αναφέρει τη μεταφορά του 60% των δαπανών στήριξης των παραγωγών ανά κράτος-μέλος, το σύστημα της ενιαίας ενίσχυσης ανά εκμετάλλευση. Ενώ το υπόλοιπο 40% χορηγείται στους παραγωγούς με βάση την καλλιεργηθείσα ανά εκτάριο έκταση βάμβακος, αλλά και με βάση τη συμμετοχή των παραγωγών σε διακλαδικές οργανώσεις και την τήρηση πολύ αυστηρών κριτηρίων ποιότητας, ποσότητας και περιβαλλοντικών όρων. Πέραν αυτών, προτείνεται η μείωση της καλλιεργηθείσας με βαμβάκι έκτασης κατά 11% στη χώρα μας. 
      Η προσπάθεια δε της Κυβέρνησης να εναρμονιστεί με τον κανονισμό πριν ακόμη εφαρμοστεί, αλλά και με τη διαφαινόμενη, τότε ενδιάμεση αναθεώρηση είχε σαν αποτέλεσμα τη μείωση της βαμβακοκαλλιέργειας στη χώρα μας κατά επτακόσιες χιλιάδες στρέμματα τα τελευταία τρία χρόνια, ενώ όπως φαίνεται, τη χρονιά που έρχεται θα μειωθεί περαιτέρω κατά διακόσιες χιλιάδες στρέμματα.
      Κατά συνέπεια είναι απαραίτητο να δοθεί μάχη, έτσι ώστε οι προτάσεις για το βαμβάκι να διαμορφωθούν ως εξής: Πρώτον, η σχέση εξήντα-σαράντα μεταξύ αποσυνδεδεμένης και συνδεδεμένης παραγωγής με την επιδότηση θα πρέπει να είναι τουλάχιστον αντίστροφη. Το μεγαλύτερο μέρος της ενίσχυσης πρέπει να συνδέεται με την παραγωγή, για να μπορέσει ο τομέας να λειτουργήσει σε όλα τα επίπεδα στην παραγωγή, αλλά και στην εκκόκκιση.
      Δεύτερον, ο περιορισμός της καλλιεργηθείσας έκτασης σ’ ένα προϊόν το οποίο είναι έντονα ελλειμματικό, είναι απαράδεκτος. Και δεδομένου ότι έχει μειωθεί αρκετά αυτή δεν πρέπει να υπάρξει περαιτέρω συρρίκνωσή της. 
      Τρίτον, είναι απαραίτητο το συνδεδεμένο μέρος να δίνεται όχι με ασαφή κριτήρια που δημιουργούν ανυπέρβλητες δυσκολίες στην εξασφάλιση και τη διαχείριση των πόρων, αλλά να διασφαλιστούν αποτελεσματικά κριτήρια, ικανά να επιτρέψουν τη στήριξη του προϊόντος, την απορρόφηση και αξιοποίηση των ενισχύσεων σε εθνικό επίπεδο. 
      Τέταρτον, δεν πρέπει να υπάρξει καμία μεταφορά χρημάτων από τον τομέα του βαμβακιού στο δεύτερο πυλώνα της ΚΑΠ, δεδομένου ότι ο τομέας δεν μπορεί να υποστεί δύο μειώσεις, αφού η εφαρμογή της διακύμανσης των ενισχύσεων από τον οριζόντιο κανονισμό θα μειώσει το εισόδημα των βαμβακοπαραγωγών.
      Για το ελαιόλαδο η Κομισιόν προτείνει να ισχύσει, για το 60% της ενίσχυσης, αποσύνδεσή της από την παραγωγή για εκμεταλλεύσεις μεγαλύτερες των 0,3 εκταρίων, ενώ για τις μικρότερες εκμεταλλεύσεις ολική αποσύνδεση. Για δε το υπόλοιπο 40% της ενίσχυσης, καταβολή αυτής υπολογιζόμενης με βάση το εκτάριο ή το ελαιόδενδρο, αλλά και εδώ με άλλα ασαφή και αβέβαια κριτήρια. Για το ελαιόλαδο, κατά συνέπεια, είναι απαραίτητο να δοθεί μάχη, έτσι ώστε και εδώ να έχουμε όσο μεγαλύτερη καταβολή γίνεται με βάση το ελαιόδενδρο ή με βάση την παραγωγή και όχι να έχουμε αποσύνδεση των ενισχύσεων από την παραγωγή.
      Επίσης, θα πρέπει πρώτον, ο σημαντικός προϋπολογισμός του τομέα ελαιολάδου που αντιπροσωπεύει κατά μέσο όρο το 5,8% των συνολικών δαπανών του ΕΚΤΕ Τμήματος Εγγυήσεων για την περίοδο 1997-2002, ως ποσοστό θα πρέπει να διατηρηθεί και μέχρι το 2013, δεδομένου μάλιστα ότι οι δαπάνες για τον τομέα του ελαιολάδου έχουν παραμείνει σταθερές στην περίοδο αυτήν, σε αντίθεση με άλλους τομείς. 
      Δεύτερον, η κατανομή των κοινοτικών εισροών, αλλά και των μέγιστων επιλέξιμων εκτάσεων θα πρέπει να οριστούν ανά κράτος-μέλος για την περίοδο μέχρι το 2013, όπως έχουν καθοριστεί άλλωστε και για προϊόντα, τα οποία ήδη έχουν αναθεωρηθεί στα πλαίσια της νέας ΚΑΠ.
      Τρίτον, ο προσδιορισμός της περιόδου αναφοράς για τον υπολογισμό της ενιαίας ενίσχυσης θα πρέπει να είναι τουλάχιστον πενταετία, ώστε να ληφθούν στατιστικά στοιχεία μεγαλύτερου εύρους. 
      Τέταρτον, η εφαρμογή των νέων μέτρων του οριζόντιου κανονισμού, και μάλιστα της ενιαίας ενίσχυσης,  θα πρέπει να είναι ταυτόχρονη με εκείνη των άλλων προϊόντων: αροτραίες καλλιέργειες και ζωικό κεφάλαιο. 
      Πέμπτον, ο προϋπολογισμός των μέτρων στήριξης, όπως οι εξαγωγικές επιδοτήσεις και η ιδιωτική αποθεματοποίηση, θα πρέπει να παραμείνει στην ΚΟΑ και να ενισχυθούν οριζόντιες παρεμβάσεις, που αποσκοπούν στην εξισορρόπηση της αγοράς σε περίοδο κρίσεων εθνικών, περιφερειακών και κοινοτικών.
      Κύριε Πρόεδρε, κύριοι συνάδελφοι, όπως όλοι καταλάβατε με την ανάπτυξη που προηγήθηκε, το μέλλον των μεσογειακών προϊόντων είναι σίγουρα αβέβαιο. Και αυτό οφείλεται στο γεγονός ότι η Κυβέρνηση τα αποδυνάμωνε από την αρχή, ωραιοποιώντας την κατάσταση που φαινόταν γκρίζα και μειώνοντας τις διεκδικητικές προσπάθειες που θα έπρεπε να έχουν γίνει για τη βελτίωση των προτάσεων προς όφελος των Ελλήνων αγροτών. Ο εφησυχασμός, η άγνοια, η ηττοπαθής στάση και η έλλειψη συμμαχιών και σωστών διαπραγματεύσεων οδήγησαν εδώ που βρισκόμαστε σήμερα. Η πολιτική αυτή όμως έχει θύματα τους αγρότες και ο αιφνιδιασμός που πολύ αργοπορημένα κατέβαλε την Κυβέρνηση φυσικά δεν λύνει κανένα πρόβλημα. 
       Η Νέα Δημοκρατία καλεί την Κυβέρνηση, την ύστατη στιγμή, να δημιουργήσει συμμαχίες, να ασκήσει πιέσεις. Επιτέλους να συμμετάσχει στην προσπάθεια αυτή και ο κ. Σημίτης, κάτι το οποίο ουδέποτε έκανε μέχρι τώρα, για να βελτιωθούν υπέρ των Ελλήνων αγροτών οι προτάσεις της Ευρωπαϊκής Επιτροπής. Τα περιθώρια έχουν στενέψει πολύ. Κάποτε πρέπει, κύριοι της Κυβέρνησης, να αντικρίσετε την πραγματικότητα, πριν να είναι πολύ αργά για το οτιδήποτε.
      Η Νέα Δημοκρατία θα παραμείνει πιστή στη φιλοαγροτική της πολιτική, που είναι εκ διαμέτρου αντίθετη με αυτήν του ΠΑΣΟΚ. Θα συνεχίσει να στηρίζει με θέσεις τον αγρότη και θα παλέψει, όσο κι αν αυτό ενοχλεί την Κυβέρνηση, για να αποτρέψει τον οριστικό κατήφορο της ελληνικής υπαίθρου.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μπασιάκος έχει το λόγο.
      ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, η πρόταξη της επερώτησης του τομέα της γεωργίας για τα σοβαρά ζητήματα που γεννώνται από τη διαπραγμάτευση και τη συζήτηση των νέων όρων λειτουργίας της Κοινής Αγροτικής Πολιτικής, ιδιαίτερα για τα μεσογειακά προϊόντα, προέρχεται από τη διάχυτη εκτίμηση και εντύπωση της κοινής γνώμης ότι η γεωργία αντιμετωπίζει σήμερα τη μεγαλύτερη κρίση της. 
      Περάσαμε μια δεκαετία αποτυχημένων πρωτοβουλιών της Κυβέρνησης, λαθών και αποτυχιών, και πολλές φορές ολιγωριών από την πλευρά της Κυβέρνησης, όσον αφορά την αντιμετώπιση των κρίσιμων, των σοβαρών προβλημάτων της γεωργίας -ήδη σημαντικοί κλάδοι του αγροτικού τομέα αντιμετωπίζουν πρωτόγνωρη κρίση- και εισερχόμαστε σε μια καινούργια περίοδο διαπραγματεύσεων για τους νέους όρους στήριξης της γεωργίας μας με τα προϊόντα που δεν έχουν περιληφθεί στις διαπραγματεύσεις και στην απόφαση της Κοινής Αγροτικής Πολιτικής του Ιουνίου και τα οποία, όπως είναι γνωστό, αποτελούν τα ? της εγχώριας αγροτικής παραγωγής.
      Το λέω αυτό γιατί είναι διάχυτη η εντύπωση στην ύπαιθρο, στην περιφέρεια, ότι πάμε από το κακό στο χειρότερο. Η κοινή γνώμη της αγροτιάς μας βεβαιώνει, διακηρύσσει, ανησυχεί ότι πάμε από το κακό στο χειρότερο. Και ή δεν έχετε πείσει τους αγρότες ότι τα μέτρα σας και η πολιτική σας, αλλά και οι προοπτικές από τις διαπραγματεύσεις για τη νέα Κοινή Οργάνωση Αγοράς των προϊόντων είναι επιτυχείς ή πραγματικά υπάρχει κρίση και δεν υπάρχουν σοβαρές, αισιόδοξες προοπτικές για το μέλλον της γεωργίας μας.
     Επιπλέον, ακολουθείτε και μια αντιφατική επιχειρηματολογία. Από τη μια μας λέτε ότι ήταν πολύ θετικές οι αποφάσεις και οι ρυθμίσεις της 26ης Ιουνίου στο Λουξεμβούργο, που θα καθορίσουν την τύχη της Κοινής Αγροτικής Πολιτικής τα επόμενα χρόνια μέχρι το 2013. Λέτε δηλαδή ότι είναι θετικές οι διαπραγματεύσεις και ωφέλιμες οι αποφάσεις οι οποίες ελήφθησαν. Την ίδια στιγμή όμως δεν μπορείτε να δικαιολογήσετε γιατί δεν προβάλατε το αίτημα της ελληνικής κοινωνίας, της υπαίθρου, να συμπεριληφθούν στις ρυθμίσεις αυτές και τα δικά μας προϊόντα, τα μεσογειακά προϊόντα, για ποιο λόγο δηλαδή εξαιρέθηκαν τα προϊόντα αυτά, που είναι βασικά προϊόντα, σημαντικά προϊόντα, όπως το βαμβάκι, ο καπνός, το ελαιόλαδο, τα οπωροκηπευτικά, τα αμπελοοινικά, γιατί εξαιρέθηκαν από την τελική διαπραγμάτευση και γιατί περιοριστήκατε σε μία απλή, μη δεσμευτική, αόριστη δήλωση ότι θα υπάρξουν προτάσεις –για την ακρίβεια, ανακοίνωση από την Ευρωπαϊκή Επιτροπή- για τις νέες ρυθμίσεις, που θα αφορούν αυτά τα πολύ σημαντικά για την χώρα μας προϊόντα. 
      Το μεγάλο πρόβλημα που γεννάται είναι ότι ήδη έχουμε υποστεί σοβαρές πιέσεις στα πλαίσια των συζητήσεων του Παγκόσμιου Οργανισμού Εμπορίου.
      Είδαμε πρόσφατα, πριν από ένα μήνα στο Κανκούν του Μεξικό να ασκούνται πιέσεις για το βαμβάκι και για άλλα προϊόντα, τα οποία σήμερα τυγχάνουν σημαντικής στήριξης. Ταυτόχρονα έχουμε και το μεγάλο πρόβλημα της απομόνωσης των χωρών της Νότιας Ευρώπης, όταν συζητούνται αυτά τα ζητήματα. Δεν έχουμε τη δυνατότητα να ανταλλάξουμε στήριξη, να επιτύχουμε τη θετική γνώμη και υποστήριξη των χωρών της Βόρειας Ευρώπης, των μεγάλων χωρών της Ευρωπαϊκής Ένωσης, που αυτές με τη δική τους πρωτοβουλία, με τη δική τους πολιτική, με τις δικές τους παρεμβάσεις εξασφάλισαν ευνοϊκότερους όρους ακόμη και από τις προτάσεις της Ευρωπαϊκής Επιτροπής 
      Τα λέω αυτά, κύριε Υπουργέ, διότι είναι σαφές ότι οι προοπτικές της ελληνικής γεωργίας είναι δυσοίωνες. 
      Κύριε Πρόεδρε, καταλογίζουμε στην Κυβέρνηση ευθύνες διότι δεν εξασφάλισε όχι επιδοτήσεις μέχρι το 2013 -όπως θέλει διαστρεβλώνοντας τις δηλώσεις μας να παρουσιάζει ο κύριος Υπουργός- αλλά για το ότι δεν έχει εξασφαλίσει το ίδιο ύψος στήριξης με κοινοτικές επιδοτήσεις για τη γεωργία μέχρι το 2013. Προφανώς υπάρχουν επιδοτήσεις. Θα ήταν αδιανόητο να κλείσει το θέμα για όλα τα προϊόντα της Ευρωπαϊκής Ένωσης και να εξαιρεθούν τα μεσογειακά και τελικώς και αυτά να μη συμπεριληφθούν σε μια ρύθμιση έστω και υποδεέστερη, έστω και μικρότερης σημασίας για την ελληνική γεωργία, όταν αυτά θα έρθουν προς συζήτηση τους επόμενους μήνες. 
      Έχουμε, λοιπόν, εδώ μια κατάληξη συζητήσεων επί των ημερών σας, επί Ελληνικής Προεδρίας, η οποία κατά τη γνώμη σας είναι θετική. Δεν φροντίσατε όμως να συμπεριλάβετε στη θετική κατά τη γνώμη σας ρύθμιση και τις κοινές οργανώσεις αγοράς των δικών μας προϊόντων, των μεσογειακών προϊόντων που αφορούν το μεγαλύτερο μέρος της εγχώριας αγροτικής παραγωγής.
      Έχουμε το θεσμό της αποσύνδεσης. Κάποτε είπατε ότι είναι θετικός ο θεσμός, μετά είπατε όχι, να είναι μερική η αποσύνδεση. Πρέπει να σας πω ότι άλλοτε θριαμβολογείτε και άλλοτε λέτε ότι αντιμετωπίζει η μεσογειακή γεωργία  κίνδυνο εγκατάλειψης. Κάποια στιγμή σε κρίση αυτογνωσίας το αναφέρατε, αλλά είναι εξαίρεση στον κανόνα. Και δεν εξηγείτε στους αγρότες τι θα κάνουν όταν θα υποχρεωθούν να εγκαταλείψουν τις καλλιέργειες ως αναγκαία συνέπεια των μέτρων που λαμβάνονται. Διότι προφανώς κανέναν δεν θα συμφέρει να καλλιεργεί όταν η τιμή στα συγκεκριμένα αγροτικά προϊόντα θα είναι μικρή και καθόλου ανταγωνιστική για να υπάρξει μια βιώσιμη εκμετάλλευση και μια προοπτική των συγκεκριμένων καλλιεργειών.
      Έχουμε τη βεβαιότητα ότι θα εγκαταλειφθεί η καπνοκαλλιέργεια. Μη θέλουμε να ωραιοποιήσουμε την κατάσταση. Ας πάτε σε καπνοχώρια και ας τους πείτε τι θα κάνουν μετά από τρία, τέσσερα, πέντε χρόνια. Όταν τελειώσει και η μεταβατική περίοδος προφανώς δεν θα υπάρχει συμφέρον καπνοκαλλιέργειας, δεν θα υπάρχει κίνητρο να καλλιεργεί καπνό ο κλασικός, ο παραδοσιακός καπνοκαλλιεργητής και όλοι αυτοί οι οποίοι ασχολούνται, επιβιώνουν και ζουν από την καπνοκαλλιέργεια. 
      Το ίδιο περίπου θα συμβεί και σε καλλιέργειες, όπως είναι το βαμβάκι. Διότι προφανώς κανείς δεν θα έχει κίνητρο να καλλιεργήσει βαμβάκι αν ξέρει ότι η τιμή του κιλού στο βαμβάκι –και ας το ακούν οι Έλληνες αγρότες- δεν θα είναι παραπάνω από 80 ή 90 δραχμές. Και ας λέτε εσείς τα περί ποιότητας, τα περί δυνατότητας διάθεσης με ικανοποιητικούς όρους των προϊόντων. Δεν υπάρχει κανένα ουσιαστικό κίνητρο να καλλιεργήσει κάποιος βαμβάκι αν η τιμή του περιορίζεται σ’ αυτά τα ύψη. 
      Το ζήτημα δε είναι τι θα κάνουν τα επόμενα τρία, τέσσερα χρόνια οι αγρότες. Αυτοί πράγματι θα εισπράξουν μια επιδότηση, η οποία θα είναι σημαντικά μειωμένη σε σχέση μ’ αυτήν που εισέπρατταν μέχρι τώρα. Το πρόβλημα θα είναι κυρίως η νομιμοποίηση της καταβολής των κοινοτικών επιδοτήσεων -που θα είναι κοινωνικά επιδόματα στην ουσία- τα επόμενα χρόνια. Διότι προφανώς κανείς Ευρωπαίος και κανείς αστός δεν θα θελήσει να στηρίξει με τον ίδιο τρόπο αγρότες που δεν παράγουν. Πέρα απ’ αυτό θα έχουμε το τεράστιο πρόβλημα σ’ όλες εκείνες τις κοινωνικές ομάδες και σε εκείνη την παραγωγική διαδικασία, η οποία συνδέεται με την παραγωγή βάμβακος, καπνού κ.λπ.
      Υπάρχουν και άλλα σοβαρά ζητήματα και αυτός είναι ένας βασικός λόγος για τον οποίο κάνουμε την επερώτηση, της δυσλειτουργίας των κρατικών υπηρεσιών για να αξιοποιήσει τις μέχρι τώρα δυνατότητες. Αυτήν τη στιγμή που μιλάμε δεν έχει τελειώσει το ελαιοκομικό μητρώο, που είναι απαραίτητη προϋπόθεση καταβολής των επιδοτήσεων.
      Κύριε Υπουργέ, αναφέρετε κάποια στοιχεία τα οποία δεν ισχύουν. Ό,τι και αν πείτε δεν ισχύει. Σας λέω ότι στην ιδιαίτερη περιφέρειά μου, στη Βοιωτία ακόμη και τώρα κατατίθενται δηλώσεις όταν εσείς λέτε ότι το 90% περίπου έχει ολοκληρωθεί. Δεν είναι έτσι.
Ίσως δεν σας ενημέρωνε η Υπηρεσία σας. Πάντως η πραγματικότητα είναι ότι δεν έχει προχωρήσει το ελαιοκομικό μητρώο, όπως άλλωστε και τα άλλα μητρώα. 
      Επίσης, με την ευκαιρία θέλω να σας πω ότι ανησυχούμε σοβαρά για τα πολύ χαμηλά ποσοστά απορρόφησης κοινοτικών κονδυλίων του Γ΄ Κοινοτικού Πλαισίου Στήριξης και όλων των άλλων συναφών προγραμμάτων και μέτρων. Και είναι πάρα πολύ δύσκολο, κύριε Πρόεδρε, όταν ήδη βρισκόμαστε στο 20% της απορρόφησης και έχουν περάσει τέσσερα χρόνια, να μιλάμε για δυνατότητα απορρόφησης του υπολοίπου 80% τα επόμενα τρία ή τέσσερα χρόνια. Κρούομε, λοιπόν, τον κώδωνα του κινδύνου και θεωρούμε ότι η Κυβέρνηση, έστω και την τελευταία περίοδό της, έστω και τώρα που πνέει τα λοίσθια, θα καταλάβει το τεράστιο πρόβλημα που έχει δημιουργήσει με την πολιτική της και τα λάθη της στον αγροτικό τομέα και στην ύπαιθρο.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Σταύρος Παπαδόπουλος.
      ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, για άλλη μία φορά οι γεωργοκτηνοτρόφοι της χώρας μας είτε καπνοπαραγωγοί είτε τευτλοπαραγωγοί είτε ντοματοπαραγωγοί είτε βαμβακοπαραγωγοί είτε πατατοπαραγωγοί είτε κτηνοτρόφοι που μαζί με τους μικρομεσαίους επαγγελματίες, βιοτέχνες και εμπόρους αποτελούν τη ραχοκοκαλιά της ελληνικής οικονομίας, όπως και εσείς λέτε συνήθως, κύριε Υπουργέ, έφτασαν στα όρια της φτώχειας και της κοινωνικής απαξίωσης εξαιτίας της ανάλγητης και αντικοινωνικής αγροτικής πολιτικής σας των τελευταίων ετών, με αποτέλεσμα από την αδιαφορία, την ολιγωρία και τον εμπαιγμό σας αυτήν τη στιγμή να κινδυνεύουν να χάσουν ακόμη και τα ίδια τους στα σπίτια με κατασχέσεις και πλειστηριασμούς που ως επί τω πλείστον προέρχονται από τις οφειλές, από τα πανωτόκια. 
     Κύριε Υπουργέ, όταν εμείς φωνάζαμε κρούοντας τον κώδωνα του κινδύνου για τον κίνδυνο που αντιμετώπιζαν και αντιμετωπίζουν οι επιδοτήσεις των μεσογειακών προϊόντων, την εποχή μάλιστα που η Ελλάδα και ειδικότερα η δική σας η Κυβέρνηση είχε την Προεδρία της Ευρωπαϊκής Ένωσης, εσείς διαβεβαιώνατε και δηλώνατε ότι οι επιδοτήσεις είναι εγγυημένες για τα μεσογειακά προγράμματα.
      Ερωτώ, λοιπόν, κυρίες και κύριοι συνάδελφοι, κύριε Υπουργέ. Είναι εγγύηση η πρόταση της Κομισιόν για κατάργηση της ευρωπαϊκής καπνοκαλλιέργειας που θα υλοποιηθεί με την εφαρμογή της ολικής αποσύνδεσης της ενίσχυσης από την παραγωγή για ποσοστώσεις μέχρι τρεισήμισι τόνους, αλλά και με τη μείωση των επιδοτήσεων για μεγαλύτερες ποσοστώσεις; 
      Είναι εγγύηση η πρόταση της Κομισιόν για το βαμβάκι και το ελαιόλαδο, όταν περιλαμβάνει αποσύνδεση της ενίσχυσης από την παραγωγή κατά 60%, ενώ για το υπόλοιπο 40% προτείνει την καταβολή επιδοτήσεων με προϋποθέσεις που δύσκολα μπορούν να καλυφθούν από τους Έλληνες παραγωγούς; Πέρα δε αυτών, για το βαμβάκι προβλέπονται σημαντικές διακοπές στην καλλιεργούμενη έκταση και το ξέρετε πολύ καλά ότι η πρόταση αφορά περίπου το 11%.
     Κύριε Υπουργέ, λέτε συνεχώς ότι έχετε κράτος αγάπης, πρόνοιας και κοινωνικής αλληλεγγύης. Μάλιστα, διά στόματος του κυρίου Πρωθυπουργού ειπώθηκε ότι θα κάνετε αγώνα για τη στήριξη του αγροτικού εισοδήματος με ιδιαίτερη φροντίδα για τη στήριξη των τιμών στο λάδι, στο κρασί, στον καπνό και το βαμβάκι.
     Αλήθεια, κύριε Υπουργέ, κυρίες και κύριοι συνάδελφοι, ερωτώ: Είναι αγάπη, φροντίδα και αλληλεγγύη όταν η Κυβέρνηση αποδέχεται παθητικά και χωρίς καμία αντίδραση τις προτάσεις της Ευρωπαϊκής Επιτροπής με την αναθεώρηση της ΚΑΠ, σύμφωνα με τις οποίες όλα τα αναφερόμενα μεσογειακά προϊόντα δεν συμπεριελήφθησαν στην ατζέντα των σχετικών συζητήσεων μαζί με τα προϊόντα των βορείων χωρών; 
     Κύριε Υπουργέ, μήπως είναι πράξη αγάπης, πρόνοιας και κοινωνικής αλληλεγγύης η με δικής σας στήριξη αύξηση των παρακρατήσεων από τις επιδοτήσεις, από 1% σε 2% για το 2002, σε 3% για το 2003 και στο 5% περαιτέρω για το Ευρωπαϊκό Ταμείο Έρευνας που μόνο έρευνα δεν διαθέτει, ενώ διαθέτει τα χρήματα για τον αντικαπνιστικό αγώνα εις βάρος των Ελλήνων παραγωγών; Ή μήπως είναι πράξη αγάπης, πρόνοιας και αλληλεγγύης η εξαγορά ποσοστώσεων από την Ευρωπαϊκή Ένωση εις βάρος της καπνοκαλλιέργειας στην Ελλάδα και επέτεινα εις βάρος του Έλληνα καπνοκαλλιεργητή, ο οποίος με αυτόν τον τρόπο χάνει ένα πολύ μεγάλο μέρος του εισοδήματός του από τα προγράμματα επιδοτήσεων, έστω αυτά που υπάρχουν, της Ευρωπαϊκής Ένωσης;
     Είναι πράξη αγάπης, αλληλεγγύης και πρόνοιας η μη επιστροφή του ΦΠΑ στους καπνοπαραγωγούς, όπως γίνεται στην ιδιαίτερη πατρίδα μου στη Δράμα; Είναι η μόνη περιοχή που δεν δόθηκε το ΦΠΑ για τον καπνό, κύριε Υπουργέ και υπέβαλα ερώτηση και περιμένω απάντηση, την οποία εδώ και πολύ καιρό δεν έχω λάβει.
      Είναι πράξη αγάπης και αλληλεγγύης η μη έγκαιρη καταβολή των αποζημιώσεων του ΕΛΓΑ και των ΠΣΕΑ. Στη Δράμα υπάρχουν ενστάσεις από το 2002 και μέχρι σήμερα δεν δόθηκε καμία απάντηση στο οξύ πρόβλημα που αντιμετωπίζουν οι παραγωγοί της περιοχής. Είναι αγάπη, πρόνοια και κοινωνική αλληλεγγύη, όταν περίπου τριακόσιες χιλιάδες άτομα που απασχολούνται στον τομέα του καπνού κινδυνεύουν να χάσουν τις δουλειές τους εξαιτίας της ανάλγητης και αντικοινωνικής πολιτικής σας; 
      Είναι γνωστό, κυρίες και κύριοι συνάδελφοι, ότι η ανεργία μαζί με την υπογεννητικότητα σ’ αυτόν τον τόπο αποτελούν τον υπ΄ αριθμό  ένα κίνδυνο για την Ελλάδα. 
      Η ανεργία στην ιδιαίτερη πατρίδα μου τη Δράμα μετά την καταστροφή των βιοτεχνιών ετοίμου ενδύματος -όπου κάποτε εργάζονταν περίπου οκτώμισι χιλιάδες άτομα και μετά την καταστροφή της «SOFTEX»- ξεπερνά το 25%. Ιδιαίτερα η ανεργία των νέων ξεπερνά το 50%. 
      Γι’ αυτό κάνω έκκληση στην Κυβέρνηση να δείξει ένα ενδιαφέρον ιδιαίτερα στις παραμεθόριες περιοχές -όπως είναι και η δική μου ιδιαίτερη πατρίδα, η Δράμα- πριν να είναι πολύ αργά. Να κρατήσουμε τους ακρίτες στις θέσεις τους, για να κρατήσουμε και την Ελλάδα ζωντανή. Δείξτε, λοιπόν, λίγο ενδιαφέρον προς αυτήν την κατεύθυνση, για να μπορέσουν να ζήσουν αυτοί οι άνθρωποι που μέρα-νύχτα μοχθούν, όπου οι κτηνοτρόφοι μέρα-νύχτα είναι μέσα στην κοπριά, κάτω από ανθυγιεινές συνθήκες και οι περισσότεροι απ’ αυτούς χρωστούν στην Αγροτική Τράπεζα. 
      Ελάτε στην ιδιαίτερη πατρίδα μου και πάτε στις πιο πλούσιες περιοχές, όπως είναι το Καλαμπάκι, και το Φωτολίφος, που ήταν από τις πιο πλούσιες περιοχές της Ελλάδας και τραβήξτε όλες τις κάρτες των αγροτών από την Αγροτική Τράπεζα και θα δείτε ότι χρωστούν, όχι γιατί δεν δουλεύουν, αλλά γιατί οι τιμές των προϊόντων στα χέρια του παραγωγού δεν είναι τέτοιες που να καλύπτουν το κόστος της παραγωγής. Δεν αναφέρω το Νευροκόπι, όπου οι άνθρωποι εκεί χρωστούν δισεκατομμύρια και ακόμα και αν πουλήσουν όλη την κινητή και ακίνητη περιουσία τους δεν μπορούν να ξοφλήσουν. 
      Αυτή είναι η αλήθεια και προς αυτήν την κατεύθυνση πρέπει να δραστηριοποιηθείτε ιδιαίτερα, κύριε Υπουργέ. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Αγγελής έχει το λόγο.
      ΑΝΕΣΤΗΣ ΑΓΓΕΛΗΣ: Κύριε Πρόεδρε, αν θέλαμε να συμπυκνώσουμε όλη την επερώτηση σε μια φράση, θα επαναλαμβάναμε τη φράση του εισηγητή μας κ. Κοντού, ο οποίος έθεσε εξαρχής ένα ερώτημα, που θέτουν δικαίως βεβαίως οι παραγωγοί: θα μπορεί η Κυβέρνηση να απαντήσει αν θα ισχύσουν οι επιδοτήσεις μέχρι το 2013 στα κύρια προϊόντα, που είναι τα 2/3 περίπου, το 73% των καλλιεργειών στην Ελλάδα; Κι εννοούμε βεβαίως το βαμβάκι, το ελαιόλαδο και τον καπνό. Θα ισχύσουν ναι ή όχι; Πρέπει να δοθεί μια απάντηση ξεκάθαρη, ούτως ώστε οι αγρότες να προγραμματίσουν την πορεία τους. Το θέμα είναι μείζον, διότι ο αγροτικός τομέας συγκριτικά με τις άλλες χώρες είναι 16%-17% έναντι 4% στην Ευρώπη. Συμμετέχει στη διαμόρφωση του εθνικού προϊόντος με 4,8% περίπου και σήμερα ενώ ισχύουν οι επιδοτήσεις, με την αντιαγροτική πολιτική της Κυβέρνησης υφίσταται πιέσεις και ουσιαστικά μείωση, συγκριτικά βέβαια με τις άλλες χώρες της Ευρώπης που το αγροτικό εισόδημα αυξάνεται. Με βάση το 100% στην Ελλάδα μειώθηκε στο 96,5%. 
      Θα πρέπει να ληφθεί σοβαρά υπόψη και να υπάρξει ο ανάλογος κοινωνικός προβληματισμός εκ μέρους της Κυβέρνησης για τα μελλούμενα στον αγροτικό τομέα, που βεβαίως το 85% δεν απολαμβάνει επιδοτήσεις άνω των 5.000 ευρώ.
     Πρόσφατα είχαμε τη σύγκλιση του Παγκοσμίου Οργανισμού Εμπορίου στο Κανκούν. Βεβαίως οι εκατό σαράντα έξι χώρες έχουν τα δικά τους συμφέροντα. Υπάρχει μια σκληρή μάχη μεταξύ ανεπτυγμένων και αναπτυσσομένων χωρών. Εκεί πάντα επικρατεί το δίκαιο του ισχυροτέρου. Διακόσια εξήντα δισεκατομμύρια δολάρια είναι οι επιδοτήσεις στις ανεπτυγμένες χώρες. Ουσιαστικά η επιδότηση που παίρνει μία αγελάδα είναι ίση με το εισόδημα ενός παραγωγού στις αναπτυσσόμενες χώρες. 
      Στα διάφορα φόρουμ επικρατεί η αντίληψη ότι καλύτερα είναι να καταργηθούν οι επιδοτήσεις και να δίδεται στον παραγωγό η επιδότηση χωρίς να καλλιεργεί. Τι πρότυπο αναζητούμε ως Έλληνες; Παραγωγούς, οι οποίοι θα επιδοτούνται και δεν θα κάνουν τίποτα ή παραγωγούς, οι οποίοι θα παράγουν και θα υπάρχει εθνική παραγωγή;
      Η Κυβέρνηση είχε μια πολύ καλή ευκαιρία. Είχε την Προεδρία της Ευρωπαϊκής Ένωσης, προεδρεύατε των Υπουργών Γεωργίας. Θα μπορούσε στην ατζέντα της κυρίαρχο θέμα, πρώτο θέμα να είναι οι διαπραγματεύσεις για τα μεσογειακά προϊόντα. Δεν το κάνατε, κύριε Υπουργέ! Ασχοληθήκατε με θέματα, τα οποία δεν είχαν το ανάλογο ειδικό βάρος και το ενδιαφέρον των αγροτών.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Βέβαια αναγνωρίζουμε τις πιέσεις, οι οποίες ασκούνται από την παγκόσμια κοινότητα. Αλλά και εσείς θα έπρεπε να σταθείτε στο ύψος των περιστάσεων, να ενημερώσετε τους αγρότες για την κατάσταση που διαμορφώνεται, να πάρετε κάποια μέτρα, να προτείνετε εναλλακτικές λύσεις! Δεν έχετε τίποτα!
      Εκτός αυτών τα όσα γενικότερα συμβαίνουν στον αγροτικό χώρο δεν τιμούν την Κυβέρνηση, όταν για ένα σχέδιο βελτίωσης χρειάζονται πεντακόσιες σελίδες, όταν οι τέσσερις ευκαιρίες που είχαν οι αγρότες για κατάθεση σχεδίων βελτίωσης έγιναν μία, όταν οι αγροεξαγωγές ασχολούνται μόνο με μισθούς και δημόσιες σχέσεις, όταν το αγροτικό ισοζύγιο είναι ελλειμματικό κατά εξακόσια δισεκατομμύρια –ένα δισεκατομμύριο και πλέον εισάγουμε ημερησίως αγροτικά προϊόντα. 
      Αυτή η Κυβέρνηση απέδειξε ότι δεν έχει αγροτική πολιτική και με αυτήν την Κυβέρνηση σίγουρα ο αγροτικός χώρος καταστρέφεται!
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Κωνσταντίνος Βρεττός): Ο κ. Λεονταρίδης έχει το λόγο.
      ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, ο καπνός, το βαμβάκι και το ελαιόλαδο αποφέρουν στους Έλληνες παραγωγούς 1,5 δισεκατομμύριο ευρώ ετησίως. Με την προτεινόμενη μεταρρύθμιση το Υπουργείο γι’ άλλη μια φορά άφησε ανυπεράσπιστο τον Έλληνα αγρότη, γιατί οι περισσότεροι Έλληνες παραγωγοί θα δουν το εισόδημά τους να μειώνεται, δεδομένου ότι σε ετήσια βάση θα εισπράττουν με τη μορφή της ενιαίας πληρωμής ένα ποσό που θα κυμαίνεται μεταξύ 60% και 80% του ποσού που λαμβάνουν σήμερα. Από δε τα χρήματα που θα παρακρατούνται μόνο ένα μέρος θα φθάνει στο πορτοφόλι του παραγωγού και αυτό υπό αυστηρές προϋποθέσεις –περιβαλλοντικές και ποιοτικές- ενώ τα υπόλοιπα θα πηγαίνουν στον κοινοτικό κουμπαρά είτε θα διατίθενται για να βοηθήσουν τον παραγωγό για να αλλάξει καλλιέργεια, να εγκαταλείψει δηλαδή τον καπνό και το βαμβάκι.
     Αυτές οι αποφάσεις δεν θίγουν μόνο τους αγρότες που παράγουν τα συγκεκριμένα προϊόντα, αλλά επηρεάζουν δυσμενώς άμεσα και έμμεσα το σύνολο της ελληνικής οικονομίας. Από τη μείωση των κοινοτικών επιδοτήσεων σε βαμβάκι, καπνό, λάδι, οπωροκηπευτικά, αμπελοϋλικά θα πληγεί –πλην των αγροτών- και η μεταποίηση. Είναι, παραδείγματος χάρη, πιθανή μεγάλη μείωση της παραγωγής με συρρίκνωση όλων των άλλων δραστηριοτήτων που επικουρούν τη γεωργική παραγωγική διαδικασία ή προκαλούνται από αυτή με συνέπεια την περαιτέρω οικονομική αποδυνάμωση των αγροτικών περιοχών και την ερήμωση της υπαίθρου.
      Όλα φυσικά τα παραπάνω θα σημαίνουν μείωση της απασχόλησης και αύξηση της ανεργίας. 
      Και ενώ συμβαίνουν όλα αυτά, κανένας αγρότης δεν πρόκειται να πάρει τα χρήματα που έπαιρνε παρά τη φτηνή προπαγάνδα και τους κυβερνητικούς θριάμβους που τους επαναλαμβάνετε όπως και στο παρελθόν που τα κάνατε μούσκεμα στις διαπραγματεύσεις.
     Η μεταρρύθμιση της Κοινής Αγροτικής Πολιτικής θα έπρεπε να γίνει προς όφελος των αγροτών ιδίως των νέων αγροτών, της αγροτικής ανάπτυξης, της αναβάθμισης της ποιότητας των προϊόντων και της διατήρησης ενός μέσου επιπέδου διαβίωσης ιδίως στις μειονεκτικές περιοχές που θα διασφαλίζεται από ένα καλύτερο εισόδημα. Θα πρέπει να υπάρξει κοινωνική και οικονομική αρμονία. Αυτά όμως δεν επιτυγχάνονται και μεγάλο μερίδιο ευθύνης φέρει η ίδια η Κυβέρνηση.
     Και ενώ αυτές τις ανησυχίες μας έγκαιρα σας τις είχαμε πει τους προηγούμενους μήνες και δε δώσατε φυσικά καθόλου σημασία, η αδιαφορία σας για την υφιστάμενη κατάσταση και στον εσωτερικό τομέα στις φετινές σοδιές συνεχίζει. Η χειρότερη χρονιά, κύριε Υπουργέ, των τελευταίων δέκα ετών από πλευράς ζημιών είναι η φετινή, γιατί εξανεμίζεται το εισόδημα των παραγωγών από τις μεγάλες καταστροφές λόγω της μειωμένης αυτής φετινής παραγωγής.
     Οι τευτλοπαραγωγοί λόγω της μειωμένης φετινής παραγωγής τους που αποδίδεται στα έντονα καιρικά φαινόμενα είναι σε απόγνωση, αφού διαπίστωσαν ότι το προϊόν τους είναι μειωμένο κατά 30% έως 50% η στρεμματική δηλαδή απόδοση που δίνει κάθε χωράφι. Συγκεκριμένα ενώ η μέση τιμή παραγωγής των τεύτλων τα προηγούμενα χρόνια ήταν επτά τόνους, φέτος η μέση παραγωγή έφτασε μόλις στους τρεις-τέσσερις τόνους. Ενώ τα έξοδά τους ανά στρέμμα ανέρχονται σε 190 ευρώ, 65.000 δραχμές, τα έσοδά τους με τις ισχύουσες τιμές, φθάνουν μόλις τα 160 ευρώ, δηλαδή 54.000 δραχμές.
     Οι καλλιέργειες ρυζιού έχουν προσβληθεί από μυκητολογική ασθένεια που προκάλεσε ζημιές μέχρι και 40% παρά τις προσπάθειες των παραγωγών για την καταπολέμηση της ασθένειας.
     Οι βαμβακοπαραγωγοί μετά από τις περιπέτειες των προηγούμενων ετών όπου τους αφαιρέθηκαν παράνομα επιλέξιμες ποσότητες βαμβακιού, φέτος έχουν καταστροφή από την επιδρομή του πράσινου σκουληκιού και χάθηκε κυριολεκτικά η παραγωγή τους. Οι στρεμματικές αποδόσεις είναι μειωμένες κατά πολύ και το εισόδημα που θα προκύψει θα είναι κατά πολύ πιο χαμηλό των προηγουμένων ετών.
     Υπάρχει ουσιαστικό πρόβλημα επιβίωσης των παραγωγών σιταριού και καλαμποκιού, αφού οι στρεμματικές φετινές αποδόσεις μειώθηκαν λόγω καιρικών συνθηκών.
     Οι καπνοπαραγωγοί μετά την περσινή υποβάθμιση του προϊόντος του εξαιτίας των καιρικών συνθηκών και τη σημαντική μείωση της τιμής του καπνού με παιχνίδια που έπαιξαν εις βάρος τους, ζητούν την άμεση ενίσχυση του προϊόντος τους από την Κυβέρνηση πράγμα, που δεν έγινε μέχρι τώρα ενώ ανησυχούν και αγωνιούν για τις φετινές τιμές των καπνών τους. 
     Η παράλυση, κύριε Υπουργέ, των υπηρεσιών του Υπουργείου Γεωργίας με κλασικό παράδειγμα τον ΕΛΓΑ έχει φθάσει σε τέτοιο σημείο που αδυνατεί να υλοποιήσει τις στοιχειώδεις υποχρεώσεις προς τους Έλληνες παραγωγούς.
     Το ελάχιστο που πρέπει να κάνει αυτή η Κυβέρνηση είναι να πάψει να εμπαίζει τους αγρότες. Από υποσχέσεις οι Έλληνες παραγωγοί έχουν χορτάσει. Αυτό που ζητούν, αυτό που απαιτούν, είναι σοβαρότητα, συνέπεια, έργα και όχι κούφια λόγια, γιατί ακόμη μέχρι στιγμής παρ’ ότι διαπιστώνονται όλες αυτές οι ζημίες που προείπα, δυστυχώς, δεν προχωρήσατε στην εκτίμηση αυτών των ζημιών και δεν έχετε πει στους αγρότες τι θα κάνετε, πότε θα τους κάνετε την εκτίμηση και πότε θα δώσετε τις αποζημιώσεις.
     ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Γεωργίας κ. Γεώργιος Δρυς έχει το λόγο.
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, κύριοι συνάδελφοι, διερωτήθηκα γιατί η Νέα Δημοκρατία υπέβαλε την επερώτηση αυτή. Μελέτησα το κείμενο της επερώτησης και αμέσως ήρθε στο μυαλό μου η προηγούμενη επερώτηση της Ν.Δ για τα ίδια θέματα. Αναφέρομαι στην επερώτηση της 4ης Ιουλίου 2003.
     Αν, κύριοι συνάδελφοι της Νέας Δημοκρατίας, νομίζετε ότι επαναλαμβάνοντας τα ίδια πράγματα, πολλές φορές, είναι δυνατόν να ασκήσετε κριτική, κάνετε μεγάλο λάθος. Όλα όσα είπατε σήμερα έχουν αναπτυχθεί από εσάς τους ίδιους στην επερώτηση της 4ης Ιουλίου 2003. Σας δίνω το κείμενο των Πρακτικών να διαβάσετε τον εαυτό σας. 
     (Στο σημείο αυτό ο Υπουργός Γεωργίας κ. Γεώργιος Δρυς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΕΥΑΓΓΕΛΟΣ ΜΠΑΣΙΑΚΟΣ: Αφού παραμένουν τα προβλήματα. 
     ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, εγώ δεν διέκοψα κανέναν και παρακαλώ να έχω την ίδια μεταχείριση από εσάς και από τους Βουλευτές της Νέας Δημοκρατίας. Εάν αδυνατούν να κάνουν διάλογο, τότε δεν έχει νόημα η κοινοβουλευτική συζήτηση.
     Λέγω λοιπόν, κύριοι συνάδελφοι, αν εσείς διαπιστώσατε ότι δεν τα είπατε καλά τον Ιούλιο, τότε καλά κάνετε και τα επαναλαμβάνετε τον Οκτώβριο. Σήμερα μας παρακολουθούν χιλιάδες αγρότες, και έχουν την ευκαιρία να ακούσουν, να συγκρίνουν και να αξιολογήσουν τις πολιτικές επιλογές της Κυβέρνησης αλλά και τις προτάσεις της Αντιπολίτευσης. Ποιες προτάσεις όμως της Αντιπολίτευσης; Τις ανύπαρκτες προτάσεις σας; Διότι το μόνο που κάνετε είναι να αναγορεύεστε σε προστάτες των αγροτών της Μεσογείου, τίποτε άλλο. Είστε το μοναδικό κόμμα σε ολόκληρη την Ευρωπαϊκή Ένωση, το οποίο τηρεί αυτήν την άκρως αντιευρωπαϊκή θέση σε σχέση με τη μεταρρύθμιση της Κοινής Αγροτικής Πολιτικής. Μπράβο σας!! Συνεχίστε αυτήν την τακτική. Να δούμε όμως τι θα πουν οι αγρότες σε λίγο. Και ξέρετε ότι η ημέρα της κρίσεως δεν είναι μακριά. Σε λίγο θα έχουμε εκλογικές διαδικασίες στους αγρότες και εκεί θα έχουμε επιβεβαίωση της κυβερνητικής πολιτικής και καταδίκη – της πολιτικής της Αντιπολίτευσης.
     ΕΥΑΓΓΕΛΟΣ ΜΠΑΣΙΑΚΟΣ: Κομματικές είναι αυτές οι εκλογές, κύριε Υπουργέ; 
     ΠΡΟΕΔΡΕΥΩΝ (Κωνσταντίνος Βρεττός): Μην το ξανακάνετε αυτό, σας παρακαλώ! 
     ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, κομματικές είναι οι εκλογές;
     ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε συνάδελφε.
     ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, ο Υπουργός Γεωργίας είπε ότι οι εκλογές θα είναι κομματικές. 
     ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ! Είστε άνθρωπος που δεν μπορεί να συνεννοηθεί μαζί του κανένας. Σας παρακαλώ!
     ΕΥΑΓΓΕΛΟΣ ΜΠΑΣΙΑΚΟΣ: Ωραίος Υπουργός Γεωργίας είναι!
     ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, επιτέλους! Αλλιώς πηγαίνετε έξω και κάνετε ό,τι θέλετε. 
     ΓΕΩΡΓΙΟΣ ΔΡΥΣ (Υπουργός Γεωργίας): Κύριε Μπασιάκο, μην αποδεικνύετε έλλειψη κοινοβουλευτικού ήθους. Παρακαλώ. 
     ΕΥΑΓΓΕΛΟΣ ΜΠΑΣΙΑΚΟΣ: Μα, είναι κουβέντα Υπουργού αυτή; 
     ΓΕΩΡΓΙΟΣ ΔΡΥΣ (Υπουργός Γεωργίας): Παρακαλώ! Ξέρετε τι εννοούσα. Εννοούσα τις εκλογές στις Συνεταιριστικές Οργανώσεις. Δεν νομίζω ότι χρειάζονται φροντιστήρια και σε αυτόν τον τομέα. Είστε αδιάβαστοι στην κοινοτική πολιτική, αλλά και στην εσωτερική πολιτική; Ε, είναι πολύ!
     Δεύτερον: Συζητάμε τις πολιτικές αποφάσεις που αφορούν την νέα ΚΑΠ. Συζητάμε για τις θέσεις της Κυβέρνησης στα πλαίσια της Ελληνικής Προεδρίας. 
     Τρίτον: Συζητάμε για την αποτελεσματικότητα: Τι υποστηρίζει η Κυβέρνηση και τι επιτυγχάνει. Τι προτείνει η Αντιπολίτευση.
     Τέταρτον: Συζητάμε προγράμματα. Εμείς έχουμε συγκεκριμένο πρόγραμμα αντιμετώπισης όλων των προβλημάτων της ελληνικής αγροτιάς. 
     Η Νέα Δημοκρατία, δυστυχώς, παρουσίασε ένα πρόγραμμα του 1990-1993 ως πρόγραμμα για τον αγροτικό τομέα το 2003. Κύριοι συνάδελφοι, άλλο το 1993 και άλλο το 2003. Γι’ αυτό το λόγο και το πρόγραμμά σας, ξεχάστηκε. Κανείς δεν συζητά σήμερα στα χωριά τα θέματα του προγράμματος της Νέας Δημοκρατίας. Κανείς απολύτως! Γιατί απλούστατα δεν προτείνει τίποτα νέο.
     ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, με συγχωρείτε για τη διακοπή. Επειδή τα παιδιά έχουν έρθει από τους Φούρνους της Ικαρίας, μία στιγμή να κάνω την ανακοίνωση και να συνεχίσετε. 
     Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», σαράντα έξι μαθητές και τρεις συνοδοί-καθηγητές από το Γυμνάσιο Φούρνων Νομού Σάμου. 
     Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
     Και ο Υπουργός Γεωργίας τους καλωσορίζει. 
     Συνεχίστε, κύριε Υπουργέ.
     ΗΛΙΑΣ ΦΩΤΙΑΔΗΣ: Πάντως σας χειροκροτήσαμε, κύριε Υπουργέ.
      ΓΕΩΡΓΙΟΣ ΔΡΥΣ (Υπουργός Γεωργίας): Θα ήταν θετικό να αναγνωρίζατε την ανωτερότητα των αντιπάλων σας.
     Κύριοι συνάδελφοι, σε τελική ανάλυση, θα μας κρίνει ο ελληνικός λαός που μας παρακολουθεί απόψε, για την αξιοπιστία μας και τη συνέπειά μας. 
      Θα περίμενε κανείς από τη Νέα Δημοκρατία να γνωρίζει τι συμβαίνει στο διεθνές αγροτικό περιβάλλον. Αυτά τα οποία άκουσα σήμερα είναι έξω και πέρα από το διεθνές περιβάλλον. Κύριοι συνάδελφοι, το Συμβούλιο Υπουργών δεν καθορίζει την ατζέντα των θεμάτων, της Η/Δ. Το όργανο το οποίο εισηγείται, κύριοι συνάδελφοι στο Συμβούλιο είναι η επιτροπή. Το Συμβούλιο μόνο αποφασίζει επί των προτάσεων της επιτροπής. 
     Θα περίμενα, λοιπόν, να γνωρίζετε το διεθνές περιβάλλον. Θα περίμενα, κύριοι συνάδελφοι, να γνωρίζετε ποιες είναι οι εξελίξεις και οι προτεραιότητες στην Ευρωπαϊκή Ένωση, μετά την είσοδο δέκα νέων κρατών. Την 1η Μαΐου 2004, δέκα νέα ευρωπαϊκά κράτη –εν πολλοίς αγροτικά- θα ενταχθούν στην Ευρωπαϊκή Ένωση και εμείς πρέπει να προετοιμαστούμε.
     Ποιες είναι οι νέες ανάγκες της παραγωγής και των καταναλωτών; Σήμερα οι καταναλωτές απαιτούν ασφαλή και υγιεινά προϊόντα και θέλουν να γνωρίζουν πού πηγαίνει κάθε ευρώ το οποίο πληρώνουν.
     Πώς διασφαλίζονται οι αγρότες μας στο ταχύτατα μεταβαλλόμενο και έντονα ανταγωνιστικό περιβάλλον; 
     Θα περίμενε κανείς ότι το κόμμα που ισχυρίζεται ότι δίνει βάρος στον αγροτικό τομέα, να έχει και λύσεις. Επιτέλους προτείνετε αυτές τις λύσεις, κύριοι συνάδελφοι, και, αν πράγματι είναι καλές, τότε να συμφωνήσουμε ότι πρέπει να προχωρήσουμε υιοθετώντας και τις δικές σας απόψεις. Όμως πείτε μας ποια είναι η πρότασή σας!! 
     Διάβασα το κείμενο της επερώτησης λεπτομερειακώς, το διάβασαν όλοι οι Βουλευτές. Έχει έστω μία πρόταση για το τι πρέπει να κάνουμε; Λαμβάνετε την ευθύνη να προτείνετε έστω ένα μέτρο για την Κοινή Αγροτική Πολιτική; Ούτε ένα!
     Όμως, οι τοποθετήσεις των ομιλητών της Αξιωματικής Αντιπολίτευσης μας έπεισαν για μία ακόμα φορά ότι η Νέα Δημοκρατία δεν ενδιαφέρεται για την ουσία των αγροτικών προβλημάτων, αλλά μόνο για τη δημιουργία εντυπώσεων. Η Νέα Δημοκρατία ελπίζει ότι θα αποκομίσει κομματικά οφέλη καταστροφολογώντας, υποβαθμίζοντας το έργο μας και αναπτύσσοντας μία άκρως αντιευρωπαϊκή ρητορική που, όπως προανέφερα, είναι μοναδική σε ολόκληρη την Ευρωπαϊκή Ένωση.
     Κύριοι συνάδελφοι, ερωτάτε την Κυβέρνηση τι έκανε για την αναθεώρηση των Κοινών Οργανώσεων Αγοράς των Μεσογειακών προϊόντων. Θα σας απαντήσω αμέσως τι κάναμε για την αναθεώρηση των αγορών των μεσογειακών προϊόντων. Όμως, επιτρέψτε μου και εμένα να ρωτήσω: Είστε ένα μεγάλο κόμμα. Από τις πέντε μεσογειακές χώρες, οι τέσσερις είναι χώρες που έχουν Κυβερνήσεις φιλικά προσκείμενες στη Νέα Δημοκρατία. Η Ιταλία, η Γαλλία, η Ισπανία και η Πορτογαλία.
     Μπορείτε να μου πείτε τι ενέργειες κάνατε εσείς προς τα φιλικά σας κόμματα της Ευρωπαϊκής Ένωσης, για να στηρίξουν αυτές τις θέσεις –που εσείς προτείνετε για τα Μεσογειακά προϊόντα; Μπορείτε να μου πείτε αν στείλατε μία επιστολή στο Γάλλο, στον Ιταλό, στον Ισπανό ή στον Πορτογάλο Υπουργό Γεωργίας; Ερωτάτε μόνο την Κυβέρνηση. Πείτε μας τι κάνατε εσείς για να βελτιώσετε την Κοινή Αγροτική Πολιτική που αφορά, βεβαίως και τα μεσογειακά προϊόντα.
     Δεν κάνετε τίποτα. Και δεν κάνετε τίποτα –και το λέω αυτό με λύπη μου- γιατί ξέρετε ότι είστε το μοναδικό Κόμμα στη Μεσογειακή Λεκάνη, που βάλλει κατά της πολιτικής που αποφάσισε η Ευρωπαϊκή Ένωση για τα μεσογειακά προϊόντα.
     Η Ευρωπαϊκή Ένωση αποφάσισε ομοφώνως. Αυτό είναι το κακό για εσάς, γιατί δεν έχετε ούτε ένα σύμμαχο, ακόμα και από τις φιλικές προς τη Νέα Δημοκρατία κυβερνήσεις, για να στηρίξει τις δικές σας απόψεις.
     Κύριοι συνάδελφοι, γιατί θέλετε να σας δώσουμε τον τίτλο του προστάτη των μεσογειακών προϊόντων; Γιατί θέλετε να πάρετε τον τίτλο του προστάτη των αγροτών της Μεσογείου; Έχετε κάποιο πακέτο προτάσεων που είναι καλύτερες απ’ αυτές που πρότεινε η Ευρωπαϊκή Επιτροπή και αποφάσισε ομοφώνως το Συμβούλιο Υπουργών; Αν έχετε, τότε να τις πείτε. Γιατί δεν τις λέτε; Εξάλλου έχετε τη δυνατότητα να τις πείτε στους φίλους σας Υπουργούς Γεωργίας των άλλων συντηρητικών κυβερνήσεων της Ευρωπαϊκής Ένωσης. Γιατί δεν το κάνετε; Κάνετε χάρη στην Κυβέρνηση; Η Κυβέρνηση δεν έχει ανάγκη από τέτοιες χάρες.
      Η Κυβέρνηση θέλει να ακούσει υπεύθυνες προτάσεις από την Αξιωματική Αντιπολίτευση. Περί αυτού όμως ουδείς λόγος, απολύτως τίποτε, κενό, σιωπή.
      Ρωτώ λοιπόν, κύριοι συνάδελφοι, πώς μπορούν να εξηγηθούν οι υπερβολικοί ισχυρισμοί οι οποίοι ακούστηκαν, όπως και η έλλειψη επαρκούς ενημέρωσης για τις αποφάσεις που λήφθηκαν τον περασμένο Ιούνιο. Δεν θέλω να σας στεναχωρήσω, εξάλλου προσωπικά δεν έχω τίποτε με κανένα. 
      Αμφιβάλλω, κύριοι συνάδελφοι, αν έχετε διαβάσει το κείμενο της ανακοίνωσης της Επιτροπής. Γι’ αυτό ακριβώς το λόγο το έφερα και για άλλη μια φορά το καταθέτω στα Πρακτικά, για να το διαβάσουν οι συνάδελφοι της Νέας Δημοκρατίας. Σας το αφιερώνω με ειδικό σχόλιο, να κάνετε τον κόπο κάποια στιγμή να το διαβάσετε, για να μη λέτε αυτές τις ανακρίβειες, που προηγουμένως αναφέρατε.
      (Στο σημείο αυτό ο Υπουργός κ. Γεώργιος Δρυς καταθέτει για τα Πρακτικά την προαναφερθείσα ανακοίνωση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Τέλος το χειρότερο απ’ όλα είναι η πλήρης άγνοια των ζητημάτων που απασχολούν έντονα τον αγροτικό μας κόσμο. ΄Ακουσα με ιδιαίτερη προσοχή τον πρώτο επερωτώντα, ο οποίος είπε ότι επισκέφθηκε δύο χωριά, ένα στην Ροδόπη, ένα στη Θεσσαλία.
     Και εγώ, κύριε συνάδελφε, πήγα σε δέκα χωριά. Να σας πω και εγώ τι άκουσα για τον καπνό; Διότι λυπάμαι που θα σας πω, ότι αυτά που αναφέρατε, είναι οι θέσεις που πρότεινε μια μόνο ομάδα συμφερόντων. Μεταφέρατε εδώ τις απόψεις και αποκλειστικά τις θέσεις των καπνεμπόρων.
     Είσθε πολύ μακριά από τις χιλιάδες Έλληνες καπνοκαλλιεργητές και είσθε αγκαλιά με τους καπνέμπορους. Η επιλογή σας είναι απολύτως σεβαστή.
     Στο Υπουργείο Γεωργίας συγκροτήσαμε εγκαίρως τον Ιούλιο, δηλαδή λίγες μέρες μετά την απόφαση του Λουξεμβούργου, μια επιτροπή στην οποία συμμετέχουν όλοι οι ενδιαφερόμενοι φορείς, η ΠΑΣΕΓΕΣ, η ΓΕΣΑΣΕ, η ΣΥΔΑΣΕ, η ΚΑΠΝΙΚΗ, οι καπνέμποροι, οι μεταποιητές, ακόμη και η βιομηχανία τσιγάρων.
     Λυπάμαι που σας το λέω δημοσίως, αλλά οι μόνοι που είχαν τις ίδιες απόψεις με εσάς, ήσαν οι καπνέμποροι. Οι εργαζόμενοι οι αγρότες στα χωριά της Αιτωλοακαρνανίας, στα καπνοχώρια τα οποία επισκέφθηκα προσωπικά, ζητούν πολύ ηυξημένο ποσοστό αποσύνδεσης. Δεν ζητούν την αναλογία 40% αποσυνδεδεμένη και 60% συνδεμένη επιδότηση με την παραγωγή. Αυτήν την αναλογία ζητούν οι καπνέμποροι.
     Τώρα κατανοώ γιατί η Νέα Δημοκρατία προτείνει αυτήν την αναλογία (40/60). Η Νέα Δημοκρατία ακούει τη φωνή του κυρίου της!! Εμείς υπηρετούμε μόνο τα καλώς εννοούμενα συμφέροντα της ελληνικής αγροτιάς και κανενός άλλου!!
     Η ανεπάρκεια της πολιτικής σας, κύριοι συνάδελφοι, θα μπορούσε εν μέρει να δικαιολογηθεί από τη μακρά παραμονή σας στη θέση της Αξιωματικής Αντιπολίτευσης, βεβαίως με την ψήφο του ελληνικού λαού. Οι αγρότες μας, όμως, γνωρίζουν ότι η Νέα Δημοκρατία στερείται σύγχρονου προγράμματος, η Νέα Δημοκρατία στερείται επεξεργασμένων θέσεων στον αγροτικό τομέα. Η Νέα Δημοκρατία αγνοεί το σύγχρονο ευρωπαϊκό περιβάλλον. Η Νέα Δημοκρατία έχει εναποθέσει τις ελπίδες της στις δυσκολίες και στα προβλήματα της ευρωπαϊκής γεωργίας και επενδύει πολιτικά στην αποτυχία της μεταρρύθμισης της  ΚΑΠ. 
     Εγώ δεν ισχυρίζομαι ότι δεν υπάρχουν προβλήματα. Ελάτε όμως να συζητήσουμε τα προβλήματα που υπάρχουν. Ελάτε να διαμορφώσουμε μια κοινή μεσογειακή πολιτική, όλες οι μεσογειακές χώρες, όλα τα μεσογειακά κόμματα για όλα τα μεσογειακά προϊόντα.
     Η Κυβέρνηση και ο Υπουργός Γεωργίας προσπαθούν. Στις 13 Οκτωβρίου, είχαμε Συμβούλιο Υπουργών Γεωργίας. Μετά το τέλος αυτού, συζητήσαμε επί μακρόν με το συνάδελφό μου Υπουργό Γεωργίας της Ιταλίας κ. Τζιάνι Αλεμάνο. Πολιτικά είναι πολύ κοντά σας ο κ. Αλεμάνο. Να κάνετε ένα ταξίδι στη Ρώμη, να τον ρωτήσετε ποιες είναι οι προτάσεις της Ιταλίας για τα μεσογειακά προϊόντα. Πολύ κοντά σας είναι ακόμη και ο κ. Κανιέτε, ο Ισπανός Υπουργός Γεωργίας. Ρωτήστε τον τι λέει. Επίσης κοντά σας είναι και ο Πορτογάλος Υπουργός κ. Αρμάντο Πίντο. Ρωτήστε τον τι λέει για τα μεσογειακά προϊόντα. Κοντά σας είναι ο Γάλλος Υπουργός Γεωργίας κ. Ερβέ Γκαϋμάρ. Ρωτήστε τον τι λέει η Γαλλία για τα μεσογειακά προϊόντα. Γιατί δεν το κάνετε αυτό;
     Ποιες είναι οι θέσεις σας, σε σχέση με τα άλλα ευρωπαϊκά συντηρητικά κόμματα; Είσθε το μαύρο πρόβατο της ευρωπαϊκής γεωργίας; Αυτό το ρόλο επιλέγετε; Έτσι όμως δεν υπηρετείτε τα καλώς εννοούμενα συμφέροντα των ευρωπαίων αγροτών, ούτε βεβαίως τα δικά σας πολιτικά συμφέροντα υπηρετείτε.
      Κύριοι συνάδελφοι, προφητεύετε, ως άλλες Κασσάνδρες, δραματικές εξελίξεις, για τα αγροτικά προϊόντα. Δεν εκπέμπετε θετικά μηνύματα. Αν αυτό δεν αποτελεί άλλη μια δημαγωγική ρητορεία, πρέπει να εξηγήσετε στους αγρότες μας, πώς θεμελιώνετε αυτές τις αυθαίρετες απόψεις σας; 
      Οι απόψεις σας για το μέλλον των μεσογειακών προϊόντων είναι ανιστόρητες, είναι αφελείς και είναι και επικίνδυνες για τους Έλληνες αγρότες. Σας παρακαλώ, λοιπόν, να μελετήσετε επιτέλους, τις προτάσεις της Επιτροπής και τις αποφάσεις του Συμβουλίου, για να μην εκτίθεστε με την άγνοιά σας και την αδυναμία σας να προτείνετε λύσεις στα προβλήματα της ευρωπαϊκής Γεωργίας.
      Με το Συμβούλιο Υπουργών  Γεωργίας που έγινε στο Λουξεμβούργο, έκλεισε μια μεγάλη επιτυχία για τα συμφέροντα της χώρας μας, ένας κύκλος σκληρών, δύσκολων, επίπονων διαπραγματεύσεων. Περίπου σαράντα ώρες συνεδρίαζε συνεχώς στην τελευταία συνεδρίασή του  το Συμβούλιο  για να καταλήξει σε συμφωνία.
      Για να καταλήξουμε σ’ αυτό το συμβιβασμό χρειάστηκε, όπως είπα, πολύ, μεθοδική, αλλά και δύσκολη προσπάθεια. Χρειάστηκε να αξιοποιήσουμε όλη τη διαπραγματευτική μας ικανότητα, αλλά και να συγκρουστούμε με τους εταίρους μας και την Επιτροπή, όπου κρίθηκε αναγκαίο. Και αυτό το ξέρετε πολύ καλά. Καλόν είναι να ρωτήσετε τους συναδέλφους μου Υπουργούς Γεωργίας. Είναι έτοιμοι να σας ενημερώσουν, για τον τρόπο με τον οποίο διαπραγματεύεται ο Υπουργός Γεωργίας της χώρας μας.
      Με τις αποφάσεις που λάβαμε και τις ισορροπίες που εξασφαλίσαμε για όλα τα προϊόντα πιστεύουμε ότι οι λύσεις που επιλέξαμε έχουν προοπτική, εξασφαλίζουν σταθερότητα και διακρίνονται από ένα συνεκτικό και ουσιαστικό όραμα.
      Με τις ρυθμίσεις αυτές, πιστεύουμε ότι απελευθερώνουμε τη Γεωργία μας από τις αρνητικές δράσεις του παρελθόντος που της συσσώρευσαν τόσες στρεβλώσεις. Ισχυροποιούμε ακόμα περισσότερο την ευρωστία της ευρωπαϊκής Γεωργίας στο διεθνές στερέωμα, χωρίς ωστόσο να θέτουμε καθόλου υπό αμφισβήτηση ή να διακυβεύουμε την οικονομική και κοινωνική ευημερία των αγροτών μας και την ανάπτυξη της Υπαίθρου.
      Η νέα Κοινή  Αγροτική Πολιτική δημιουργεί μια νέα εποχή για την αγροτική οικονομία, την ποιότητα των τροφίμων, την ασφάλεια των καταναλωτών, την προστασία του περιβάλλοντος και το σεβασμό των ευρωπαίων φορολογουμένων.
      Η νέα Κοινή Αγροτική Πολιτική ισχυροποίησε τη διαπραγματευτική θέση της Ευρωπαϊκής Ένωσης στις διαπραγματεύσεις του Παγκόσμιου Οργανισμού Εμπορίου. Αμφιβάλλω αν γνωρίζετε τι είναι ο Παγκόσμιος Οργανισμός  Εμπορίου. Οποτεδήποτε όμως και αν συνεχιστούν οι μετά το Κανκούν διαπραγματεύσεις, σας διαβεβαιώ, ότι οι θέσεις που θα υποστηρίξει η Ευρωπαϊκή Επιτροπή προσδιορίζονται από τις αποφάσεις της 26ης Ιουνίου του Λουξεμβούργου. 
      Διερωτηθήκατε ποτέ, κύριοι συνάδελφοι, ποια θα ήταν η θέση της Ευρωπαϊκής Επιτροπής στο Κανκούν, αν δεν υπήρχε η ομόφωνη απόφαση του Ιουνίου; Διερωτηθήκατε ποτέ, ποια στάση θα τηρούσε η Ευρωπαϊκή Επιτροπή ή ο Πρόεδρος του Συμβουλίου Υπουργών στο Κανκούν, αν δεν υπήρχε η απόφαση του Λουξεμβούργου; Τίποτα από όλα αυτά δεν αναγνωρίζετε και τίποτα για όλα αυτά δεν λέτε, διότι προφανώς τα αγνοείτε. Αγνοείτε την τεράστια σημασία της ομόφωνης απόφασης της μεταρρύθμισης της Κοινής Αγροτικής Πολιτικής από 15 συν 10 χώρες- μέλη. Είκοσι πέντε χώρες αποφάσισαν για τη μεταρρύθμιση αυτή. Μόνο εσείς διαφωνείτε. 
      Κύριοι συνάδελφοι, οι αγρότες μας γνωρίζουν ότι η επιτυχής διαπραγμάτευση του Ιουνίου εξασφάλισε τους χρηματοδοτικούς πόρους και τη στήριξη που απολάμβαναν μέχρι σήμερα. 
      Αν, κύριε συνάδελφε, που πήγατε στα χωριά και μιλήσατε με τους καπνοπαραγωγούς, σας έκαναν αυτά τα απλά ερωτήματα και δεν μπορούσατε να απαντήσετε, λυπάμαι τουλάχιστον για την άγνοια που έχετε στα θέματα αυτά. 
      ΑΛΕΞΑΝΔΡΟΣ ΚΟΝΤΟΣ: Απαντήστε εσείς, κύριε Υπουργέ. 
      ΓΕΩΡΓΙΟΣ ΔΡΥΣ ( Υπουργός Γεωργίας): Ξαναλέω άλλη μία φορά ότι αν σε αυτά τα ερωτήματα δεν μπορείτε να απαντήσετε, για το αν δηλαδή είναι διασφαλισμένοι οι πόροι για την ευρωπαϊκή γεωργία μέχρι το 2013 και χρειάζεται να σας κάνουμε φροντιστήριο, εγώ λυπάμαι για το επίπεδο το οποίο παρουσιάζει σήμερα η Νέα Δημοκρατία.
      ΑΛΕΞΑΝΔΡΟΣ ΚΟΝΤΟΣ: Το ύψος των επιδοτήσεων ανά προϊόν είναι εξασφαλισμένο;
	ΠΡΟΕΔΡΕΥΩΝ (Κωνσταντίνος Βρεττός): Παρακαλώ, κύριε συνάδελφε. 
	ΓΕΩΡΓΙΟΣ ΔΡΥΣ ( Υπουργός Γεωργίας): Λυπάμαι για το επίπεδο που παρουσιάζει η Νέα Δημοκρατία. Να απαντάτε στον Υπουργό, όχι όταν μιλάει, αλλά όταν είναι στο έδρανο, όπως κάνει και ο Υπουργός για σας. 
	Κύριοι συνάδελφοι, θέλω να σας διαβεβαιώσω ότι από τη μεταρρύθμιση της ΚΑΠ η χώρα μας απεκόμισε σημαντικά οφέλη, τα οποία ουδείς αντικειμενικός παρατηρητής μπορεί να αμφισβητήσει. 
	Τι αποκόμισε η Ελλάδα από τη μεταρρύθμιση; Πρώτον: την σιγουριά της χρηματοδότησης της Γεωργίας μέχρι το 2014. Από την αβεβαιότητα του 2006 περάσαμε στη σιγουριά του 2014. Αυτό είναι πολύ σημαντικό. 
	Δεύτερον, κατόρθωσε να κρατήσει αλώβητες τις χρηματοδοτήσεις που παίρνει η χώρα μας και μάλιστα θα είναι ελαφρά προσαυξημένες κατά 40 εκατομμύρια ευρώ σε ετήσια βάση.
      Τρίτον πετύχαμε να αυξηθεί κατά 17% η ετήσια ποσόστωση της παραγωγής νωπού αγελαδινού γάλατος για τη χώρα μας, δηλαδή εκατόν είκοσι χιλιάδες τόνους, τη στιγμή που κανένα άλλο κράτος-μέλος δεν πήρε αύξηση της γαλακτοκομικής του ποσόστωσης.
      Κύριοι συνάδελφοι, η Πορτογαλία έλαβε αύξηση της ποσόστωσής της κατά πενήντα χιλιάδες τόνους, αλλά για τις υπεραπομεμακρυσμένες περιοχές των Αζορών. Για την ηπειρωτική Πορτογαλία ζήτησε είκοσι πέντε χιλιάδες τόνους, αλλά η Ευρωπαϊκή Επιτροπή και το Συμβούλιο αρνήθηκαν τη χορήγηση. Μόνον η Ελλάδα εξασφάλισε εκατόν είκοσι χιλιάδες τόνους.
      Κύριοι συνάδελφοι, επειδή έχετε αμνησία, θα σας θυμίσω ένα κατόρθωμά σας. Κατά τη διάρκεια της προηγουμένης διαπραγμάτευσης ξανασυζητήθηκαν οι ποσοστώσεις και εκεί η Ελλάδα πήρε εκατό χιλιάδες τόνους –μιλάω για το 1992- αλλά πότε; Όταν η Κοινότητα μοίρασε ένα εκατομμύριο οκτακόσιες χιλιάδες τόνους νέες ποσοστώσεις γάλακτος, η Ελλάδα πήρε εκατό χιλιάδες τόνους. Όταν η Κοινότητα μοίρασε εκατόν εβδομήντα χιλιάδες τόνους, η Ελλάδα πήρε εκατόν είκοσι χιλιάδες τόνους γάλα. Ούτε αυτό δεν έχετε τη δύναμη να το αναγνωρίσετε ως μία σημαντική επιτυχία της ελληνικής κτηνοτροφίας!
      Τέταρτον, οι νέοι αγρότες θα έχουν περισσότερα δικαιώματα απ’ ό,τι στο παρελθόν και ευκολότερη πρόσβαση στις κοινοτικές ενισχύσεις. Αυξάνεται η επιδότηση για τις επενδύσεις τους από 55% σε 60%. 
      Πέμπτον, επιτύχαμε να ενισχυθεί η ανάπτυξη της Υπαίθρου με νέα μέτρα και πρόσθετες χρηματοδοτήσεις. Ταυτόχρονα διευρύνεται το πεδίο εφαρμογής, ώστε να στηρίζεται η ανάπτυξη των καινοτόμων δράσεων στη μεταποίηση των τροφίμων.
      Πετύχαμε, για πρώτη φορά, να ισχύσουν για τα νησιά του Αιγαίου ειδικοί όροι που εφαρμόζονται για τις νησιωτικές υπεραπομεμακρυσμένες περιοχές. Ούτε αυτό το αναγνωρίζετε, γιατί είναι γεγονός ότι δεν σας ενδιαφέρουν τα νησιά του Αιγαίου. Θα έχουν σαφές δικαίωμα επιλογής του καθεστώτος, το οποίο θα ακολουθήσουν.
      Τέλος επιτύχαμε τη σαφή δέσμευση για το πνεύμα που θα διέπει την αναθεώρηση των Κοινών Οργανώσεων Αγοράς για τα μεσογειακά προϊόντα, για τα οποία σύμφωνα και με τη διατύπωση του πρώτου εκ των επερωτώντων αναγνωρίζετε τις δύο βασικές αρχές. Κύριοι συνάδελφοι, τις αναγνωρίσατε μεν από το Βήμα της Βουλής, αλλά δεν τις αναγνωρίζετε με τις θέσεις σας ή με το κείμενο της επερώτησης.
      Κύριοι συνάδελφοι, δεν είναι σημαντικό ότι, επιτέλους, για πρώτη φορά σε κείμενο μεταρρύθμισης της Κοινής Αγροτικής Πολιτικής αναφέρεται ρητά ποιες πολιτικές θα εφαρμοσθούν για την αναθεώρηση των ΚΟΑ όλων των ευρωπαϊκών προϊόντων;
      Θέλω να πω για άλλη μία φορά ότι, εμείς παραλάβαμε τον φάκελο της μεταρρύθμισης της Κοινής Αγροτικής Πολιτικής από την Δανική Προεδρία, αφού μάλιστα προηγήθηκε η Ισπανική. Στις 22 Ιανουαρίου του 2003 παρουσιάστηκε η πρόταση της Ευρωπαϊκής Επιτροπής για την μεταρρύθμιση της Κοινής Αγροτικής Πολιτικής, όταν μέχρι τότε η Ευρωπαϊκή Επιτροπή ομιλούσε για την ενδιάμεση αναθεώρηση της Κοινής Αγροτικής Πολιτικής. Όλα αυτά τα αγνοείτε!! 
      Θέλω να επαναλάβω για μία ακόμα φορά ότι το κείμενο, στο οποίο εμείς καταλήξαμε τον Ιούνιο του 2003, ουδεμία σχέση έχει με το κείμενο που παρουσίασε η Ευρωπαϊκή Επιτροπή τον Ιανουάριο του 2003. Έχει ριζικές αλλαγές σε πάρα πολλά σημεία των αρχικών προτάσεων της Επιτροπής. Είναι άλλο θεσμικό όργανο η Ευρωπαϊκή Επιτροπή και άλλο το Συμβούλιο Υπουργών. Ακόμα δεν μπορείτε να κατανοήσετε τους διαφορετικούς ρόλους των θεσμικών οργάνων της Ευρωπαϊκής Ένωσης.
      Κύριοι συνάδελφοι, οι προτεινόμενες αλλαγές των Κοινών Οργανώσεων Αγοράς στα τρία αυτά προϊόντα κινούνται σύμφωνα με τους στόχους και τις δεσμεύσεις που ανέλαβαν το Συμβούλιο και η Επιτροπή στις 26 Ιουνίου. Συγκεκριμένα, η απόφαση της Επιτροπής ομιλεί για αυξημένη ανταγωνιστικότητα, εντονότερο προσανατολισμό προς την αγορά, βελτίωση του περιβάλλοντος, σταθερά εισοδήματα και μεγαλύτερη μέριμνα για την κατάσταση των παραγωγών στις μειονεκτικές περιοχές. 
      Το κυρίαρχο, πλέον, στην Ευρωπαϊκή Ένωση δεν είναι μόνον η καταβολή των επιδοτήσεων αλλά και ο προσανατολισμός της παραγωγής προς την αγορά. Το σύστημα της αποσύνδεσης των επιδοτήσεων προσφέρει μία σημαντική και σταθερή εισοδηματική βάση στον παραγωγό και του παρέχει περιθώρια επιλογών, ώστε να προσανατολίσει την παραγωγή του προς τα προϊόντα που έχουν μεγαλύτερη ζήτηση από την αγορά. 
      Οι μεταρρυθμιστικές προτάσεις θεσπίζουν μία μακροπρόθεσμη πολιτική προοπτική για αυτούς τους τομείς που συμβαδίζει με το ύψος των σημερινών συνολικών δημοσιονομικών κονδυλίων, καθώς και το νέο πλαίσιο για τις γεωργικές δαπάνες που συμφωνήθηκε στο Συμβούλιο των Βριξελών, τον Οκτώβριο του 2002.
      Το κοινό αυτό μεταρρυθμιστικό πλαίσιο των προτάσεων περιλαμβάνει, ένα τμήμα της ενίσχυσης έως 60%, θα καταβάλλεται στον αγρότη υπό τη μορφή μιας ενιαίας αποδεσμευμένης ενίσχυσης. Το υπόλοιπο 40% της επιδότησης θα παραμείνει συνδεδεμένο με την παραγωγή.
      Κύριοι συνάδελφοι, διεπίστωσα μία αντίφαση στην επιχειρηματολογία σας. Από τη μια μεριά επικρίνετε την κυβέρνηση γιατί δεν εντάχθησαν τα μεσογειακά προϊόντα στη συνολική πρόταση της Επιτροπής και από την άλλη μας κατηγορείτε διότι οι αποφάσεις του Συμβουλίου του Λουξεμβούργου είναι καταστρεπτικές. Επιτέλους επιλέξτε την θέση σας. Διότι αν μεν θέλετε την ένταξη των μεσογειακών προϊόντων στις αποφάσεις που οποίες ελήφθησαν στις 26 Ιουνίου, τότε σας ενημερώνω ότι για ορισμένα προϊόντα προβλέπεται αποδέσμευση έως 100%. Αυτό θέλετε; Θέλετε αποδέσμευση έως 100%; Εξ όσων κατάλαβα μιλάτε για μερική αποδέσμευση 40%-60%. Επιτέλους πείτε μας τι θέλετε. Δεν είναι δυνατόν να θέλετε ολική αποδέσμευση και ταυτόχρονα για το ίδιο προϊόν μερική αποδέσμευση.
      Κύριοι συνάδελφοι, όσον αφορά τώρα την αλλαγή της ΚΟΑ για τον καπνό. Σήμερα, όπως γνωρίζετε, περίπου το 75% του εισοδήματος των καπνοπαραγωγών μας προέρχεται από κοινοτικές ενισχύσεις. Αυτή είναι η αλήθεια. Οι ετήσιες εισροές στη χώρα μας είναι της τάξεως των 360.000.000 ευρώ, δηλαδή γύρω στα 130.000.000.000 δραχμές το χρόνο. Αν μελετούσατε προσεκτικά τις προτάσεις και αν δεν εξέφραζε ο πρώτος των ομιλητών την προσωπική του αγωνία για τον καπνό, θα διαπιστώνατε ότι όχι μόνο δεν προκύπτει κατάργηση των επιδοτήσεων για τον καπνό, αλλά αντίθετα προκύπτει ρητή δέσμευση της Επιτροπής ότι θα συνεχίσουν να καταβάλλονται στο ακέραιο και για τη συντριπτική πλειοψηφία των Ελλήνων καπνοπαραγωγών οι σημερινές ενισχύσεις.
      Με άλλα λόγια καθιερώνεται η αποδέσμευση της καταβολής της ενίσχυσης από την παραγωγή καπνού, η οποία θα συνεχιστεί με επιλογή του παραγωγού για οποιαδήποτε ποικιλία.
      Κύριοι συνάδελφοι, θα σας διαβάσω τις θέσεις της ΚΑΠΝΙΚΗΣ. Νομίζω ότι γνωρίζετε καλά τον Πρόεδρο της ΚΑΠΝΙΚΗΣ τον κ. Ιορδανίδη. Ακούστε, λοιπόν, τι λέει η ΚΑΠΝΙΚΗ. Η Καπνική και ο εκπρόσωπος της ΣΥΔΑΣΕ, της συνδικαλιστικής παράταξης που πρόσκειται στη Νέα Δημοκρατία, τάχθηκαν, στην επιτροπή που συγκροτήσαμε, υπέρ της πλήρους αποδέσμευσης, δηλαδή 100% αποδέσμευση, διαβεβαιώνοντας ότι δεν θα εγκαταλείψουν την καπνοκαλλιέργεια, ακόμη και με αυτό το υψηλότατο ποσοστό αποδέσμευσης. Πιστεύουν ότι θα αποκτήσουν καλύτερη διαπραγματευτική θέση απέναντι στους καπνεμπόρους, που ζητούν μερική αποδέσμευση. Η Νέα Δημοκρατία ζητά μερική αποδέσμευση. Ζητά δηλαδή αυτό που λένε και οι καπνέμποροι. Μακριά από εμάς τέτοιες θέσεις. 
      Έρχομαι τώρα στον τομέα του ελαιολάδου. Η Επιτροπή παρουσίασε στο Συμβούλιο τις προτάσεις της μόνον για το βαμβάκι και για το ελαιόλαδο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Κύριε Πρόεδρε, δώστε μου πρόσθετο χρόνο πέντε λεπτών, παρακαλώ. Σε όλους τους ομιλητές δώσατε περισσότερο χρόνο. 
     Σας διαβεβαιώ, κύριοι συνάδελφοι, ότι όλοι οι Υπουργοί Γεωργίας των μεσογειακών χωρών, που παράγουν ελαιόλαδο, έκριναν ότι οι προτάσεις της Επιτροπής και τις οποίες βεβαίως θα βελτιώσει το Συμβούλιο Υπουργών, είναι προς τη σωστή κατεύθυνση και εκφράζουν το πνεύμα της απόφασης της 26ης Ιουνίου. Μόνον η Νέα Δημοκρατία σήμερα δεν αναγνωρίζει ότι οι προτάσεις αυτές είναι προς θετική κατεύθυνση. Αλλά πείτε επιτέλους ποιες είναι οι προτάσεις τις οποίες θα θέλατε να λάβει το Συμβούλιο Υπουργών. Παρακαλώ κάντε τον κόπο να τις πείτε και στους τέσσερις φίλους σας Υπουργούς Γεωργίας των μεσογειακών χωρών της Ευρωπαϊκής Ένωσης.
     Κύριοι συνάδελφοι, έρχομαι τώρα στα θέματα που θίξατε και τα οποία έχουν σχέση με τη γενικότερη αγροτική μας πολιτική. Θέλω, λοιπόν, να σας διαβεβαιώσω ότι εμείς ανακοινώσαμε τον Σεπτέμβριο ένα πακέτο μέτρων, τα οποία είναι θετικά για την ελληνική αγροτιά. Ένα πακέτο μέτρων με τα οποία δίνουμε απαντήσεις και λύσεις σε χρόνια προβλήματα που έχει η αγροτιά μας.
     Πρώτον, η απόφασή μας για το αγροτικό πετρέλαιο είναι καθοριστική για τη μείωση του κόστους παραγωγής των αγροτικών προϊόντων.
      Δεύτερον: Θα κάνουμε πρόταση στο Συμβούλιο ECOFIN το χειμώνα του 2004, για τη μείωση του ΦΠΑ από 18% στο 8%. Πιστεύω να μην ανοίξετε πάλι συζήτηση γιατί γίνεται τώρα, διότι όπως έχω ξαναπεί «στο σπίτι του κρεμασμένου δεν μιλάνε για σχοινί». Μην με αναγκάσετε να σας θυμίσω, για άλλη μία φορά, ποιος είναι υπεύθυνος για τη μη αλλαγή του συντελεστή από 18% σε 8%. Προφανώς είναι η Νέα Δημοκρατία.
      Τρίτον η απόφαση που πήραμε σχετικά με τη μείωση των φόρων μεταβίβασης των ακινήτων, σε κατά κύριο επάγγελμα αγρότες.
      Τέταρτον: η βελτίωση των αγροτικών συντάξεων κατά 10.200 δρχ. τον μήνα από 1/1/2004. Απόφασή μας είναι πριν από το τέλος του 2007, η αγροτική σύνταξη να φθάσει 100.000 δραχμές τον μήνα. 
      Αυτά είναι μέτρα τα οποία βελτιώνουν τη ζωή και ενισχύουν το ρόλο της αγροτιάς στην χώρα μας.
      Κύριοι συνάδελφοι, με τις αοριστίες σας και τα συνθήματά σας επιδιώκετε να αλλάξετε τη σταθερή πορεία ανάπτυξης του λαού μας, χωρίς όμως να του εξηγείτε πού θέλετε να τον οδηγήσετε. Ισοπεδώνετε τις προσπάθειες της Κυβέρνησης να ανταποκριθεί στις ταχύτατα μεταβαλλόμενες ανάγκες της Γεωργίας και απαξιώνετε τις επιτυχίες της χώρας μας.
      Οι προσπάθειές σας να μηδενίσετε το έργο μας συγκροτούν μία αποτυχημένη προσπάθεια και μάλιστα πολιτικά καταδικασμένη. Οι αγρότες μας, γνωρίζουν καλά ότι δεν μπορείτε να τους εγγυηθείτε το μέλλον τους, την προοπτική τους και γι’ αυτό δεν σας εμπιστεύονται.
      Κύριοι συνάδελφοι, πρέπει να καταλάβετε ότι δεν μπορείτε να μιλήσετε με φερέγγυα γλώσσα στους Έλληνες αγρότες. 
      Εμείς μένουμε σταθερά προσηλωμένοι και στους στόχους μας και στην πολιτική μας για τη βελτίωση της κοινωνικής ευημερίας των αγροτών μας, για μία βιώσιμη και ανταγωνιστική ελληνική γεωργία με οικονομικά ισχυρές γεωργικές εκμεταλλεύσεις. 
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ: Χρειάστηκαν τριάντα ένα ολόκληρα λεπτά για να καταδείξει ο κύριος Υπουργός τη σαφήνεια της ασάφειάς του, διότι περί αυτού πρόκειται. 
      Μπορεί κανείς να διαφωνήσει με τον κύριο Υπουργό της Γεωργίας στα περισσότερα από τα θέματα και τους χειρισμούς του, πρέπει όμως αναμφισβήτητα να του αναγνωρίσει ένα, ότι είναι προνοητικός. Μίλησε ως αντιπολιτευόμενος Βουλευτής, έτσι για να συνηθίσει λιγάκι στην ιδέα αυτή, η οποία οσονούπω ωριμάζει και υλοποιείται. Έτσι εξηγείται το κατηγορητήριο, αβάσιμο και πολλές φορές προκλητικό, θα έλεγα, το οποίο απηύθυνε στην Αξιωματική Αντιπολίτευση και φθάσαμε στο σημείο αντί ο επερωτώμενος να εξηγεί, ο επερωτώμενος να επιτίθεται και πολλές φορές να αδικεί εαυτόν και αλλήλους.
     Να δούμε μερικά απ’ αυτά που μας είπε. Είπε: «Λυπάμαι για το επίπεδο της Νέας Δημοκρατίας». Εγώ λυπάμαι για την άποψή σας, κύριε Υπουργέ, και την έκφρασή σας. Φαίνεται το ότι ήσασταν σε υψηλότερο έδρανο σας έκανε να νομίζετε ότι αποκτήσατε επίπεδο και μπορείτε το επίπεδο ενός κόμματος, που συνιστά την Αξιωματική Αντιπολίτευση επί του παρόντος, να το χλευάζετε κατ’ αυτόν τον τρόπο. Τα επίπεδα τα κρίνει ο λαός και οι πρόσφατες δημοσκοπήσεις δίνουν σημάδι για το ότι δεν νομιμοποιείσθε εσείς να κρίνετε το επίπεδο το δικό μας.
      Μας λέτε ότι δεν ενδιαφέρεται η Νέα Δημοκρατία για τα νησιά του Αιγαίου. Εσείς, από το πολύ ενδιαφέρον καταντήσατε αυτά τα νησιά να ανήκουν στις κοινοτικές εκείνες περιφέρειες, τις οποίες η Ευρωπαϊκή Ένωση και οι στατιστικές της υπηρεσίες, χαρακτηρίζουν ως μία από τις φτωχότερες. Πώς, λοιπόν, το πολύ ενδιαφέρον σας κατέστησε φτωχότερες αυτές τις περιφέρειες; Πώς εσείς περιποιείσθε τη Μυτιλήνη και όλα τα άλλα νησιά; Έτσι εκδηλώνετε εσείς το ενδιαφέρον σας και το χάδι σας;
      Μας λέτε επίσης –αυτό είναι και το πιο πρωτάκουστο- ότι η Νέα Δημοκρατία δεν γνωρίζει το ευρωπαϊκό γίγνεσθαι. Μα, πού ζείτε, κύριε Υπουργέ; Εσείς δεν ήσασταν σαν παράταξη που αποχωρήσατε από τη συζήτηση στη Βουλή για τη σύνδεση και την ένταξη της Ελλάδας εκεί; Εσείς δεν ήσασταν που για χρόνια, σαν παράταξη, μιλάγατε για ΕΟΚ και ΝΑΤΟ το ίδιο συνδικάτο; Εσείς δεν ήσασταν που σαν παράταξη μας λέγατε επί αρκετό χρονικό διάστημα, μετά τη σύνδεσή μας, ότι θέλατε να αποχωρήσετε -και αυτό το κάνατε- αλλά από την άλλη πλευρά αλληθωρίζατε για να πάρετε τις επιδοτήσεις; Και λέτε εσείς, αυτή η παράταξη, στη Νέα Δημοκρατία ότι αγνοεί το ευρωπαϊκό γίγνεσθαι; Και μιλάτε για σχοινί του κρεμασμένου; Μα, έχετε χάσει την έννοια και της κρεμάλας και του σχοινιού! 
      Είπαμε ότι δικαιολογείται η υπερβολή, καταλαβαίνω την αμηχανία σας, καταλαβαίνω και τον εκνευρισμό ολόκληρης της παρατάξεώς σας, αλλά όχι και να παρασιωπούμε σημαντικά γεγονότα τα οποία βγάζουν μάτια. Να κατηγορήσει το ΠΑΣΟΚ τη Νέα Δημοκρατία ότι δεν γνωρίζει η Νέα Δημοκρατία το ευρωπαϊκό γίγνεσθαι;
      Αλλά μας κατηγορήσατε και για άλλα πράγματα, ότι δηλαδή αυτά που λέμε εμείς δεν τα συμμερίζονται οι αγρότες. Είδατε καθόλου τις σφυγμομετρήσεις του αγροτικού κόσμου; Είδατε το βαθμό, την έκταση και την ένταση της αποδοκιμασίας των αγροτών; Είδαμε στο παρελθόν πως αντιμετωπίζετε τους αγρότες με το σκάσιμο των ελαστικών των τρακτέρ και με άλλα τινά. Μην μιλάτε, λοιπόν, για τέτοια θέματα διότι δεν είναι πολύ χρηστικά για σας, δεν σας εξυπηρετούν.
      Ας προχωρήσουμε τώρα επί της ουσίας. Η στάση της Κυβερνήσεως αλλά και η προσωπική σας στάση, κύριε Υπουργέ, στο θέμα αυτό που μας ενδιαφέρει για τα μεσογειακά προϊόντα, μου θυμίζει τον Ιανό, το Θεό των Ρωμαίων, ο οποίος είχε δύο πρόσωπα. Και μου θυμίζει επίσης μια εικόνα που θα είναι οικειότερη στην προεδρεύουσα, λόγω της ενασχολήσεώς της με το Ποινικό Δίκαιο. Ένας κατηγορούμενος για φόνο της μητέρας του –το τελευταίο δεν έχει καμία σχέση με εσάς και την παράταξή σας-, απολογούμενος ενώπιον του προέδρου του δικαστηρίου, ζήτησε να κριθεί με επιείκεια, γιατί είναι ορφανός!
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ –ΨΑΡΟΥΔΑ) 
      Αφού, λοιπόν, με τη στάση σας κατακρεουργήσατε στην κυριολεξία τα ελληνικά συμφέροντα σχετικά με τα μεσογειακά προϊόντα, ήρθατε μετά και είτε πανηγυρίζατε είτε ολοφυρώσασταν, γιατί δήθεν αυτά που γινόταν εκεί καταστρέφουν ολόκληρο τον κλάδο. 
      Να, λοιπόν, τι πράξατε. Αφήσατε να περάσει ανεκμετάλλευτη ολόκληρη η Προεδρεία της Ελλάδος στην Ευρωπαϊκή Ένωση και εγκαταλείψατε ανυπεράσπιστα τα προϊόντα μας. Αντί να ενταχθούν τα μεσογειακά προϊόντα στη διαπραγμάτευση της νέας ΚΑΠ -που ολοκληρώθηκε με μη ικανοποιητικό τρόπο στις 26.6.2003 με ευθύνη της ελληνικής Κυβέρνησης που ασκούσε την Ελληνική Προεδρεία- τα προϊόντα αυτά εξαιρέθηκαν και αφέθηκαν στην τύχη τους. Υπέστημεν δηλαδή σα χώρα, όσον αφορά τα προϊόντα αυτά, μια σχεδόν καταστροφική μεταχείριση. 
      Η αβεβαιότητα αυτή εντάθηκε από το γεγονός ότι στις συζητήσεις που έλαβαν χώρα στο Μεξικό, στις αρχές του περασμένου Σεπτέμβρη, απομονώθηκαν τα μεσογειακά προϊόντα, τα οποία δεν είχαν ρυθμιστεί και υπέστησαν τόσο ισχυρές τάσεις ακόμα και για πλήρη κατάργηση των επιδοτήσεων, όπως έγινε για το βαμβάκι, από είκοσι έξι χώρες.
      Για λίγο, κρίσιμο όμως, διάστημα, άστοχα και αστόχαστα, κύριε Υπουργέ, τοποθετήσατε το όλο θέμα πάνω σ’ ένα βάθρο που συνιστούσαν δηλώσεις, δηλώσεις όμως μη δεσμευτικές, δηλώσεις νεφελώδεις, δηλώσεις αόριστες που αφορούσαν το Συμβούλιο των Υπουργών της Ευρωπαϊκής ΄Ενωσης που έγινε στις 26.6.2003 και αφορούσαν ακριβώς τα μεσογειακά προϊόντα. 
      Αυτή όμως η δήλωση τότε των Υπουργών δεν περιείχε εξειδικευμένες ρυθμίσεις και μάλιστα δεκτικές εφαρμογής με σαφήνεια και ορισμένο περιεχόμενο, όπως έγινε, έστω και με όχι ικανοποιητικό τρόπο, με άλλα προϊόντα. 
      Στη συνέχεια, κύριε Υπουργέ, αρχίσατε την εκροή κροκοδείλιων δακρύων κατά το άτυπο Συμβούλιο Υπουργών Γεωργίας της Ευρωπαϊκής Ένωσης, όπου ισχυριστήκατε  «ότι η πρόταση μπορεί να λειτουργήσει ως βόμβα στα θεμέλια του ΚΑΠ». Αυτά είναι επί λέξει τα δικά σας λόγια. Κατόπιν, εμφανιστήκατε ότι χαίρεστε που απέτυχε η σύνοδος στο Κανκούν, στο σημείο αυτό, δηλώνοντας ότι ο «κίνδυνος εξέλειπε προς το παρόν». Και η διελκυστίνδα των αντιφάσεών σας συνεχίστηκε. Τη μεν 25.9.2003 δηλώσατε ότι «οι επιδοτήσεις είναι εγγυημένες για τα μεσογειακά προϊόντα», τη δε 29.9.2003 κλαψουρίζατε, διότι «οι μεσογειακές καλλιέργειες αντιμετωπίζουν κίνδυνο εγκατάλειψης».
      Έχω περισυλλέξει αυτές τις δηλώσεις σας από τον τύπο των ημερών εκείνων. Και ρωτώ: Πότε λέγατε την αλήθεια; Όταν ήσασταν ικανοποιημένος ή όταν ήσασταν απογοητευμένος; Έχετε μετρήσει ποτέ το βαθμό της προσωπικής σας ευθύνης και επέκεινα της κυβερνητικής σ’ αυτήν δυσμενέστατη εξέλιξη που είχαν τα ελληνικά θέματα για τα μεσογειακά προϊόντα, ιδίως όταν ήμασταν στην Προεδρεία της Ευρωπαϊκής Ένωσης;
      Τι σημαίνουν άραγε όλα αυτά; Θα πληγούν ή όχι οι αγρότες αν συνεχιστεί αυτή η κακή εξέλιξη; Θα πληγεί η μεταποίηση και η συνολική παραγωγική διαδικασία; Για τις επιδοτήσεις των αγροτών εγγυάται κανείς, πραγματικά και υπεύθυνα, ότι θα διατηρηθούν, πολύ δε περισσότερο σε επίπεδα ανάλογα των σημερινών και ποιος μας υπόσχεται, ποιος μας εγγυάται και μάλιστα με ποια αξιοπιστία ότι ο αγροτικός πληθυσμός δεν θα οδηγηθεί σε αφανισμό και δεν θα ενισχυθεί η αστυφιλία όταν έτσι κακή είναι η πορεία;
      Για όλα αυτά εμείς σας επερωτούμε, κύριε Υπουργέ. Αντί, λοιπόν, να επιτίθεστε –και θα έλεγα σε πολλά σημεία όχι απλώς άστοχα, αυτό είναι δική σας επιλογή, αλλά και μειωτικά- και θέλω να το επισημάνω χωρίς να ανταπαντήσω, γιατί μου είναι πολύ δύσκολο να φτάσω κι εγώ εκεί- αντί επαναλαμβάνω να επιτίθεστε με δηλώσεις περί επιπέδου, με δηλώσεις περί αγνοίας εκ μέρους ημών του ευρωπαϊκού γίγνεσθαι –εσείς οι σοφοί οι ευρωπαϊστές, πού τη βρήκατε την Ευρώπη, τώρα τελευταία πλέον την ανακαλύψατε;- θα έπρεπε να δίδατε πειστικές απαντήσεις οι οποίες να αποτελούν καθησυχασμό για την ειλικρίνεια και το γειωμένο τους, έναντι των αγροτών.
      Δείτε ότι οι αγρότες καταφέρονται εναντίον της κυβερνητικής πολιτικής. Δείτε ότι οι αγρότες διόλου δεν είναι ευχαριστημένοι και εκδηλώνουν παντοιοτρόπως, από τις τελευταίες νομαρχιακές και δημοτικές εκλογές μέχρι τις έσχατες δημοσκοπήσεις, την αποδοκιμασία τους.
      Φαίνεται ότι αυτός ο τεχνητός παράδεισος στον οποίο ζει η Κυβέρνηση και σεις προσωπικώς, ως προς την τύχη των αγροτικών προϊόντων και των πολιτικών που ακολουθούνται, είναι μια ιδιωτική σας υπόθεση, μια ιδιωτική σας οδός την οποία δυστυχώς δεν συμμερίζονται, για σας και την Κυβέρνηση, οι αγρότες, υπέρ των οποίων υποτίθεται ότι ελήφθησαν, εν πάση δε περιπτώσει έπρεπε να ληφθούν αυτά τα μέτρα.
      Εγώ λυπούμαι και για την αστοχία σας και για το όχι προσήκον ύφος, κύριε Υπουργέ – αυτά αφορούν το προσωπικό σας στυλ, δεν το κρίνω, δεν μου πέφτει λόγος- κυρίως όμως λυπούμαι διότι ο ελληνικός λαός διά της επερωτήσεως αυτής της Αντιπολιτεύσεως δεν εισέπραξε καμία πειστική και εμπεριστατωμένη απάντηση, πάνω στα κύρια και καίρια προβλήματα που αφορούν την γεωργία, αλλά ειδικότερα τα μεσογειακά προϊόντα, τα οποία τείνουν να αποβούν ολοκληρωτικά ο φτωχός συγγενής της αγροτικής παραγωγής της χώρας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τον λόγο έχει ο Κοινοβουλευτικός Εκπρόσωπος του ΠΑΣΟΚ κ. Φλώρος Κωνσταντίνου.
      ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, κύριοι συνάδελφοι ο κ. Νεράντζης, Κοινοβουλευτικός Εκπρόσωπος της Νέας Δημοκρατίας, είναι γνωστός στην Αίθουσα για την ευγλωττία του και για τις εύστοχες πάντοτε παρατηρήσεις του. Αλλά διαπίστωσα ότι ενώ κατηγόρησε τον Υπουργό για υπερβολή ή για εκφράσεις υπερβολής, χρησιμοποίησε και ο ίδιος λέγοντας ότι εγώ δεν αναφέρομαι σ’ αυτά, παρ’ όλα αυτά συνέχισε και γυρνούσε γύρω από αυτό το θέμα. 
     Ας είμαστε, λοιπόν, πιο ήρεμοι και ας δούμε λίγο το πράγμα στην ουσία του και από την αρχή, γιατί φοβούμαι ότι ο Υπουργός Γεωργίας κ. Δρυς, είχε δίκιο να εξανίσταται για πράγματα γνωστά, για πράγματα που έχουν λεχθεί, για πράγματα που έχουν ανακοινωθεί και ορισμένοι είτε κάνουν πως δεν καταλαβαίνουν είτε διαστρεβλώνουν την πραγματικότητα.
      Θα πρέπει να πούμε κατ’ αρχάς μια αλήθεια ότι μια επερώτηση, μια συζήτηση στη Βουλή έχει δύο τρόπου που μπορεί να αναπτυχθεί. Ένας τρόπος όταν αναπτύσσεται μια επερώτηση είναι ότι ο όποιος ομιλών δεν ομιλεί για την Αίθουσα για να πείσει, αλλά ομιλεί για την τηλεόραση, για να πάρει την κασέτα και να τη στείλει στο χωριό του. Αυτήν την κατηγορία των πολιτικών εγώ την αντιπαρέρχομαι και ας κάνουν αυτήν τη δουλειά.
      Θα ακολουθήσω τη δεύτερη οδό του να μιλήσω για την Αίθουσα αυτή, για να απαντηθούν οι αγωνίες, που εγώ θέλω να πιστεύω ότι όλοι μας και σε κάθε περίπτωση οι περισσότεροι Βουλευτές, ιδίως όσοι καταγόμαστε από επαρχία, έχουμε αγωνία για το αύριο. Και η αγωνία, κυρία Πρόεδρε, ξεκινάει από το σημείο για το οποίο και η Νέα Δημοκρατία κάνει πως δεν ξέρει, πρώτη φορά το ακούει, κανείς δεν ξέρει για το φόνο. Όταν η Ευρωπαϊκή Ένωση αποφάσισε ποια θα είναι τα οικονομικά της, αυτό είναι γνωστό και είναι δεσμευτικό για όλους. Τα δημόσια οικονομικά της Ευρωπαϊκής Ένωσης είναι στο 0,23%, το πολύ 0,27% του ΑΕΠ των κρατών μελών. Τίποτε παραπάνω, καμία χώρα από αυτές που συμβάλλουν που ανεβάζουν το ύψος του προϋπολογισμού, δεν είναι διατεθειμένες να δώσουν. Και από τη στιγμή που δεν είναι διατεθειμένες αυτές να δώσουν, εδώ κάποιοι, επιτρέψτε μου να πω τη φράση, να κάνουν εδώ τους παλικαράδες δεν ωφελεί, δεν συμβάλλει, δεν μπορεί κανείς να κατανοήσει καλύτερα, δεν αυξάνεται ο αγροτικός προϋπολογισμός. Αυτή είναι η αλήθεια. Έτσι θα ξεκινήσουμε. Έτσι θα έχουμε κοινή βάση συζήτησης. Και αν σε αυτά τα πλαίσια δεν υπάρχουν σωστοί χειρισμοί από τον παριστάμενο ή από τον όποιο Υπουργό, να κάνετε κριτική και να κάνουμε και όλοι κριτική. Και σε όλα αυτά θα πρέπει να προσθέσουμε ότι την 1η Μαίου 2004 έχουμε διεύρυνση της Ευρωπαϊκής Ένωσης.
      Και από αυτό τα ποσό που δεν μεγαλώνει, θα μοιραστούν περισσότεροι αγρότες, περισσότεροι κάτοικοι ποσά. 
      Περί τίνος πράγματος, λοιπόν, ομιλείτε, κύριοι συνάδελφοι, όταν κάνετε κριτική με στεντόρεια τη φωνή, λες και κάτι προσθέτετε, ενώ αφαιρείτε από τη γνώση που πρέπει να έχει ο αγρότης με αυτόν τον τρόπο, όταν διεξάγετε τη συζήτηση; Και όταν τη διεξάγετε με αυτόν τον τρόπο, τότε θα μας αναγκάσετε να φθάσουμε και εμείς και να πούμε πράγματα –και σωστά έκανε ο κύριος Υπουργός- που μπορεί να είναι δυσάρεστα, μπορεί πράγματι το ύφος να μην αρέσει, αλλά αυτή είναι η αλήθεια. Και διαχωρίζω τους επερωτήσαντες συναδέλφους της Νέας Δημοκρατίας σ’ αυτούς που δεν άσκησαν κυβερνητική ευθύνη. Αλλά ο κ. Μπασιάκος τον οποίο διαδέχθηκα εγώ στο Υπουργείο, μπορεί άραγε να τα επικαλείται; Μπορεί να επικαλείται για τον καπνό ευαισθησία; Δεν το αρνούμαι. Οι χειρισμοί, όμως, όταν ήταν στο Υπουργείο άλλο έδειξαν. Δεν ήταν η Νέα Δημοκρατία όταν το Υπουργείο Γεωργίας έδωσε την επιδότηση του καπνοπαραγωγού στον καπνέμπορο; Και ήρθαμε το 1993 με αγώνα, το 1994 και λίγο πριν τα Χριστούγεννα του 1995 για να δώσουμε την επιδότηση απευθείας στον παραγωγό.
      Γιατί τώρα έχετε μεγαλύτερη ευαισθησία και τότε που ήταν στο χέρι σας, κύριοι της Νέας Δημοκρατίας, δεν το κάνατε; Δεν ήταν Υπουργός όταν τα δάνεια των αγροτών στην ΑΤΕ πήγαν στο 30%, όταν σε μια βραδιά αυξήθηκαν πενήντα δραχμές τα καύσιμα των αγροτών; Και όταν τώρα μειώνονται οι τιμές δεν λέτε τουλάχιστον ένα μπράβο στην Κυβέρνηση, ότι είναι ένα βήμα; Να μου πείτε, δεν είναι πλήρες, ότι χρειάζονται και άλλα, χρειάζεται μητρώο αγροτών. Και εγώ μαζί σας να ψέξω την Κυβέρνηση. Αλλά είναι δυνατόν να λέτε ότι ή δεν είναι τίποτα ή να τα αποσιωπάτε. Και όταν ασκήσατε εξουσία να κάνετε εκατόν ογδόντα μοίρες στροφή και να κάνετε άλλη πολιτική; Αλλά υπάρχει και αντίφαση. 
      Είναι σωστή η αναθεώρηση που έγινε στις 26 Ιουνίου 2003 για τα άλλα προϊόντα; Αν ισχυρίζεσθε ότι είναι λάθος, τότε γιατί έπρεπε να συμπεριληφθούν και εκεί, σ’ αυτήν την αναθεώρηση τα μεσογειακά προϊόντα; Διαλέξτε τι από τα δύο συμβαίνει.
      Δεν είναι δήλωση του κ. Καραμανλή, του Αρχηγού σας, ότι περιμένουμε και η θέση της Νέας Δημοκρατίας είναι να υπάρξουν πόροι για την αναθεώρηση και των μεσογειακών προϊόντων. Υπάρχουν πόροι; Αυτό θα έπρεπε να είναι το ερώτημά σας. Και ο Υπουργός σας διαβεβαιώνει ότι πόροι υπάρχουν μέχρι το 2013. 
      Πού είναι, λοιπόν, η θέση σας που δεν ικανοποιείται; Ικανοποιείται και με το παραπάνω. Προς, τι λοιπόν, η κριτική περί των τριτευόντων και άλλων τινών λεπτομερειακών θεμάτων αλλά όχι περί της ουσίας; 
      Εγώ, κύριοι συνάδελφοι, αν ήμουν βέβαιος –γιατί σας βλέπω έτσι όπως ομιλείτε- ότι επέρχεται καταστροφή δεν θα μιλούσαμε εμείς εδώ στη Βουλή, θα έβγαιναν οι αρχηγοί να κάνουν δηλώσεις. Και αν πράγματι τα ισοπεδώνετε, καταστράφηκαν τα πάντα και έρχονται μαύρες μέρες καταστροφικές για τους αγρότες, μα, δεν φθάνει να το πείτε εσείς. Θα έπρεπε ο Αρχηγός σας να βγει να πει ένα τέτοιο θέμα. Το ότι δεν βγαίνει πρέπει να σας βάλει σε σκέψεις.
      Και επίσης, πρέπει να σας βάλει σε σκέψεις το εξής απλό: Εγώ να δεχθώ την άποψή σας να συνταχθώ χάριν της συζήτησης με την άποψή σας, ότι για τα μεσογειακά προϊόντα δεν έλαβε πρόνοια η Κυβέρνηση του ΠΑΣΟΚ και δη ο παριστάμενος Υπουργός Γεωργίας. Να το δεχθώ χάριν της συζήτησης. Επαναλαμβάνω και πάλι, χάριν της συζήτησης. Και θα αποδειχθεί γιατί. 
      Καλά, δεν έλαβε πρόνοια ούτε η Ισπανία που είναι μεγαλύτερη παραγωγός ελαιολάδου από εμάς; Ούτε η Ιταλία που είναι επίσης μεγαλύτερη παραγωγός και στον καπνό και στο λάδι από εμάς; Ούτε η Γαλλία που έχει επίσης ίδια συμφέροντα με μας; 
      Πώς, λοιπόν, ισχυρίζεσθε με τέτοιο τρόπο οφθαλμοφανή, επιχειρήματα που δεν πείθουν, για να μην πω άλλη λέξη που ενδεχομένως προκαλέσει. Με, δεν είναι έτσι, κύριοι συνάδελφοι. Γιατί ισχυρίζεσθε πράγματα ανακριβή; Και γιατί δεν προκαλείτε εν πάση περιπτώσει θέμα τεράστιο, να κάνουμε συζήτηση εκτός ημερήσιας διάταξης, να έρθουν και οι Αρχηγοί, να μιλήσουν για τους αγρότες. Γιατί δεν το κάνετε, αν τα πράγματα είναι καταστροφικά όπως τα ισοπεδώνετε; Γιατί ξέρετε ότι δεν είναι έτσι. Αλλά έχετε σκοπό αυτά να τα λέτε στα χωριά, να τα λέτε στα καφενεία. 
      Ε, αυτή την πολιτική, κυρία Πρόεδρε, εγώ δεν μπορώ να τη δεχθώ, δεν μπορώ να την υιοθετήσω, δεν μπορώ να την ακολουθήσω.
      Ένα σημείο μόνο θα ήθελα να υπομνήσω προς την Κυβέρνηση. Το είπε εν τη ρύμη του λόγου του ο κ. Μπασιάκος και θέλω να το επαναλάβω.
      Πράγματι, για τον αγροτικό τομέα βρισκόμαστε σε μια κρίσιμη περίοδο και, όταν οι περιστάσεις είναι κρίσιμες απαιτείται υπευθυνότητα, αλήθεια και πάνω από όλα ενημέρωση των ενδιαφερομένων, των αγροτών. Εκεί νομίζω, κύριε Υπουργέ, ότι δεν έχουμε πετύχει αυτό που πρέπει. Όταν οι αγρότες δεν είναι σωστά και πλήρως ενημερωμένοι, τότε η προπαγάνδα μπορεί να δημιουργήσει εύκολα ένα κλίμα αστάθειας και ηττοπάθειας για τον ίδιο τον αγρότη. Εκεί πρέπει να ληφθούν ανάλογα μέτρα, δηλαδή όσο τον δυνατόν καλύτερη, περισσότερη και ειλικρινέστερη ενημέρωση των αγροτών με τις δυσκολίες που πράγματι υπάρχουν και πρέπει να λεχθούν, για να τις γνωρίζουν όλοι. Πρέπει να προχωρήσετε σ’ αυτόν τον τομέα, για να μην υπάρχει η δυνατότητα κάποιοι μέσα στα θολά νερά να προσπαθούν να ψαρέψουν. Να είμαστε ευθείς, ειλικρινείς, αναλυτικοί και όποιος κάνει μικροπολιτική, ας τον αφήσουμε να ακολουθήσει αυτού του είδους την πολιτική, όποιος και αν είναι.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Στριφτάρης.
      ΣΠΥΡΙΔΩΝ ΣΤΡΙΦΤΑΡΗΣ: Παρακολούθησα με προσοχή και τον Κοινοβουλευτικό Εκπρόσωπο του ΠΑΣΟΚ για τον οποίο έχω μερικά ερωτήματα. Είπε για το πριμ του καπνού ότι το αποδέσμευσε η Νέα Δημοκρατία και το επανέφερε το ΠΑΣΟΚ. Δεν ξέρω πώς το επανέφερε το ΠΑΣΟΚ. Με το ξύλο που έριχνε το 1994 στους καπνοπαραγωγούς; Θυμάστε ή το ξεχάσατε;
      ΦΛΩΡΟΣ ΚΩΝΣΤΑΝΤΙΝΟΥ: Είστε εναντίον της επιδότησης;
      ΣΠΥΡΙΔΩΝ ΣΤΡΙΦΤΑΡΗΣ: Το ’94 ήταν το ΠΑΣΟΚ Κυβέρνηση, δεν ήταν η Νέα Δημοκρατία. Και από τότε εσείς λέγατε ότι είναι δάκτυλος του Κομμουνιστικού Κόμματος. Και το ότι δεν είναι το ΠΑΣΟΚ υπέρ του να δίνεται το πριμ κατευθείαν στον παραγωγό φάνηκε και όταν κάμφθηκε το κίνημα των καπνοπαραγωγών που επανέφερε τους εμπόρους. Και τώρα συμβαίνει αυτό. Δεν παίρνει απευθείας όλο το πριμ ο καπνοπαραγωγός. Παίρνει ένα μέρος από το πριμ και ένα μέρος δίνεται μέσω του εμπόρου. Είναι δική σας ευθύνη. Δεν είναι της Νέας Δημοκρατίας. Τη Νέα Δημοκρατία για άλλα έπρεπε να τη μεμφθείτε.
      ΦΛΩΡΟΣ ΚΩΝΣΤΑΝΤΙΝΟΥ: Εγώ λέω αυτό που έκανα εγώ.
      ΣΠΥΡΙΔΩΝ ΣΤΡΙΦΤΑΡΗΣ: Το ’92, κύριε συνάδελφε, τι κάνατε εσείς με την αναθεώρηση της Κοινής Αγροτικής Πολιτικής του καπνού; Εσείς από εκατόν εβδομήντα χιλιάδες τόνους καπνού παραγωγή δεν το πήγατε στους εκατόν είκοσι δύο χιλιάδες Τους ενενήντα πέντε χιλιάδες καπνοπαραγωγούς που υπήρχαν τότε μαζί με τους διαδόχους σας του ΠΑΣΟΚ δεν τους φτάσατε στους πενήντα πέντε χιλιάδες;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Στριφτάρη, να απευθύνεστε στο Προεδρείο. Η συζήτηση δεν γίνεται μεταξύ των Βουλευτών.
      ΣΠΥΡΙΔΩΝ ΣΤΡΙΦΤΑΡΗΣ: Γιατί κόπτεστε τώρα ότι η Κυβέρνηση δεν τα έκανε καλά; Και εσείς τι θα κάνατε; Θα επανεθνικοποιήσετε την Κοινή Αγροτική Πολιτική; Θα πηγαίνατε και θα λέγατε διαφορετικά απ’ αυτά που είπε ο κύριος Υπουργός, δηλαδή «αυτά είναι, διαλέξτε και πάρτε»; Σ’ αυτό το τραπέζι πήγατε την Ελλάδα. Διαλέξτε και πάρτε. Θέλετε να σας σφάξουμε με το μαχαίρι ή με το μπαμπάκι; Και φυσικά όλοι προσπαθείτε να πείσετε τον ελληνικό λαό και κύρια τους αγρότες ότι ζουν σε βάρος του ελληνικού λαού και των εργαζομένων όλης της Ευρώπης και ότι κόπτεστε από πάνω, όπως και η Ευρωπαϊκή Ένωση και ο Παγκόσμιος Οργανισμός Εμπορίου, για να πάρουν τιμές τα αγροτικά προϊόντα των υπανάπτυκτων χωρών.
      Και ποιος σας είπε ότι συνδέονται άμεσα οι διεθνείς τιμές; Δηλαδή, αν ο Πακιστανός ή ο Ινδός πουλήσει το μπαμπάκι του 70-80 δραχμές, πάει να πει ότι θα το πουλήσει ευκολότερα από τον Έλληνα, όταν και ο Έλληνας το πουλήσει  70 και 80 δραχμές; Ή θα εγκαταλείψει ο Έλληνας ή ο Ισπανός ή ο Αιγύπτιος παραγωγός το μπαμπάκι; Και σε τι θα ωφεληθεί ο Ινδός ή ο Κινέζος βαμβακοπαραγωγός, όταν πουλάει το μπαμπάκι του 70 και 80 δραχμές ή το καλαμπόκι του 34 δραχμές που είναι η «εοκική» παρέμβαση;
Να γιατί λέτε όλοι σας ψέματα στον κόσμο. Να που όλοι υποκρίνεστε ότι κόπτεστε για τα συμφέροντα του αγρότη.
      Κύριε Υπουργέ, μιλήσατε για ασφαλή και υγιεινά τρόφιμα. Ποια; Οι τρελές αγελάδες; Οι σαλμονέλες; Οι διοξίνες; Αυτά είναι τα ασφαλή τρόφιμα που δίνει η Ευρωπαϊκή Ένωση και είμαστε εμείς εκείνοι που χαλάμε την πιάτσα; Οι Έλληνες; Τα ελληνικά προϊόντα δεν είναι ασφαλή και υγιεινά;
      Είπατε ακόμη για την Ισπανία, για την Ιταλία. 
      Πόσο λάδι εξασφάλισε η Ισπανία, κύριε Υπουργέ, και πόσο η Ελλάδα; Πόσο γάλα έχει η Ολλανδία ή η Δανία και πόσο η Ελλάδα σε ποσόστωση; Γιατί δεν λέτε την αλήθεια; Ότι η Ολλανδία, που είναι μια χώρα περίπου σαν κι εμάς, ίσως λίγο μεγαλύτερη, έχει έντεκα με δώδεκα χιλιάδες τόνους ποσόστωση γάλα κι ότι εμείς δεν φτάσαμε ακόμα τους οκτακόσιους; Η Δανία που είναι το ένα τρίτο της Ελλάδας έχει τέσσερα με τεσσεράμισι εκατομμύρια ποσόστωση σε αγελαδινό γάλα. 
      Τι θέλετε να μας πείτε δηλαδή; Επειδή σας πετάνε κάθε ψίχουλο κάθε τέσσερα χρόνια και μάλιστα πριν τις εκλογές; Και το ζητάτε μόνο πριν τις εκλογές πιεστικά και φορτικά δυστυχώς. Σας πετάνε, όπως πετάξανε και στη Νέα Δημοκρατία. Δεν την έσωσε όμως τη Νέα Δημοκρατία το ότι πήρε αύξηση το 1992 τους εκατό χιλιάδες τόνους, όπως κι εσάς δεν σας σώνει και δεν είναι προς έπαινό σας να λέτε ότι πήρατε εκατό χιλιάδες τόνους γάλα παραπάνω, τη στιγμή φυσικά που οι άλλες χώρες έχουν πολύ μεγαλύτερη ποσόστωση.
      Και πρέπει κι εσείς να απαντήσετε σε ένα παράλογο σχήμα. Αν της Νέας Δημοκρατίας σωστά τους είπατε «διαλέξτε τι θέλετε, ολική αποδέσμευση ή αυτά τα μπερδέματα», εσείς γιατί λέτε ότι στη μεν ηπειρωτική Ελλάδα ισχύει αυτό, στα δε νησιά του Αιγαίου είναι ευνοϊκό το καθεστώς γιατί μπορούν να διαλέξουν αυτό που υπήρχε; Και ποιος θα τους βοηθήσει να διαλέξουν; Τούτο ή εκείνο το καθεστώς; Και γιατί; Εκείνα είναι καλύτερα παιδιά από τα υπόλοιπα παιδιά της ηπειρωτικής Ελλάδας; Ή της ηπειρωτικής Ελλάδας είναι τα καλύτερα παιδιά και αυτά των νησιών του Αιγαίου είναι τα κακά παιδιά και πρέπει να τιμωρηθούν;
      Εγώ δικαιολογώ τους συναδέλφους της Νέας Δημοκρατίας, αλλά κάποτε πρέπει σ΄ αυτήν τη Βουλή να μάθουμε να λέμε την αλήθεια στον κόσμο. Το αν η αναθεώρηση της Κοινής Αγροτικής Πολιτικής και συγκεκριμένα για τα τρία μεσογειακά προϊόντα θα πάει στο χειρότερο, αυτό είναι καθαρό. Και είναι καθαρό γιατί -το είπε και ο Κοινοβουλευτικός Εκπρόσωπος του ΠΑΣΟΚ- τα ίδια λεφτά θα μοιραστούν σε περισσότερους. 
      Και δεν μπορεί να λέει ο κύριος Υπουργός ότι έχουν εξασφαλιστεί μέχρι το 2013. Μπορεί να έχουν εξασφαλιστεί ορισμένα ποσά, αλλά αυτά που παίρνουμε σήμερα δεν έχουν εξασφαλιστεί, κύριε Υπουργέ. Γι’ αυτό κάνετε και αλχημείες, για να φανεί λιγότερο. Μέχρι τώρα πιέζατε τους βαμβακοπαραγωγούς: «Όχι, δεν σπείρατε τέσσερα εκατομμύρια  στρέμματα, σπείρατε τρία εκατομμύρια εξακόσιες χιλιάδες». Φάτε την τώρα με τα τρία εκατομμύρια τετρακόσιες χιλιάδες που σας δίνει η Ευρωπαϊκή Ένωση. Μέχρι τώρα λέγατε στους ελαιοπαραγωγούς: «Δεν έχετε τόσο λάδι. Εγώ εκτίμησα ότι τόσο λάδι έχετε». Φάτε την τώρα με τετρακόσιους είκοσι χιλιάδες τόνους λάδι, ενώ η Ισπανία έχει οκτακόσιες χιλιάδες και εννιακόσιες χιλιάδες και δεν ξέρω και αν είναι και πραγματική η παραγωγή της Ισπανίας. Το ίδιο και η Ιταλία. Και γι΄ αυτό δεν αντέδρασαν.
      Δεν είναι αυτή που λέτε η αλήθεια. Το ίδιο με το λάδι, το ίδιο με τον καπνό, το ίδιο φυσικά και με το βαμβάκι. Και έρχεται τώρα η επιτροπή και προτείνει τρία εκατομμύρια τετρακόσιες χιλιάδες στρέμματα. Με δική σας ευθύνη αυτό, γιατί τόσα χρόνια που σας λέγαμε γιατί να μην σας αναγνωρίσουν τη σημερινή παραγωγή, το ένα εκατομμύριο διακόσιες χιλιάδες περίπου που είναι η παραγωγή μας στο βαμβάκι, εσείς λέγατε ότι φέρνετε και βαμβάκι από την Τουρκία για να δηλώσουν παραπάνω ποσότητες. Τώρα είστε αναγκασμένοι να πείτε στους βαμβακοπαραγωγούς γιατί θα δεχθείτε τα τρία εκατομμύρια τετρακόσιες χιλιάδες και όχι τα τέσσερα εκατομμύρια στρέμματα ή τέσσερα εκατομμύρια τριακόσιες χιλιάδες που είχε φτάσει η παραγωγή μας.
      Τελειώνω, κύριε Πρόεδρε, με το εξής: Είστε μια Κυβέρνηση που πίνετε νερό στο όνομα της παραγωγικότητας, στο όνομα της ανταγωνιστικότητας, στο όνομα της ανάπτυξης.
      Κύριε Υπουργέ, εγώ σας ρωτά απλά: Ποια ανάπτυξη θα υπάρξει όταν θα πείτε στον βαμβακοπαραγωγό, στον ελαιοπαραγωγό ή στον καπνοπαραγωγό: «Κοίταξε να δεις, είτε καλλιεργείς είτε δεν καλλιεργείς είτε έχεις παραγωγή είτε δεν έχεις, θα παίρνεις το 60% της επιδότησης».
      Ποιος θα ενδιαφερθεί που η απόδοση του σιταριού στην Ελλάδα είναι κάτω από το 50% και των πιο υποανάπτυκτων χωρών; Γιατί; Ακριβώς επειδή παίρνουν τη χρηματική ενίσχυση, χωρίς κανείς να ενδιαφέρεται εάν παράγουν ή δεν παράγουν σιτάρι. Εξάγαμε διπλάσιες ποσότητες απ’ αυτές που είχαμε ανάγκη και φτάσαμε τώρα να εισάγουμε και μαλακό και σκληρό σιτάρι. 
      Και λέτε ότι παίρνουν 17.000 δραχμές το στρέμμα επιδότηση –έπαιρναν, τώρα πια δεν παίρνουν. Τι απόδοση είχαν; Πού είναι η παραγωγικότητα; Γιατί κόπτεστε και κοροϊδεύετε τον κόσμο, λέγοντας ότι θέλουμε γεωργία που να είναι παραγωγική. Πώς θα γίνει παραγωγική; Μήπως με τα μεταλλαγμένα, που και εσείς αποδεχτήκατε στην Ευρωπαϊκή Ένωση; Εάν το πιστεύετε, πείτε το στον ελληνικό λαό!
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η Κοινοβουλευτική Εκπρόσωπος του Συνασπισμού, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κυρία Πρόεδρε.
     Είναι γεγονός, κύριε Υπουργέ και κύριοι συνάδελφοι, ότι εξαιρετικά αρνητικές για τους αγρότες και την ελληνική γεωργία είναι οι προτάσεις της Ευρωπαϊκής Επιτροπής για τα μεσογειακά προϊόντα, που θα οδηγήσουν σε μείωση του εισοδήματος των αγροτών και σε σταδιακή εγκατάλειψη των καλλιεργειών. 
      Και για τα τρία προϊόντα, όπως ακούστηκε και από τους άλλους ομιλητές της Αντιπολίτευσης, οι αλλαγές είναι ριζικές και στην ίδια κατεύθυνση με όσα συμφωνήθηκαν τον Ιούνιο επί Ελληνικής Προεδρίας. Έχουμε μείωση της προστασίας, ούτως ώστε οι τιμές των αγροτικών προϊόντων να είναι στα επίπεδα των διεθνών τιμών, μείωση των δαπανών της Ευρωπαϊκής Ένωσης και αντιστάθμιση των απωλειών στο εισόδημα των αγροτών με προσωρινά μειωμένα επιδόματα.
      Μέχρι να δοθούν στη δημοσιότητα αυτές οι προτάσεις, η Κυβέρνηση σας, κύριε Υπουργέ, όχι απλώς δέχτηκε και πρωτοστάτησε να υιοθετηθεί η νέα ΚΑΠ, αλλά τονίζατε με θριαμβευτικό τρόπο ότι δεν θα μειωθούν οι πόροι για τα τρία αυτά προϊόντα. Όμως, η πραγματικότητα είναι άλλη και οι περικοπές που προτείνονται, είναι ξεκάθαρες. 
      Έτσι, για τον καπνό, ρητά δηλώνεται ότι ο σκοπός της αναθεώρησης είναι να καταργηθεί η Κοινή Οργάνωση της Αγοράς μέσα στα τρία χρόνια και να σταματήσει η καπνοκαλλιέργεια, που ασκείται σε ιδιαίτερα μειονεκτικές περιοχές και σε μικρές οικογενειακές εκμεταλλεύσεις. Για αυτές τις περιοχές, που δεν έχουν εναλλακτική καλλιέργεια, θα επέλθει σιγά-σιγά η ερημοποίησή τους.
      Για το βαμβάκι καταργείται το σύστημα των ελλειμματικών πληρωμών και το Πρωτόκολλο 4, που αποτελούσε ένα μέρος της Συνθήκης της ένταξης της Ελλάδος στην Ευρωπαϊκή Ένωση. Το 60% των ενισχύσεων που έπαιρναν μέχρι τώρα οι βαμβακοπαραγωγοί, θα καταβάλλεται σαν μια ενιαία ενίσχυση. Το υπόλοιπο 40% της ενίσχυσης θα δίνεται κατά στρέμμα για μια έκταση τρία εκατομμύρια τετρακόσιες χιλιάδες στρεμμάτων, δηλαδή κατά 11% μειωμένη σε σχέση με αυτή που ίσχυε μέχρι σήμερα και η οποία θα μειώνεται αναλογικά, όταν η έκταση είναι μεγαλύτερη, ακριβώς όπως ίσχυε μέχρι τώρα ο Κανονισμός.
      Με το νέο σύστημα ενισχύσεων θα μειωθεί η κοινοτική δαπάνη για το βαμβάκι κατά 100.000.000 ευρώ. Και εδώ χρησιμοποιείτε το «χρυσωμένο χάπι», λέγοντας ότι τα χρήματα αυτά θα διατεθούν για την αναδιάρθρωση των βαμβακοπαραγωγικών περιοχών.
      Για το λάδι, οι προτάσεις της επιτροπής είναι προς την ίδια κατεύθυνση, προς την ίδια λογική της αποσύνδεσης των ενισχύσεων από την παραγωγή. Σύμφωνα με τις ανακοινώσεις της Κομισιόν, οι άμεσες ενισχύσεις που έπαιρναν οι ελαιοπαραγωγοί μια συγκεκριμένη περίοδο και ήταν συνδεδεμένες με την παραγωγή τους, θα μετατραπούν σε άμεση εισοδηματική στήριξη, μέσω της δημιουργίας νέων δικαιωμάτων των γεωργών στην ενιαία ενίσχυση ανά εκμετάλλευση. Για τις εκμεταλλεύσεις πάνω από τρία στρέμματα το 60% των συνδεδεμένων με την παραγωγή ενισχύσεων θα μετατραπεί σε δικαιώματα και θα καταβάλλεται σαν ενιαία πληρωμή. Το υπόλοιπο 40% κατά τον ίδιο τρόπο θα δοθεί στα κράτη-μέλη με σκοπό τη χορήγηση στους παραγωγούς συμπληρωματικής ενίσχυσης.
      Με τη δική μας δομή και διάρθρωση που έχει αυτήν τη στιγμή το Υπουργείο,  με την έλλειψη ελαιοκομικού μητρώου και ένα σωρό άλλες ελλείψεις εμείς δεν μπορούμε να καταλάβουμε πώς είναι δυνατόν αυτό το 40% να διατεθεί πραγματικά με ορθολογική χρήση και κατανομή και να είναι αντικειμενικά τα κριτήρια τα οποία θα χρησιμοποιήσει η χώρα μας ως κράτος-μέλος.
      Και για τα τρία προϊόντα, λοιπόν, θα παραμείνουν εν ισχύ οι γενικές αποφάσεις που πάρθηκαν με την αναθεώρηση της ΚΑΠ, που είναι οι εξής: Όταν οι άμεσες ενισχύσεις που συνολικά παίρνει η εκμετάλλευση ξεπερνούν τα 5.000 ευρώ, θα περικόπτονται κατά 3% το 2005, κατά 4% το 2006, κατά 5% από το 2007 και μετά. Για να δίδονται οι επιδοτήσεις θα πρέπει να τηρούν οι παραγωγοί μία σειρά κριτηρίων που αφορούν το περιβάλλον, αλλιώς θα τους επιβάλλονται χρηματικά πρόστιμα. Όταν οι προβλέψεις δείχνουν ότι θα αυξηθούν οι δαπάνες για τις άμεσες ενισχύσεις, οι ενισχύσεις αυτές θα μειώνονται ώστε να τηρείται ο προϋπολογισμός της Ευρωπαϊκής Ένωσης.
      Είναι ιδιαίτερα δύσκολες δεσμεύσεις, είναι ιδιαίτερα δύσκολες προϋποθέσεις, ιδιαίτερα δύσκολες για την κατάσταση που έχει η χώρα μας και δεν είναι εδώ πεδίο ούτε μίας προεκλογικής αντιπαράθεσης, αλλά ούτε και θριαμβολογιών εκ μέρους της Κυβέρνησης γι’ αυτήν εδώ την κατάσταση, η οποία έχει διαμορφωθεί για τα βασικά μας αγροτικά προϊόντα που αποτελούν τα 2/3 της παραγωγής, αλλά και για το σύνολο, θα έλεγα, του αγροτικού τομέα στη χώρα μας.
      Γενικότερα, οι ανατροπές που επέρχονται με την αποσύνδεση των ενισχύσεων από την παραγωγή, που προτείνεται για τα τρία μεσογειακά προϊόντα, είναι βέβαιο ότι θα πλήξουν το εισόδημα χιλιάδων παραγωγών και την αγροτική οικονομία της Ελλάδας. Όχι μόνο θα μειωθεί άμεσα το εισόδημά τους και θα ανοίξει ο δρόμος για παραπέρα περικοπές στο όχι πολύ μακρινό μέλλον, αλλά θα οδηγήσουν στην εξαφάνιση της μικρομεσαίας εκμετάλλευσης, στην εγκατάλειψη των πιο προβληματικών περιοχών και στην υποβάθμιση της ποιότητας των προϊόντων και ας επιχειρείται εδώ να λεχθεί ότι θα συμβούν τα ακριβώς ανάποδα.
      Εμείς λέμε ότι η Κυβέρνηση φέρει ακέραιη την ευθύνη για το πού οδηγήθηκαν τα πράγματα. Τα όσα αποφασίστηκαν με τη σύμφωνη γνώμη και την υπογραφή της στο Γκαίτεμποργκ για τον καπνό, στις Βρυξέλλες το 2002 για τη χρηματοδότηση της Ευρωπαϊκής Ένωσης και επί της Ελληνικής Προεδρίας τον Ιούνιο του 2003 για την αναθεώρηση της ΚΑΠ οδήγησαν στις σημερινές προτάσεις της Κομισιόν για τα τρία βασικά προϊόντα, τον καπνό, το βαμβάκι και το λάδι. Με την πολιτική της υποχωρητικότητας κατάφερε να οδηγήσει τις πλέον δυναμικές καλλιέργειες σε μείωση ακόμη και σε εξαφάνιση, όπως στην περίπτωση του καπνού και σε πολύ μεγάλη αύξηση της ανεργίας στον αγροτικό τομέα. 
      Ακόμη και μέχρι σήμερα συνεχίζετε, κύριε Υπουργέ, με το ότι δεν θέλετε να δείτε αυτά τα μεγάλα προβλήματα και να δούμε τι μπορούμε να κάνουμε την τελευταία στιγμή για να τα διορθώσουμε. Συνεχίζετε έτσι να παραπλανάτε τον αγροτικό κόσμο. Στο τελευταίο συμβούλιο των Υπουργών Γεωργίας είχατε συμφωνήσει ουσιαστικά με τις προτάσεις και απλώς για το βαμβάκι ζητήσατε κάτι ασήμαντες βελτιώσεις, ενώ για το ελαιόλαδο έχετε εκφράσει προβληματισμούς, όταν ξέρετε πάρα πολύ καλά ότι η Ισπανία έχει θέσει θέμα για μεγαλύτερη απόδοση σε εκείνη σε βάρος της ελληνικής παραγωγής. Εμείς το μόνο που λέμε είναι να κρατήσουμε αυτά τα οποία δίνει η Ευρωπαϊκή Επιτροπή. 
      Αναφερθήκατε και στα μέτρα στο τέλος της ομιλίας σας, γιατί σε αυτά επί της ουσίας εγώ δεν νομίζω ότι καλύψατε τις ανησυχίες μας και την επερώτηση βέβαια που έχει γίνει. Αναφερθήκατε γενικότερα στα μέτρα που έχετε πάρει για την ανακούφιση των αγροτών. Είπατε στη Νέα Δημοκρατία ότι το πρόγραμμά της οι αγρότες το έχουν ξεχάσει. Εγώ σας λέω, κύριε Υπουργέ, ότι και τα δικά σας μέτρα οι αγρότες τα έχουν ξεχάσει μετά από αυτά τα οποία συμβαίνουν και θα συμβούν για τα βασικά μας προϊόντα. 
Γιατί είναι κάποια μέτρα τα οποία συνεχίζουν μια επιδοματική πολιτική και σε καμία περίπτωση δεν έχουν σχέση με την αγροτική ανάπτυξη, με τους νέους αγρότες, με την αποφυγή της ερημοποίησης της υπαίθρου. Είναι μέτρα αποσπασματικά και όπως σας είπα, είναι επιδοματικά μέχρις ότου μειωθεί στο ελάχιστο ο αγροτικός μας κόσμος και η αγροτική μας παραγωγή.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Κοντός.
      ΑΛΕΞΑΝΔΡΟΣ ΚΟΝΤΟΣ: Κυρία Πρόεδρε, κύριοι συνάδελφοι, για άλλη μια φορά σήμερα ο κύριος Υπουργός χωρίς στοιχεία, χωρίς επιχειρήματα και θα έλεγα με περισσή αλαζονεία, προσπάθησε να παραποιήσει την αλήθεια και να παραπληροφορήσει τη Βουλή και τους Έλληνες αγρότες, προκειμένου να καλύψει τα σοβαρά λάθη του στις διαπραγματεύσεις για τα μεσογειακά προϊόντα. Και βέβαια, το σημαντικότερο είναι ότι ο Υπουργός σήμερα δεν έδωσε απάντηση στο βασικό ερώτημά μας.
     Κύριε Υπουργέ, δηλώστε εδώ στη Βουλή, να το ακούσουν οι συνάδελφοι, να το ακούσουν οι Έλληνες αγρότες. Διασφαλίσατε μέχρι το 2013 το σημερινό επίπεδο των επιδοτήσεων για τον καπνό, το βαμβάκι και το λάδι; 
      Δεν το λέτε, διότι δεν το διασφαλίσατε. 
      Πέρα απ’ αυτό και σήμερα ο κύριος Υπουργός κατηγόρησε τη Νέα Δημοκρατία ότι έχει άγνοια των ευρωπαϊκών θεμάτων. Μάλιστα, έφτασε στο σημείο να την κατηγορεί ότι η Νέα Δημοκρατία τα ίδια έλεγε πριν λίγους μήνες, τα ίδια λέει και τώρα. 
      Εγώ θα αποδείξω με δηλώσεις του κυρίου Υπουργού ότι ο ίδιος έχει άγνοια των ευρωπαϊκών θεμάτων, έχει αδυναμία στο να προβλέπει τις δυσμενείς εξελίξεις, αλλά και ανικανότητα στο να χαράσσει πολιτική για να τις αποτρέψει.
      Στις 4 Ιουλίου, συζητήσαμε εδώ για το θέμα της αναθεώρησης της Κοινής Αγροτικής Πολιτικής. Ο Υπουργός Γεωργίας είπε: «Λέω λοιπόν ότι η Νέα Δημοκρατία δεν περίμενε αυτήν την επιτυχία μας στην Ευρωπαϊκή Ένωση με την ολοκλήρωση των διαπραγματεύσεων για τη μεταρρύθμιση της Κοινής Αγροτικής Πολιτικής και προσπαθεί τώρα να μειώσει τη σημασία την οποία έχει για ολόκληρη την ευρωπαϊκή γεωργία». 
      Κύριε Υπουργέ, στις 4 Ιουλίου μιλούσατε για ελληνική επιτυχία.
      Στις 9 Σεπτεμβρίου, σε ανακοίνωση τύπου λέγατε: «Δεν είναι αλήθεια και συνιστά πολιτικό ατόπημα η ανησυχία που εκφράζει με τις σημερινές του δηλώσεις ο Πρόεδρος της Νέας Δημοκρατίας σχετικά με τον κίνδυνο να σταματήσουν οι επιδοτήσεις και γενικά η στήριξη των αγροτικών προϊόντων. Δεν έχει τεθεί τέτοιο θέμα στα αρμόδια κοινοτικά όργανα, αντίθετα είναι δεδομένη η απόφαση του Συμβουλίου Κορυφής του Δεκεμβρίου του 2002 που διασφαλίζει τα σημερινά επίπεδα ενισχύσεων μέχρι το τέλος του 2013». 
      Στις 11 Απριλίου, σε συζήτηση επερώτησης που είχαμε εδώ για τον καπνό είπατε: «Κυρίες και κύριοι συνάδελφοι, οι Έλληνες αγρότες κατόπιν όλων αυτών δεν έχουν τίποτα να φοβηθούν. Οι καπνοκαλλιεργητές ιδιαίτερα έχουν μέλλον. Εάν δεν το πιστεύει η Νέα Δημοκρατία, ας αφήσει τους καπνοκαλλιεργητές να χαράξουν τη δική τους πορεία. Έχουν πολλά να ελπίζουν οι καπνοκαλλιεργητές από μας». 
      Για να δούμε τι έχουν να ελπίζουν οι καπνοκαλλιεργητές από σας, κύριε Υπουργέ. 
      Στις 29 Σεπτεμβρίου ανακοίνωση τύπου του Υπουργείου Γεωργίας : «Οι μεσογειακές καλλιέργειες αντιμετωπίζουν κίνδυνο εγκατάλειψης…» -αυτή ήταν η διασφάλισή σας- «…και η επιλογή της μερικής αποσύνδεσης θεωρείται αναγκαία. Πρέπει όμως να εξεταστεί κατά πόσον οι προτεινόμενες αναλογίες μερικής και πλήρους αποδέσμευσης είναι επαρκείς για την αποτροπή της εγκατάλειψης και την καλύτερη εξέλιξη της παραγωγής». Λέτε επίσης «δεν με βρίσκει σύμφωνο η δημιουργία για το βαμβάκι και τον καπνό δημοσιονομικών φακέλων στα πλαίσια του β΄ πυλώνα». Μα εσείς στη συμφωνία για την αναθεώρηση ψηφίσατε και συμφωνήσατε για τη μεταφορά πόρων από τον α΄ στον β΄ πυλώνα. Λέτε ότι «η προσέγγιση αυτή είναι άδικη για τους παραγωγούς αυτούς οι οποίοι θα υποστούν και τις συνέπειες της διαφοροποίησης και έτσι θα συμμετέχουν στη μεταφορά πόρων από τον α΄ στον β΄ πυλώνα με διπλές μειώσεις». Εσείς τα αναφέρετε αυτά. 
      Επειδή αναφερθήκατε και στους συναδέλφους σας Υπουργούς Γεωργίας και το τι λένε αυτοί –στην αρχή λέγατε ότι και αυτοί συμφωνούν με την αναθεώρηση- θα σας πω τι είπε ο Υπουργός Γεωργίας της Ισπανίας.
      «Ιδιαίτερα επικριτικός εμφανίστηκε ο Ισπανός Υπουργός Γεωργίας ο κ. Κανέτε, ο οποίος χαρακτήρισε άμεσο τον κίνδυνο εγκατάλειψης της υπαίθρου και κυρίως των περιοχών που καλλιεργείται καπνός όπως η Εξτρεμαδούρα και η Ανδαλουσία στις οποίες μπορούν να δημιουργηθούν έντονα κοινωνικά προβλήματα.»
      Βέβαια εδώ κατηγορήσατε τη Νέα Δημοκρατία ότι λειτουργεί όχι υπέρ των καπνοπαραγωγών, αλλά υπέρ των καπνεμπόρων. Σας πληροφορώ ότι η Νέα Δημοκρατία στηρίζει όλο το κύκλωμα του καπνού, στηρίζει τους καπνοπαραγωγούς πρώτιστα, τους καπνεργάτες και τους μεταποιητές. Εσείς με την πολιτική σας στρέφεστε εναντίον του καπνού, βάζετε ταφόπλακα στον ελληνικό καπνό. Δεν είναι μόνο η Νέα Δημοκρατία που έχει καθαρή θέση για τον καπνό και για τα άλλα μεσογειακά προϊόντα. Προφανώς δεν έχετε δει τη θέση της ΠΑΣΕΓΕΣ η οποία λέει: «Πιστεύουμε ακράδαντα ότι η άνευ όρων και προϋποθέσεων εφαρμογή της αρχής της πλήρους αποσύνδεσης» -δεν μας είπατε αν εσείς είσαστε υπέρ της μερικής ή της πλήρους αποσύνδεσης, εμείς είχαμε ξεκάθαρη θέση γι’ αυτό- «θα έχει άμεσες αρνητικές συνέπειες στο εισόδημα των παραγωγών, στην απασχόληση των εργαζομένων, στην υποβάθμιση της ποιότητας, στην περιφερειακή και αγροτική ανάπτυξη με τελικό αποτέλεσμα την εγκατάλειψη της καπνοκαλλιέργειας». Ε, αυτό  το λέει η ΠΑΣΕΓΕΣ η οποία δεν πιστεύω ότι λειτουργεί για λογαριασμό των καπνεμπόρων.
      Η «Καπνική» στην οποία αναφερθήκατε -προφανώς σας έστειλε το κείμενο αλλά δεν το διαβάσατε- λέει τα εξής: «Η αρχική θέση όλων των ομάδων καπνού των ΟΠΑΚ, ήταν η διατήρηση του υπάρχοντος καθεστώτος χωρίς καμία απώλεια. Αν δεν μπορεί να συμβεί αυτό τότε, η ΟΠΑΚ μετά από συζήτηση και ανάλυση όλων των παραπάνω αποφάσισαν τα παρακάτω. 
      Πρώτον, ολική αποσύνδεση για όλες τις ποικιλίες σε προαιρετική βάση –δεν το αναφέρατε αυτό- αλλά χωρίς καμία απώλεια σε άλλους τομείς ή τα μη άσχετα με την καπνοκαλλιέργεια. Μα ήδη έχουμε την πρόταση για μετακίνηση του 20% της επιδότησης για ποσοστώσεις από τρεισήμισι έως δέκα τόνους και το 1/3 της επιδότησης για πάνω από δέκα τόνους. 
      Δεύτερον μερική αποσύνδεση για όσους επιθυμούν να παραμείνουν στην καπνοκαλλιέργεια, χωρίς καμία απώλεια και με το μικρότερο δυνατό ποσοστό που μπορεί να επιτευχθεί».
      Αυτή είναι η δήλωση της «Καπνικής» που προφανώς δεν έχετε διαβάσει διότι διαφορετικά δεν θα λέγατε άλλα από το Βήμα της Βουλής. 
      Με βάση τις δηλώσεις αυτές γίνεται εύκολα αντιληπτό αν τελικά η Κυβέρνηση είναι αυτή που έχει δίκιο όταν επαίρεται για την δήθεν επιτυχία της στη συμφωνία της αναθεώρησης της Κοινής Αγροτικής Πολιτικής ή η Νέα Δημοκρατία όταν καταγγέλλει ότι η συμφωνία αυτή ήταν μια μεγάλη αποτυχία όσον αφορά τη διασφάλιση μεγάλου μέρους των αγροτικών προϊόντων μας, διότι αυτή θα αποβεί κόλαφος για τους Έλληνες αγρότες. 
      Η Νέα Δημοκρατία με πολύ σοβαρότητα και υπευθυνότητα χειρίστηκε το θέμα της αναθεώρησης της ΚΑΠ, όπως χειρίζεται και όλα τα θέματα που αφορούν τον αγροτικό τομέα της χώρας μας. 
      Προηγουμένως μας καταγγείλατε ότι δεν έχουμε μέτρα. Προφανώς δεν παρατηρήσατε ότι η μισή ομιλία μου αναφερόταν στα μέτρα και τις θέσεις της Νέας Δημοκρατίας. Είναι καταγεγραμμένη στα Πρακτικά και πραγματικά θα ήθελα να πάρετε τη θέση της Νέας Δημοκρατίας μήπως και επιτέλους προχωρήσετε στη χάραξη μιας πολιτικής υπέρ των ελληνικών αγροτικών προϊόντων. Δυστυχώς βέβαια η κριτική μας, οι παραινέσεις μας και οι εκκλήσεις μας προς την Κυβέρνηση για να επιδείξει τη σοβαρότητα και την υπευθυνότητα που απαιτείται –διότι μέχρι τώρα δεν έχετε επιδείξει ούτε σοβαρότητα ούτε υπευθυνότητα, γι’ αυτό και οδηγούμαστε εκεί που οδηγούμαστε- απευθύνεται σε ώτα μη ακουόντων. Καλούμε την Κυβέρνηση την ύστατη στιγμή επιτέλους να δώσει τη μάχη για τον καπνό, για το βαμβάκι, για το λάδι, πριν να είναι πολύ αργά, διότι η εγκατάλειψη αυτών των καλλιεργειών είναι βέβαιο ότι θα σημάνει και το τέλος της ελληνικής γεωργίας. Και γι’ αυτό θα έχετε μια τεράστια ευθύνη. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Παπαδόπουλος έχει το λόγο.
      ΣΤΑΥΡΟΣ ΠΑΠΑΔΟΠΟΥΛΟΣ: Κυρία Πρόεδρε, ο κύριος Υπουργός μίλησε για καπνεμπόρους, τα συμφέροντα των οποίων δήθεν εμείς η Νέα Δημοκρατία εξυπηρετούμε. Και ερωτώ τον κύριο Υπουργό: Μήπως ενθυμείται κανέναν καπνέμπορα ονόματι Χαρδαλιά, τον οποίο εσείς επιτρέψατε να βάλει φέσι και σε πολλούς καπνοπαραγωγούς της περιοχής Πιερίας και Δράμας αλλά και  σε πολλές τράπεζες που με τις δικές σας ευλογίες επί Υπουργίας Γεωργίας κ. Τζουμάκα και Υπουργίας Εθνικής Οικονομίας κ. Παπαντωνίου, του δίνατε άδεια για να συνεχίσει να είναι καπνέμπορος και έτσι να φεσώνει και τους παραγωγούς και τις τράπεζες. Ήταν και στέλεχος του δικού σας κόμματος. 
     Είστε πολύ καλοί στα βαφτίσια και ο κ. Σημίτης και εσείς. Διότι βαφτίσατε πολλές φορές τη φτώχεια των αγροκτηνοτρόφων της χώρας μας που η άθλια οικονομική τους κατάσταση αγγίζει τα όρια του τραγικού.
      Και πολλές φορές αρκετοί αυτοκτόνησαν, κύριε Υπουργέ, από τα χρέη προς την Αγροτική Τράπεζα, από τα οποία τα περισσότερα ήταν πανωτόκια. Εσείς, λοιπόν, αυτή τη φτώχεια και τη μιζέρια αυτών των ανθρώπων τη βαφτίσατε ευημερία, δηλώνοντας ότι το εισόδημα των αγροτών τα τελευταία δύο χρόνια αυξήθηκε κατά 13%. Στη συζήτηση του προϋπολογισμού ο Πρωθυπουργός είχε πει ότι τον τελευταίο χρόνο είχαν αύξηση του εισοδήματός τους κατά 5,5%.
      Ερωτώ όλους εσάς που προέρχεστε από αγροτικές περιοχές να μου πείτε ένα αγροτικό προϊόν που τα τελευταία χρόνια η τιμή του είχε ανοδική πορεία στα χέρια του παραγωγού. Οι τιμές για τον παραγωγό είχαν διαρκώς φθίνουσα πορεία. Και εσείς χωρίς ντροπή μας κατηγορείτε και επιπλέον λέτε ότι το εισόδημά τους αυξήθηκε. Όλες αυτές οι πράξεις και οι παραλείψεις σας μου θυμίζουν ένα άρθρο του Αστικού Κώδικα για την απάτη. Διότι πολιτική απάτη είναι το να βγαίνετε δημόσια και να λέτε ότι το εισόδημα των γεωργοκτηνοτρόφων αυξήθηκε 13%. Μήπως απευθύνεστε μόνο σε ανθρώπους που ζουν στο Κολωνάκι;
      Είμαστε κοντά στον αγρότη και τον πονάμε διότι ζούμε από κοντά το πρόβλημά του. Ακόμη και συγγενικά μας πρόσωπα πέθαναν απ’ αυτήν την αδικία που εσείς όλα αυτά τα χρόνια με την ανάλγητη πολιτική σας προωθείτε στο αγροτικό θέμα. Γι’ αυτό μη μιλάτε για ανθρώπους οι οποίοι έχουν υποστεί τα πάνδεινα και μη λέτε ότι στο σπίτι του κρεμασμένου δεν μιλάνε για σχοινί. Εσείς είστε εκείνοι οι οποίοι ευθύνεστε γι’ αυτήν την κατάντια των αγροτών. Εσείς έχετε οδηγήσει όλη την περιφέρεια στο να υποφέρει και την ανεργία να τους πλήττει. Γνωρίζετε ότι η ανεργία των νέων στις παραμεθόριες περιοχές ξεπερνά το 50%. Γι’ αυτούς τους ανθρώπους που φυλάνε Θερμοπύλες πρέπει να αγωνιστούμε πριν να είναι αργά για την Ελλάδα. Πρέπει να βοηθήσετε αυτούς τους ανθρώπους να παραμείνουν στις εστίες τους. Η υπογεννητικότητα μαζί με την ανεργία είναι οι μεγαλύτεροι κίνδυνοι για την Ελλάδα. Πρέπει να βοηθήσετε την Ελληνίδα μητέρα να γεννήσει Ελληνόπουλα για να μην έχουμε εισαγόμενους Έλληνες από την Αλβανία, από τη Ρουμανία, από τη Βουλγαρία. Να έχουμε γνήσια Ελληνόπουλα που θα πάνε στα σχολεία για να συνεχίσουν την παράδοση του πολιτισμού μας για την οποία πρέπει να είμαστε υπερήφανοι εμείς οι Έλληνες. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Αγγελής έχει το λόγο.
     ΑΝΕΣΤΗΣ ΑΓΓΕΛΗΣ: Κύριε Υπουργέ, δεν απαντήσατε στις ερωτήσεις της Νέας Δημοκρατίας. Και όχι μόνο δεν απαντήσατε, αλλά προσπαθήσατε εμμέσως πλην σαφώς να παραπληροφορήσετε και το Σώμα αλλά και τους αγρότες.
     Είπατε ότι θα ενημερωθούν οι αγρότες για τις θέσεις της Νέας Δημοκρατίας και της Κυβέρνησης του ΠΑΣΟΚ και θα βγάλουν τα συμπεράσματά τους. Πώς θα ενημερωθούν; Θα ενημερωθούν από το αγροτικό κανάλι το οποίο υποσχεθήκατε και δεν κάνατε; Θα ενημερωθούν από τις ελεγχόμενες παρουσιάσεις μέσα από τα δίκτυα της ΕΡΤ και μέσα από τις περικοπές των εισηγήσεων της Νέας Δημοκρατίας;
     Κύριε Υπουργέ, είστε λάθος. Τα προβλήματα υπάρχουν. Σήμερα έπρεπε να απευθυνθείτε στον αγροτικό πληθυσμό και να του πείτε την αλήθεια αφού υπάρχει θέμα μείωσης των επιδοτήσεων. Στην ΠΟΕ μιλούν για 55% μείωση των επιδοτήσεων, για 36% μείωση των δασμών και για 45% μείωση των εξαγωγικών επιδοτήσεων. Άρα, υπάρχει θέμα. Οπότε έχουμε υποχρέωση να ενημερώσουμε τον αγροτικό κόσμο για τα επερχόμενα και για τις θέσεις της Κυβέρνησης, για το πώς θα αντιμετωπιστούν τα προβλήματα.
     Τα 3/4 της ομιλίας σας αναφέρονταν σε θέματα έξω από την επερώτηση της Νέας Δημοκρατίας. 
      Μιλήσατε για εκλογές συνεταιρισμών, για το ότι θα θριαμβεύσει το ΠΑΣΟΚ κλπ. και θα εξαγάγουμε ωφέλιμα συμπεράσματα για την πολιτική της Κυβέρνησης. Ήδη ο ελληνικός λαός έχει αποφασίσει. Ο Θεσσαλικός Κάμπος σας έδωσε την απάντηση στις νομαρχιακές εκλογές. 
      Δεν βιώνετε την πραγματικότητα, κύριε Υπουργέ. Θα σας αναφέρω μερικά παραδείγματα. Οι παραγωγοί της ντομάτας πληρώθηκαν 15 λεπτά. Στην αγορά 1 ευρώ. Άδικα τρέχει ο κ. Κουλούρης. Αποζημιώσεις αγροτών-παγετός του 2002. Σε ένα δήμο τριακοσίων παραγωγών, η αποζημίωση ήταν 3.000 ευρώ. Ποιον εμπαίζετε; Αυτή είναι η πολιτική σας; 
      Διακίνηση προϊόντων. 3 ευρώ η κλούβα είκοσι κιλών. Στην αγορά 1 ευρώ το κιλό. Για ποια αγροτική πολιτική μιλάτε; Μιλάτε για ασφάλεια των αγροτικών προϊόντων που είναι μέσα στις δεσμεύσεις της Κοινής Αγροτικής Πολιτικής. Ασφάλεια αγροτικών προϊόντων και τροφίμων. 
      Μιλάτε για προστασία του περιβάλλοντος. Η απεργία των γεωτεχνικών απέδειξε ότι ούτε ο ΕΦΕΤ λειτουργεί, αλλά ούτε και τα συστήματα ελέγχου. Τα πάντα κινούνται τυχαία σ’ αυτή τη χώρα. Και μιλάτε για αγροτική πολιτική και λέτε ότι δεν έχει δίκιο η Νέα Δημοκρατία; Η Νέα Δημοκρατία και δίκιο έχει και οι αγρότες συμπαραστέκονται στις απόψεις και θέσεις της, όπως αυτές εκφράζονται στο προχωρημένο πρόγραμμα της Νέας Δημοκρατίας το οποίο εσείς πάντα αντιγράφετε!
      Σας ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Λεονταρίδης. 
      ΘΕΟΦΙΛΟΣ ΛΕΟΝΤΑΡΙΔΗΣ: Κύριε Υπουργέ, ακόμα πληρώνουμε τα λάθη σας στις έως τώρα διαπραγματεύσεις σας στην Ευρωπαϊκή Ένωση για τα αγροτικά προϊόντα. Και τότε είχατε υπερασπιστεί μέσα στη Βουλή τις επιλογές σας, αλλά τα αποτελέσματα ήταν τραγικά για τους αγρότες. 
     Οι αγρότες, καπνοπαραγωγοί, βαμβακοπαραγωγοί και ελαιοπαραγωγοί, θα δουν το εισόδημά τους να μειώνεται. Αυτό φυσικά δεν ξέρω αν σας ανησυχεί. Εξάλλου, οι ίδιοι οι εκπρόσωποί σας της ΠΑΣΕΓΕΣ συμφωνούν ότι θα υπάρχει μείωση πόρων και περιθωριοποίηση χιλιάδων αγροτών. Συγκεκριμένα λένε –γιατί πρέπει να τα αναφέρουμε και αυτά- ότι όσον αφορά τον καπνό για τους μικρούς παραγωγούς καθιερώνεται μια ενιαία πληρωμή ανά εκμετάλλευση, κάτι σαν κοινωνικό επίδομα δηλαδή, που μπορεί να εξασφαλίζει κάποιο εισόδημα, όχι όμως και απασχόληση. 
      Στο βαμβάκι υπάρχει μεγάλη μείωση στις καλλιεργούμενες εκτάσεις -διακόσιες χιλιάδες στρέμματα- γεγονός που συνεπάγεται μείωση πόρων, ενώ και στο ελαιόλαδο η αποσύνδεση θα έχει αρνητικά αποτελέσματα. 
     Και ενώ συμβαίνουν όλα αυτά, αυτές οι διαπραγματεύσεις που στην ουσία δεν εξασφαλίζουν το εισόδημα των παραγωγών, έρχεται το Υπουργείο Γεωργίας και παρά τα τόσα οικονομικά προβλήματα των αγροτών, και κυρίως των βαμβακοπαραγωγών, και υποχρεώνει εκβιαστικά τους παραγωγούς να προπληρώσουν ειδική ασφαλιστική εισφορά στον ΕΛΓΑ. Μάλιστα, υποχρεώνει τους βαμβακοπαραγωγούς να υπογράψουν εντολή εξουσιοδότησης να παρακρατήσει ο ΕΛΓΑ προκαταβολικά από τα βιβλιάριά τους εισφορές από το σύνολο της ηρτημένης παραγωγής, ανεξάρτητα εάν, ειδικά φέτος, οι ποσότητες που παραδίδονται είναι πολύ μικρότερες εξαιτίας των καταστροφών. 
      Έχετε δέσει, λοιπόν, χειροπόδαρα τους αγρότες με τις δηλώσεις καλλιέργειας και την εντολή εξουσιοδότησης, με αποτέλεσμα ο ΕΛΓΑ να μπορεί στην ουσία ανά πάσα στιγμή μ’ αυτήν την εξουσιοδότηση και την εντολή να παρακρατήσει από το λογαριασμό του κάθε αγρότη προκαταβολικά αυτά που θέλει να πάρει. 
      Δυστυχώς, κύριε Υπουργέ, βλέπω ότι όταν πρόκειται να εισπράξετε χρήματα, τα εισπράττετε πολύ εύκολα. Ξέρετε τον τρόπο! Όταν όμως είναι να αποδώσετε ζημίες, κάνετε δύο και τρία χρόνια. Στην κυριολεξία σφάζετε με το βαμβάκι τους παραγωγούς και εισπράττετε εκβιαστικά από τα βιβλιάριά τους τα χρήματα, ενώ τόσο καιρό σας επισημαίνουμε να σκύψετε στα προβλήματα που προέκυψαν από τις εκτεταμένες καταστροφές και ακόμα δεν έχετε εκτιμήσει το μέγεθός τους. 
      Θέλουμε εδώ και τώρα να μας πείτε: Θα αποζημιώσετε τους τευτλοπαραγωγούς, τους οριζοπαραγωγούς, τους βαμβακοπαραγωγούς ή θα συνεχίσετε να τους εμπαίζετε; 
      Γιατί εκτός από υποσχέσεις και εξαγγελίες δεν κάνετε τίποτε άλλο. Όμως ο αγροτικός κόσμος σας κατάλαβε, σας γύρισε την πλάτη για την απογοητευτική αυτή κατάσταση που οδηγεί τη γεωργία μας στη σημερινή πρωτόγνωρη κρίση.
      Κύριε Υπουργέ, το θέμα της ελληνικής γεωργίας είναι πολύ σημαντικό για το μέλλον της χώρας μας. Χρειάζεται πολιτική ηγεσία, για να αντιμετωπίσει τα αγροτικά προβλήματα με τόλμη και πραγματικό ενδιαφέρον. Τέτοια πολιτική ηγεσία αυτήν τη στιγμή δεν υπάρχει.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο.
      ΓΕΩΡΓΙΟΣ ΔΡΥΣ (Υπουργός Γεωργίας): Κύριοι συνάδελφοι, δυστυχώς παρά την πρωτολογία μου, η Νέα Δημοκρατία επανέλαβε τη στείρα αντιπολιτευτική της κριτική, επιβεβαιώνοντας για άλλη μια  φορά ότι δεν είναι διατεθειμένη να κατανοήσει και να αποδεχθεί το ευρωπαϊκό γίγνεσθαι.
     Κύριοι συνάδελφοι, δεν μπορώ να σας επιβάλω να προσαρμοστείτε επιτέλους στο Ευρωπαϊκό γίγνεσθαι. 
     Σας έδωσα πριν από λίγο το κείμενο των προτάσεων της επιτροπής και το κείμενο των αποφάσεων του Συμβουλίου Υπουργών της 26ης Ιουνίου. Παρ’ όλα αυτά, ο πρώτος εκ των συναδέλφων της Νέας Δημοκρατίας που μίλησαν ανέφερε ότι στο άτυπο Συμβούλιο Υπουργών Γεωργίας της Κέρκυρας δεν ετέθη το θέμα των μεσογειακών προϊόντων.
      ΑΛΕΞΑΝΔΡΟΣ ΚΟΝΤΟΣ: Δεν είπα αυτό, κύριε Υπουργέ. Δεν είπα ποτέ «άτυπο»! 
      ΓΕΩΡΓΙΟΣ ΔΡΥΣ (Υπουργός Γεωργίας): Είπατε, στο άτυπο Συμβούλιο Υπουργών Γεωργίας της ιδιαιτέρας μου πατρίδας. Είναι γραμμένο στα Πρακτικά. 
      ΑΛΕΞΑΝΔΡΟΣ ΚΟΝΤΟΣ: Να μου τα δώσετε τα Πρακτικά!
      ΓΕΩΡΓΙΟΣ ΔΡΥΣ (Υπουργός Γεωργίας): Θα σας τα δώσω αύριο το πρωί. Άτυπο συμβούλιο δεν υπάρχει άλλο παρά μόνον ένα. Επί Ελληνικής Προεδρίας υπάρχει ένα άτυπο Συμβούλιο. Προσπαθείτε να διορθώσετε το πρώτο σας λάθος, κάνετε όμως δεύτερο χειρότερο! 
      ΑΛΕΞΑΝΔΡΟΣ ΚΟΝΤΟΣ: Πείτε για την ταμπακέρα, κύριε Υπουργέ!
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε συνάδελφε, μη διακόπτετε!
      Κι εσείς, κύριε Υπουργέ, μην προκαλείτε να σας απαντά! Απευθυνθείτε γενικώς. 
      ΓΕΩΡΓΙΟΣ ΔΡΥΣ (Υπουργός Γεωργίας): Ο κ. Κοντός με διέκοψε κι εσείς τον αφήσατε, κυρία Πρόεδρε, αφού θέλετε να σας απαντήσω!
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Αφού είδατε ότι επενέβην. 
     Συνεχίστε, κύριε Υπουργέ.
      ΓΕΩΡΓΙΟΣ ΔΡΥΣ (Υπουργός Γεωργίας): Λέω, λοιπόν, ότι είπατε στο άτυπο Συμβούλιο της ιδιαιτέρας μου πατρίδας, της Κέρκυρας, ότι δεν ετέθη το θέμα των μεσογειακών προϊόντων. Δεν γνωρίζετε πως λειτουργούν τα άτυπα Συμβούλια.
     Σας λέγω, λοιπόν, ότι εμείς θέσαμε το θέμα της ποιοτικής Γεωργίας. Αλλά ακούστε τι έθεσαν οι άλλοι συνάδελφοι Υπουργοί Γεωργίας: Η Ισπανία, η οποία είχε το πρώτο εξάμηνο του 2002 την Προεδρία: «Ανάπτυξη της Υπαίθρου». Ακολούθησε η Δανία: «Καινοτομία στον αγροτικό τομέα». Η Ιταλία μετά από μας: «Η μετά Κανκούν εποχή».
     Επιτέλους, αν δεν γνωρίζετε στοιχειωδώς πως λειτουργεί η Ευρωπαϊκή Ένωση, δεν είναι δυνατόν να σας μάθω εγώ από το Βήμα αυτό. 
      Κύριοι συνάδελφοι, αναφέρατε ότι έχετε προτάσεις. Μόνο τρεις προτάσεις, τρία σημεία στην ομιλία σας υπάρχουν: Πρώτον, να μην εφαρμοσθεί η αρχή της πλήρους αποσύνδεσης, διότι αυτό σας επέβαλαν οι καπνέμποροι. Μόνο οι καπνέμποροι μιλούν γι’ αυτό και εσείς αντιγράψατε αυτό που λένε οι καπνέμποροι.
      ΑΛΕΞΑΝΔΡΟΣ ΚΟΝΤΟΣ: Μα και η ΠΑΣΕΓΕΣ μιλάει…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε συνάδελφε, μη διακόπτετε! Όλη την ώρα αυτή η δουλειά θα γίνεται; Συγκρατηθείτε σας παρακαλώ!
      ΑΛΕΞΑΝΔΡΟΣ ΚΟΝΤΟΣ: Είναι πράγματα αυτά που λέει ο κύριος Υπουργός;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε συνάδελφε!
      ΓΕΩΡΓΙΟΣ ΔΡΥΣ (Υπουργός Γεωργίας): Αναγνωρίζω ότι οι καπνέμποροι έχουν πολύ μεγάλη πειθώ στα αυτιά σας. Σας συγχαίρω γι’ αυτό.
      ΑΛΕΞΑΝΔΡΟΣ ΚΟΝΤΟΣ: Κάνετε πολύ μεγάλο λάθος.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κοντέ, σας παρακαλώ πάρα πολύ, δεν έχετε το λόγο! Δεν μπορείτε να διακόπτετε.
      ΓΕΩΡΓΙΟΣ ΔΡΥΣ (Υπουργός Γεωργίας): Δεύτερον, η πρόταση της Επιτροπής που είναι 60/40 για τον καπνό προτείνατε να γίνει 40/60. 
      Τρίτον, να μη μεταφερθούν χρήματα από τον πρώτο στο δεύτερο πυλώνα. Να σας θυμίσω κύριοι συνάδελφοι, ότι όλοι μιλούσαμε ότι η ασκούμενη Κοινή Αγροτική Πολιτική είναι άδικη, διότι το 80% των πόρων, το απορροφά το 20% των αγροτικών εκμεταλλεύσεων. Ζητούσαμε να υπάρχουν  περισσότεροι πόροι για την αγροτική ανάπτυξη και την ανάπτυξη της Υπαίθρου. Όταν λοιπόν παίρνουμε χρήματα από τους μεγαλοπαραγωγούς και τα χρήματα αυτά τα συγκεντρώνουμε σε ένα ταμείο κοινοτικό, και στη συνέχεια αναδιανέμονται με βάση το Ακαθάριστο Εγχώριο Προϊόν, με βάση τα προβλήματα που έχει η περιοχή, (π.χ. προβληματική νησιωτική, απομεμακρυσμένη περιοχή), δηλαδή ιδιαίτερα θετικά κριτήρια για την Ελλάδα. Εσείς είστε αντίθετοι με αυτό. Κατανοώ γιατί είστε αντίθετοι, γιατί στηρίζετε τους μεγαλοαγρότες και βεβαίως δεν θέλετε να στενοχωρήσετε τους πελάτες σας. Δικαίωμά σας. Όμως, εμείς θα συνεχίσουμε να αγωνιζόμαστε, να υπάρχουν χρήματα για την ανάπτυξη της Υπαίθρου και για τη βελτίωση του επιπέδου ζωής των μικρών και μεσαίων αγροτών. 
      Είπατε, κύριοι συνάδελφοι, «να δημιουργήσει η Κυβέρνηση συμμαχία». Σας ενημέρωσα. Σας είπα ότι μόλις τελείωσε το Συμβούλιο Υπουργών Γεωργίας είχαμε μακρά συνάντηση με το συνάδελφό μου Υπουργό Γεωργίας κ. Τζιάνι Αλεμάνο για τα προβλήματα του καπνού. Εμείς και η Ιταλία είμαστε σε κοινή γραμμή, για τα θέματα του καπνού. Και δεν θέλω να σας αποκρύψω ότι υπάρχουν χώρες διαφορετικών συμφερόντων. Ένα σημείο στο οποίο μπορώ να συμφωνήσω μαζί σας είναι ότι οι Ισπανοί, για παράδειγμα, ζητούν αλλαγές των ιστορικών αναφορών, σχετικά με την ελαιοκαλλιέργεια. Εμείς δεν είμαστε διατεθειμένοι, σε καμία περίπτωση, να το δεχθούμε και κάναμε ξεκάθαρο στο τελευταίο Συμβούλιο Υπουργών, ότι η συμφωνία που κάναμε στις 26 Ιουνίου στο Λουξεμβούργο δεν αναφέρει για κανένα προϊόν αλλαγή των ιστορικών αναφορών. Επομένως, δεν μπορεί να εφαρμοστεί στις προτάσεις που κάνει η Ευρωπαϊκή Επιτροπή για το ελαιόλαδο. 
      Ζητάμε: «Να ασκήσουμε πιέσεις». Και βεβαίως ασκούμε πιέσεις. Ασκούμε πιέσεις όμως, με πολιτική επιχειρημάτων  και όχι με κραυγές αντιευρωπαϊκές σαν αυτές που άκουσα από εσάς. Αυτό που κάνετε εσείς, κύριοι συνάδελφοι, δεν βοηθάει σε καμία περίπτωση να βρούμε έναν κοινό τόπο για τα ελληνικά αιτήματα στην Ευρωπαϊκή Επιτροπή. Τουναντίον, με το να απορρίπτετε τα πάντα, με το να λέτε ότι τίποτα δεν έγινε και ότι θα ακολουθήσει ένας κόλαφος, δείχνει για άλλη μία φορά ότι δεν έχετε κατανοήσει το μέγεθος και το ειδικό βάρος των προτάσεων που έχει η Ευρωπαϊκή Επιτροπή. Έχετε μια στείρα αντιπολιτευτική διάθεση, με μοναδικό σκοπό να παρουσιάσετε ότι η Κυβέρνηση μας δεν έχει έργο, δεν κάνει τίποτα, έχει παραδοθεί στην Ευρωπαϊκή Επιτροπή. Έτσι δεν σας πιστεύει κανείς. Κατ’ αρχάς δεν σας πιστεύουν οι αγρότες. Εγώ κάθε βδομάδα, δύο τουλάχιστον μέρες, είμαι σε χωριά και κωμοπόλεις της Υπαίθρου και ακούω εκ του σύνεγγυς, πρόσωπο με πρόσωπο, τα θέματα. Την Τετάρτη και την Πέμπτη ήμουν στη Μυτιλήνη και συζήτησα με τους ελαιοπαραγωγούς. Τίποτα εξ’ αυτών που αναφέρατε δεν μου είπαν. 
      Αναφέρατε: «Η Νέα Δημοκρατία θα μείνει πιστή στη φιλοαγροτική της πολιτική». Η Νέα Δημοκρατία θα μείνει πιστή στην άγνοιά της και στην αδυναμία της να μελετήσει τα σύγχρονα προβλήματα που έχει η ευρωπαϊκή Γεωργία. Όσο ακολουθείτε αυτήν την πολιτική, δεν πρόκειται να αποκτήσετε την εμπιστοσύνη των αγροτών. 
      Ελαιοκομικό Μητρώο: Εγώ θα πω ότι πράγματι η χώρα μας δυστυχώς στερείται Μητρώου. Όμως, πρέπει να γνωρίζετε ότι στην τελευταία διετία ολοκληρώσαμε το Σταφιδικό Μητρώο και μέχρι τέλος του χρόνου θα έχουμε ολοκληρώσει το Ελαιοκομικό και το Αμπελουργικό Μητρώο. Ολοκληρώσαμε το Μητρώο Βοοειδών και θα ολοκληρώσουμε μέχρι το 2004 και το Μητρώο των Αιγοπροβάτων. Αναγνωρίζω ότι υπήρξε καθυστέρηση στη σύνταξη των Μητρώων, αλλά να αναγνωρίσετε και εσείς ότι τα δύο τελευταία χρόνια έχει γίνει σοβαρή πρόοδος. Βεβαίως υπάρχουν περιοχές που έχουν ιδιαίτερες αδυναμίες. Να σας πω δύο διαφορετικές περιοχές. Η Αχαΐα, και η Βοιωτία. Η Αχαΐα έχει ολοκληρώσει το Ελαιοκομικό Μητρώο ενώ η Βοιωτία έχει πολύ καθυστερήσει την ολοκλήρωση των Μητρώων. Αυτή είναι η πραγματικότητα. 
      ΣΟΦΙΑ ΚΑΛΑΝΤΖΑΚΟΥ: Θα δώσετε παράταση μετά τον Οκτώβριο; 
      ΓΕΩΡΓΙΟΣ ΔΡΥΣ (Υπουργός Γεωργίας): Υπό την προϋπόθεση ότι θα έχουμε τελειώσει το 90% του συνόλου των Μητρώων, μπορούμε το 10% να το ολοκληρώσουμε μέχρι τέλος του χρόνου. 
     Κύριοι συνάδελφοι, θέλω να συμφωνήσουμε σε ένα θέμα για το οποίο ίσως έχετε –κακώς- ανησυχία. Οι επιδοτήσεις θα συνεχιστούν και θα αυξάνονται, όχι με τους ρυθμούς που θα θέλαμε και εμείς. 
      Μέχρι τις 31-12-2006 οι αγροτικές δαπάνες της Ε.Ε. θα είναι 45,3 δισεκατομμύρια δραχμές. Μετά το 2006 θα αυξάνονται κατά 1%. Θέλουμε να αυξάνεται ο προϋπολογισμός των δαπανών για τη Γεωργία της Ευρωπαϊκής Ένωσης με ρυθμό μεγαλύτερο του 1%. Όμως, οι αρχηγοί των κρατών-μελών αποφάσισαν, όπως γνωρίζετε, αύξηση κατά 1%. Και θα φθάσουμε στο τέλος του 2013 στα 48,3 δισεκατομμύρια ευρώ ετησίως.
      Αυτά, όμως, είναι δεδομένα, τα οποία δεν ανατρέπονται από το Συμβούλιο Υπουργών. Το Συμβούλιο Υπουργών είναι υποχρεωμένο να σέβεται τις αποφάσεις του Συμβουλίου Κορυφής. Το Συμβούλιο Κορυφής αποφάσισε ποιες θα είναι οι δαπάνες για την ευρωπαϊκή Γεωργία μέχρι και το 2013. Αυτές τις εισροές δεν μπορεί να μην τις πάρει η Ελλάδα. Δεν μπορεί η Ελλάδα να μην παίρνει κάθε χρόνο κατά μέσο όρο 1 τρισεκατομμύριο δραχμές από τα Κοινοτικά Ταμεία. 
      Το πρόβλημα είναι πώς θα μοιράσουμε το 1 τρισεκατομμύριο δραχμές στην Ελλάδα. Εδώ, λοιπόν, να έλθετε να κουβεντιάσουμε, πώς θα μοιράσουμε το 1 τρισεκατομμύριο δραχμές. Αλλά οι επιδοτήσεις, κύριοι συνάδελφοι –ας συμφωνήσουμε σε αυτό- είναι κατοχυρωμένες, είναι δεδομένες, δεν αμφισβητούνται μέχρι και το 2013. 
      Με αυτά τα λόγια, κύριοι συνάδελφοι, νομίζω ότι είναι ώρα η Νέα Δημοκρατία να προσαρμοστεί στο ευρωπαϊκό γίγνεσθαι, για να μην είναι μονίμως απομονωμένη από το ευρωπαϊκό περιβάλλον.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχουν διανεμηθεί τα Πρακτικά της Τετάρτης 8 Οκτωβρίου 2003 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς τα Πρακτικά της Τετάρτης 8 Οκτωβρίου 2003 επικυρώθηκαν.
      Κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 6/2/8-10-2003 επίκαιρης επερώτησης Βουλευτών της Νέας Δημοκρατίας προς τον Υπουργό Γεωργίας, σχετικά με τις προτάσεις της Ευρωπαϊκής Επιτροπής για την αναθεώρηση της Κοινής Οργάνωσης Αγοράς για τα μεσογειακά προϊόντα.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.25΄, λύεται η συνεδρίαση για αύριο ημέρα Τρίτη 21 Οκτωβρίου 2003 και ώρα 18.00΄, με αντικείμενο εργασιών του Σώματος: α) νομοθετική εργασία: ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Κανόνες τιμολόγησης, ρυθμίσεις Φ.Π.Α. ηλεκτρονικών υπηρεσιών και άλλες διατάξεις» και β) συζήτηση και λήψη απόφασης σύμφωνα με τα άρθρα 62 του Συντάγματος και 83 του Κανονισμού της Βουλής, για τις αιτήσεις άρσης της ασυλίας Βουλευτών, σύμφωνα με τις ημερήσιες διατάξεις που έχουν διανεμηθεί.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση Ολομέλειας 20-10-2003		σελ. 1

