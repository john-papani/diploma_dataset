ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΛΗ΄
Δευτέρα 26 Νοεμβρίου 2007 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών. σελ.
2. Άδεια απουσίας των Βουλευτών κ. Γ. Γιακουμάτου, Α. Λοβέρδου και Γ. Καρασμάνη. σελ.
3. Ανακοινώνεται ότι τη συνεδρίαση παρακολουθούν μαθητές, από το 2ο Γενικό Λύκειο Νεάπολης Θεσσαλονίκης. σελ. 

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3. Ανακοίνωση του δελτίου αναφορών και ερωτήσεων της Τρίτης 27 Νοεμβρίου 2007. σελ.
4. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων, σχετικά με τα προβλήματα στη λειτουργίας των ειδικών σχολείων. σελ.
β) Προς τον Υπουργό Εσωτερικών, σχετικά με τα μέτρα που λαμβάνει το κράτος για τους τραυματισθέντες αστυνομικούς κ.λπ. σελ.
γ) Προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την ιδιωτικοποίηση των λιμανιών Πειραιά και Θεσσαλονίκης κ.λπ.
δ) Προς τον Υπουργό Μεταφορών και Επικοινωνιών σχετικά,
i)με τους κινδύνους από αναφλέξεις λεωφορείων της ΕΘΕΛ κ.λπ. σελ.
ii) σχετικά με την ιδιωτικοποίηση της Ολυμπιακής Αεροπορίας κ.λπ. σελ.
5) Συζήτηση επερώτησης προς τον Υπουργό Μεταφορών και Επικοινωνιών σχετικά με τα ΕΛ.ΤΑ. σελ.
ΟΜΙΛΗΤΕΣ

Α. Επί των επικαίρων ερωτήσεων:
ΒΟΥΛΓΑΡΑΚΗΣ Γ. σελ.
ΓΕΩΡΓΙΑΔΗΣ Σ. σελ.
ΔΡΙΤΣΑΣ Θ. σελ.
ΚΟΥΜΠΟΥΡΗΣ Δ. σελ.
ΛΕΒΕΝΤΗΣ Α. σελ.
ΛΥΚΟΥΡΕΝΤΖΟΣ Α. σελ.
ΝΙΚΟΛΑΪΔΟΥ Β. σελ.
ΣΟΥΡΛΑΣ Γ. σελ.
ΧΑΤΖΗΔΑΚΗΣ Κ. σελ.
ΧΗΝΟΦΩΤΗΣ Π. σελ.

Β. Επί της επερώτησης:
ΑΝΤΩΝΙΟΥ Α. σελ.
ΓΕΩΡΓΙΑΔΗΣ Σ. σελ.
ΚΑΤΡΙΝΗΣ Μ. σελ.
ΛΑΦΑΖΑΝΗΣ Π. σελ.
ΠΑΝΑΓΙΩΤΟΠΟΥΛΟΣ Π. σελ.
ΠΕΤΣΑΛΝΙΚΟΣ Φ. σελ.
ΣΤΡΑΤΑΚΗΣ Ε. σελ.
ΤΙΜΟΣΙΔΗΣ Μ. σελ.
ΤΣΙΟΚΑΣ Θ. σελ.
ΧΑΤΖΗΔΑΚΗΣ Κ. σελ.
ΧΡΙΣΤΟΦΙΛΟΠΟΥΛΟΥ Π. σελ.





      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΛΗ΄
      Δευτέρα 26 Νοεμβρίου 2007
      
      Αθήνα, σήμερα στις 26 Νοεμβρίου 2007, ημέρα Δευτέρα  και ώρα 18.02΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει  τις αναφορές προς το Σώμα. 
      (Ανακοινώνονται προς το Σώμα από τον κ. Σπυρίδωνα-Άδωνι Γεωργιάδη, Βουλευτή Β΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά, με την οποία ο Δήμος Γαστούνης Ηλείας ζητεί την άμεση στελέχωση του Ταχυδρομικού Γραφείου Γαστούνης με πρόσθετο προσωπικό.
      2) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας, στο οποίο ζητείται η άμεση αποπεράτωση της κατασκευής του κτηρίου που θα στεγάσει το βρεφονηπιακό σταθμό Λαστέϊκων  Ηλείας.
      3) Οι Βουλευτές Λασιθίου, Β΄Πειραιώς, Λακωνίας και Μεσσηνίας κύριοι ΜΙΧΑΛΗΣ ΚΑΡΧΙΜΑΚΗΣ, ΓΡΗΓΟΡΗΣ ΝΙΩΤΗΣ, ΛΕΩΝΙΔΑΣ ΓΡΗΓΟΡΑΚΟΣ και ΔΗΜΗΤΡΗΣ ΚΟΥΣΕΛΑΣ αντίστοιχα, κατέθεσαν αναφορά, με την οποία ο κ. Νικόλαος Ναντάγαρης  ζητεί την επίλυση ιδιοκτησιακού του προβλήματος.
      4) Οι Βουλευτές Λασιθίου, Β΄Πειραιώς, Λακωνίας και Μεσσηνίας κύριοι ΜΙΧΑΛΗΣ ΚΑΡΧΙΜΑΚΗΣ, ΓΡΗΓΟΡΗΣ ΝΙΩΤΗΣ, ΛΕΩΝΙΔΑΣ ΓΡΗΓΟΡΑΚΟΣ και ΔΗΜΗΤΡΗΣ ΚΟΥΣΕΛΑΣ αντίστοιχα, κατέθεσαν αναφορά, με την οποία η Επιτροπή Σύστασης Συλλόγου για τη δικαίωση της Μάνης «Η ΕΥΝΟΜΙΑ» ζητεί την ένταξη της Μάνης στο άρθρο 62 του ν. 998/1979.
      5) Οι Βουλευτές Λασιθίου, Β΄Πειραιώς, Λακωνίας και Μεσσηνίας κύριοι ΜΙΧΑΛΗΣ ΚΑΡΧΙΜΑΚΗΣ, ΓΡΗΓΟΡΗΣ ΝΙΩΤΗΣ, ΛΕΩΝΙΔΑΣ ΓΡΗΓΟΡΑΚΟΣ και ΔΗΜΗΤΡΗΣ ΚΟΥΣΕΛΑΣ αντίστοιχα, κατέθεσαν αναφορά, με την οποία η Επιτροπή Σύστασης Συλλόγου για τη δικαίωση της Μάνης «Η ΕΥΝΟΜΙΑ» ζητεί την επίλυση του ιδιοκτησιακού καθεστώτος της Μάνης.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Αγίου Νικολάου Λασιθίου ζητεί την ανέγερση νέου κτηρίου για τη στέγαση της Α.Σ.Τ.Ε.Α.Ν..
      7) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Ανεξάρτητη Κίνηση Εργαζομένων Ε.Φ.Ε.Τ. ζητεί την αναβάθμιση και ενίσχυση του ρόλου του Ε.Φ.Ε.Τ.
      8) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο Σύλλογος Υπαλλήλων Τράπεζας Αττικής καταγγέλλει την προσπάθεια περικοπής οικονομικών δικαιωμάτων και παροχών των μελών του.
      9) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας, στο οποίο καταγγέλλεται η έλλειψη γιατρών διαφόρων ειδικοτήτων από το Ι.Κ.Α. Πατρών Αχαΐας.
      10) Η Βουλευτής Κερκύρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά, με την οποία ο Σύλλογος Γονέων και Κηδεμόνων του εξαθέσιου Δημοτικού Σχολείου Λιαπάδων Κέρκυρας «Η ΕΣΤΙΑ» ζητεί την άμεση λειτουργία του ολοήμερου τμήματος του σχολείου.
      11) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία ο Δήμος Ρίου Αχαΐας ζητεί την έκδοση νέας Κ.Υ.Α. για την εκμετάλλευση των αιγιαλών.
      12) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία ο Σύλλογος Μονίμων Υπαλλήλων του Ενιαίου Φορέα Ελέγχου Τροφίμων ζητεί την ενίσχυση και ανάπτυξη του φορέα.
      13) Ο Βουλευτής Β΄Αθηνών κ. ΓΡΗΓΟΡΙΟΣ ΨΑΡΙΑΝΟΣ κατέθεσε αναφορά, με την οποία ο κ. Νικόλαος Παναγιωτόπουλος ζητεί τη συμμετοχή της κόρης του στο σύστημα ειδικών εξετάσεων εισαγωγής στην τριτοβάθμια εκπαίδευση.
      14) Οι Βουλευτές Ιωαννίνων και Β΄Αθηνών κύριοι ΚΩΝ/ΝΟΣ ΑΛΥΣΣΑΝΔΡΑΚΗΣ και ΙΩΑΝΝΗΣ ΠΡΩΤΟΥΛΗΣ αντίστοιχα, κατέθεσαν αναφορά, με την οποία ο κ. Νικόλαος Παναγιωτόπουλος, κάτοικος Ηλιούπολης Αττικής, ζητεί τη συμμετοχή του παιδιού του σε ειδική κατηγορία για την εισαγωγή του στην τριτοβάθμια εκπαίδευση.
      15) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά, με την οποία ο Σύλλογος Γονέων και Κηδεμόνων του Γυμνασίου και Λυκείου Βόνιτσας ζητεί τη χρηματοδότηση του έργου της αποκατάστασης της στατικής επάρκειας των κτηρίων του πιο πάνω σχολικού συγκροτήματος.
      16) Ο Βουλευτής Λαρίσης κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά, με την οποία το Δημοτικό Συμβούλιο Σαρανταπόρου Νομού Λάρισας ζητεί να μετονομαστεί ο οικισμός «Φαρμάκη» του Δήμου Σαρανταπόρου σε «Δωδώνη».
      17) Ο Βουλευτής Β΄Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία το Νομαρχιακό Συμβούλιο Κεφαλληνίας και Ιθάκης ζητεί να παραχωρηθεί για πολιτιστική χρήση το διατηρητέο κτήριο όπου στεγαζόταν το υποκατάστημα της Τράπεζας της Ελλάδος στο Αργοστόλι.
      18) Ο Βουλευτής Α΄Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά, με την οποία ο Σύλλογος για την Κύστικη Ίνωση  ζητεί την ίδρυση εξειδικευμένων κέντρων κυστικής ίνωσης κ.λπ.
      19) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία ο Δήμαρχος Ολύμπου Νομού Λάρισας ζητεί την απόδοση της δαπάνης των ακουστικών βαρηκοΐας από τον Ο.Γ.Α..
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 886/18.10.2007 ερώτηση του Βουλευτή κ. Μιχαήλ Παντούλα δόθηκε με το υπ’ αριθμ. 45349/ΔΕ8068/13.11.2007 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης, σας γνωστοποιούμε τα εξής:
      1. Αναφορικά με το πρώτο ερώτημα, στο Πρόγραμμα «ΠΙΝΔΟΣ» έχει ήδη ενταχθεί μέρος του Δήμου Μολοσσών που πληροί το κριτήριο ένταξης, δηλαδή πάνω από 600 μέτρα υψόμετρο. Η ένταξη νέων έργων πραγματοποιείται μετά από συγκεκριμένη πρόταση στην Επιτροπή Παρακολούθησης η οποία αξιολογεί την ωριμότητα των έργων και μελετών και προτείνει για ένταξη και χρηματοδότηση από το Πρόγραμμα Δημοσίων Επενδύσεων με γνώμονα του διαθέσιμους πόρους.
      2. Αναφορικά με το δεύτερο ερώτημα, στο Πρόγραμμα Δημοσίων Επενδύσεων είναι ενταγμένα και βρίσκονται σε εξέλιξη 100 έργα που αφορούν πυρόπληκτες περιοχές της Ηπείρου συμπεριλαμβανομένων των Δήμων Μολοσσών, Δελβινακίου και την Κοινότητα Λάβδανη. Συγκεκριμένα, χρηματοδοτούνται μέσω της ΣΑΕ035 με συνολικό προϋπολογισμό 29.383.494,27 Ευρώ, πληρωμές μέχρι 31.12.2006 ύψους 18.460.657,78 Ευρώ και πιστώσεις έτους 2007 ύψους 4.874.164,37 Ευρώ. Φορέας υλοποίησης του είναι η Περιφέρεια Ηπείρου η οποία είναι αρμόδια για την κατανομή των πιστώσεων στα επιμέρους έργα ανάλογα με την εξέλιξη των εργασιών.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      2. Στην με αριθμό 931/19.10.2007 ερώτηση της Βουλευτού κ. Άννας Φιλίνη δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./67/13.11.07 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 931/19.10.07 ερώτησης της Βουλευτού κ. Άννας Φιλίνη, σας γνωρίζουμε τα εξής:
      Μετά την κατάρρευση τμήματος του βιοκλιματικού στεγάστρου στο Ακρωτήρι Θήρας έλαβαν χώρα οι ακόλουθες ενέργειες:
      Με την με αρ. πρωτ. ΥΠ.ΠΟ./ΔΕΕΜΠΚ/78031/2489/27.9.2005 απόφαση συγκροτήθηκε Επιτροπή Εμπειρογνωμόνων, η οποία συνέταξε την από 3.1.2006 έκθεση πραγματογνωμοσύνης για τη διερεύνηση των αιτιών κατάρρευσης τμήματος του Στεγάστρου του αρχαιολογικού χώρου του Ακρωτηρίου Θήρας.
      Με τις με αρ. πρωτ. ΥΠ.ΠΟ./Γ.Δ.Α.Π.Κ./ΑΡΧ/Α1/Φ21/77802/3950/27.9.2005 και YΠ.ΠO./ΔIOIΚ/A/65186/24.7.2006 αποφάσεις ορίστηκε Ειδική Εκτιμητική Επιτροπή για την εκτίμηση του μεγέθους της ενδεχόμενης ζημίας που προκλήθηκε στις αρχαιότητες του Προϊστορικού Οικισμού του Ακρωτηρίου Θήρας από την κατάρρευση του βιοκλιματικού στεγάστρου.
      Με την με αρ. πρωτ. ΥΠ.ΠΟ./Γ.Δ.Α.Π.Κ./ΑΡΧ/Α1/Φ21/72741/3478/5.9.2005 απόφαση εγκρίθηκε, σύμφωνα με την ομόφωνη Γνωμοδότηση του ΚΑΣ όπως διατυπώθηκε στη με αριθ. 29/31.7.2007 συνεδρία του, η σύσταση Εκτιμητικής Επιτροπής για την εκτίμηση του μεγέθους της οικονομικής ζημίας που προκλήθηκε στις αρχαιότητες από την κατάρρευση του βιοκλιματικού στεγάστρου.
      Με το με αρ. πρωτ. 3096/31.7.2007 έγγραφο του Γενικού Γραμματέα του ΥΠ.ΠΟ. ζητήθηκαν από το Ταμείο Αρχαιολογικών Πόρων και Απαλλοτριώσεων στοιχεία για την αποτίμηση της απώλειας εσόδων του Ελληνικού Δημοσίου από τις αναμενόμενες εισπράξεις στον αρχαιολογικό χώρο του Ακρωτηρίου Θήρας, προκειμένου να ασκηθούν κατά των υπόχρεων τα προβλεπόμενα ένδικα μέσα προς αποκατάσταση της εν γένει ζημίας του Ελληνικού Δημοσίου (πολιτική αγωγή σε ποινική διαδικασία που εκκρεμεί και αγωγή προς ικανοποίηση των αστικών του αξιώσεων ενώπιον των αρμοδίων πολιτικών δικαστηρίων).
      Σε ό, τι αφορά την επαναλειτουργία του αρχαιολογικού χώρου του Ακρωτηρίου, σας γνωρίζουμε ότι, ένας αρχαιολογικός χώρος δεν μπορεί να λειτουργεί εκ παραλλήλου με ένα εργοτάξιο και ειδικά όταν πρόκειται για έναν αρχαιολογικό χώρο με μεγάλη επισκεψιμότητα, όπως είναι το Ακρωτήρι. Ως εκ τούτου κρίνεται απαραίτητο να παραμείνει κλειστός ο χώρος για λόγους ασφαλείας και μετά το πέρας των εργασιών κατασκευής του στεγάστρου, να τεθεί εκ νέου σε λειτουργία για το κοινό.
      Ο Υπουργός
      ΜΙΧΑΛΗΣ ΛΙΑΠΗΣ»
      3. Στην με αριθμό 742/15.10.2007 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ.  44271/ΕΥΣ6521/13.11.2007 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
      Στο πλαίσιο των τυποποιημένων διαδικασιών για την ένταξη έργων στα Περιφερειακά Επιχειρησιακά Προγράμματα 2000-2006, σύμφωνα με ενημέρωση της Περιφέρειας Κρήτης, δεν έχει υποβληθεί μέχρι στιγμής πρόταση από ενδιαφερόμενο Φορέα, για ένταξη έργου ανάδειξης και αξιοποίησης του φαραγγιού του «ΧΑ» στo ΠΕΠ Κρήτης, ενώ σήμερα δεν υφίσταται ανοιχτή πρόσκληση.
      Στην παρούσα φάση του σχεδιασμού, είναι πρόωρη η αναφορά για ένταξη συγκεκριμένων έργων στα προγράμματα της Δ΄ Προγραμματικής Περιόδου. Κάτι τέτοιο θα είναι εφικτό μετά την ολοκλήρωση της έγκρισης των συγχρηματοδοτούμενων Επιχειρησιακών Προγραμμάτων (Ε.Π.) από την Ε.Ε. στα οποία, μεταξύ των άλλων, καθορίζονται και οι διαδικασίες που θα πρέπει να ακολουθούνται για την ένταξη των έργων.
      Μετά την παραπάνω έγκριση, προβλέπεται κριτηρίων ένταξης των έργων από τις Επιτροπές Παρακολούθησης των Προγραμμάτων.
      Εφαρμόζοντας συνεπώς τις προβλεπόμενες από τις διατάξεις εφαρμογής των Ε.Π. διαδικασίες και τα εγκεκριμένα κριτήρια ένταξης, οι αρμόδιες Διαχειριστικές Αρχές των Ε.Π. -και μόνο αυτές- θα είναι δυνατόν να εντάξουν ή μη συγκεκριμένα έργα σε ένα Πρόγραμμα.
      Πληροφορίες μπορούν να δοθούν και από τα συνερωτώμενα Υπουργεία.
      Ο Υφυπουργός
      Γ.ΠΑΠΑΘΑΝΑΣΙΟΥ»
      4. Στην με αριθμό 1081/24-10-2007 ερώτηση των Βουλευτών κυρίων Ιωάννου Ζιώγα και Σοφίας Καλαντίδου δόθηκε με το υπ’ αριθμ. 556/14-11-2007 έγγραφο από τον Υπουργό Εμπορικής Ναυτιλίας Αιγαίου και Νησιωτικής Πολιτικής η ακόλουθη απάντηση:
      «Σε απάντηση του αριθ. πρωτ. 1081 24-10-2007 εγγράφου σας, με το οποίο μας διαβιβάσθηκε ερώτηση των Βουλευτών κ. Ι. Ζιώγα και κ. Σ. Καλαντίδου, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Από το ΥΕΝΑΝΠ έχουν ήδη δοθεί προς τη Λιμενική Αρχή Θεσσαλονίκης, στο χώρο δικαιοδοσίας της οποίας βρίσκεται το ναυάγιο του φορτηγού πλοίου «ΝΤΑΪΑΜΟΝΤ 1 », κατάλληλες οδηγίες για την εφαρμογή των σχετικών διατάξεων του ν. 2881/2001 για την ανέλκυση και απομάκρυνσή του. Επίσης, η Λιμενική Αρχή Θεσσαλονίκης έλαβε άμεσα μέτρα για την εξασφάλιση των συνθηκών ασφαλούς ναυσιπλοϊας των παραπλεόντων στην περιοχή του ναυαγίου πλοίων, μέχρι την οριστική ανέλκυσή του, όπως η προσωρινή φωτοσήμανση με έξι (06) αναλάμποντες φωτοσημαντήρες της εν λόγω θαλάσσιας περιοχής, η έκδοση από την Υδρογραφική Υπηρεσία του Γενικού Επιτελείου Ναυτικού σχετικής αγγελίας ναυτιλιακού κινδύνου και η έκδοση απόφασης απαγόρευσης καταδύσεων και προσέγγισης σκαφών στην ευρύτερη θαλάσσια περιοχή γνωστοποιώντας τη σε όλους τους αρμόδιους φορείς.
      2. Με την αριθ. 5114.04/182/2001/14-3-2001 (Β' 396) απόφαση ΥΕΝ «Κατανομή Οργανικών Θέσεων Υπαλλήλων Πλοηγικής Υπηρεσίας ΥΕΝ», η οργανική σύνθεση του κλάδου Αρχιπλοηγών-Πλοηγών του Πλοηγικού Σταθμού Θεσσαλονίκης ορίσθηκε σε έξι (06) θέσεις Πλοηγών, εκ των οποίων είναι καλυμμένες οι πέντε (05). Για την πλήρωση της μίας (01) κενής οργανικής θέσης ακολουθείται η διαδικασία που προβλέπεται από τις ισχύουσες διατάξεις.
      3. Από τις αρχές του 2002 έχει συσταθεί και λειτουργεί το Εθνικό Σύστημα Ελέγχου και Διαχείρισης της Θαλάσσιας Κυκλοφορίας (Εθνικό VTMIS), το οποίο περιλαμβάνει τη λειτουργία επτά (07) Κέντρων Θαλάσσιας Κυκλοφορίας (VTS) στις περιοχές Πειραιά, Πάτρας, Αντιρρίου, Κέρκυρας, Ηγουμενίτσας, Ραφήνας και Λαυρίου. Στόχος του συστήματος είναι η ασφάλεια της ναυσιπλοϊας, η προστασία της ανθρώπινης ζωής στη θάλασσα, η συμβολή στη διαμόρφωση συνθηκών ασφαλούς διάπλου των πλοίων και ο έλεγχος εφαρμογής της εθνικής και διεθνούς νομοθεσίας. Σημειώνεται ότι ο ρόλος του εκάστοτε Κέντρου VTS είναι συμβουλευτικός, αφού οι αποφάσεις που αφορούν τη ναυσιπλοϊα και το χειρισμό του πλοίου, παραμένουν στην αποκλειστική ευθύνη και αρμοδιότητα του Πλοιάρχου.
      4. Η εγκατάσταση Κέντρου VTS στο λιμάνι της Θεσσαλονίκης, δεν είχε συμπεριληφθεί από το ΥΕΝ στον αρχικό εθνικό σχεδιασμό για την ανάπτυξη VTS στη χώρα. Σύμφωνα με την αριθμ. 133/1999 σύμβαση ΥΕΝ/ΔΠΚΕ, επελέγησαν αρχικά περιοχές που παρουσιάζουν αυξημένη κίνηση Ε/Γ -Ο/Γ πλοίων (Κέρκυρα, Ηγουμενίτσα, Πάτρα και Πειραιάς), ενώ με επόμενες τροποποιήσεις της εν λόγω σύμβασης κατά τα έτη 2001 και 2003 συμπεριελήφθησαν αντίστοιχα οι περιοχές Ραφήνας, Λαυρίου και Αντιρρίου. Παράλληλα από έτους 2002 σχεδιάστηκε η επέκταση του συστήματος σε περιοχές του Ανατολικού Αιγαίου, Στενού Κυθήρων και Κρήτης και οι σχετικοί διαγωνισμοί είναι σε εξέλιξη. Παρόλα αυτά στους στόχους του ΥΕΝΑΝΠ είναι η περαιτέρω ανάπτυξη του Εθνικού VTMIS, ώστε με την επέκτασή του να καλυφθεί ο ελληνικός θαλάσσιος χώρος συμπεριλαμβανομένης και της ευρύτερης θαλάσσιας περιοχής λιμένα Θεσσαλονίκης.
      5. Στο πλαίσιο της υπάρχουσας σύμβασης για την εγκατάσταση εξοπλισμού C4Ι, προβλέπεται η εγκατάσταση στο Κ.Λ. Θεσσαλονίκης, σταθμού Αυτόματου Συστήματος Εντοπισμού Θέσης Πλοίων (Automatic Identification System/AIS), ενός συστήματος που προσομοιάζει με την γενικότερη αρχή των συστημάτων VTS, αφού παρέχει υποτυπώσεις θέσεων πλοίων και μπορεί να βοηθήσει στον καλύτερο έλεγχο της θαλάσσιας κυκλοφορίας.
      6. Τα θέματα διάθεσης λυμάτων/αποβλήτων από χερσαίες εγκαταστάσεις, μελέτης και εκτίμησης περιβαλλοντικών επιπτώσεων, βαθμού ρύπανσης / μόλυνσης αποδεκτών (έδαφος-νερό-αέρας), καθορισμού χρήσης αποδέκτη και προτύπων (standards), δεν εμπίπτουν στις αρμοδιότητες του ΥΕΝΑΝΠ αλλά άλλων κεντρικών και περιφερειακών υπηρεσιών (ΥΠΕΧΩΔΕ, Υπουργείο Υγείας και Κοινωνικής Αλληλεγγύης, ΥΠΕΣΔΔΑ, Νομαρχιακή και Τοπική Αυτοδιοίκηση, Γ.Χ.Κ κ.α.).
      7 . Ανεξάρτητα από τα παραπάνω, το ΥΕΝΑΝΠ ευαίσθητο στα θέματα προστασίας του θαλάσσιου περιβάλλοντος και στο πλαίσιο των αρμοδιοτήτων του, έχει αναπτύξει ικανοποιητικό σύστημα αστυνόμευσης (εναέρια, πλωτά και χερσαία μέσα) και έχει δώσει οδηγίες προς τις Λιμενικές Αρχές για εντατικοποίηση των προβλεπόμενων ελέγχων στα πλοία που καταπλέουν στην περιοχή τους και στις παράκτιες εγκαταστάσεις ξηράς. Όσον αφορά θέματα ρύπανσης της θάλασσας και των ακτών από χερσαίες εγκαταστάσεις, σε συνεργασία με τις συναρμόδιες Υπηρεσίες της Νομαρχιακής Αυτοδιοίκησης, σε περίπτωση διαπίστωσης παραβάσεων (ρύπανσης, μη ύπαρξης άδειας διάθεσης λυμάτων/αποβλήτων, υπέρβασης των ανωτάτων ορίων) επιβάλλονται οι προβλεπόμενες από την ισχύουσα νομοθεσία κυρώσεις (ποινικές, διοικητικές, πειθαρχικές).
      8. Τα πλοία υπό ελληνική σημαία επιθεωρούνται σε τακτά χρονικά διαστήματα προς διαπίστωση συμμόρφωσης με τις απαιτήσεις των Διεθνών Συμβάσεων ή και της εσωτερικής νομοθεσίας ανάλογα με την κατηγορία πλόων τους και τα χαρακτηριστικά τους προς έκδοση των προβλεπόμενων πιστοποιητικών. Επιπροσθέτως, προς έλεγχο πλήρωσης της βασικής ευθύνης της διαχειρίστριας εταιρείας /πλοιάρχου για τη διατήρηση των επιπέδων ασφαλείας, μετά τον εφοδιασμό του πλοίου με πιστοποιητικά, διενεργούνται και έκτακτοι έλεγχοι.
         9. Οι οργανικές συνθέσεις πληρώματος των πλοίων ελληνικής σημαίας καθορίζονται σύμφωνα με τις διατάξεις της ισχύουσας νομοθεσίας λαμβάνοντας υπόψη την ασφάλεια και την κάλυψη των αναγκών των επιβαινόντων (πληρώματος και επιβατών), καθώς και την ομαλή δραστηριοποίηση των πλοίων.
      Με βάση τα παραπάνω, αλλά και τις οδηγίες και εγκυκλίους του ΥΕΝΑΝΠ, οι Λιμενικές Αρχές ελέγχουν την εφαρμογή των απαιτήσεων της νομοθεσίας σε θέματα προσωπικού πλοίων στα οποία συμπεριλαμβάνονται και οι απαιτήσεις για την οργάνωση του χρόνου εργασίας των ναυτικών. Σε περίπτωση διαπίστωσης παραβάσεων εκτός από τα μέτρα που λαμβάνονται για την αποκατάστασή τους κινείται και η διαδικασία επιβολής νομίμων κυρώσεων.
      Ο Υπουργός
      ΓΕΩΡΓΙΟΣ Α. ΒΟΥΛΓΑΡΑΚΗΣ»
      5. Στην με αριθμό 1198/26-10-2007 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 285Β/14-11-2007 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      - Το Δίκτυο Natura 2000 αποτελεί ένα Ευρωπαϊκό Οικολογικό Δίκτυο περιοχών, οι οποίες περιλαμβάνουν φυσικούς τύπους οικοτόπων ή/και οικοτόπους ειδών που είναι σημαντικοί σε ευρωπαϊκό επίπεδο. Αποτελείται από δύο κατηγορίες περιοχών: Τις «Ζώνες Ειδικής Προστασίας (ΖΕΠ)» (στα αγγλικά: Special Protection Areas - SPA) για την Ορνιθοπανίδα, όπως ορίζονται στην Οδηγία 79/409/ΕΚ, και τους «Τόπους Κοινοτικής Σημασίας (ΤΚΣ)» (στα αγγλικά: Sites of Community Importance - SCI) όπως ορίζονται στην Οδηγία 92/43/ΕΚ και αφορούν την προστασία τύπων οικοτόπων και ειδών κοινοτικού ενδιαφέροντος (εκτός των πτηνών).
      - Η Ελλάδα έχει χαρακτηρίσει σήμερα 151 Ζώνες Ειδικής Προστασίας (ΖΕΠ) και υπέβαλλε τμηματικά στην Ευρωπαϊκή Επιτροπή (1996-2002) κατάλογο 239 προτεινόμενων Τόπων Κοινοτικής Σημασίας (ΤΚΣ). Οι δύο κατάλογοι παρουσιάζουν μεταξύ τους επικαλύψεις όσον αφορά τις εκτάσεις τους. Η έκταση των περιοχών του Δικτύου, εξαιρουμένων των αλληλεπικαλύψεων, ανέρχεται σε 3.151.000 ha και αντιστοιχεί στο 19.1% της χερσαίας έκτασης της χώρας και 5.5% της θαλάσσιας με την παραδοχή των 6 ναυτικών μιλίων ως σύνορα της χώρας.
      - Από μελέτη του BirdLife Intemational και της Ελληνικής Ορνιθολογικής Εταιρείας προσδιορίστηκαν το 2000, 186 περιοχές ως Σημαντικές Περιοχές για τα Πουλιά της Ελλάδας, οι οποίες, σύμφωνα με τη μελέτη αυτή, πληρούν τα κριτήρια για τον χαρακτηρισμό τους ως ΖΕΠ σε Ευρωπαϊκό επίπεδο. Εβδομήντα εννέα (79) από τις περιοχές αυτές είτε δεν έχουν ενταχθεί στον κατάλογο των Ελληνικών ΖΕΠ, είτε έχουν μεν ενταχθεί αλλά με σημαντικά διαφοροποιημένα όρια σε σχέση με αυτά που προτείνονται από την προαναφερθείσα μελέτη.
      - Για την εξέταση της πιθανότητας τροποποίησης του υφιστάμενου καταλόγου των Ελληνικών ΖΕΠ σε σχέση με τα πορίσματα της μελέτης του BirdLIfe Intemational, το ΥΠΕΧΩΔΕ προχώρησε στην υλοποίηση έργου με τίτλο «Καθορισμός μεθοδολογίας και σύνταξη προδιαγραφών για την αξιολόγηση περιοχών και το χαρακτηρισμό τους ως Ζωνών Ειδικής Προστασίας της Ορνιθοπανίδας. Πιλοτική εφαρμογή σε 10 περιοχές», με προϋπολογισμό 127.000 ευρώ και φορέα υλοποίησης το ΕΚΒΥ. Το έργο χρηματοδοτήθηκε από την Τεχνική Βοήθεια του ΕΠΠΕΡ. Με το έργο αυτό αναπτύχθηκε μεθοδολογία για τον χαρακτηρισμό και την οριοθέτηση ΖΕΠ στον Ελληνικό χώρο και εξετάστηκαν πιλοτικά δέκα από τις Σημαντικές Περιοχές για τα Πουλιά. Το εν λόγω έργο κατέληξε στην πρόταση 12 νέων ΖΕΠ (επιμερίστηκαν τα όρια ορισμένων περιοχών ώστε οι 10 εξεταζόμενες περιοχές να αυξηθούν αριθμητικά σε 12). Τον lούλιο 2007 προκηρύχθηκε νέο έργο με τίτλο: «Πρόγραμμα επαναξιολόγησης 69 σημαντικών περιοχών για τα πουλιά για το χαρακτηρισμό τους ως Ζωνών Ειδικής Προστασίας της Ορνιθοπανίδας. Σύνταξη σχεδίων δράσης για την προστασία των ειδών προτεραιότητας» και εντάχθηκε στο μέτρο 8.1 του ΕΠΠΕΡ. Από την ένταξη ως σήμερα έχουν γίνει 3 τροποποιήσεις του Τεχνικού Δελτίου που αφορούν σε αύξηση του προϋπολογισμού, ο οποίος διαμορφώνεται τελικά στα 504.847,98 ευρώ και συμπλήρωση του φυσικού αντικειμένου με ένα επιπλέον υποέργο που αφορά «τον προσδιορισμό γενικών αρχών προστασίας των ειδών ορνιθοπανίδας χαρακτηρισμού ΖΕΠ, προσδιορισμό των απειλών τους και κατάρτιση προτάσεων ρύθμισης της άσκησης των δραστηριοτήτων που συνιστούν απειλές για τα είδη χαρακτηρισμού, σύμφωνα με τις οικολογικές απαιτήσεις των ειδών αυτών». Με το έργο αυτό θα εξεταστούν οι υπόλοιπες 69 Σημαντικές Περιοχές για τα Πουλιά της Ελλάδας, όσον αφορά την καταλληλότητά τους για να χαρακτηριστούν ως ΖΕΠ αλλά και να προσδιοριστούν με σαφήνεια τα όριά τους. Το έργο βρίσκεται στη φάση της αξιολόγησης.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      6. Στην με αριθμό 1404/1-11-2007 ερώτηση των Βουλευτών κυρίων Δημητρίου Τσιόγκα, Νικολάου Γκατζή και Αχιλλέα  Κανταρτζή δόθηκε με το υπ’ αριθμ. 202/16-11-2007 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αρ. πρωτ. 1404/1-11-2007 ερώτηση, που κατατέθηκε στη Βουλή από τους Βουλευτές κ. κ. Τ. Τσιόγκα, Ν. Γκατζή και Α. Kανταρτζή, σχετικά με το ανωτέρω θέμα, σας πληροφορούμε τα εξής:
      Σύμφωνα με τον ιδρυτικό νόμο του Οργανισμού Εργατικής Κατοικίας (ΟΕΚ) 2963/54 και τον Κανονισμό του ΟΕΚ, δικαίωμα συμμετοχής σε κλήρωση εργατικών κατοικιών έχουν οι έγγαμοι αρχηγοί οικογενειών, ή οι δικαιούχοι που προστατεύουν ανήλικα, όπου ως ανήλικα θεωρούνται τα κάτω των 21 ετών τέκνα, ή τα κάτω των 25, εφόσον φοιτούν σε ανώτερο ή ανώτατο εκπαιδευτικό ίδρυμα.
      Οι μονογονεϊκές οικογένειες ήτοι οι χήροι-ες, και άγαμοι γονείς εφόσον προστατεύουν παιδιά κατά τα οριζόμενα στο άρθρο 5 του Κανονισμού του ΟΕΚ, μπορούν να συμμετάσχουν σε απογραφή για κλήρωση κατοικιών με μειωμένες ασφαλιστικές προϋποθέσεις σε σχέση με τους λοιπούς δικαιούχους της κατηγορίας τους. Επίσης, οι οικογένειες που έχουν χάσει τον αρχηγό τους λόγω εργατικού ατυχήματος και έχουν ένα τουλάχιστον ανήλικο τέκνο, μπορούν να λάβουν κατ' εξαίρεση στεγαστική συνδρομή με μορφή παραχώρησης κατοικίας, ατόκου δανείου για αγορά ή ανέγερση κατοικίας ή στεγαστικό δικαίωμα για την εξεύρεση κατοικίας στην ελεύθερη αγορά, που αγοράζει ο ΟΕΚ και την παραχωρεί στον δικαιούχο.
      Τα μεμονωμένα άτομα κατά τον ΝΔ 1138/72 και το άρθρο 3 του Καν/ΟΕΚ δικαιούνται στεγαστικής συνδρομής μόνο με τη μορφή δανείου ήτοι:
      1) Χορήγηση δανείου μέσω του Προγράμματος Επιδότησης Επιτοκίου από τον ΟΕΚ, όπου το κεφάλαιο του δανείου εκταμιεύεται από την Τράπεζα και ο Οργανισμός επιδοτεί το επιτόκιό του.
      2) Χορήγηση ατόκου δανείου για αγορά ή ανέγερση κατοικίας σε δικαιούχους, που είναι κινητικά ανάπηροι-παραπληγικοί ή είναι συνταξιούχοι λόγω απόλυτης αναπηρίας και παίρνουν προσαύξηση της σύνταξής τους λόγω της απόλυτης αναπηρίας τους.
      3) Τέλος μπορούν να συμμετάσχουν στο ετήσιο πρόγραμμα επιδότησης ενοικίου. Για το πρόγραμμα επιδότησης ενοικίου έτους 2007, ο ΟΕΚ δέχεται αιτήσεις μέχρι 15-12-2007.
      Οι χήροι και χήρες από εργατικό ατύχημα που δεν προστατεύουν τέκνα, πράγματι δεν καλύπτονται από κάποιο ειδικό πρόγραμμα, οι περιπτώσεις όμως αυτές είναι ελάχιστες στο σύνολο των δικαιούχων αλλά ήδη εξετάζεται το ενδεχόμενο, να υπάρξει κάλυψη και για τους δικαιούχους αυτούς, σε μελλοντική τροποποίηση άρθρου του κανονισμού.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
      7. Στην με αριθμό 1146/25-10-2007 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 49491/19-11-2007 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, σας γνωστοποιούμε τα εξής:
      1. Ο νόμος 3299/2004 «Κίνητρα Ιδιωτικών Επενδύσεων για την οικονομική Ανάπτυξη και την Περιφερειακή Σύγκλιση» εφαρμόστηκε με μεγάλη επιτυχία παρέχοντας υψηλά κίνητρα σε ένα μεγάλο αριθμό επενδυτικών σχεδίων που καλύπτουν όλους τους τομείς της οικονομικής δραστηριότητας και ιδιαίτερα στις επενδύσεις που εντάσσονται στον τομέα του τουρισμού.
      Η ιδιαίτερη αντιμετώπιση των τουριστικών επιχειρηματικών δραστηριοτήτων στις διατάξεις του Ν. 3299/2004 επιβεβαιώθηκε και με τον αριθμό καθώς και με την ποιότητα των υποβληθεισών αντίστοιχων επενδυτικών σχεδίων.
      Ήδη κατά την πρώτη φάση εφαρμογής του, από την έναρξη δηλαδή της ισχύος του και έως την 30-6-2007, ημερομηνία ολοκλήρωσης της αξιολόγησης των επενδυτικών σχεδίων που είχαν κατατεθεί στις αρμόδιες υπηρεσίες σύμφωνα με τις αρχικές ρυθμίσεις του ν. 3299/2004 (πριν την τροποποίηση με το άρθρο 37 του ν. 3522/2006), υπήχθησαν στο καθεστώς κινήτρων του νόμου αυτού 1057 επιχειρηματικές προτάσεις του τομέα τουρισμού (σε σύνολο 3.670), συνολικού κόστους 3.649.428.384 ευρώ και εγκεκριμένης ενίσχυσης 1.570.221.058 ευρώ, με τις δημιουργούμενες νέες θέσεις εργασίας να ανέρχονται στις 7.713.
      2. Στην παράγραφο 1 του άρθρου 3 του 3299/2004, όπως ισχύει, το περιεχόμενο της οποίας προσδιορίζει τα είδη των ενισχυόμενων επενδυτικών σχεδίων, περιλαμβάνεται περίπτωση γ, ως διακριτή ενότητα οικονομικών δραστηριοτήτων που η ύπαρξή τους συνιστά ουσιαστικά τον τομέα τουρισμού και η λειτουργία τους επηρεάζει καθοριστικά το βαθμό ποιότητας του τουριστικού προϊόντος (ίδρυση, επέκταση, εκσυγχρονισμός ξενοδοχειακών μονάδων, μετατροπή παραδοσιακών ή διατηρητέων κτισμάτων σε ξενοδοχειακά καταλύματα, δημιουργία συνεδριακών κέντρων, γκολφ, χιονοδρομικών κέντρων, αξιοποίηση ιαματικών πηγών κλπ).
      Μεταξύ των περιγραφόμενων αυτών επιχειρηματικών σχεδίων, στην υποπερίπτωση (χν) ορίζεται μια νέα μορφή τουριστικής επένδυσης, η οποία για πρώτη φορά θεσπίστηκε με το ν. 3299/2004 και αφορά την «Ίδρυση, επέκταση και εκσυγχρονισμό θεματικών πάρκων που αποτελούν οργανωμένες μορφές τουρισμού οι οποίες διαφοροποιούν ή διευρύνουν το τουριστικό προϊόν και παρέχουν ολοκληρωμένης μορφής υποδομές και υπηρεσίες συμπεριλαμβανομένων κατ' ελάχιστον των υπηρεσιών στέγασης, σίτισης, ψυχαγωγίας και κοινωνικής μέριμνας».
      Για την ενεργοποίηση της ανωτέρω διάταξης προϋποτίθεται η έκδοση, με πρωτοβουλία του Υπουργείου Τουριστικής Ανάπτυξης, κοινής απόφασης (συμμετέχουν επιπλέον τα Υπουργεία Οικονομίας και οικονομικών και Περιβάλλοντος, Χωροταξίας και Δημόσιων Έργων) για τον καθορισμό των προδιαγραφών που θα πρέπει να πληρούν οι συγκεκριμένες μονάδες, προκειμένου εν συνεχεία να τροποποιηθούν οι αποφάσεις του Υπουργού Οικονομίας και οικονομικών για τον «Καθορισμό των ενισχυόμενων δαπανών για τα επενδυτικά σχέδια που υπάγονται στις διατάξεις του ν. 3299/2004 - υπ' αριθμ. 33018/25.7.2007» και για τον «Καθορισμό των δικαιολογητικών και των τεχνοοικονομικών στοιχείων για την ενίσχυση των επενδυτικών σχεδίων με τα κίνητρα της επιχορήγησης, της επιδότησης χρηματοδοτικής μίσθωσης και της επιδότησης του κόστους της δημιουργούμενης απασχόλησης, σύμφωνα με τις διατάξεις του Ν. 3299/2004 - υπ' αριθμ. 33017/25.7.2007», και να καταστεί δυνατή η υποβολή των αντίστοιχων επενδυτικών σχεδίων στις αρμόδιες υπηρεσίες για την υπαγωγή τους στις διατάξεις του Ν. 3299/2004, όπως ισχύει.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      8. Στην με αριθμό 853/18.10.2007 ερώτηση του Βουλευτή κ. Γ. Παπαγεωργίου δόθηκε με το υπ’ αριθμ. 146/8.11.2007 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Γ. Παπαγεωργίου, σας πληροφορούμε τα εξής:
      1. Η αποκατάσταση των καμένων δασικών εκτάσεων είναι αρμοδιότητα των τοπικών Δασικών Υπηρεσιών που υπάγονται στην Περιφέρεια οι οποίες χρηματοδοτούνται για το σκοπό αυτό από πιστώσεις του Τακτικού Προϋπολογισμού, Κοινοτικά Προγράμματα και άλλες πηγές.
      Συγκεκριμένα ο Νομός Εύβοιας έχει χρηματοδοτηθεί από πιστώσεις του Τακτικού Προϋπολογισμού με το ποσό των 440.000 ευρώ για υλοτομικά - αντιδιαβρωτικά έργα και 461.500 ευρώ για έκτακτο προσωπικό 45 ατόμων διαφόρων ειδικοτήτων.
      2. Οι διάφοροι Αγροτικοί Εκπολιτιστικοί Σύλλογοι μπορούν να προσφέρουν τη βοήθειά τους εθελοντικά και εφόσον προκύψει ανάγκη υπό την καθοδήγηση των αρμοδίων Δασικών Υπηρεσιών που υπάγονται στην Περιφέρεια.
      Σύμφωνα με το άρθρο 21 παρ. δ του ν. 998/79 (ΦΕΚ 289/Α'), το Υπουργείο Αγροτικής Ανάπτυξης και Τροφίμων δύναται να προβαίνει στην επιχορήγηση φιλοδασικών Σωματείων από πιστώσεις του Κεντρικού Ταμείου Γεωργίας, Κτηνοτροφίας και Δασών (Κ.Τ.Γ.Κ. & Δασών) για τη διενέργεια αναδασώσεων ή τη συμβολή τους στην προστασία του πρασίνου και την εκπλήρωση γενικώς των σκοπών τους.
      Προϋπόθεση για την εν λόγω επιχορήγηση είναι η ρητή αναφορά στο καταστατικό των Συλλόγων ότι έχουν φιλοδασικούς-φιλοπεριβαλλοντικούς σκοπούς και ότι οι εργασίες θα γίνουν υπό την επίβλεψη και καθοδήγηση των τοπικών Δασικών Υπηρεσιών.
      Ο Υφυπουργός
      Κ. ΚΙΛΤΙΔΗΣ»
      9. Στην με αριθμό 1253/30.10.2007 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 140/9.11.2007 έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας, σας ενημερώνουμε για τα εξής:
      1. Το ΥΠΕΧΩΔΕ είναι αρμόδιο αποκλειστικά για την αποκατάσταση των ζημιών σε κτίρια και κτιριακές εγκαταστάσεις μετά από θεομηνίες (πλημμύρες, πυρκαγιές, κατολισθήσεις) σύμφωνα με το άρθρο 10 του ν. 257β/98. Προκειμένου να συντάξει και εκδώσει τις απαιτούμενες Υπουργικές Αποφάσεις για την ένταξη περιοχών στα προγράμματα αποκατάστασης ζημιών του Υ.ΠΕ.ΧΩ.Δ.Ε. που έχουν πληγεί από τις θεομηνίες, σύμφωνα με την εγκύκλιο 938/ΑΖ11/15.4.98 του Υφυπουργού ΠΕ.ΧΩ.Δ.Ε., απαιτείται η υποβολή σχετικού αιτήματος από την αρμόδια Νομαρχιακή Αυτοδιοίκηση ή την Περιφέρεια, με συγκεντρωτικό πίνακα των πορισμάτων των αυτοψιών στην πληγείσα περιοχή και ονομαστική κατάσταση των κατοίκων τα κτίρια των οποίων υπέστησαν ζημιές.
      2. Μετά από αίτημα της Νομαρχιακής Αυτοδιοίκησης Ροδόπης-Έβρου κλιμάκια μηχανικών του ΥΠΕΧΩΔΕ πραγματοποίησαν αυτοψίες στις πληγείσες περιοχές όπου δεν διαπιστώθηκαν ζημιές σε κτίσματα από την έντονη βροχόπτωση της 6ης Αυγούστου 2007.
      Συνεπώς το ΥΠΕΧΩΔΕ δεν δύναται να προχωρήσει στην έκδοση Κ.Υ.Α. οριοθέτησης των εν λόγω περιοχών.
      3 Σας πληροφορούμε επίσης, ότι έχουν εκδοθεί οι με αρ. πρωτ. 1439/Α32/02.08.05 (Φ.Ε.Κ. 1137/Β/17.08.05) και 2348/Α32/02.06.06 (Φ.Ε.Κ. 744/Β/26.06.06) Κ.Υ.Α. οριοθέτησης των περιοχών του Ν. Έβρου που επλήγησαν από τις πλημμύρες του 2005 και του 2006 αντίστοιχα.
      Ο Υφυπουργός
      Θ. ΞΑΝΘΟΠΟΥΛΟΣ»
      10. Στην με αριθμό 778/16.10.2007 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 25/7.11.2007 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε την αξιότιμη κυρία συνάδελψο για τα εξής:
      1. Στο πλαίσιο της επιτάχυνσης της απονομής της Δικαιοσύνης, το Υπουργείο Δικαιοσύνης έχει ήδη επεξεργασθεί σχέδιο νόμου για την επιτάχυνση της απονομής της Διοικητικής Δίκης, το οποίο έχει ήδη τύχει επεξεργασίας από την Ειδική Νομοπαρασκευαστική Επιτροπή της Βουλής και αναμένεται να κατατεθεί στη Βουλή προς ψήφιση εντός των προσεχών εβδομάδων.
      Με το σχέδιο νόμου επέρχονται σημαντικές βελτιώσεις στη διαδικασία απονομής της διοικητικής δικαιοσύνης και στη μείωση του απαιτουμένου χρόνου για την εκδίκαση των διοικητικών διαφορών.
      Οι κύριοι άξονες του νομοσχεδίου θα αφορούν α. στον περιορισμό της αλόγιστη ς άσκησης πολλαπλών ενδίκων μέσων για την αυτή υπόθεση, β. στην αύξηση του ορίου για το εκκλητό των πρωτοβάθμιων αποφάσεων, ώστε οι μικρού οικονομικού αντικειμένου διαφορές να μην υπόκεινται -εκτός ειδικών περιπτώσεων- σε έφεση και γ. στην αύξηση των υποθέσεων που θα εκδικάζονται από μονομελείς συνθέσεις.
      2. Είναι αυτονόητο ότι η ομαλή λειτουργία της Δικαιοσύνης και η αποφασιστική επιτάχυνσή της εξαρτώνται άμεσα από την αύξηση του αριθμού των δικαστικών λειτουργών και υπαλλήλων.
      Για τον λόγο αυτό, στο προαναφερθέν νομοσχέδιο για την επιτάχυνση της διοικητικής δίκης έχει συμπεριληφθεί άρθρο με το οποίο αυξάνονται περαιτέρω οι Oργανικές θέσεις των δικαστικών λειτουργών κατά 50. Από τις θέσεις αυτές, οι 20 αφορούν στον κλάδο των διοικητικών δικαστηρίων.
      Επιπλέον, το Υπουργείο Δικαιοσύνης, με τα άρθρα 3 και 6 στους ν. 3258/2004 και 3472/2006 αντίστοιχα, έχει ήδη αυξήσει τον αριθμό των οργανικών θέσεων των δικαστών όλων των βαθμίδων και κλάδων κατά 87. Από αυτές, οι 22 αφορούν σε διοικητικούς δικαστές. Επισημαίνεται, ακόμη, ότι το Υπουργείο Δικαιοσύνης έχει ήδη λάβει μέριμνα για την άμεση αντικατάσταση σημαντικού αριθμού δικαστών (80) από ίσο αριθμό νέων δικαστών, αμέσως μετά τη ψήφιση στη Βουλή το συντομότερο δυνατό νομοσχεδίου που θα ρυθμίζει το ζήτημα της αποχώρησης από την υπηρεσία, με την παροχή συνταξιοδοτικών κινήτρων, δικαστικών λειτουργών, οι οποίοι για λόγους υγείας ή για άλλους λόγους, αδυνατούν να ανταποκριθούν στα απαιτητικά καθήκοντά τους.
      Πρόσθετα, ήδη έχουν προωθηθεί τα προεδρικά διατάγματα για την κάλυψη επτά θέσεων (επί συνόλου δέκα οργανικών κενών) στο Συμβούλιο της Επικρατείας και δεκαέξι θέσεων (επί συνόλου είκοσι οκτώ οργανικών κενών) στα Διοικητικά Δικαστήρια από τους αποφοίτους της Εθνικής Σχολής Δικαστών της 12ης σειράς, που αποφοίτησαν στις 31-7-2007. Οι λοιπές θέσεις θα πληρωθούν από τους αποφοίτους της επόμενης σειράς της Εθνικής Σχολής Δικαστών.
      Αναφορικά με τις κενές οργανικές θέσεις δικαστικών υπαλλήλων, το Υπουργείο Δικαιοσύνης έχει μεριμνήσει για την κατ' εξαίρεση πρόσληψη 465 δικαστικών υπαλλήλων (335 κλάδου ΔΕ Δικαστικών Επιμελητών και 130 κλάδου ΠΕ Γραμματέων) για το 2007 με διαγωνισμούς του Α.Σ.Ε.Π.. Ο διαγωνισμός για την πρόσληψη των δικαστικών επιμελητών βρίσκεται στο στάδιο αξιολόγησης των αιτήσεων των υποψηφίων από το Α.Σ.Ε.Π., ενώ εντός των προσεχών εβδομάδων θα προκηρυχθεί από το Α.Σ.Ε.Π. και ο διαγωνισμός για την πρόσληψη 130 δικαστικών υπαλλήλων.
      Για την περαιτέρω ενίσχυση των δικαστικών υπηρεσιών της χώρας, το Υπουργείο Δικαιοσύνης έχει κατ' αρχήν εξασφαλίσει από το Υπουργείο Οικονομίας και Οικονομικών (υπ'αριθμ. 2/27221/7-6-07 έγγραφο του Γενικού Λογιστηρίου του Κράτους) την έγκριση για την πρόσληψη επιπλέον 200 δικαστικών υπαλλήλων για το 2008. Ωστόσο, για την εξασφάλιση ακόμη μεγαλύτερου αριθμού θέσεων δικαστικών υπαλλήλων, οι οποίοι θα στελεχώσουν τις δικαστικές υπηρεσίες της χώρας, το Υπουργείο Δικαιοσύνης καταβάλει προσπάθειες, ώστε να εγκριθούν πιστώσεις για την πλήρωση 250 θέσεων, πλέον των ήδη εγκεκριμένων 200, για το 2008.
      Το Υπουργείο Δικαιοσύνης εκτιμά ότι τα ανωτέρω μέτρα θα συμβάλουν καθοριστικά στην καλύτερη, ομαλότερη και αποτελεσματικότερη λειτουργία των δικαστηρίων.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      11. Στην με αριθμό 822/17-10-2007 ερώτηση του Βουλευτή κ. Νικολάου Σηφουνάκη δόθηκε με το υπ’ αριθμ. 7017/4/7515/5-11-2007 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. N. Σηφουνάκης, σε ό,τι μας αφορά, σας γνωρίζουμε ότι η χώρα μας, λόγω της κομβικής γεωγραφικής της θέσης, δέχεται μεγάλο αριθμό λαθρομεταναστών στη νησιωτική περιοχή του Βορείου και του Νοτίου Αιγαίου, οι οποίοι προέρχονται ιδίως από χώρες της Ασίας και της Αφρικής και διακινούνται στην ευρύτερη περιοχή κυρίως μέσω οργανωμένων κυκλωμάτων δουλεμπόρων. Πρέπει να επισημανθεί ότι η είσοδος λαθρομεταναστών έχει αυξηθεί κατακόρυφα τους τελευταίους μήνες.
      Για πρώτη φορά, ολοκληρωμένη αντιμετώπιση του προβλήματος της διαχείρισης της ροής των λαθρομεταναστών υπήρξε από τον Μάρτιο του 2004, ιδίως με την ίδρυση των δύο πρότυπων Κέντρων Φιλοξενίας Λαθρομεταναστών, τα οποία ανταποκρίνονται πλήρως στις προδιαγραφές που έχουν τεθεί από την Ύπατη Αρμοστεία του Ο.Η.Ε., του Δήμου Κυπρίνου στον νομό Έβρου που λειτουργεί ήδη από τον Απρίλιο 2007 και της Σάμου, με χωρητικότητα τουλάχιστον 300 ατόμων.
      Ειδικά, για το Κέντρο που κατασκευάσθηκε στο Βαθύ Σάμου, πρέπει να επισημάνουμε ότι η κτιριακή υποδομή ολοκληρώθηκε, ενώ εγκρίθηκε από το Υπουργείο μας η σύναψη συμβάσεως μίσθωσης έργου εννέα (9) ατόμων, διαφόρων ειδικοτήτων, ύστερα από αίτημα της Νομαρχιακής Αυτοδιοίκησης Σάμου για το νέο Κέντρο. Παράλληλα προχωρά με γοργούς ρυθμούς η προμήθεια του απαραίτητου ξενοδοχειακού εξοπλισμού για την εύρυθμη λειτουργία του, αξίας 150.000,00 ευρώ. Όπως δε συμβαίνει με όλα τα Κέντρα Υποδοχής Λαθρομεταναστών, οι δαπάνες διατροφής, συντήρησης και περίθαλψης των φιλοξενουμένων σ' αυτά καλύπτονται από το Υπουργείο μας. Μάλιστα, για το τρέχον έτος, ο σχετικός προϋπολογισμός, για όλη τη χώρα, ανέρχεται σε 3.100.000,00 ευρώ. Επίσης το Υπουργείο μας βρίσκεται σε συνεννόηση με το Κέντρο Ελέγχου Λοιμώξεων, προκειμένου τα φιλοξενούμενα άτομα να υποβάλλονται άμεσα στις αναγκαίες ιατρικές εξετάσεις.
      Με τον τρόπο αυτόν, μέσα σε τρία μόλις χρόνια, αντιμετωπίζουμε δραστικά, σε μεγάλο βαθμό, ένα χρόνιο πρόβλημα, όπως είναι η διαχείριση και φιλοξενία των παράνομων μεταναστών της περιοχής, υπό συνθήκες που αναμένει κανείς από ένα σύγχρονο ευρωπαϊκό κράτος. Και μάλιστα η λύση αυτή είναι προϊόν αρμονικής συνεργασίας της Κεντρικής Διοίκησης με την Τοπική Αυτοδιοίκηση. Γιατί η διασφάλιση ανθρωπίνων συνθηκών διαβίωσης στα Κέντρα Φιλοξενίας Λαθρομεταναστών είναι ενδεικτική του επιπέδου των εγγυήσεων τόσο για την προστασία των Δικαιωμάτων του Ανθρώπου όσο και για τον σεβασμό στην αξία και αξιοπρέπεια του Ανθρώπου. Αυτό επιβάλλει, άλλωστε, η παράδοση και ο πολιτισμός μας.
      Παράλληλα, με σχέδιο π.δ. που προωθούμε προς συνυπογραφή στους συναρμοδίους Υπουργούς, προβλέπεται η ίδρυση Τμημάτων Δίωξης Λαθρομετανάστευσης, στις Αστυνομικές Διευθύνσεις Λέσβου, Χίου, Σάμου, Δωδεκανήσου και Ευβοίας, ενώ οι αντίστοιχες οργανικές θέσεις συνοριακών φυλάκων αυξάνονται κατά 150, ώστε να υπάρξει αποτελεσματικότερη και ορθολογικότερη διαχείριση του λαθρομεταναστευτικού φαινομένου.
      Περαιτέρω το θέμα της λαθρομετανάστευσης ετέθη μετ’ επιτάσεως από τον κύριο Υπουργό Εσωτερικών κατά την Άτυπη Σύνοδο Υπουργών Εσωτερικών Υποθέσεων και Δικαιοσύνης της Ε.Ε. που πραγματοποιήθηκε στη Λισσαβόνα, στο πλαίσιο της Πορτογαλικής Προεδρίας, την 0102/10/2007, όπου έγινε σαφής η ευρωπαϊκή διάστασή του, η οποία, ως εκ τούτου, προϋποθέτει και την ενιαία αντιμετώπισή του. Συγκεκριμένα, επισημάνθηκε από τον κ. Υπουργό ότι μόνο με τη συνολική αντίληψη περί εξωτερικών ευρωπαϊκών συνόρων, η οποία λαμβάνει υπόψη της όλες τις παραμέτρους του τι σημαίνει στην πραγματικότητα η ύπαρξη, φύλαξη και προστασία τους, μπορεί να οδηγηθούμε και σ’ ένα χρήσιμο και αποτελεσματικό κοινό μοντέλο ολοκληρωμένης διαχείρισής τους. Λόγω δε της τεράστιας σημασίας του μοντέλου αυτού για ο μέλλον της Ε.Ε. γενικότερα, η δημιουργία του δεν είναι δυνατό να θυσιαστεί σε κοντόφθαλμες λογικές οικονομικού κόστους ή, δήθεν, γεωγραφικών ιδιαιτεροτήτων.
      Πέραν αυτών πρέπει να επισημάνουμε ότι σταθερή επιδίωξη των ελληνικών Υπηρεσιών παραμένει η δημιουργία κατάλληλων συνθηκών προσωρινής κράτησης των παρανόμως εισερχομένων στη χώρα. Για το λόγο αυτό προωθούμε την έκδοση Κοινής Υπουργικής Απόφασης, βάσει της νομοθετικής εξουσιοδότησης του άρθρου 81 του ν. 3386/2005. Με τις διατάξεις της απόφασης αυτής προβλέπεται η δημιουργία ειδικών χώρων παραμονής των υπό απέλαση αλλοδαπών, κυρίως στα σημεία εισόδου, ενώ θα εξασφαλίζονται ανθρώπινες συνθήκες παραμονής και διαβίωσης των φιλοξενουμένων. Οι όροι υγιεινής θα τηρούνται πλήρως και επαρκώς, θα υπάρχουν ειδικές διατάξεις για την παραμονή οικογενειών και ανηλίκων και θα. προβλέπονται επίσης χώροι αναψυχής, αθλοπαιδιών και θρησκευτικής λατρείας. Πέραν του προβλεπόμενου διοικητικού προσωπικού, οι ειδικοί χώροι θα στελεχωθούν με το κατάλληλο ιατρικό και νοσηλευτικό προσωπικό.
      Τέλος, σας πληροφορούμε ότι την 29-10-2007 από τον κ. Υπουργό Εσωτερικών απεστάλη επιστολή προς τον πρόεδρο της Επιτροπής Πολιτικών Ελευθεριών, Δικαιοσύνης και Εσωτερικών Υποθέσεων του Ευρωπαϊκού Κοινοβουλίου κ. Jean-Marie Cavada, σε απάντηση επιστολής του, διευκρινίζοντας βασικά σημεία της Έκθεσης της Επιτροπής LIBE, αναφορικά με ζητήματα λαθρομετανάστευσης. Για την πληρέστερη ενημέρωσή σας, σας διαβιβάζουμε σε φωτοτυπία το από 30-10-2007 δελτίο τύπου του Υπουργείου μας, στο οποίο περιλαμβάνεται η επιστολή του κ. Υπουργού.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 751/15-6-2007 ερώτηση του Βουλευτή κ. Δημητρίου Βαρβαρίγου δόθηκε με το υπ’ αριθμ. Β-2567/8-11-2007 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 751/15-6-2007 που κατέθεσε στη Βουλή ο Βουλευτής κ. Δημ. Βαρβαρίγος ,σας πληροφορούμε ότι :
      1. Η Ο.Τ.Ε. Α.Ε. λειτουργεί με ιδιωτικοοικονομικά κριτήρια, σε περιβάλλον ελεύθερης αγοράς, σύμφωνα με το δίκαιο που τη διέπει, ως ανώνυμη εταιρεία του ν. 2190/1920.
      Το Ελληνικό Δημόσιο, μετέχει στην Ο.Τ.Ε. Α.Ε. δια του Υπουργείου Οικονομίας και Οικονομικών και ασκεί έλεγχο υπό την ιδιότητα αυτή του μετόχου.
      Η ως άνω εταιρεία, ως Τηλεπικοινωνιακός Οργανισμός, ελέγχεται από την Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ), κατ’ εφαρμογή σχετικών διατάξεων, όπως εκάστοτε τροποποιούνται και ισχύουν και αφορούν την Παροχή Καθολικής Υπηρεσίας.
      2. Ωστόσο, το θέμα που θίγεται με την κατατεθείσα Ερώτηση δεν αφορά στην παροχή καθολικής υπηρεσίας, αλλά εντάσσεται στη λειτουργία και διαχείριση προσωπικού της Ο.Τ.Ε. Α.Ε. Σχετικό είναι το αριθμ. 246931/2-11-2007 έγγραφο της εταιρείας, το οποίο σας διαβιβάζουμε.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      13. Στην με αριθμό 811/17-10-2007 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 7017/4/7511/5-11-2007 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Θ. Καράογλου, σας γνωρίζουμε ότι το Υπουργείο μας θα προχωρήσει στη σταδιακή πλήρωση όλων των κενών οργανικών θέσεων του προσωπικού που έχουν παρουσιαστεί και αφέθηκαν να υπάρχουν ήδη προ του 2004, ώστε να μπορέσουν τα Σώματα Ασφαλείας να επιτελέσουν την αποστολή τους, όπως απαιτεί ο ρόλος τους. Οι αστυνομικές Υπηρεσίες, σήμερα, στελεχώνονται με το απαραίτητο προσωπικό, μέσα από τις δυνατότητες που παρέχει η δύναμη του Σώματος, με ορθολογική κατανομή αυτής, λαμβανομένου πάντα υπόψη και του ισχύοντος καθεστώτος μεταθέσεων του προσωπικού όπως καθορίζεται από τις κείμενες διατάξεις.
      Στο πλαίσιο αυτό έχει στελεχωθεί η Γενική Αστυνομική Διεύθυνση Θεσσαλονίκης με δύναμη, η οποία σήμερα παρουσιάζει έλλειμμα έναντι της οργανικής της, όπως συμβαίνει με τις περισσότερες Υπηρεσίες. Ελλειμματική είναι και η δύναμη του Αστυνομικού Τμήματος Θερμαϊκού. Πρέπει όμως να σημειωθεί ότι η εν λόγω Διεύθυνση, κατά το τρέχον έτος, ενισχύθηκε σημαντικά με προσωπικό. Συγκεκριμένα, κατά τις τακτικές και συμπληρωματικές μεταθέσεις ενισχύθηκε με 292 αστυνομικούς διαφόρων βαθμών και 225 ειδικούς φρουρούς. Επίσης, πρόσφατα τοποθετήθηκαν σε αυτή 16 αξιωματικοί, 48 αστυφύλακες και 75 ειδικοί φρουροί, νεοεξελθόντες των Σχολών, καθώς και 51 νεοπροαχθέντες αρχιφύλακες. Δηλαδή η Γενική Αστυνομική Διεύθυνση Θεσσαλονίκης, κατά το τρέχον έτος, ενισχύθηκε συνολικά με 707 αστυνομικούς και ειδικούς φρουρούς.
      Για το θέμα του υλικοτεχνικού εξοπλισμού του Αστυνομικού Τμήματος Θερμαϊκού και γενικότερα των αστυνομικών Υπηρεσιών της Θεσσαλονίκης, σας πληροφορούμε ότι έχουν εφοδιασθεί με τα αναγκαία για την εκτέλεση της αποστολής τους σύγχρονα μέσα και εφόδια. Ενδεικτικά δε σημειώνεται ότι στο εν λόγω Αστυνομικό Τμήμα έχουν χορηγηθεί τέσσερα (4) επιβατικά οχήματα και μία (1) μοτοσικλέτα, προμήθειας ετών 2000 και 2002. Στο σημείο αυτό πρέπει να επισημάνουμε ότι στα πλαίσια του έργου «Police οη Line» όλες οι Υπηρεσίες επιπέδου Αστυνομικού Τμήματος και άνω έχουν εφοδιασθεί με τρεις (3) ηλεκτρονικούς υπολογιστές και ένα (1) πολυμηχάνημα. Πάντως περαιτέρω ενίσχυση του υλικοτεχνικού εξοπλισμού των Υπηρεσιών αυτών θα γίνει στα πλαίσια της υλοποίησης των διαφόρων προγραμμάτων προμηθειών της Αστυνομίας που βρίσκονται σε εξέλιξη, σε συνδυασμό και με την ανάγκη ικανοποίησης ανάλογων αιτημάτων και άλλων Υπηρεσιών.
      Σε ό,τι αφορά την αναδιάρθρωση των αστυνομικών Υπηρεσιών της Θεσσαλονίκης, σας ενημερώνουμε ότι, μετά την έκδοση του π.δ. 48/2006, εκδόθηκαν και οι συναφείς, ως προς το θέμα αυτό, κανονιστικές πράξεις καθορισμού της τοπικής αρμοδιότητας και κατανομής των οργανικών θέσεων του προσωπικού στις Υπηρεσίες και λειτουργούν σχεδόν όλες, εκτός από οκτώ (8). Ειδικότερα δεν έχουν λειτουργήσει ακόμη τα Αστυνομικά Τμήματα και Τμήματα Ασφαλείας Αγίας Τριάδος, Πολίχνης και Ελευθερίου Κορδελιού, το Αστυνομικό Τμήμα Χορτιάτη και το Β΄ Τμήμα Τροχαίας Θεσσαλονίκης. Οι λόγοι που δεν λειτούργησαν ακόμη οι Υπηρεσίες αυτές αφορούν στην εξεύρεση κατάλληλων οικημάτων ή την ολοκλήρωση επισκευών-διαρρυθμίσεων σε μισθωμένα ή παραχωρηθέντα οικήματα. Σύντομα θα ολοκληρωθούν οι διαδικασίες αυτές και θα λειτουργήσουν και οι ανωτέρω Υπηρεσίες.
      Μετά την προαναφερόμενη σημαντική ενίσχυση σε προσωπικό των Υπηρεσιών της Θεσσαλονίκης, σε συνδυασμό με την ολοκλήρωση της αναδιάρθρωσης αυτών, αλλά και τη βελτιστοποίηση των δυνατοτήτων της Αστυνομίας που επιδιώκουμε, αναμένουμε θετικότερα αποτελέσματα στην αντιμετώπιση της εγκληματικότητας και την αναβάθμιση των παρεχομένων στους πολίτες υπηρεσιών σε όλο το νομό Θεσσαλονίκης.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργιάδη. 
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 27 Νοεμβρίου 2007.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της  Βουλής)
      1. Η με αριθμό 803/17-10-2007 ερώτηση του Βουλευτή του Πανελληνιου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με την οργάνωση συστήματος Πρωτοβάθμιας Φροντίδας Υγείας στη χώρα μας. 
      2. Η με αριθμό 35/1-10-2007 ερώτηση του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τον Υπουργό Υγείας και Κοινωνικής Αλληλεγγύης, σχετικά με την κάλυψη των κενών σε ιατρικό-νοσηλευτικό και τεχνικό προσωπικό στα νοσοκομεία Καλαμάτας και Κυπαρισσίας.
      3. Η με αριθμό 504/10-10-2007 ερώτηση του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Οικονομίας και Οικονομικών, σχετικά με αποστολές χρημάτων στο εξωτερικό.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (άρθρο 130 παράγραφος 5 του Κανονισμού της Βουλής)
      1. Η με αριθμό 1169/25-10-2007 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Μεταφορών και Επικοινωνιών, σχετικά με την κατασκευή του νέου Διεθνούς Αεροδρομίου στο Καστέλλι Κρήτης. 
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη, η  με αριθμό 237/20-11-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με την εφαρμογή των μέτρων κατά του καπνίσματος κ.λπ., δεν θα συζητηθεί λόγω κωλύματος του κυρίου Υπουργού και βεβαίως προηγήθηκε συνεννόηση με τον κύριο Βουλευτή.  
      Θα συζητηθεί η δεύτερη, η  με αριθμό 247/20-11-2007 επίκαιρη ερώτηση της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τους Υπουργούς Εθνικής Παιδείας και Θρησκευμάτων και Απασχόλησης και Κοινωνικής Προστασίας, σχετικά με τα προβλήματα στη λειτουργία των ειδικών σχολείων κ.λπ..
      Αναλυτικότερα η επίκαιρη ερώτηση της κ. Νικολαϊδου έχει ως εξής:
      «Για μια ακόμη χρονιά τα ειδικά σχολεία και ιδιαίτερα τα λεγόμενα Ειδικά Εργαστήρια Εκπαίδευσης και Επαγγελματικής Κατάρτισης (Ε.Ε.Ε.Ε.Κ.), λειτουργούν με τεράστια προβλήματα. Ενώ τα περισσότερα παιδιά με αναπηρίες είναι εκτός ειδικής αγωγής, την ίδια στιγμή τα ελάχιστα ειδικά σχολεία που υπάρχουν και οι τάξεις ένταξης έχουν τεράστιες ελλείψεις ειδικού επιστημονικού και υποστηρικτικού προσωπικού και υποδομών, με αποτέλεσμα πολλά απ’ αυτά να υπολειτουργούν μετατρεπόμενα σε παιδοφυλακτήρια. 
      Τα προβλήματα των Ε.Ε.Ε.Ε.Κ. έχουν κυρίως να κάνουν:
      α) Με την ανυπαρξία οργανικών θέσεων του εκπαιδευτικού προσωπικού και το καθεστώς των αναπληρωτών και των ωρομίσθιων που αποδεικνύεται –ιδιαίτερα στο χώρο της ειδικής αγωγής- ότι είναι πέρα για πέρα αντεργατικό για τους ίδιους τους εργαζόμενους και άκρως αντιπαιδαγωγικό, δρώντας κυριολεκτικά υπονομευτικά γι’ αυτήν καθεαυτή την ίδια την ειδική αγωγή, που θέλει συγκεκριμένη ειδίκευση και προσωπικό δέσιμο με τους εκπαιδευόμενους, ενώ η εναλλαγή κάθε χρόνο των εκπαιδευτικών δεν διασφαλίζει μια σταθερή λειτουργία και έναν προγραμματισμό των σχολικών μονάδων.
      β) Με την έλλειψη συγκεκριμένων αναλυτικών προγραμμάτων με τα ανάλογα τμήματα επαγγελματικής εκπαίδευσης με βάση τις σύγχρονες κατακτήσεις της επιστήμης και της τεχνικής, που σε συνδυασμό με την ανυπαρξία ανάλογου σχεδιασμού για την ένταξη των παιδιών αυτών στην παραγωγή, έχει σαν αποτέλεσμα το κλείσιμο των παιδιών ξανά στο σπίτι μετά την όποια εκπαίδευσή τους.
      Ερωτώνται οι κύριοι Υπουργοί τι μέτρα θα πάρει η Κυβέρνηση ούτως ώστε:
      α) Άμεσα να διοριστούν μόνιμοι εκπαιδευτικοί, ειδικό επιστημονικό προσωπικό και το ανάλογο βοηθητικό, με βάση τις ανάγκες σε όλα τα ειδικά σχολεία και τα Ε.Ε.Ε.Ε.Κ., καθώς και για τη θέσπιση ειδικών αναλυτικών προγραμμάτων ειδικής επαγγελματικής εκπαίδευσης.
      β) Να διατεθούν όλες οι απαραίτητες πιστώσεις, για να διασφαλιστεί μια συγκεκριμένη αναβάθμιση των Ε.Ε.Ε.Ε.Κ. και των ειδικών Τ.Ε.Ε. στην κατεύθυνση μιας σύγχρονης και υψηλού επιπέδου, με δωρεάν υπηρεσίες, δημόσιας ειδικής επαγγελματικής εκπαίδευσης των παιδιών με αναπηρίες». 
      Στην επίκαιρη ερώτηση της κ. Νικολαϊδου θα απαντήσει ο Υφυπουργός Εθνικής Παιδείας και Θρησκευμάτων κ. Λυκουρέντζος. 
      Κύριε Υπουργέ, έχετε το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Κυρία συνάδελφε, σας βεβαιώνω ότι μας διακατέχει η ίδια ευαισθησία απέναντι στα νέα παιδιά της πατρίδος μας, τα οποία διαθέτουν ειδικές ικανότητες. Η δράση και η πολιτική της Κυβέρνησης, αλλά και γενικότερα όλων των κοινωνικών εταίρων απέναντι στο συγκεκριμένο ζήτημα, αποτελεί μέτρο πολιτισμού. 
      Ο Πρωθυπουργός της χώρας και την ευαισθησία του έχει αποδείξει και συγκεκριμένα μέτρα πολιτικής εφαρμόζει η Κυβέρνησή μας. Για παράδειγμα, η παράλληλη στήριξη, όπου χρειάζεται, στους μαθητές, η κατ’ οίκον διδασκαλία, αλλά και η λειτουργία ειδικών σχολείων, προτύπων θα μπορούσα να πω, όπως είναι αυτό της Αργυρούπολης και άλλα και επιπλέον η λειτουργία των Ειδικών Εργαστηρίων Εκπαίδευσης και Επαγγελματικής Κατάρτισης γίνονται στο πλαίσιο των δυνατοτήτων του προϋπολογισμού, για τις οποίες σας βεβαιώνω ότι εξαντλούμε όλο μας το ενδιαφέρον και τη θέλησή μας, ώστε να αξιοποιηθούν κατά τον καλύτερο δυνατό τρόπο και να πιάσουν τόπο.
      Έχομε εξήντα ένα Ειδικά Εργαστήρια Εκπαίδευσης και Επαγγελματικής Κατάρτισης. Έχομε διαθέσει όλες τις απαιτούμενες πιστώσεις για την πρόσληψη αναπληρωτών και ωρομισθίων. Επίσης, σας βεβαιώνω ότι οι εκπαιδευτικοί αποδέχονται το καθεστώς του αναπληρωτή ή του ωρομίσθιου, διότι είναι μία πρακτική, η οποία ισχύει σε όλη την έκταση της εκπαιδευτικής μας κοινότητας.
      Σε ό,τι αφορά τα αναλυτικά προγράμματα, έχετε δίκιο. Δεν υπάρχουν προγράμματα, με την τυπική έννοια του όρου. Γίνεται μία προσπάθεια από το Παιδαγωγικό Ινστιτούτο και από το Υπουργείο μας, από την αρμόδια διεύθυνση, έτσι ώστε να υπάρξει το Διαθεματικό Ενιαίο Πλαίσιο Προγραμμάτων Σπουδών και τα αναλυτικά προγράμματα σπουδών. 
      Πρέπει να σας πω ότι στόχος μας είναι τελικά η πιστοποίηση της επαγγελματικής γνώσης, έτσι ώστε να υπάρχει άνετη πρόσβαση στην αγορά εργασίας, αφού οι απόφοιτοι αυτών των σχολείων θα έχουν τη συγκεκριμένη πιστοποίηση των γνώσεων, διότι φιλοδοξία της κοινωνίας, φιλοδοξία της Κυβέρνησής μας, είναι αυτή η επαγγελματική ικανότητα να προσφέρει στα παιδιά με τις ειδικές ικανότητες τη χαρά της δημιουργίας, αλλά και τη χαρά της ανταμοιβής.
      Προσπαθούμε κάθε ημέρα με ενδιαφέρον, με πίστη στην αποστολή μας, να λύσουμε κάθε πρόβλημα που συναντάμε στο συγκεκριμένο κομμάτι της εκπαιδευτικής μας κοινότητας και σας βεβαιώνω, χωρίς να μπορώ να πω ότι έχουμε επιλύσει όλα τα ζητήματα, χωρίς να πω ότι είμαστε ικανοποιημένοι από τις μέχρι τώρα επιδόσεις μας, πως τα πράγματα είναι πολύ καλύτερα απ’ ό,τι ήταν τα προηγούμενα χρόνια. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Η συνάδελφος κ. Νικολαΐδου έχει το λόγο.
      ΒΕΡΑ  ΝΙΚΟΛΑΪΔΟΥ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
      Κύριε Υφυπουργέ, για το ότι τα πράγματα είναι καλύτερα από ό,τι ήταν τα προηγούμενα χρόνια, μην είστε τόσο πολύ βέβαιος. Και βέβαια, κανείς δεν σας είπε ότι δεν διαθέτετε ευαισθησία. Το πρόβλημα έγκειται στη διαφορετική πολιτική που έχετε. Το είπατε και μόνος σας, ότι προσπαθείτε να λύσετε το πρόβλημα στο πλαίσιο των δυνατοτήτων του προϋπολογισμού. Εμείς, ειδικά για το συγκεκριμένο θέμα, λέμε ότι ζητάμε και παλεύουμε για δημόσια, δωρεάν, υποχρεωτική εκπαίδευση για όλα τα ανάπηρα παιδιά που έχουν ανάγκη. 
      Ποια είναι η κατάσταση αυτήν τη στιγμή; Έχει γίνει πλέον καθεστώς. Περνάει ένας και ενάμισης  μήνας μετά την έναρξη της σχολικής χρονιάς και περιμένουν τα παιδιά να διοριστούν καθηγητές και δάσκαλοι ωρομίσθιοι ή αναπληρωτές. Το ίδιο, λοιπόν, επαναλήφθηκε και φέτος και ακόμη δεν έχει λυθεί. 
      Δεν φτάνει που εκατόν ογδόντα χιλιάδες παιδιά με ειδικά προβλήματα μάθησης είναι εκτός ειδικής αγωγής, αλλά τι γίνεται και μ΄ αυτά που είναι; Και λέμε τώρα ότι έχουμε μια εικόνα σχεδόν απ’ όλη τη χώρα. Να μη σας πω σε ποιες περιοχές, ειλικρινά, μια επίσκεψη θα σας πείσει για το ποια είναι η κατάσταση!
      Το πρόβλημα με τους αναπληρωτές και τους ωρομίσθιους είναι αντεργατικό ως προς τους εργαζόμενους, αλλά δεν είναι δυνατόν να μιλάμε για ειδική αγωγή με προσωπικό μ’ αυτές τις σχέσεις. Η ειδική αγωγή απαιτεί και χρειάζεται τέτοιους εκπαιδευτικούς, που να έχουν μια συνέχεια, ώστε να υπάρχει –αν θέλετε- και ένα δέσιμο με τον εκπαιδευόμενο. Διαφορετικά, μέχρι να συνηθίσει το εκπαιδευόμενο ανάπηρο παιδί το δάσκαλο, τον χάνει την επόμενη χρονιά!
      Δεν θα σας κουράσω με νούμερα και αριθμούς, γιατί αυτά υπάρχουν, σύμφωνα με δικά σας στατιστικά στοιχεία, δηλαδή πόσα παιδιά είναι εκτός ειδικής αγωγής και τι ποσοστό είναι εκτός εργασίας απ’ αυτά που έχουν τη δυνατότητα να εργαστούν.
      Κοιτάξτε, θα κάνετε μέσα σ’ αυτήν τη χρονιά προσλήψεις μόνιμου προσωπικού; Και μη μου πείτε ότι δεν υπάρχουν εκπαιδευτικοί. Τουλάχιστον από το Πανεπιστήμιο της Θεσσαλίας –θα το ξέρει και ο αγαπητός Πρόεδρος- πάνω από πεντακόσια άτομα περιμένουν εδώ και επτά χρόνια να διοριστούν και δεν είναι μόνο αυτοί, υπάρχουν κι άλλοι.
      Θα κάνετε αναλυτικά προγράμματα; Θα υπάρξει τέτοια πρόβλεψη στον προϋπολογισμό, ώστε να εξασφαλιστούν τα απαιτούμενα για τα ανάπηρα παιδιά; Θα υπάρξει μια πρόνοια, ένας σχεδιασμός –αν θέλετε- για τα παιδιά που παρακολουθούν αυτά τα εργαστήρια;
      Να σας πω και κάτι: Πώς έχουν δημιουργηθεί αυτά τα εργαστήρια; Υπάρχει καμμία επιστημονική μελέτη; Εμένα ξέρετε τι εντύπωση μου έδωσαν, κύριε Υπουργέ; Και, ειλικρινά, κάντε μια βόλτα και θα το δείτε και μόνος σας. Υπήρχε κάποιο ειδικό σχολείο. Το έσπασαν στη μέση. Έκαναν το μισό για την πρωτοβάθμια εκπαίδευση και το άλλο το ονόμασαν «τεχνικό επαγγελματικό εργαστήριο».
      Η κατάσταση είναι πολύ σοβαρή και δεν μπορεί να συνεχιστεί έτσι. Πρέπει να υπάρξουν μελέτες για τη δημιουργία αυτών των εργαστηρίων, απλά για να απασχολούνται κάποια παιδιά. 
      Αν δεν υπάρξει μια κρατική μέριμνα με προστατευόμενα εργαστήρια, ώστε τα παιδιά αυτά με ευθύνη του κράτους να μπορούν να βρουν δουλειά και μετά απ’ αυτήν τη συγκεκριμένη φοίτηση, θα ξανακλειστούν στα σπίτια τους.
      Αυτό είναι το συγκεκριμένο πρόβλημα και θα μου επιτρέψετε να σας πω ότι απάντηση δεν πήρα στα ερωτήματα που έθεσα.
      ΠΡΟΕΔΡΕΥΩΝ (Γεώργιος Σούρλας): Κύριε  Υπουργέ, πριν απαντήσετε, επιτρέψτε μου να κάνω μια παρέμβαση και να σας πω ότι ακόμα δεν έχουν εξασφαλισθεί τα επαγγελματικά δικαιώματα των αποφοίτων του Παιδαγωγικού Τμήματος Ειδικής Αγωγής του Πανεπιστημίου Θεσσαλίας.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Εκκρεμεί ένα προεδρικό διάταγμα.
      ΠΡΟΕΔΡΕΥΩΝ (Γεώργιος Σούρλας): Είχε προετοιμασθεί και είχε υπογραφεί από την κ. Γιαννάκου το προεδρικό διάταγμα και πιστεύω ότι προβάλλει επιτακτική η ανάγκη να το προωθήσετε, μετά την αλλαγή της νέας διακυβέρνησης, για να δοθεί η δυνατότητα διδασκαλίας από τους ειδικούς αυτούς επιστήμονες.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Και βέβαια δεν είναι μόνο αυτό το πρόβλημα.
      ΠΡΟΕΔΡΕΥΩΝ (Γεώργιος Σούρλας): Κύριε  Υπουργέ, έχετε το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, σας ευχαριστώ και για την παρατήρηση σχετικά με το προεδρικό διάταγμα. Είναι στις προθέσεις της Κυβέρνησης να ολοκληρωθεί η διαδικασία, όπως, κυρία συνάδελφε, είναι στις προθέσεις της Κυβέρνησης να ολοκληρωθεί και η νομοθετική πρωτοβουλία για την ειδική αγωγή γενικότερα. Υπάρχει σχέδιο νόμου το οποίο η κ. Γιαννάκου και οι συνεργάτες της είχαν ετοιμάσει και εμείς το επεξεργαζόμαστε για να το ολοκληρώσουμε και να το φέρουμε στη Βουλή.
      Εκπαιδευτικοί πράγματι υπάρχουν. Δυνατότητες από τον προϋπολογισμό δεν υπάρχουν. Και επειδή ακριβώς δεν παραπλανούμε τη Βουλή –και μακριά από μας, τα μέλη της Κυβέρνησης, το να καταθέσουμε στοιχεία τα οποία δεν ευσταθούν, δεν είναι αληθινά- σας βεβαιώνω ότι πράγματι αυτές είναι οι στενές δυνατότητες του προϋπολογισμού. Τα δάνεια και οι τόκοι που καταβάλλει αυτή η Κυβέρνηση, που καταβάλλουν οι Έλληνες φορολογούμενοι για χρήσεις παρελθόντων ετών, μας περιορίζουν τις δυνατότητες και δεν μας επιτρέπουν να είμαστε τόσο γενναιόδωροι, όσο θα θέλαμε να είμαστε, απέναντι όχι μόνο στην ειδική αγωγή, αλλά γενικότερα στην ελληνική εκπαίδευση, στην ελληνική εκπαιδευτική κοινότητα.
      Συμφωνώ μαζί σας για το στόχο της πιστοποίησης των γνώσεων και θα αναλάβω μαζί σας τη δέσμευση ότι πρέπει να νοιαστούμε περισσότερο για την επαγγελματική αποκατάσταση με νομοθετικές ρυθμίσεις και με πρόβλεψη την οποία θα κάνομε, ώστε σε ορισμένα νομοσχέδια να προβλέπονται θέσεις αποφοίτων απ’ αυτά τα σχολεία.
      Για τα προγράμματα, μπορώ να δεσμευτώ και να σας πω ότι μέσα σ’ αυτήν τη χρονιά, σε συνεργασία –επαναλαμβάνω- με το Παιδαγωγικό Ινστιτούτο, θα έχομε ολοκληρώσει τη διαδικασία.
      Δεν δέχομαι αυτό που είπατε για τη διαφορετική πολιτική. Είμαστε από την ίδια πλευρά, νοιαζόμαστε στο ίδιο μέτρο, έχουμε το ίδιο ενδιαφέρον, τις ίδιες αγωνίες. Οι οικονομικές δυνατότητες οι οποίες είναι περιορισμένες, είναι εκείνες που δεν μας επιτρέπουν να εκπληρώσομε το εύρος των επιδιώξεων, των φιλοδοξιών μας. Χρειάζεται πάντως περισσότερος χρόνος, χρειάζεται να μας πιστώσετε με εμπιστοσύνη, για να μπορέσουμε να ολοκληρώσομε αυτήν την πολιτική.
      Τέλος, θα πω ακόμα μια φράση. Πηγαίνω σ’ αυτά τα σχολεία και είχα τη χαρά παραμονές της 28ης Οκτωβρίου στον Πύργο της Ηλείας να παρακολουθήσω και εκδήλωση ειδικού σχολείου, να χειροκροτήσω με τους γονείς τις επιδόσεις των μαθητών και επιτρέψτε μου να σας πω ότι, στο μέτρο που μου επιτρέπουν οι δέκα εβδομάδες που είμαι Υφυπουργός, έχω εικόνα η οποία αποτελεί μεγάλη πρόκληση για να μεγιστοποιήσομε τις επιδόσεις μας.
      Σας ευχαριστώ.                                           
      ΠΡΟΕΔΡΕΥΩΝ (Γεώργιος Σούρλας): Ακολουθεί η τέταρτη, η με αριθμό 245/20-11-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Εσωτερικών, σχετικά με τα μέτρα που λαμβάνει το Κράτος για τους τραυματισθέντες αστυνομικούς κ.λπ.
      Αναλυτικότερα, η επίκαιρη ερώτηση του κ. Άδωνι Γεωργιάδη έχει ως εξής:
      «Ο ειδικός φρουρός που τραυματίστηκε πριν δύο εβδομάδες σε επιχειρησιακό σχέδιο της Αστυνομίας στα Ζωνιανά ήδη διανύει τη δεύτερη εβδομάδα νοσηλείας του στο νοσοκομείο και η κατάστασή του παραμένει κρίσιμη. Ήδη υποβλήθηκε και σε δεύτερη εγχείριση και κανείς ακόμα δεν μπορεί να πει σίγουρα ότι μετά απ’ αυτό θα διαφύγει τελείως τον κίνδυνο. Στη χθεσινή εκπομπή «ΠΡΟΣΩΠΑ» του Νίκου Χατζηνικολάου που μεταδόθηκε στον τηλεοπτικό σταθμό «ALTER» ήταν καλεσμένος και ο πεθερός του άτυχου ειδικού φρουρού, ο οποίος και δήλωσε ότι δέχθηκε υποσχέσεις από τους αρμόδιους κρατικούς φορείς για τη στήριξη του τραυματία και της οικογενείας του, αλλά μέχρι τώρα δεν έχει υπάρξει τίποτα το ουσιώδες.
      Συνεπώς, ερωτάται ο κύριος Υπουργός:
      1. Τι μέτρα λαμβάνει και τι συμμετοχή σε δαπάνες κόστους έχει το κράτος για τους τραυματισθέντες αστυνομικούς εν ώρα διατεταγμένης υπηρεσίας μέχρι να επανέλθει στην ενεργό δράση;
      2. Για ποιο λόγο  το κράτος παρέχει μειωμένες αποδοχές στους τραυματισθέντες σε διατεταγμένη υπηρεσία αστυνομικούς και τις οικογένειές τους, όταν κάποιοι απ’ αυτούς επανέρχονται σε υπηρεσία γραφείου;»
      Ο Υφυπουργός Εσωτερικών κ. Χηνοφώτης έχει το λόγο.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κύριε Πρόεδρε. 
      Κυρίες και κύριοι Βουλευτές, θεωρώ απαραίτητο -και με τη σύμφωνη γνώμη όλων σας- για μια ακόμη φορά να εκφραστεί η θλίψη του Κοινοβουλίου και οπωσδήποτε οι ευχές μας για ταχεία ανάνηψη και πλήρη ανάρρωση του τραυματισθέντα ειδικού φρουρού Ευστάθιου Λαζαρίδη κατά τις επιχειρήσεις πρόσβασης των Ζωνιανών Κρήτης της 5ης Νοεμβρίου 2007. 
      Οπωσδήποτε, η πλήρης αποκατάσταση της υγείας όλων των παθόντων κατά τη διάρκεια της υπηρεσίας και κατά την εκτέλεση του καθήκοντος αποτελεί πρώτιστο μέλημα της πολιτείας και πρώτιστο ενδιαφέρον όλων των πολιτών. 
      Θα ήθελα, όμως, να επισημάνω και να συγκρατηθεί αυτό το οποίο πρέπει να αποτελεί το γνώμονα όλων των ενεργειών μας, δηλαδή ότι οι θυσίες των στελεχών των Σωμάτων Ασφαλείας, όπως και των στελεχών των Ενόπλων Δυνάμεων, για τις οποίες προορίζονται, είναι αυτές οι οποίες τους αυτοπροσδιορίζουν και τους διαφοροποιούν. Και αυτό πρέπει να είναι το επιστέγασμα για όλες τις ενέργειές μας.
      Ειδικότερα, στους αστυνομικούς, ειδικούς φρουρούς και συνοριακούς φύλακες, παρέχεται νοσοκομειακή και εξωνοσοκομειακή περίθαλψη από τον Οργανισμό Περίθαλψης Ασφαλισμένων του Δημοσίου. Συνεπώς, η περίθαλψη και η αποκατάσταση των τραυματιζομένων αντιμετωπίζεται από το κράτος. Όλες οι δαπάνες που απαιτούνται για νοσηλεία σε νοσοκομεία, φαρμακευτική περίθαλψη, εργαστηριακές ή ειδικές εξετάσεις, νοσηλεία σε ειδικά κέντρα αποκατάστασης της ημεδαπής ή της αλλοδαπής, καλύπτονται από το δημόσιο και δεν επιβαρύνεται οικονομικά ο τραυματίας αξιωματικός ή η οικογένειά του. 
      Η αρμόδια Διεύθυνση Υγειονομικού με γιατρούς, ψυχολόγους παρακολουθεί την εξέλιξη και την πορεία αποθεραπείας των τραυματιών και εισηγείται τη λήψη των ενδεικνυομένων μέτρων για την αντιμετώπιση του προβλήματος.
      Πέραν αυτών, όσοι τραυματίζονται κατά την εκτέλεση της υπηρεσίας και η πράξη τους κριθεί αποδεδειγμένα ως έξοχη πράξη ανδραγαθίας, τηρουμένης της προβλεπομένης διαδικασίας, προάγονται επ’ ανδραγαθία στον επόμενο του κατεχομένου βαθμό, ενώ όταν πρόκειται για ειδικούς φρουρούς ή συνοριακούς φύλακες, κατά δυο μισθολογικά κλιμάκια. Αυτά, με τα νυν κρατούντα. 
      Επίσης, προβλέπεται η ηθική επιβράβευσή τους με την απονομή ηθικής και τη χορήγηση υλικής αμοιβής κατά ανώτατο όριο πέντε μηνιαίων μισθών.
       Για όσους κρίνονται από τις αρμόδιες υγειονομικές επιτροπές μη ικανοί για την ενεργό υπηρεσία λόγω πρόσκλησης τραυμάτων ή παθήσεων κατά την άσκηση των καθηκόντων τους, προβλέπεται από τις κείμενες διατάξεις η μετάταξή τους στην κατάσταση υπηρεσίας γραφείου ή στην ειδική κατάσταση της μόνιμης διαθεσιμότητας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Επιτρέψτε μου, κύριε Πρόεδρε, για τριάντα δευτερόλεπτα ακόμη. 
      Επίσης, το Επικουρικό Ταμείο της Ελληνικής Χωροφυλακής κατά περίπτωση χορηγεί εφάπαξ οικονομική ενίσχυση στους εν ενεργεία μετόχους του. Ανάλογη μέριμνα λαμβάνεται και από το Ίδρυμα της Ελληνικής Αστυνομίας για την παροχή εφάπαξ οικονομικής ενίσχυσης.
      Παράλληλα, πρόσφατα, με τη διάταξη του άρθρου 1 του ν. 3554/2007 ικανοποιήθηκε το πάγιο αίτημα του ένστολου προσωπικού για την αναπλήρωση του εισοδήματος των παθόντων κατά την εκτέλεση διατεταγμένης υπηρεσίας και ένεκα αυτής. Με τη διάταξη αυτή, στο προσωπικό που μετατάσσεται σε υπηρεσία γραφείου για τον προαναφερόμενο λόγο, χορηγείται μηνιαίο επίδομα ύψους 100 ευρώ. Αναφέρομαι σύμφωνα με τα νυν κρατούντα. 
      Το ίδιο επίδομα χορηγείται στο προσωπικό κατά το χρόνο αποχής από τα καθήκοντά του συνεπεία τραυματισμού κατά την εκτέλεση της υπηρεσίας από την ημέρα του παθήματος. 
      Λόγω χρόνου, ως προς τον εξοπλισμό, θα αναφερθώ στη δευτερολογία μου. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      Ο κ. Γεωργιάδης έχει το λόγο.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, σας ευχαριστώ.
      Κύριε Υφυπουργέ, είμαι απολύτως βέβαιος ότι η δική σας ευαισθησία δεν μπορεί να είναι κατά τον ελάχιστο τρόπο μικρότερη από τη δική μου. Ο λόγος κυρίως που έκανα αυτήν την ερώτηση όσον αφορά τον ειδικό φρουρό, πέρα από το να εκφράσουμε και εδώ στο Κοινοβούλιο τη θλίψη μας για το περιστατικό και να ευχηθούμε την ταχεία ανάρρωση, ήταν διότι ήθελα από τα πλέον επίσημα χείλη να ακουστεί μέσα στο Κοινοβούλιο ότι δεν πρόκειται αυτός ο άνθρωπος να αφεθεί στη μοίρα του, όπως ενδεχομένως μπορεί κάποιος να σχημάτισε την εντύπωση, βλέποντας την εν λόγω εκπομπή. 
      Όμως, θα μου επιτρέψετε να σας πω ότι το ζήτημα δεν είναι τόσο απλό όσο το παρουσιάσατε. Και θα σας πω αμέσως τα πραγματικά στοιχεία, για να τα έχετε υπ’ όψιν σας και να δείτε πώς μπορείτε να δράσετε και να τα λύσετε, διότι –επαναλαμβάνω- είμαι βέβαιος ότι η δική σας ευαισθησία και λόγω του ότι προέρχεστε από τις Ένοπλες Δυνάμεις, είναι πάρα πολύ μεγάλη. 
      Βεβαίως, κανείς δεν ισχυρίζεται πως είτε οι αστυνομικοί μας είτε οι πυροσβέστες μας είτε οι αξιωματικοί μας κάνουν ό,τι κάνουν, όταν χρειάζεται να υποστούν κάποια θυσία, με σκοπό να έχουν κάποιο χρηματικό κέρδος. Αν είναι ποτέ αυτό δυνατόν! Είναι προφανές ότι ο Έλληνας αξιωματικός, ο Έλληνας οπλίτης, ο Έλληνας αστυνομικός, ο Έλληνας πυροσβέστης, ο Έλληνας λιμενικός κάνει αυτό που πρέπει να κάνει για λόγους καθήκοντος. Αυτή είναι η δική του συνεισφορά. Εμείς εδώ συζητάμε για το πώς του συμπεριφέρεται η πολιτεία. 
      Μπαίνω, λοιπόν, αμέσως στο προκείμενο. Είπατε προηγουμένως ότι θεσπίσατε ένα επίδομα, το οποίο παίρνει αυτός ο οποίος, εφόσον τραυματιστεί, πηγαίνει αναγκαστικά σε δουλειά γραφείου. Μάλιστα, αυτό το επίδομα είναι της τάξης των 100 ευρώ. Ειλικρινά θεωρώ ως πολύ σημαντικό πρώτο βήμα τη θέσπιση αυτού του επιδόματος, αλλά πρέπει να σας πω ότι πόρρω απέχει από την κάλυψη των πραγματικών τους αναγκών. 
      Πρέπει, λοιπόν, να σας πω, κύριε Υφυπουργέ, ότι όταν κάποιος τραυματιστεί είτε είναι ειδικός φρουρός είτε είναι αστυνομικός είτε είναι των δυνάμεων διατήρησης της τάξεως ή οτιδήποτε άλλο, σ’ αυτήν την περίπτωση πηγαίνει σε δουλειές γραφείου και χάνει τις ενδεχόμενες υπερωριακές του, αλλά και τις νυκτερινές του απασχολήσεις. Έχει υπολογιστεί ότι χάνει περίπου 360-400 ευρώ το μήνα. Έρχεται, λοιπόν, η πολιτεία και εδώ και λίγο διάστημα δίνει αυτά τα 100 ευρώ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όμως, κύριε Υφυπουργέ, πρέπει να ξέρετε ότι για ένα νέο εργαζόμενο –και οι άνθρωποι που συνήθως τραυματίζονται, είναι νεαροί- αυτά τα περίπου 300 ευρώ διαφορά το μήνα μπορεί να είναι το κρίσιμο όριο που θα καθορίσει αν θα μπορεί να πληρώσει την πιστωτική του κάρτα, το ενοίκιο του σπιτιού του και αν θα μπορεί να συνεχίσει τη ζωή του όπως την είχε σχεδιάσει. 
      Θεωρούμε, λοιπόν, ότι είναι απαράδεκτο αυτός ο οποίος τραυματίζεται, τελικώς να βρίσκεται σε μειονεκτική θέση και να αναγκάζεται για ένα μεγάλο διάστημα να χρεώνεται στις τράπεζες ή να βρίσκει άλλους τρόπους για να καλύψει τα χρήματα τα οποία είχε προϋπολογίσει. 
      Νομίζω, λοιπόν, ότι το ελληνικό κράτος, η ελληνική πολιτεία θα πρέπει να σταθεί αρωγός επί της ουσίας και να καλύψει το σύνολο των χρημάτων που χάνει κάποιος που τραυματίζεται εν ώρα υπηρεσίας.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κύριε Πρόεδρε.
      Συμφωνώ με τα όσα ελέχθησαν και γι’ αυτόν το λόγο στην πρωτολογία μου ανέφερα «με τα νυν κρατούντα». Είναι ένα καθεστώς το οποίο υπάρχει και ελαμβάνετο μια μέριμνα. Όμως, η πείρα έχει δείξει, καθώς επίσης και οι διάφορες περιπτώσεις που μπορεί να προκύψουν, ότι θα πρέπει να βελτιωθεί περαιτέρω η μέριμνα, η οποία θα λαμβάνεται γι’ αυτά τα στελέχη. 
      Ιδέες υπάρχουν, όπως και αποφάσεις του Συμβουλίου Αρχηγών Γενικών Επιτελείων –αναφέρομαι στις Ένοπλες Δυνάμεις- και κάπου θα πρέπει ορισμένα θέματα να εναρμονιστούν, άπαξ και αναφέρονται κατά την εκτέλεση του καθήκοντος ή στην προσφορά υπηρεσίας προς την πατρίδα, όπου εκεί πλέον εξυπακούεται ότι όλα αυτά θα πρέπει να είναι πλήρως εναρμονισμένα. 
      Συμφωνώ για το θέμα των νυκτερινών και υπερωριακών αποζημιώσεων και αυτό είναι το νόημα, καθώς επίσης και όσον αφορά και άλλες ευεργετικές διατάξεις που δεν είναι της παρούσης. 
      Θα ήθελα, όμως, να επισημάνω ότι ήδη κωδικοποιούνται αυτές οι διατάξεις και παράλληλα, εξετάζονται –για να προχωρήσουμε και στη νομοθέτησή τους, στη θέσπισή τους- και νέες πλέον ευεργετικές –το «ευεργετικές διατάξεις» εντός εισαγωγικών, διότι δεν μιλάμε για ευεργεσία για κάποιον ο οποίος χάνει την αρτιμέλεια του ή τη ζωή του, δεν πρόκειται περί ευεργετήματος- διατάξεις, προκειμένου πλέον να εξασφαλιστούν και τα θέματα ηθικής τάξεως για όλα τα στελέχη, τα οποία προσφέρουν τις υπηρεσίες τους.
      Αναφορικά με τον εξοπλισμό, όπως είπα στην πρωτολογία μου, ήδη υπάρχει μία δική μου απόρρητη διαταγή, στην οποία δεν θα ήθελα να αναφερθώ λόγω του απορρήτου. Όμως, αυτό το οποίο αξίζει να συγκρατηθεί, είναι η ακροτελεύτια παράγραφος, δηλαδή θεωρώ ως εξαιρετικά επιτακτική την ανάγκη περαιτέρω αναβάθμισης των τμημάτων αυτών –αναφέρομαι στα Τμήματα Αστυνομικών Επιχειρήσεων, τα Τ.Α.Ε.- προς επαύξηση της επιχειρησιακής αποτελεσματικότητάς τους, του ομαδικού πνεύματος και του συλλογικού τρόπου ενέργειάς τους, καθώς και κάθε άλλου επιχειρησιακού συντελεστού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Επιπλέον αυτών, αναφερόμενος και ειδικά στα Τ.Α.Ε. –και τελειώνω, κύριε Πρόεδρε- υπάρχει η πολιτική απαίτηση –ήδη έχει εκδοθεί έγγραφη εντολή- να εξετασθεί η αλλαγή υπολογισμού της ημερήσιας εκτός έδρας αποζημίωσης του προσωπικού των Τ.Α.Ε., εξομοιώνοντας αυτή με το καθεστώς που ισχύει για τις υπηρεσίες των ειδικών αστυνομικών των υπηρεσιών διώξεως εγκλήματος.
      Επιτρέψτε μου να επανέλθω σ’ αυτό που είπα στην αρχή, ότι οι θυσίες για τις οποίες προορίζονται αυτά τα στελέχη, είναι αυτές που τους αυτοπροσδιορίζουν και τους διαφοροποιούν από άλλες κατηγορίες. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό. 
      Ο Βουλευτής κ. Γεράσιμος Γιακουμάτος ζητεί άδεια ολιγοήμερης απουσίας στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
      Κύριε Λεβέντη, επειδή στη συνέχεια θα μείνει ο κ. Χατζηδάκης και για τη δική σας επίκαιρη ερώτηση και για του κ. Κουμπούρη, προτείνω στο Σώμα να προηγηθεί η συζήτηση της επίκαιρης ερώτησης δεύτερου κύκλου του κ. Δρίτσα που απευθύνεται προς τον κ. Βουλγαράκη, για  να αποδεσμευτεί ο Υπουργός κ. Βουλγαράκης.
      Συμφωνεί το Σώμα;
      ΟΛΟΙ ΟΙ   ΒΟΥΛΕΥΤΕΣ:  Μάλιστα,  μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα συμφώνησε.
      Στη συνέχεια, λοιπόν, θα συζητηθεί η τρίτη με αριθμό 242/20.11.2007 επίκαιρη ερώτηση δεύτερου κύκλου του Βουλευτή του Συνασπισμού Ριζοσπαστικής Αριστεράς κ. Θεόδωρου Δρίτσα προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την ιδιωτικοποίηση των λιμανιών Πειραιά και Θεσσαλονίκης κ.λπ.
      Η επίκαιρη ερώτηση του κ. Δρίτσα έχει ως εξής: 
      «Με αφορμή πολλά δημοσιεύματα, που αναφέρονται σε σχέδια της Κυβέρνησης να παραχωρήσει τους Σταθμούς Εμπορευματοκιβωτίων των λιμένων Πειραιά και Θεσσαλονίκης σε ιδιώτες, γεννώνται δικαιολογημένα ερωτηματικά.
      Οι δύο οργανισμοί, παρά τα όποια προβλήματα εμφανίζουν στη λειτουργία τους, οφειλόμενα κατά κύριο λόγο στις επιλογές των εκάστοτε κυβερνήσεων, είναι κερδοφόροι.
      Ταυτόχρονα, κοινές παραδοχές και από την Κυβέρνηση, αποτελούν τα ακόλουθα:
      Με ορίζοντα πολλών ετών, οι θαλάσσιες μεταφορές θα εμφανίζουν συνεχή άνοδο.
      Η δυναμική ανάπτυξη των αγορών της Βαλκανικής, που θα συνεχιστεί και τα επόμενα χρόνια, συμβάλλει στην κατακόρυφη άνοδο της κίνησης.
      Τα λιμάνια Πειραιά και Θεσσαλονίκης, εξελίσσονται σε βασικές πύλες διακίνησης προϊόντων από και προς τη Νοτιοανατολική Ευρώπη, με διασφαλισμένη κερδοφορία.
      Έχει ενδιαφέρον, ότι αυτές οι παραδοχές χρησιμοποιούνται από την Κυβέρνηση και τις διοικήσεις των οργανισμών, για να πείσουν τους επενδυτές ότι κάνουν μία ασφαλή και κερδοφόρα σε βάθος χρόνου επένδυση, αλλά δεν είναι ικανές να πείσουν την ίδια, να αφήσει τα λιμάνια να αναπτυχθούν προς αυτήν την κατεύθυνση, ως δημόσιοι οργανισμοί.
      Ερωτάται ο κύριος Υπουργός:
      1. Προτίθεται πράγματι η Κυβέρνηση, να παραχωρήσει σε ιδιώτες την εμπορική εκμετάλλευση και διαχείριση των προβλητών 1 και 2 στον Πειραιά και του προβλήτα 6 στη Θεσσαλονίκη, ή και τη δυνατότητα κατασκευής νέου προβλήτα 3 στον Πειραιά;
      2. Θα διατηρήσουν τις αρμοδιότητές τους ο ΟΛΠ και ο ΟΛΘ και αν ναι, με ποιο τρόπο θα ασκούν κυρίαρχη εποπτεία στις δραστηριότητες των ιδιωτών;».
      Ο Υπουργός Εμπορικής Ναυτιλίας, Αιγαίου και Νησιωτικής Πολιτικής κ. Βουλγαράκης έχει το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Κύριοι συνάδελφοι, μέσα στο δυναμικά αναπτυσσόμενο και ιδιαίτερα ανταγωνιστικό περιβάλλον ανάπτυξης της λιμενικής βιομηχανίας, αποτελεί στρατηγική επιδίωξη του Υπουργείου Εμπορικής Ναυτιλίας, Αιγαίου και Νησιωτικής Πολιτικής η δημιουργία ευνοϊκών συνθηκών, για την προσέλκύση φορτίων και επιβατών μέσω της αναβάθμισης και του διαρκούς εκσυγχρονισμού των ελληνικών λιμένων. Στις στρατηγικές επιλογές του Υ.Ε.ΝΑ.Ν.Π. συγκαταλέγεται η προσέλκυση κεφαλαίων και η συμμετοχή του ιδιωτικού τομέα στην οργάνωση και λειτουργία της λιμενικής παραγωγής. Η πολιτική αυτή προσλαμβάνει ακόμη μεγαλύτερη σημασία, σε συνδυασμό με την υφιστάμενη συγκυρία και ανταποκρίνεται στις σύγχρονες τάσεις που παρατηρούνται στη λιμενική βιομηχανία παγκοσμίως. 
      Ο στόχος είναι, αφ’ ενός, να αποφευχθεί η απαξίωση των μεγαλύτερων λιμένων της χώρας από τις ανταγωνίστριες χώρες και από τις ανταγωνιστικές δραστηριότητες λιμένων γειτονικών χωρών και, αφετέρου, να μεγιστοποιηθούν τα οφέλη που θα προκύψουν από τις νέες επενδύσεις στους τερματικούς σταθμούς. Για την επιτυχή αντιμετώπιση των προκλήσεων και των ευκαιριών που διανοίγονται, απαιτείται η ουσιαστική αναβάθμιση, η ολοκλήρωση των υποδομών και υπερδομών των προβλητών του Ο.Λ.Π. και του Ο.Λ.Θ. σε αντιστάθμιση των καθυστερήσεων που σημειώθηκαν κατά το παρελθόν για την υλοποίηση των μέτρων αυτών. Η ενδεχόμενη, λοιπόν, παραχώρηση της εμπορικής εκμετάλλευσης και διαχείρισης χώρων για την ανάπτυξη τερματικών εμπορευματικών σταθμών στους λιμένες Πειραιά και Θεσσαλονίκης, όπου έχει άλλωστε εξαγγελθεί η πολιτική της Κυβέρνησης και η προγραμματική της δέσμευση, απαιτεί ορθό σχεδιασμό και προγραμματισμό, ώστε να υπάρξουν τα επιδιωκόμενα θετικά αποτελέσματα. 
      Η σχέση με τον ιδιωτικό τομέα, σε ενδεχόμενη οικονομική συνεργασία με ιδιώτες, θα δώσει τη δυνατότητα εξορθολογισμού των επενδύσεων, άσκησης αποδοτικής και ανταγωνιστικής τιμολογιακής πολιτικής και μεταφοράς μέρους του κινδύνου σε ιδιώτες επενδυτές. 
      Σε κάθε περίπτωση, οι όποιες λύσεις προκριθούν, θα στηρίζονται σε απολύτως διαφανείς διαδικασίες και θα γίνουν μετά από ενδελεχή και ουσιαστικό διάλογο με όλους τους εμπλεκόμενους φορείς, με γνώμονα τη διαφύλαξη του δημόσιου συμφέροντος, τη μεγιστοποίηση του οφέλους για τους Οργανισμούς Λιμένα, τη διασφάλιση των θέσεων εργασίας και την καλύτερη δυνατή εξυπηρέτηση των χρηστών.
      ΠΡΟΕΔΡΕΥΩΝ (Γεώργιος Σούρλας): Ο κ. Δρίτσας έχει το λόγο.
      ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε.
      Κύριε Υπουργέ, ευχαριστώ για την απάντησή σας. Αυτή η επίκαιρη ερώτηση, όπως γνωρίζετε, έχετε κατατεθεί άλλες δύο φορές. Δεν στάθηκε δυνατό λόγω δικού σας κωλύματος να συζητηθεί και έρχεται τώρα. 
      Επιβεβαιώνεται ότι πράγματι ο προγραμματισμός σας είναι αυτός, παρά το γεγονός ότι και στην προηγούμενη θητεία αυτής της Κυβέρνησης, με τον προκάτοχό σας Υπουργό, επιχειρήθηκε, απέτυχε και δημιούργησε τεράστια προβλήματα με πολύ σοβαρές συνέπειες στο λιμάνι του Πειραιά, αλλά και στην οικονομία και του λιμανιού και της πόλης.
      Παρ’ όλα αυτά, ακόμη και σήμερα αυτός ο περιβόητος προγραμματισμός και ο σχεδιασμός διαρρέει στις εφημερίδες με πανομοιότυπο τρόπο, σαν να προέρχεται από ένα ενιαίο και συγκεκριμένο κέντρο πληροφόρησης, από μία συγκεκριμένη πηγή, με τις ίδιες λεπτομέρειες, αλλά δεν ανακοινώνεται στο δημόσιο χώρο, στους εμπλεκόμενους φορείς, στον πειραϊκό λαό, στους ανθρώπους και στις επιχειρήσεις που ενδιαφέρονται για το λιμάνι, ώστε να ανοίξει ένας τέτοιος διάλογος. Πότε θα ανοίξει αυτός ο διάλογος και τι προτίθεται να κάνει η Κυβέρνηση; Και αν όλα αυτά τα δημοσιεύματα δεν έχουν βάση, πώς είναι δυνατόν να είναι τόσα πολλά και τόσο πανομοιότυπα;
      Απ’ αυτήν την άποψη πρέπει να επιχειρηματολογήσει η Κυβέρνηση για το εάν έχει καταλήξει στο ότι όντως η ιδιωτικοποίηση του εμπορικού λιμανιού αποτελεί κερδοφόρα και αναπτυξιακή επιλογή. Διότι και ο Οργανισμός Λιμένα Πειραιά και ο Οργανισμός Λιμένα Θεσσαλονίκης, με τη δημόσια λειτουργία τους, είναι κερδοφόροι οργανισμοί, έχουν πολύ σημαντική στρατηγική σημασία για τη συνολική λειτουργία και της οικονομίας και των γενικότερων επιλογών του κράτους, επηρεάζουν πάρα πολύ την περιβάλλουσα κοινωνία και την οικονομία και μόνο για το πρώτο εννιάμηνο του 2007 έχει αύξηση κατά 75% των κερδών προ φόρων ο Οργανισμός Λιμένα Πειραιά, χωρίς να έχει κάνει αύξηση τιμολογίου και έχει αύξηση κατά 190% ο Οργανισμός Θεσσαλονίκης. Είναι δυναμικοί οργανισμοί και δεν υπάρχει καμμία μελέτη, καμμία σοβαρή επιχειρηματολογία που πραγματικά να στοιχειοθετεί το ότι χρειάζεται αυτή η αλλαγή, για να ενταχθεί στο διεθνή ανταγωνισμό με πολλές άλλες συνέπειες.
      Το θέμα είναι τεράστιο. Θα επανέλθω, κύριε Υπουργέ. Αλλά πρέπει να μας πείτε αν όλα όσα δημοσιεύτηκαν και για την προβλήτα 1 και για την προβλήτα 2 και για την προβλήτα «φάντασμα» 3, αλλά και για τη μοναδική προβλήτα 6 της Θεσσαλονίκης –μιλάμε για όλο το λιμάνι της Θεσσαλονίκης- έχουν βάση, γιατί εκεί αναδεικνύεται και το ζήτημα του ποιος θα χρηματοδοτήσει την ολοκλήρωση των υποδομών και των υπερδομών σ’ αυτές τις προβλήτες, ώστε να λειτουργήσουν και αν θα τις ετοιμάσει το ελληνικό δημόσιο και θα τις παραχωρήσει σε ιδιώτες, όπως πολλές μελέτες που έχουν δημοσιευτεί, προτείνουν.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δρίτσα.
      Ο κύριος Υπουργός έχει το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Εμπορικής Ναυτιλίας, Αιγαίου και Νησιωτικής Πολιτικής): Πράγματι, λόγω δικού μου κωλύματος δεν κατέστη δυνατό να συζητηθεί η ερώτηση του κυρίου συναδέλφου για δύο φορές και λυπούμαι γι’ αυτό. Λόγοι υπέρτεροι της δικής μου επιλογής με ανάγκασαν να το κάνω.
      Προφανώς, κύριε συνάδελφε, η Κυβέρνηση δεν θα απολογηθεί για τα ρεπορτάζ που γράφουν οι εφημερίδες ούτε για τις πολιτικές αναλύσεις και προσεγγίσεις των δημοσιογράφων, οι οποίοι έχουν, εξ όσων μπορώ να γνωρίζω και να παρακολουθώ το τελευταίο διάστημα, εξαντλήσει το σύνολο σχεδόν των σεναρίων, τα οποία θα μπορούσαν να διατυπωθούν για την παραχώρηση έργων στα λιμάνια και του Ο.Λ.Π. και του Ο.Λ.Θ.. Προφανώς ο κάθε δημοσιογράφος στηρίζεται σε δικές του απόψεις και ενδεχομένως έχει τις δικές του προσεγγίσεις στο θέμα.
      Επειδή ακριβώς το θέμα δεν είναι καινούργιο, υπάρχει μία πληθώρα διαφορετικών, εναλλακτικών σεναρίων. Αυτό, όμως, αφορά τις εφημερίδες, τους δημοσιογράφους και η Κυβέρνηση δεν είναι σε θέση να προβεί σε διαψεύσεις ρεπορτάζ ή εν πάση περιπτώσει να αξιολογεί κάθε φορά τα άρθρα τα οποία γράφονται.
      Αυτό το οποίο η Βουλή γνωρίζει, ο ελληνικός λαός το γνωρίζει -το ψήφισε άλλωστε- είναι η προγραμματική δέσμευση της Κυβέρνησης να παραχωρήσει μέρος του έργου σε ιδιώτες και στον Ο.Λ.Π. και στον Ο.Λ.Θ.. Κατά τη διάρκεια της προεκλογικής περιόδου με εκτενή αναφορά ο Πρωθυπουργός είχε τη δυνατότητα αυτό να το εξηγήσει στον ελληνικό λαό, γι’ αυτό άλλωστε και ψηφίστηκε, αλλά το ανέπτυξε και στις προγραμματικές δηλώσεις. 
      Βεβαίως έχουμε μία διαφορετική φιλοσοφία και αυτό είναι γνωστό. Εσείς έχετε άλλη άποψη για τα θέματα αυτά, εμείς έχουμε άλλη άποψη και πιστεύουμε ότι αυτή η πολιτική θα μπορέσει να βοηθήσει περισσότερο την ελληνική οικονομία να εκσυγχρονίσει τα λιμάνια και να δώσει μία προοπτική. Πάντως από τα πράγματα φαίνεται ότι αν τουλάχιστον προσεγγίσει κάποιος τι συμβαίνει παγκοσμίως, μάλλον εμείς έχουμε δίκιο, αφού όλος ο κόσμος σ’ αυτήν την πολιτική κινείται.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Θα συζητηθεί η Τρίτη με αριθμό 243/20-11-2007 επίκαιρη ερώτηση πρώτου κύκλου του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Μεταφορών και Επικοινωνιών, σχετικά με τους κινδύνους από αναφλέξεις λεωφορείων της Ε.ΘΕ.Λ. κ.λπ..
      Το περιεχόμενο της επίκαιρης ερώτησης του κυρίου συναδέλφου έχει ως εξής: 
      «Συνεχείς είναι οι αναφλέξεις σε αστικά λεωφορεία της Επιχείρησης Θερμικών Λεωφορείων (Ε.ΘΕ.Λ.) της Αθήνας. Μόλις πρόσφατα παραδόθηκε στις φλόγες το εικοστό λεωφορείο από το 2001. Τα είκοσι αυτά λεωφορεία είναι μέρος της ίδιας παρτίδας από τα διακόσια έξι που παρελήφθησαν μέσω προγραμματικών συμφωνιών το 2000.
      Η τελευταία φωτιά εκδηλώθηκε αιφνιδίως ενώ το λεωφορείο εκτελούσε προγραμματισμένο δρομολόγιο, με αποτέλεσμα να τεθεί σε άμεσο κίνδυνο η ζωή δεκαπέντε επιβατών. Το όχημα μάλιστα είχε περάσει προγραμματισμένο έλεγχο μόλις δύο μέρες πριν το συμβάν.
      Σύμφωνα με καταγγελίες των υπευθύνων τεχνικών της Ε.ΘΕ.Λ., τα οχήματα δεν διαθέτουν από την κατασκευή τους το απαιτούμενο σύστημα για τον αυτόματο καθαρισμό του λαδιού, σύστημα το οποίο καλύφθηκε εκ των υστέρων, με αποτέλεσμα λόγω προβλημάτων που παρουσιάζει να ενοχοποιείται για τις αναφλέξεις των οχημάτων. Οι ελλείψεις τεχνικού προσωπικού καθώς και των απαραίτητων ανταλλακτικών έχουν ως αποτέλεσμα η συντήρηση των οχημάτων και η αποκατάσταση των βλαβών να μη γίνεται έγκαιρα.
      Με βάση τα παραπάνω, ερωτάται ο κύριος Υπουργός:
      Γιατί τα συγκεκριμένα λεωφορεία παρουσιάζουν προβλήματα που θέτουν σε κίνδυνο τη ζωή προσωπικού και επιβατών; Θα γίνει επανέλεγχος του ηλεκτρομηχανολογικού εξοπλισμού όλων των οχημάτων από ανεξάρτητους πραγματογνώμονες για να εκδώσουν το πόρισμα των αιτιών για τις επικίνδυνες αυτές αναφλέξεις; Θα δοθεί το πόρισμα στη δημοσιότητα;
      Είναι στις προθέσεις του Υπουργείου η κάλυψη άμεσα των κενών θέσεων στις τεχνικές υπηρεσίες της Ε.ΘΕ.Λ. και η προμήθεια όλων των απαραίτητων ανταλλακτικών που χρειάζονται για την αποκατάσταση των βλαβών στα οχήματα, ώστε να γίνονται οι έλεγχοι και η συντήρηση στα προσδιορισμένα χρονικά όρια;».
      Το λόγο έχει ο Υπουργός Μεταφορών και Επικοινωνιών κ. Χατζηδάκης.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, θα ήθελα να ευχαριστήσω τον κ. Λεβέντη γι’ αυτήν την επίκαιρη ερώτηση που κατέθεσε η οποία αντανακλά γενικότερα την ανησυχία της κοινής γνώμης για το συγκεκριμένο θέμα. 
      Πράγματι σε κάποιες παρτίδες λεωφορείων τα οποία είχαν παραγγελθεί και παραληφθεί προ του 2004 έχει παρατηρηθεί ένα πρόβλημα. Το πρόβλημα αυτό έχει αντιμετωπιστεί στο μέτρο του δυνατού από τότε με διάφορες παρεμβάσεις και διάφορους ελέγχους που είχαν γίνει. Γίνεται δε τακτικά νυκτερινή επιθεώρηση περίπου κάθε εβδομάδα, και προληπτική συντήρηση κάθε δύο μήνες, σύμφωνα άλλωστε και με τις επιταγές των κατασκευαστών.
      Ωστόσο, είναι αλήθεια, ότι πρόσφατα είχαμε δύο τέτοιες πυρκαγιές, ευτυχώς χωρίς κανένα θύμα. Γι’ αυτόν το λόγο αμέσως το Υπουργείο Μεταφορών ενεργοποιήθηκε. Είναι αλήθεια αυτό που επισημαίνετε στην τοποθέτησή σας, ότι δηλαδή δύο μέρες πριν να ξεσπάσει η πυρκαγιά είχε ελεγχθεί από κάποιους τεχνικούς το δεύτερο λεωφορείο και είχε βρεθεί εντάξει. Και αυτός είναι ο λόγος για τον οποίο ζήτησα αυτοί οι τεχνικοί να παραπεμφθούν στο Πειθαρχικό για να ελεγχθεί αν υπάρχουν ευθύνες. Την ίδια στιγμή βράβευσα τους οδηγούς οι οποίοι χειρίστηκαν με παραδειγματικό τρόπο αυτήν την κρίσιμη κατάσταση έτσι ώστε σ’ αυτόν τον τόπο να μη θεωρείται ότι είμαστε όλοι το ίδιο. Επιβραβεύουμε τους ικανούς και ελέγχουμε αυτούς οι οποίοι έχουν τυχόν ευθύνες.
      Πέραν αυτού όμως, παρήγγειλα να γίνει έκτακτος έλεγχος σε όλα τα λεωφορεία της Ε.ΘΕ.Λ.. Μέχρι τις 3 Νοεμβρίου είχε ελεγχθεί το 60% των λεωφορείων, 10% εκ των οποίων είχε βρεθεί να έχει κατά βάση μικροπροβλήματα, όχι ανησυχητικά για τους πολίτες και την ασφάλειά τους. Στόχος μας είναι τώρα σε μερικές μέρες, μέχρι το τέλος Νοεμβρίου, να ολοκληρωθεί πλήρως ο έλεγχος.
      Παράλληλα μ’ αυτά τα δύο ατυχήματα, υπάρχει έρευνα σε εξέλιξη από δύο πενταμελείς επιτροπές τεχνικών της Ε.ΘΕ.Λ., από ανεξάρτητο πραγματογνώμονα εκ μέρους της Ε.ΘΕ.Λ., από ανεξάρτητο πραγματογνώμονα εκ μέρους της κατασκευάστριας εταιρείας.
      Τα πορίσματα που θα προκύψουν από τις έρευνες και εφόσον δεν υπάρξει η σχετική απαγόρευση από την Εισαγγελία Αθηνών, πρόθεσή μας είναι να δημοσιευθούν. Δεν έχουμε τίποτα να κρύψουμε, δεν χρωστάμε σε κανέναν και δεν φοβόμαστε κανέναν, μόνο στον ελληνικό λαό και στους πολίτες που χρησιμοποιούν τα λεωφορεία αυτά έχουμε να απολογηθούμε, κύριε Λεβέντη. 
      Παράλληλα διενεργείται έρευνα από πραγματογνώμονα της ίδιας της Εισαγγελίας Αθηνών καθώς και της Πυροσβεστικής Υπηρεσίας.
       Σε σχέση με την κάλυψη των κενών θέσεων στις τεχνικές υπηρεσίες της ΕΘΕΛ θέλω να σας πω, ότι ήδη προχωρούσε αυτή η κάλυψη και τώρα είμαστε στο τελικό στάδιο. Θα προσληφθούν άμεσα διακόσιοι πενήντα τεχνικοί προστιθέμενοι στους επτακόσιους πενήντα που υπάρχουν, έτσι ώστε να έχουμε μία σημαντικότατη αύξηση του αριθμού των τεχνικών, προκειμένου και από αυτής της απόψεως να μην παρατηρούνται προβλήματα. 
      Τέλος, σε σχέση με τα ανταλλακτικά –έχω εδώ τον πίνακα, δεν έχω δυστυχώς το χρόνο να είμαι αναλυτικός- θέλω να σας πω ότι κάθε χρόνο προχωρεί κανονικά η προμήθειά τους. 
      ΠΡΟΕΔΡΕΥΩΝ (Γεώργιος Σούρλας): Ο επερωτών συνάδελφος έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Τα μέσα μαζικής μεταφοράς είναι αυτά τα μέσα τα οποία θα έπρεπε από κάθε άποψη να ενισχυθούν για να καλύπτουν τις ανάγκες, γιατί εξυπηρετούν και πολύ περισσότερο κόσμο αλλά και έτσι δημιουργούν και πολύ λιγότερα προβλήματα όσον αφορά το περιβάλλον και την κυκλοφορία. Δυστυχώς όμως, όπως διαπιστώσατε κι εσείς, η κοινή γνώμη ανησυχεί. Και ανησυχεί όταν βλέπουμε ότι έχουμε μέσα σε έξι χρόνια είκοσι πυρκαγιές σε λεωφορεία και λεωφορεία μάλιστα όπου τα δεκαοκτώ είναι βενζινοκίνητα και τα δύο χρησιμοποιούσαν αέριο. Και ποιάς εταιρείας παρακαλώ; Της «MERCEDES BENZ», της πιο αξιόπιστης εταιρείας! Και όχι μόνο αυτό, αλλά διαπιστώνονται αυτές οι βλάβες και όμως δεν διορθώνονται. 
      Υπήρχε κάποια βλάβη –απ’ ό,τι λέει- στο σύστημα και έτσι δεν καθαρίζονται τα λάδια όπως θα έπρεπε από ένα αυτόματο σύστημα και γίνεται μία εμπλοκή με τον καταλύτη. Αυτά γιατί δεν μπορούν να διορθωθούν, κύριε Υπουργέ; 
      Είπατε ότι παρελήφθησαν από την προηγούμενη κυβέρνηση. Σύμφωνοι. Όμως εσείς είστε τώρα τέσσερα χρόνια και έχουμε πυρκαγιές απανωτές και ευτυχώς χωρίς θύματα, όπως είπατε κι εσείς. Όμως, πάντα θα είμαστε τυχεροί; Γιατί; Αυτό το μεγάλο «γιατί» δεν έχει απαντηθεί. 
      Μου έκανε εντύπωση, γιατί εδώ στην απάντηση που δώσατε είπατε ότι τα αποτελέσματα του ελέγχου θα δημοσιοποιηθούν, εκτός αν υπάρχει εισαγγελική απαγόρευση. Δεν μπορώ να καταλάβω σε τι θα στοχεύει μία τέτοια εισαγγελική απαγόρευση. Γιατί το επικαλείστε αυτό το «εκτός εάν»; Νομίζω ότι σε αυτήν την περίπτωση πρέπει να χυθεί άπλετο φως και όλη η ελληνική κοινωνία, όλος ο ελληνικός λαός να πληροφορηθεί. Δεν μπορώ να διανοηθώ ότι σε αυτήν την περίπτωση η δικαιοσύνη, η οποία θέλει ασφαλώς να χυθεί άπλετο φως, θα γίνει εδώ εμπόδιο σε αυτήν τη διαδικασία. 
      Επίσης, επισημαίνω αυτό που είπατε ότι θα προσληφθούν διακόσιοι πενήντα. Αμάν και πότε, κύριε Υπουργέ! Αλλά γιατί θα πρέπει να φθάνουμε σε αυτά τα φαινόμενα και τότε να σκεφτόμαστε ότι θα πρέπει να γίνονται οι προσλήψεις; Και προφανώς εδώ υπάρχουν ευθύνες. Υπάρχουν οι ευθύνες αυτών οι οποίοι προμηθεύτηκαν τα λεωφορεία, οι οποίοι ενέκριναν τις προδιαγραφές αυτών οι οποίοι τα παρέλαβαν, αυτών οι οποίοι τα ελέγχουν, αυτών οι οποίοι έχουν χειριστεί όλη αυτήν την ιστορία. Και δεν ξέρω, απ’ όλη αυτήν τη διαδικασία έχουν προκύψει αυτές οι ευθύνες; Έχουν αποδοθεί οι ευθύνες; Τι περιμένουμε δηλαδή; Πόσα άλλα λεωφορεία πρέπει να πιάσουν φωτιά για να κινητοποιηθούμε; Νομίζω ότι έχουμε πάρα πολύ ολιγωρήσει κι εδώ εμείς επισημαίνουμε τις βαρύτατες ευθύνες που έχει και η προηγούμενη κυβέρνηση και η δική σας, η Κυβέρνηση της Νέας Δημοκρατίας από το 2004 ως σήμερα. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, χωρίς καμμία αμφιβολία δεν πρέπει να υποτιμούμε το πρόβλημα, αλλά δεν πρέπει και να κινδυνολογούμε, διότι εάν μπούμε σε αυτόν το δρόμο της κινδυνολογίας, στο τέλος κινδυνεύουμε να φθάσουμε στο αντίθετο άκρο και να απαξιώσουμε τις δημόσιες συγκοινωνίες. Είμαι βέβαιος, κύριε Λεβέντη, ότι δεν θέλετε να το κάνετε. 
      Από εκεί και πέρα σε ό,τι αφορά την Κυβέρνηση κι εμένα προσωπικά να υπογραμμίσω ότι ζήτησα να ελεγχθούν σε έκτακτο έλεγχο –το σημείωσα και προηγουμένως- όλα ανεξαιρέτως τα λεωφορεία, ανεξαρτήτως μάρκας, ανεξαρτήτως παρτίδας, ανεξαρτήτως της ημέρας που έγινε η παραλαβή και ο έλεγχος ο οποίος τελειώνει σε μερικές ημέρες.
      Επίσης να προσθέσω ότι εκτός απ’ αυτό ζήτησα και προχωρεί άμεσα η Ε.ΘΕ.Λ. προς αυτήν την κατεύθυνση να έχουμε αναβάθμιση, εκσυγχρονισμό του συστήματος των ελέγχων. Σε Συνέντευξη Τύπου που παραχώρησα αναφέρθηκα και στις λεπτομέρειες του εκσυγχρονισμού του συστήματος ελέγχων έτσι ώστε να είμαστε σίγουροι ότι δεν θα έχουμε τέτοιου είδους προβλήματα στο μέλλον. 
      Σε σχέση με πιθανή εισαγγελική απαγόρευση: Δεν το θεωρώ πιθανό. Το ανέφερα απλώς, κύριε Λεβέντη, διότι ενίοτε υπάρχουν τέτοιες απαγορεύσεις. Δεν θα ήθελα και εγώ όμως να υπάρχει διότι θέλω και εγώ όλες οι λεπτομέρειες σε σχέση με αυτά τα συμβάντα να έρθουν στην δημοσιότητα, να ξέρει ο πολίτης τι ακριβώς συμβαίνει. 
      Σε σχέση τέλος με τις προσλήψεις των τεχνικών της Ε.ΘΕ.Λ.  θέλω να σημειώσω ότι εδώ και αρκετό καιρό είχε ξεκινήσει η διαδικασία της πρόσληψης. Ξέρετε όμως ότι καμμιά φορά οι διαδικασίες αυτές έχουν  μια καθυστέρηση στο Α.Σ.Ε.Π.. Δεν είναι πρώτη φορά που παρατηρείται αυτή η καθυστέρηση. 
      ΑΘΑΝΑΣΙΟΣ ΛΕΒΕΝΤΗΣ: ...(Δεν ακούστηκε)
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ήταν ένα θέμα που με απασχόλησε από την πρώτη μέρα που ανέλαβα. Εν πάση περιπτώσει αυτήν την ώρα είμαστε στην ευτυχή θέση να ανακοινώσουμε ότι σε πολύ λίγες μέρες το θέμα κλείνει και θα προσληφθούν αυτοί οι διακόσιοι πενήντα τεχνικοί χωρίς όμως μ’ αυτό να θέλω να πω ότι σταματάνε τα προβλήματα. Τα προβλήματα υπάρχουν και θα μας απασχολούν κάθε μέρα. Η επιδίωξή μας είναι να έχουμε ποιοτικές και ασφαλείς συγκοινωνίες γιατί το χρωστάμε στους Αθηναίους, το χρωστάμε στους Έλληνες πολίτες. 
      Επίκαιρες ερωτήσεις δεύτερου κύκλου
      ΠΡΟΕΔΡΕΥΩΝ (Γεώργιος Σούρλας): Η πρώτη με αριθμό 223/19-11-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Ανάπτυξης, σχετικά με την συνεργασία της Δ.Ε.Η. με γερμανική εταιρεία κ.λ.π. δεν θα συζητηθεί λόγω κωλύματος του Υπουργού μετά βέβαια από συνεννόηση με τον Βουλευτή. 
      Εισερχόμεθα στην συζήτηση της δεύτερης με αριθμό 246/20-11-2007 επίκαιρης ερώτησης του Βουλευτή του Κομμουνιστικού Κόμματος Ελλάδος, κ. Δήμου Κουμπούρη προς τον Υπουργό Μεταφορών και Επικοινωνιών, σχετικά με την ιδιωτικοποίηση της Ολυμπιακής Αεροπορίας κ.λπ..
      Συγκεκριμένα το περιεχόμενο της επίκαιρης ερώτησης έχει ως εξής:
      «Τα τελευταία περιστατικά που έχουν σημειωθεί σε αεροσκάφη που χρησιμοποιεί η Ολυμπιακή Αεροπορία θέτουν επί τάπητος το πολύ σοβαρό ζήτημα της ασφάλειας των πτήσεων της Ο.Α.
      Οι κυβερνήσεις, τόσο της ΝΔ τώρα όσο και του ΠΑ.ΣΟ.Κ. παλιότερα, στα πλαίσια της ιδιωτικοποίησης και του ξεπουλήματος της Ο.Α., σκόπιμα δεν σχεδιάζουν και δεν προβλέπουν τις ανάγκες της εταιρείας, δεν εξασφαλίζουν ικανό αριθμό αεροσκαφών που χρειάζονται με αποτέλεσμα να μην μπορεί η Ο.Α. να ανταποκριθεί στο έργο της. Η Κυβέρνηση προκειμένου να επιλύσει το πρόβλημα προχώρησε σε εκμίσθωση αεροσκαφών από εταιρείες χαμηλού κόστους, ισπανικής προέλευσης, και αμφιβόλου ποιότητας. Η τακτική της Ο.Α. να ενοικιάζει αεροσκάφη από άλλες χώρες και εταιρείες, η συντήρηση των οποίων δεν γίνεται από την τεχνική βάση και τους μηχανικούς της ΟΑ έχει σαν συνέπεια να παρατηρούνται συνεχείς βλάβες, καθυστερήσεις στα δρομολόγια και κυρίως να αυξάνονται οι κίνδυνοι για την ασφαλή μεταφορά των επιβατών και των εργαζομένων στις αεροπορικές εταιρείες χαμηλού κόστους.
      Ερωτάται ο κύριος Υπουργός: αν θα σταματήσει η πορεία ιδιωτικοποίησης και απαξίωσης της Ο.Α. και αν θα παρθούν συγκεκριμένα μέτρα που θα περιορίζουνε στο ελάχιστο τους κινδύνους σε βάρος των επιβατών και των εργαζομένων.»
      Ο Υπουργός Μεταφορών και Επικοινωνιών κ. Χατζηδάκης έχει το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, ο κ. Κουμπούρης ρωτάει αν θα σταματήσει η πορεία ιδιωτικοποίησης και απαξίωσης της Ολυμπιακής Αεροπορίας. Θέλω να σημειώσω ότι, σε αντίθεση με αυτά που ο ίδιος πιστεύει καθώς και το κόμμα του σχεδόν όλες οι αεροπορικές εταιρείες στην Ευρώπη είναι πια μη κρατικές εν όλω ή έστω κατά πλειοψηφία σε σχέση με τις μετοχές τους. Με την Ολυμπιακή αυτό, προς το παρόν τουλάχιστον, δεν μπορεί να συμβεί σε αντίθεση με αυτό που πιστεύουν τουλάχιστον τα δυο μεγαλύτερα κόμματα, διότι υπάρχει ζήτημα σε σχέση με διάφορα νομικά εμπόδια που έχουμε από την πλευρά των Βρυξελλών και σε σχέση με τα συσσωρευμένα χρέη αυτής της εταιρείας. Άρα, εφόσον έχουμε αυτά τα προβλήματα δεν θα έρθει και κάποιος επενδυτής να αγοράσει αυτήν την εταιρεία. 
      Ωστόσο δεν σημαίνει ότι η εταιρεία δεν έχει προβλήματα τα οποία δεν επιδιώκουμε να αντιμετωπίσουμε. Το αντίθετο. Κάνουμε ό,τι είναι δυνατόν προκειμένου η εταιρεία να περιορίσει τα προβλήματά της και να μην φορτώνει τόσα χρέη τα οποία έχει φορτώσει τα τελευταία χρόνια στους φορολογουμένους. 
      Έχετε δίκιο να θέτετε το θέμα μισθώσεων αεροπλάνων γιατί είναι ένα ζήτημα το οποίο απασχολεί την κοινή γνώμη. Απασχόλησε και τα Μέσα Μαζικής Ενημέρωσης. 
      Έχει ακολουθηθεί η μέθοδος που περιγράφετε και εσείς, η λεγόμενη wet-lease και το καινούργιο διοικητικό συμβούλιο της εταιρείας σε ανακοίνωση, η οποία εξεδόθη πριν μερικές μέρες, αναφέρεται στο συγκεκριμένο θέμα, λέγοντας ότι το ίδιο αποφάσισε να προχωρήσει σε μεσομακροπρόθεσμες μισθώσεις dry lease, τις οποίες θεωρεί αποδοτικότερες για την εταιρεία.
      Ωστόσο, θέλω να σταθώ στο θέμα της ασφάλειας και νομίζω, κύριε Κουμπούρη, ότι θα συμφωνήσουμε. Η Ολυμπιακή Αεροπορία μπορεί να έχει χίλια-δυο προβλήματα. Έχει, όμως, πολύ υψηλά πρότυπα ασφαλείας. Η Υπηρεσία Πολιτικής Αεροπορίας ελέγχει αυτά τα πρότυπα ασφαλείας, αλλά και η ίδια η διοίκηση και το προσωπικό της εταιρείας έχουν πολύ μεγάλη ευαισθησία στα ζητήματα αυτά. 
      Επομένως μπορεί να παρατηρήθηκαν μικρότερης ή μεγαλύτερης κλίμακας προβλήματα σε κάποια μισθωμένα αεροπλάνα, αλλά τέτοια προβλήματα μπορεί να παρατηρηθούν και αλλού, και σε άλλα αεροπλάνα, και σε άλλες εταιρείες εδώ ή στο εξωτερικό. Καλό είναι, βεβαίως, να μην κρύβουμε το πρόβλημα, αλλά και να μην το μεγεθύνουμε την ίδια στιγμή, να μην προσθέτουμε και εμείς από τη δική μας πλευρά καινούργια προβλήματα στα ήδη αρκετά που έχει να αντιμετωπίσει αυτή η εταιρεία. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Κουμπούρη, έχετε το λόγο.
      ΔΗΜΟΣ ΚΟΥΜΠΟΥΡΗΣ: Κύριε Πρόεδρε, ο κύριος Υπουργός αναφέρθηκε στην Ευρωπαϊκή Ένωση και για τις ιδιωτικοποιήσεις που έγιναν. Δεν είναι καλό παράδειγμα, κύριε Υπουργέ, δεν είναι πανάκεια η Ευρωπαϊκή Ένωση. Και στο κάτω-κάτω της γραφής γι’ αυτές τις εταιρείες που ιδιωτικοποιήθηκαν, έγιναν προς όφελος των εργαζομένων οι ιδιωτικοποιήσεις; Ωφελήθηκαν; Ωφελήθηκαν οι επιβάτες; Ανέβηκε η ασφάλεια των πτήσεων; 
      Εσείς αναφέρατε προηγούμενα το παράδειγμα για την Ολυμπιακή Αεροπορία ότι στα πρότυπα ασφαλείας, όπως αναφέρατε, είναι σε καλύτερη κατάσταση. Το ζήτημα, λοιπόν, είναι ότι βαδίζετε σ’ ένα δρόμο ιδιωτικοποίησης. Ομολογήσατε και εσείς προηγούμενα ότι δεν αγοράζεται ακόμα η εταιρεία, διότι δεν είναι συμφέρουσα για τους ιδιώτες. Δηλαδή, απ’ ό,τι καταλαβαίνω, κύριε Υπουργέ, πρέπει να απαξιωθεί ακόμα περισσότερο, απ’ ό,τι φαίνεται, κατά τη δική σας λογική, για να μπορεί να αγοραστεί φθηνότερα και να μπορέσει να ανταποκριθεί στις ορέξεις των ιδιωτών. 
      Αλλά, εν πάση περιπτώσει, όλα αυτά τα ζητήματα που έχουν σχέση και με την ασφάλεια των πτήσεων και με τα ζητήματα της ασφάλειας των επιβατών και τα ζητήματα που αφορούν τους εργαζόμενους, θα καλυτερεύσει η κατάσταση από την ιδιωτικοποίηση της Ολυμπιακής Αεροπορίας, που χρησιμοποιείται βέβαια σαν πρόσχημα; Όχι ότι δεν υπάρχουν τα χρέη. Υπάρχουν τα χρέη, αλλά άλλοι ευθύνονται για αυτήν την κατάσταση. Ευθύνονται οι κυβερνήσεις και πώς τα διαχειρίστηκαν. Θα γίνει προς το καλύτερο με αυτήν την ιδιωτικοποίηση δηλαδή; Ποιος θα ωφεληθεί από αυτήν την υπόθεση; 
      Κατά τη γνώμη μας, θα ωφεληθούν οι ιδιώτες, κύριε Υπουργέ και θα ωφεληθούν απ’ όλες τις απόψεις. Και θα σας έλεγα –πράγμα που το ξέρετε και εσείς- ότι ως προς αυτήν την κατεύθυνση η Ολυμπιακή Αεροπορία, η Κυβέρνηση μέσω βεβαίως της διοίκησης, κάνει ό,τι μπορεί για να απαξιώσει την Ολυμπιακή Αεροπορία παραπέρα, όταν πουλάει σε άλλες εταιρείες αξιόπιστα αεροπλάνα, όταν παραχωρεί έργο σε ανταγωνιστές, ιδιώτες, όταν εκμισθώνει αεροπλάνα τα οποία είναι αεροπλάνα σαν αυτά που γνωρίσαμε. Και δεν είναι η μοναδική βλάβη, είναι και άλλες τέτοιες βλάβες και υπάρχουν κι άλλες επιπτώσεις. Τότε φαίνεται καθαρά ότι η Κυβέρνηση κινείται ακριβώς σε αυτήν τη γραμμή, πώς θα απαξιωθεί παραπέρα η Ολυμπιακή Αεροπορία για να ξεπουληθεί. Αυτό ποιον θα ωφελήσει, κύριε Υπουργέ; Σε αυτό πρέπει να απαντήσετε, διότι  η οικονομία έχει και μία λογική. Η οικονομία δεν είναι στον αέρα και είναι καθαρά πολιτικό το ζήτημα εδώ, ποιος εξυπηρετείται από αυτήν την εξέλιξη. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      Το λόγο έχει ο κύριος Υπουργός.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Κουμπούρη, χωρίς καμμία αμφιβολία έχουν γίνει αρκετά λάθη στη διαχείριση σε σχέση με τις Ολυμπιακές Αερογραμμές, στην Ολυμπιακή Αεροπορία συνολικότερα και γι’ αυτό είμαστε και στην κατάσταση που είμαστε. Αλλά δεν θέλω να πιστέψω ότι καμμιά Κυβέρνηση, όποια και να ήταν, έχει κάνει επίτηδες αυτά τα λάθη για να απαξιώσει την εταιρεία. Για όνομα του Θεού, μην αποδίδουμε τέτοιες προθέσεις.
      Απαξίωση της εταιρείας, άλλωστε, δεν βοηθάει ούτε αυτήν καθ’ εαυτή την ιδιωτικοποίηση. Όσα περισσότερα χρέη φορτώνεται αυτή η εταιρεία, όπως και οποιαδήποτε άλλη εταιρεία, τόσο δυσκολότερο γίνεται για τον οποιονδήποτε ιδιώτη να έρθει και να την αγοράσει. Διότι με βάση τους ισχύοντες κανόνες δικαίου και εδώ και αλλού, αυτός ο ιδιώτης που αγοράζει κληρονομεί αυτομάτως και τα χρέη. Επομένως και αν υποθέσουμε ότι έχετε δίκιο, βλέπετε ότι στο τέλος η λογική σας κάπου σκοντάφτει.
      Δεύτερον, τα χρέη στα οποία αναφέρεστε, δεν είναι χρέη δικά μου ή του κ. Αλογοσκούφη. Είναι χρέη του ελληνικού λαού, των ανθρώπων που μας βλέπουν αυτήν την ώρα ενδεχομένως από τις κάμερες της τηλεόρασης σε αυτήν τη συζήτηση, των δικών σας ψηφοφόρων. Και η προσπάθειά μας είναι ακριβώς να εξυγιάνουμε την εταιρεία και στη συνέχεια να την ιδιωτικοποιήσουμε, διότι έτσι συμβαίνει με όλες τις εταιρείες σε όλες τις προηγμένες χώρες της Ευρώπης και του κόσμου. Τι να κάνουμε;
      ΔΗΜΟΣ ΚΟΥΜΠΟΥΡΗΣ: Το κράτος δεν πληρώνει, κύριε Υπουργέ, όχι οι επιβάτες.
      ΠΡΟΕΔΡΕΥΩΝ (Γεώργιος Σούρλας): Κύριε Κουμπούρη…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Δεν υπάρχει κάποια χώρα, στην οποία το δικό σας μοντέλο να έχει επικρατήσει και δικαιωθεί.
      Από κει και πέρα εκείνο, το οποίο συμβαίνει στις αερομεταφορές τα τελευταία χρόνια είναι το εξής: με το άνοιγμα που έχει γίνει του συγκεκριμένου τομέα, έχουμε περισσότερες εταιρείες. Με αυτό τον τρόπο έχουμε περισσότερες επιλογές για τους επιβάτες, φτηνότερα εισιτήρια –και θα χαρώ μια μέρα να έρθω να σας φέρω τις τιμές που υπήρχαν παλιότερα και τις τιμές που υπάρχουν τώρα, για να μπορέσετε να συγκρίνετε την εξέλιξη των τιμών των εισιτηρίων- και νέες θέσεις εργασίας, κύριε Κουμπούρη.
      Και εσείς, επειδή ενδιαφέρεστε –και είμαι βέβαιος- για τους εργαζόμενους, πρέπει να ξέρετε ότι η δυνατότητα δημιουργίας νέων επιχειρήσεων αεροπορικών και εδώ και αλλού έχει συντελέσει ακριβώς σε αυτό, στο να βρουν άνεργοι νέοι δουλειά.
      ΔΗΜΟΣ ΚΟΥΜΠΟΥΡΗΣ: Μερικής απασχόλησης.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Τώρα, σε σχέση με τα πρότυπα ασφαλείας, να ξέρετε ότι και το ελληνικό κράτος και η Ευρωπαϊκή Ένωση συνολικότερα, ανεξάρτητα από το ποιος είναι ο ιδιοκτήτης των αεροπορικών μεταφορών, ενδιαφέρονται ιδιαίτερα έντονα γι’ αυτό το θέμα για ευνόητους λόγους. Και υπάρχει και ευρωπαϊκός φορέας, η ΕΑSΑ, η οποία ασχολείται με αυτά τα ζητήματα.
      Η Υπηρεσία Πολιτικής Αεροπορίας στην Ελλάδα κάνει τη δουλειά της ανεξάρτητα από το αν μιλάμε για Ολυμπιακή ή για ιδιωτικές εταιρείες και, πιστεύω, ότι κάθε Υπουργός στη δική μου θέση, ανεξάρτητα από κομματική ένταξη, θα έκανε ό,τι μπορούσε και εκείνος, ξεκινώντας ακριβώς από τα θέματα ασφαλείας.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά, 15ος-21ος αιώνας» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», σαράντα μαθητές και μαθήτριες και δύο συνοδοί καθηγητές από το 2ο Γενικό Λύκειο Νεάπολης Θεσσαλονίκης.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Πληροφορούμε τους επισκέπτες μας ότι παρακολουθούν συνεδρίαση κοινοβουλευτικού ελέγχου, όπου υπάρχουν οι ερωτώντες, οι ελέγχοντες την Κυβέρνηση Βουλευτές και οι ερωτώμενοι, οι ελεγχόμενοι Υπουργοί.
      Η τέταρτη με αριθμό 236/20-11-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Αγροτικής Ανάπτυξης και Τροφίμων, σχετικά με τη σύνδεση της παραγωγής τσίπουρου με την ελληνική πρώτη ύλη κλπ., δεν θα συζητηθεί λόγω κωλύματος του κυρίου Υπουργού και βεβαίως γι’ αυτό υπήρξε συνεννόηση με τον κύριο Βουλευτή.
      Κύριες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 10/13-11-2007 επερώτηση προς του Υπουργούς Μεταφορών και Επικοινωνιών, Οικονομίας και Οικονομικών και Εσωτερικών είκοσι επτά Βουλευτών του ΠΑ.ΣΟ.Κ., των κυρίων Θεοχάρη Τσιόκα, Ιωάννη Σκουλά, Μιλτιάδη Βέρρα, Λεωνίδα Γρηγοράκου, Πέτρου Ευθυμίου, Ηλία Καρανίκα, Μιχάλη Κατρίνη, Ηλία Λαμπίρη, Τσετίν Μάντατζη, Έκτορα Νασιώκα, Αικατερίνης Περλεπέ – Σηφουνάκη, Αναστασίας – Συλβάνας Ράπτη, Εμμανουήλ Σκουλάκη, Μιχαήλ Τιμοσίδη, Χρήστου Χάϊδου, Παρασκευής (Εύης) Χριστοφιλοπούλου, Αντωνίας (Τόνιας) Αντωνίου, Χρίστου Βερελή, Νικολάου Ζωίδη, Κωνσταντίνου Καρτάλη, Βασιλείου Κεγκέρογλου, Ιωάννη Μανιάτη, Γεωργίου Παπακωνσταντίνου, Κωνσταντίνου Ρόβλια, Εμμανουήλ Στρατάκη, Μαρίας Δαμανάκη και Χαράλαμπου Καστανίδη, σχετικά με τα ΕΛ.ΤΑ..
      Ο κ. Ρέππας, Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ., ορίζει ως Κοινοβουλευτικό Εκπρόσωπο τον κ. Τσιόκα.
      Ο κ. Αϊβαλιώτης, Κοινοβουλευτικός Εκπρόσωπος του Λαϊκού Ορθόδοξου Συναγερμού, ορίζει ως Κοινοβουλευτικό Εκπρόσωπο για τη σημερινή συζήτηση τον κ. Γεωργιάδη.
      Το λόγο έχει ο πρώτος επερωτών κ. Εμμανουήλ Στρατάκης.
      Ορίστε, κύριε Στρατάκη, έχετε το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Κύριε Υπουργέ, κυρίες και κύριοι συνάδελφοι, είναι η δεύτερη επερώτηση που κάνουμε σε σχέση με τα ΕΛ.ΤΑ. μέσα στο 2007. Η πρώτη υπεβλήθη το Φεβρουάριο και συζητήθηκε το Μάιο και η δεύτερη είναι αυτή που συζητάμε σήμερα. Θέλω να με προσέξετε, κύριε Υπουργέ, γιατί το να υπάρχουν δύο επερωτήσεις προς την Κυβέρνηση μέσα σ’ ένα δεκάμηνο θα έπρεπε να σας έχει προβληματίσει. 
      Εμείς παρακολουθήσαμε με πολλή προσοχή τις εξελίξεις όλο αυτό το διάστημα, για να δούμε εάν αυτά, τα οποία είχε υποσχεθεί ο προηγούμενος Υπουργός, εάν αυτά τα οποία είχαν δρομολογηθεί από τις προηγούμενες κυβερνήσεις, έχουν υλοποιηθεί. 
      Εκείνο που παρατηρήσαμε, είναι ότι, αντί να βελτιώνεται η κατάσταση, δυστυχώς πάμε από το κακό στο χειρότερο. Είναι ένα ζήτημα, το οποίο εμείς έχουμε υποχρέωση να επισημάνουμε, όχι μόνο γιατί πρέπει να ψέξουμε την Κυβέρνηση, αλλά και γιατί σας παραδώσαμε μετά από μεγάλη προσπάθεια έναν κερδοφόρο Οργανισμό. Τα κέρδη το 2003 είχαν φτάσει τα 25.200.000 ευρώ και μόλις αναλάβατε την Κυβέρνηση, αρχίσατε τη μείωση αυτών των κερδών. Τα κατεβάσατε στα 19.000.000, στα 13.000.000, στα 14.000.000 και πέρα από αυτήν τη μείωση των κερδών -που δεν είναι καθαρά κέρδη, αλλά είναι στις περισσότερες των περιπτώσεων εικονικά κέρδη- προχωρήσατε σε μία απομείωση ουσιαστικά της αξίας της εταιρείας, κάτι δηλαδή που συμβαίνει για πρώτη φορά μετά από τόσο διάστημα και δείχνει στην πράξη ότι εκείνες οι παρεμβάσεις, που θα έπρεπε να γίνουν γι’ αυτόν τον Οργανισμό, δεν έχουν γίνει. Προχωράτε χωρίς κανένα πρόγραμμα, με τον αυτόματο πιλότο, νομίζοντας ότι έτσι θα δρομολογήσετε θετικές εξελίξεις γι’ αυτόν τον πολύ σημαντικό Οργανισμό. 
      Εμείς σας λέμε ότι έπρεπε τουλάχιστον να ακολουθήσετε τις διαδικασίες που είχαν ξεκινήσει και είχαν φέρει τον Οργανισμό σε μία θετική θέση. Αυτήν τη θετική θέση και από οικονομικής, αλλά και από ποιοτικής πλευράς εσείς την απαξιώνετε καθημερινά. 
      Θέλω να σας πω το εξής. Λέγαμε ότι θα γίνει προσπάθεια, για να βελτιωθεί η ποιότητα των παρεχομένων υπηρεσιών. Δυστυχώς, ούτε αυτό έχει γίνει. Εάν ρωτήσετε όχι μακριά από εδώ, αλλά μέσα στην Αίθουσα τους συναδέλφους, που στέλνουν την αλληλογραφία τους, θα παρατηρήσετε ότι σε πάρα πολλές περιπτώσεις αυτή η αλληλογραφία δεν φθάνει στους αποδέκτες. Και δεν φθάνει στους αποδέκτες όχι όπως θα έπρεπε να φτάσει μέσα σε είκοσι τέσσερις ώρες, την επομένη μέρα δηλαδή, όπως προβλέπουν οι διαδικασίες και όπως έπρεπε  να γίνεται, αλλά δεν φθάνει ποτέ. Και ξέρετε ποιο είναι το αιτιολογικό, κύριε Υπουργέ; Ότι το προσωπικό που απασχολείται στα ΕΛ.ΤΑ. είναι εποχικό προσωπικό, δεν γνωρίζει ποιο είναι το αύριο και το μέλλον του και έτσι ακριβώς λειτουργεί μ’ έναν τρόπο όχι εντελώς υπεύθυνο. Αυτήν την κατάσταση εσείς την αντιμετωπίζετε με πολύ μεγάλη προχειρότητα. 
      Ξέρετε τι πληροφορούμαστε; Έχω προσωπικό παράδειγμα. Η αλληλογραφία βρέθηκε σε κάδο απορριμμάτων σε μία ολόκληρη περιοχή, αντί να τη μοιράσει ο διανομέας. Βέβαια, δεν ήθελα να προχωρήσω, για να μη φανεί ότι κάνουμε Αντιπολίτευση σε αυτό το επίπεδο και να μη βρει τον μπελά του κάποιος άνθρωπος, που ενδεχομένως δεν έχει σήμερα δουλειά. Όμως, η αιτιολογία ήταν πως ήταν εποχικός υπάλληλος και δεν είχε τη δυνατότητα ή δεν ήθελε ή δεν μπορούσε ή δεν είχε πειστεί ότι έπρεπε να κάνει σωστά τη δουλειά του. 
      Αυτά είναι προβλήματα και ζητήματα που αντιμετωπίζουν όλοι οι πολίτες καθημερινά. Η αλληλογραφία χάνεται, δεν γίνεται καμμία ουσιαστική εξυπηρέτηση του πολίτη και όλα αυτά είναι ζητήματα που έχουν να κάνουν με την υποβάθμιση, την απαξίωση που έχετε δημιουργήσει στον οργανισμό. 
      Πώς έχει δημιουργηθεί αυτή η απαξίωση; Σήμερα έχουμε ουσιαστικά ελλείψεις σε προσωπικό στα ΕΛ.ΤΑ. περίπου χιλίων πεντακοσίων ατόμων. Δεν γίνεται καμμία προσπάθεια, παρά τις δεσμεύσεις της Κυβέρνησης, να καλυφθεί αυτό το τεράστιο κενό. Θα σας εξηγήσω γιατί δεν γίνεται. Διότι αυτές οι επιλογές είναι εσκεμμένες επιλογές. Τα χίλια πεντακόσια άτομα, που έπρεπε να έχουν προσληφθεί για να είναι πλήρως καλυμμένο το οργανόγραμμα και όλες οι κενές οργανικές θέσεις, δεν έχει υλοποιηθεί, παρά τις δεσμεύσεις. Όταν ξεκίνησε μία απεργία το προηγούμενο διάστημα, που υπήρχε δέσμευση του προηγούμενου Υπουργού ότι θα προσλαμβάνονταν τετρακόσια πενήντα άτομα και στη συνέχεια, μετά την απεργία, άλλοι τετρακόσιοι, προκειμένου να σταματήσει η απεργία, δεν έχει καν υλοποιηθεί. Έτσι, έχουμε σήμερα ένα τεράστιο έλλειμμα σε ό,τι αφορά τα ΕΛ.ΤΑ. και δεν έχει υλοποιηθεί ούτε η πρόσληψη των διακοσίων εξήντα ατόμων, που αφορούν τις ταχυμεταφορές.
      Υπάρχουν, δηλαδή ζητήματα, και προβλήματα που μεθοδευμένα οδηγούνται εκεί γιατί -ας μη γελιόμαστε- οι αιτιολογίες που προσπαθείτε να βρείτε, κύριε Υπουργέ, απαντώντας στους εργαζόμενους, είναι αιτιολογίες που δεν στέκουν. Ο ν.3429/2005 δίνει δυνητική ικανότητα στον Υπουργό. Δεν λέει ότι υποχρεωτικά πρέπει να ακολουθήσετε τη διαδικασία πρόσληψης, αυτή στην οποία εσείς επιμένετε και λέτε, όταν απαντάτε στους εργαζόμενους, πως, εάν δεν την κάνετε, θα βρείτε το μπελά σας. Δεν είναι έτσι. Το χρησιμοποιείτε ως πρόσχημα, γιατί ξέρετε τι θέλετε, κύριε Υπουργέ; Ενδεχομένως εσείς ως νέος Υπουργός να μην έχετε πάρει ακόμα χαμπάρι τι γίνεται, αλλά εμείς σας λέμε ότι αυτή τη διαδικασία χρησιμοποιούν κάποιοι κομματικοί, για να βάλουν από το παράθυρο στις ταχυμεταφορές, να χρησιμοποιούν εποχικό προσωπικό το οποίο διορίζεται με διαδικασίες που δεν έχουν καμμία σχέση με την αξιοκρατία και τη διαφάνεια, με αποτέλεσμα στο τέλος να διαμορφώνεται αυτή η αρνητική εικόνα, η αρνητική κατάσταση, για τον Οργανισμό. Είναι σημαντικά ζητήματα αυτά, που εμείς σας τα επισημαίνουμε. 
      Και βέβαια, πολύ σημαντικότερο –και δεν το περιμέναμε από σας, κύριε Υπουργέ- είναι η αντιμετώπιση που είχατε στους εργαζόμενους. Είναι δυνατόν να μην έχετε έρθει ακόμη σε επικοινωνία, να μην έχετε μιλήσει για τα σημαντικά αιτήματα που έχουν, όπου στην κυριολεξία στη μεγάλη τους πλειοψηφία είναι ζητήματα που αφορούν την αναβάθμιση των υπηρεσιών των ΕΛ.ΤΑ. και κυρίως την αναβάθμιση της καθολικής υπηρεσίας που πρέπει να είναι μέλημα όλων μας; Είναι δυνατόν να μην υπάρχει αυτή η συνεννόηση; Είναι δυνατόν να γινόμαστε ρεζίλι διεθνώς; Να έρχονται απ’ όλες τις αντίστοιχες ταχυδρομικές ενώσεις των χωρών-μελών της Ευρωπαϊκής Ένωσης και όχι μόνο, επιστολές στον Πρωθυπουργό της χώρας, που να μιλούν για αυτά τα φαινόμενα; Είναι δυνατόν ο Γενικός Γραμματέας της Παγκόσμιας Οργάνωσης της U.N.I. να στέλνει επιστολή στον Πρωθυπουργό;
      Καταθέτω στα Πρακτικά της Βουλής όλες αυτές τις επιστολές, όπου θεωρώ ότι είναι πολύ σημαντικές και δείχνουν πραγματικά σε τι επίπεδο έχουμε φτάσει. 
      (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Γιατί, κύριε Υπουργέ, δεν δέχεστε να μιλήσετε με τους εκπροσώπους των εργαζομένων, όπως ακριβώς τους έχουν επιλέξει οι εργαζόμενοι, μέσα από τις εκλογικές διαδικασίες που κάνουν και να δείτε πώς μπορείτε να λύσετε αυτά τα προβλήματα. Δεν το κάνετε, γιατί θέλετε να διατηρήσετε μια κατάσταση που δεν έχει καμμία σχέση με τη διαφάνεια, καμμία σχέση με την αξιοκρατία και κυρίως καμμία σχέση με την αναβάθμιση του συγκεκριμένου οργανισμού. 
      Θέλω να σας πω ότι όλη αυτή η προσπάθεια και το σημείο της ερώτησής μας που αναφέρονται, σε σχέση με τη διατήρηση προνομίου για την αλληλογραφία του δημοσίου, είναι μια πολύ σημαντική διαδικασία. Και σεις πρέπει να γνωρίζετε, ως προερχόμενος και από την Ευρώπη, ότι το ζήτημα της καθολικής υπηρεσίας δεν έχει ξεκαθαρίσει ακόμη σε ευρωπαϊκό επίπεδο, όταν η ίδια η Ευρωπαϊκή Ένωση δεν έχει βρει τις διαδικασίες, το ποιος θα πληρώνει αυτήν την καθολική υπηρεσία. Και εκείνο που θεωρούν οι εργαζόμενοι και που θεωρούσαμε και εμείς ως Κυβέρνηση, αλλά και που είναι κοινά αποδεκτό, είναι ότι δίνουμε τη δυνατότητα προστασίας σ’ έναν τομέα του δημοσίου, για να καλύπτεται αυτή η δαπάνη. Εκτός εάν μας πείτε ότι στο φετινό προϋπολογισμό για παράδειγμα, έχετε υπολογίσει το κόστος, έχετε βάλει κάποια χρήματα για να καλύπτετε αυτήν την καθολική υπηρεσία, αλλά ξέρουμε πολύ καλά και εμείς και εσείς ότι τέτοιο ποσό δεν έχει μπει στον προϋπολογισμό.
       Άρα, λοιπόν, προσπαθείτε στην πράξη μέσα από διαδικασίες που μεθοδεύετε να πάμε σε μια άλλη κατάσταση, το πώς δηλαδή θα δώσουμε σε κάποιους ημέτερους δουλειές που σήμερα έχουν τα ελληνικά ταχυδρομεία. Και αυτό προκύπτει και από τη διαδικασία που ακολουθήσατε σε σχέση με τα διαβατήρια. Μια διαδικασία που πραγματικά δείχνει ότι κάποιοι ήθελαν να εξυπηρετήσουν κάποιους και όλα αυτά είναι ζητήματα που έχουμε την αίσθηση ότι έπρεπε να τα έχετε αντιμετωπίσει, ως ένας Υπουργός που έχετε γνώση των ευρωπαϊκών δεδομένων, που γνωρίζετε πάρα πολύ καλά που υστερεί μια κατάσταση και πώς θα μπορούσε ενδεχομένως να βελτιωθεί. 
      Θεωρούμε, κύριε Υπουργέ, ότι η αντιμετώπιση του ζητήματος της καθολικής υπηρεσίας είναι μια αντιμετώπιση που υποκρύπτει και δόλο και σκοπιμότητα. Ο δόλος είναι ότι ενώ θα μπορούσατε πράγματι -και το ξέρετε αυτό πάρα πολύ καλά- μέσα από τη διαδικασία, όπως ακριβώς ακολουθείται μέχρι σήμερα, να συνεχιστεί αυτή η διαδικασία, μέχρι το 2013, μέχρι να δούμε δηλαδή, αν η Ευρωπαϊκή Ένωση καταλήξει σε μια διαδικασία με την οποία να μπορεί να καλύψει το κόστος της καθολικής υπηρεσίας. Θα μπορούσατε να συνεχίσετε αυτήν την παράταση των συμβάσεων του δημοσίου με τον ΕΛ.ΤΑ., ώστε να έχει ο  ΕΛ.ΤΑ. την ευθύνη της διανομής της αλληλογραφίας των δημόσιων εγγράφων, εντούτοις δεν το κάνετε και θέλετε να τα δώσετε στον ιδιωτικό φορέα. Μπορεί να μας επικαλείστε κάποιες αποφάσεις του ελεγκτικού συνεδρίου ή οτιδήποτε άλλο, αλλά γνωρίζετε πάρα πολύ καλά ότι αυτές δεν ευσταθούν. Προκύπτει εξάλλου και από την τελική απόφαση που πάρθηκε. Η τελική απόφαση που πάρθηκε λέει ότι εφόσον οι άλλες εταιρείες ιδιωτικές δεν μπορούν και δεν διαθέτουν δίκτυο σε όλη την ελληνική επικράτεια, ασφαλώς και δεν μπορούν να αναλάβουν αυτήν την αρμοδιότητα. Δεν γνωρίζετε, όμως, ότι αυτήν τη στιγμή υπάρχει στην Αγγλία ένα μέγα σκάνδαλο που αφορά τη διασφάλιση του απορρήτου και που έχει σχέση με αυτό ακριβώς το πράγμα; Διότι πού είναι τα προσωπικά δεδομένα; Πού είναι η δυνατότητα να μοιράζεται η αλληλογραφία μέσω των ιδιωτικών εταιρειών με αλλοδαπούς ή οτιδήποτε άλλο, όταν εσείς απαξιώνετε το ταχυδρομείο και θέλετε να του αφαιρέσετε μια αρμοδιότητα και μια δουλειά που του έδινε μέχρι σήμερα το ελληνικό δημόσιο, ακριβώς για να καλύπτει και το έλλειμμα που υπάρχει από την υλοποίηση της καθολικής υπηρεσίας σε όλην την ελληνική επικράτεια, εκεί που όχι μόνο  δεν υπάρχουν γραφεία των ιδιωτικών εταιρειών διανομής αλληλογραφίας, αλλά ούτε καν υπάρχει κάποιος που να πηγαίνει την αλληλογραφία. Και ξέρετε ότι ο ελλαδικός χώρος είναι ένας νησιωτικός χώρος, είναι ένας χώρος με δύσκολες και δύσβατες περιοχές, όπου υπάρχει πραγματικά η ανάγκη να υπάρχει η φροντίδα του κράτους, το πώς θα διανέμεται αυτή η αλληλογραφία και πως θα γίνονται όλες αυτές οι διαδικασίες.
      Αν μας πάτε τώρα σε άλλα πρότυπα των σκανδιναβικών χωρών, όπου εκεί έγινε μια εσωτερική προσπάθεια απελευθέρωσης, δεν πρέπει να παραγνωρίζετε ότι εκεί για να προχωρήσει αυτός ο θεσμός και αυτές οι διαδικασίες, επειδή ενισχύθηκε όσο γίνεται περισσότερο ο ελεγκτικός μηχανισμός. Οι εθνικές επιτροπές δηλαδή ελέγχουν τις επικοινωνίες και τα ταχυδρομεία. Είναι η γνωστή στη χώρα μας Ε.Ε.Τ.Τ., η οποία εδώ, αντί να είναι ένας ανεξάρτητος φορέας που να ελέγχει τις διαδικασίες, αν τηρούνται με το σωστό τρόπο, κάνει το ακριβώς αντίθετο. 
      Εσείς την κάνατε υπηρεσία του Υπουργείου, διορίζει τον Πρόεδρό της Υπουργός και βέβαια την απαξιώσατε ως μία ελεγκτική υπηρεσία και με δυνατότητες να παρεμβαίνει επί της ουσίας, σε σχέση με τις υπηρεσίες που προσφέρονται και από τα Ελληνικά Ταχυδρομεία του δημοσίου και από τις ιδιωτικές επιχειρήσεις. Κάνει μόνο κάποιους ελέγχους και κάποιες διαδικασίες που είναι πέρα και έξω από αυτό που χρειάζεται ώστε πραγματικά να προωθούμε έναν υγιή ανταγωνισμό και όχι μόνο να κυνηγάμε το Ταχυδρομείο, ή να κυνηγάμε κάποιους άλλους, ενώ γνωρίζουμε πάρα πολύ καλά ότι ούτε αυτά που πρέπει και προβλέπονται από τη Οδηγία και από το νόμο δεν τηρούνται στα Ελληνικά Ταχυδρομεία. 
      Όλα αυτά είναι ζητήματα, κύριε Υπουργέ, τα οποία μας υποχρεώνουν εδώ να σας επερωτούμε σήμερα στη Βουλή και σας επερωτούμε για δεύτερη φορά μάλιστα -που θεωρώ ότι είναι πάρα πολύ σημαντικό- γιατί τα ζητήματα αυτά τα οποία έπρεπε να είχατε αντιμετωπίσει όλο αυτό το διάστημα δεν τα έχετε αντιμετωπίσει. Αλλά τι να πούμε τώρα; Ότι εσείς δεν ενδιαφέρεστε γι’ αυτά τα πράγματα; Είναι πασιφανές. Σας απασχολεί το πώς θα απαξιωθούν οι δημόσιες επιχειρήσεις, το πώς θα ξεπουληθούν κάποιες αρμοδιότητες, το πώς θα πάνε κάποιες δουλειές σε ιδιώτες. Διότι ας μη γελιόμαστε, υπάρχουν και  πάρα πολλές επιχειρήσεις -και είναι γνωστά τα ονόματα στην αγορά- που έχουν σχέση με κυβερνητικά στελέχη και αυτό θα πρέπει να το ξεκαθαρίσετε. Αν πραγματικά θέλετε να τους υπηρετήσετε αυτούς, να πείτε εδώ καθαρά και ξάστερα ποιους θέλετε να υπηρετήσετε. 
      Εμείς γνωρίζουμε τι λέει η πιάτσα. Το θέμα όμως, δεν είναι τι λέει η πιάτσα και τι γίνεται στην πράξη. Το θέμα είναι ποια είναι  η βούληση της Κυβέρνησης σε σχέση με το να χτυπήσει αυτής της μορφής τα φαινόμενα, γιατί εδώ, απ’ ό,τι φαίνεται, όχι μόνο δεν θέλει να τα χτυπήσει, αλλά αντίθετα έρχεται και θέλει να τα υπηρετήσει και να υπηρετήσει αυτές τις λογικές. 
      Εμείς λοιπόν, σας καλούμε, αν πραγματικά θέλετε ως Κυβέρνηση να προχωρήσουν τα Ελληνικά Ταχυδρομεία με τους ρυθμούς που προχωρούσαν στο παρελθόν, να αναβαθμίζεται η ποιοτικά παρεχόμενη υπηρεσία, να  αυξηθεί η κερδοφορία των ΕΛ.ΤΑ., να αλλάξετε ρότα. 
      Εκείνο που πρέπει να κάνετε ως πρώτη προτεραιότητα, είναι να προσλάβετε το αναγκαίο προσωπικό. Τα χίλια πεντακόσια άτομα που έχουν ανάγκη αυτή τη στιγμή τα Ελληνικά Ταχυδρομεία, πρέπει να προχωρήσετε τις διαδικασίες, μέσω του Α.Σ.Ε.Π., να προσληφθούν άμεσα. Θεωρούμε ότι είναι μια διαδικασία που δεν πρέπει να την καθυστερήσετε άλλο. Οτιδήποτε άλλο λέγεται είναι προφάσεις εν αμαρτίαις. Θα πρέπει λοιπόν, άμεσα να προχωρήσετε αυτές τις διαδικασίες για αυτά τα άτομα, για τα Ελληνικά Ταχυδρομεία ή τουλάχιστον τα οκτακόσια πενήντα για τα οποία έχετε δεσμευθεί. Εμείς δε σας λέμε να πάρετε αυτά που λέμε εμείς. Να πάρετε κατ’ αρχήν με τις προβλεπόμενες διαδικασίες τα οκτακόσια πενήντα άτομα για τα οποία ως Κυβέρνηση έχετε δεσμευθεί στο παρελθόν και να πάρετε και τα διακόσια εξήντα άτομα που αφορούν τις ταχυμεταφορές. Γιατί εάν θέλουμε να προχωρήσουμε, πραγματικά, σε αυτόν τον τομέα πρέπει να δούμε πως το 12%, που συμμετέχουν οι ταχυμεταφορές στην εσωτερική αγορά, μπορούμε να το κάνουμε 30%, που είναι το διεθνώς αποδεκτό που έχουν οι άλλες εταιρείες των ξένων ταχυδρομείων, που εδώ δεν ισχύει.
      Άρα λοιπόν, έχετε δυνατότητες αν θέλετε, πράγματι, να προχωρήσετε και μπορείτε να κάνετε και τέτοιες κινήσεις. Βέβαια, θα πρέπει να βρείτε και τα νέα προϊόντα τα οποία πρέπει να πουλήσετε μέσα από τα Ελληνικά Ταχυδρομεία, γιατί αυτό είναι το άλλο μεγάλο ζήτημα που δεν σας έχει απασχολήσει. Ενώ υπάρχει το θεσμικό πλαίσιο, υπάρχει ο νόμος που προβλέπει ποια θα είναι η συνεργασία με το Ταχυδρομικό Ταμιευτήριο, επειδή δεν ασχολείστε μ' αυτό για να αναβαθμίσετε και το Ταχυδρομικό Ταμιευτήριο και τα ΕΛ.ΤΑ., κοιτάζετε μόνο πως θα ξεπουλήσετε, στην κυριολεξία, το Ταχυδρομικό Ταμιευτήριο. Έ, όχι! 
      Εμείς το καταγγέλλουμε αυτό και θα πρέπει να σταματήσει αυτή η διαδικασία, γιατί, πραγματικά, κύριε Υπουργέ, στο βαθμό που συνεχίζετε με τον ίδιο ρυθμό, με την ίδια ακριβώς λογική και την ίδια αντίληψη, τα πράγματα θα πηγαίνουν από το κακό στο χειρότερο. Και αυτό αποδεικνύεται στην πράξη, όχι μόνο σε σχέση με τα κέρδη, όπως ανέφερα πριν, που υποβαθμίζονται και μειώνονται κάθε χρόνο, αλλά κυρίως σε σχέση με την ποιότητα των παρεχομένων υπηρεσιών. Είναι ένα ζήτημα που πιστεύω ότι πρέπει να το αντιμετωπίσετε, αν πραγματικά  θέλετε να έχουμε μία σωστή πορεία σ' αυτό τον οργανισμό, που έχει καθοριστική σημασία και ρόλο, διότι καλύπτει την ελληνική περιφέρεια, διότι θεωρείται ότι είναι ο μόνος οργανισμός που φθάνει ακόμα και στο ακρότατο σημείο της χώρας μας, στην πλέον απομακρυσμένη περιοχή, που μπορεί να πάει τη σύνταξη στη γριά γυναίκα και στο γέρο παππού, μπορεί να πάει να εξυπηρετήσει καταστάσεις που δεν μπορούν με άλλο τρόπο σήμερα να εξυπηρετηθούν και με δεδομένη μάλιστα την ερημοποίηση που παρακολουθούμε σε πάρα πολλές περιοχές της ελληνικής περιφέρειας. 
      Με αυτά τα δεδομένα, κύριε Υπουργέ, σας επερωτούμε για δεύτερη φορά ως Κυβέρνηση, εσάς ως Υπουργό για πρώτη φορά και ζητούμε, εάν θέλετε, πράγματι, αυτός ο οργανισμός να πάει μπροστά, εάν θέλετε να εξυπηρετήσετε τους Έλληνες πολίτες, να αντιμετωπίσετε τα ζητήματα με τις διαδικασίες που προβλέπονται και σε επίπεδο χώρας, αλλά και σε ευρωπαϊκό επίπεδο, ώστε να δούμε αν μπορούμε, πράγματι, να δημιουργήσουμε και να κρατήσουμε έναν οργανισμό που να παρέχει ικανοποιητικές υπηρεσίες στους πολίτες μας, εάν μπορούμε να κρατήσουμε έναν οργανισμό σ’ ένα τέτοιο επίπεδο που να είναι αξιοζήλευτο και να μη γινόμαστε ρεζίλι στις διεθνείς οργανώσεις των εργαζομένων σε σχέση με τις επιλογές μας και τις διαδικασίες που ακολουθούμε. 
      Όσο δεν το κάνετε αυτό, εμείς εδώ είμαστε να σας κατηγορούμε, γιατί πιστεύουμε ότι όλα αυτά τα ζητήματα πρέπει να τεθούν σε γνώση του ελληνικού λαού, ο οποίος την κατάλληλη στιγμή θα πρέπει να αποφασίσει ανάλογα.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Στρατάκη.
      Οι Βουλευτές Ανδρέας Λοβέρδος και Γεώργιος Καρασμάνης ζητούν ολιγοήμερη άδεια απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας):  Η Βουλή ενέκρινε τη ζητηθείσα άδεια.
      Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει Κοινοβουλευτικό Εκπρόσωπο για τη σημερινή συνεδρίαση τον κ. Παναγιώτη Λαφαζάνη.
      Το λόγο έχει η επερωτώσα συνάδελφος κ. Παρασκευή Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, σας ερωτώ: Έχετε σχέδιο για τα Ελληνικά Ταχυδρομεία και αν ναι, ποιο είναι αυτό; Και αν όντως έχετε ένα σχέδιο για τα Ελληνικά Ταχυδρομεία, το οποίο για μας δεν είναι εμφανές –ενδεχομένως είναι και αυτό κρυφό και μοιάζει με την κρυφή ατζέντα του ασφαλιστικού, που μέρες που είναι, τη βγάζετε λίγο-λίγο, τη διαρρέετε, για να μη φοβηθεί ο κόσμος, να θολώσουν τα νερά- δεν θα συζητούσατε με τους εργαζόμενους; Θα αρνιόσασταν να τους δείτε; Τους φοβηθήκατε, κύριε Υπουργέ; Γιατί τόση φασαρία για να κάνετε ένα ραντεβού με το Σωματείο, με την Πανελλήνια Ομοσπονδία Σωματείων Ταχυδρομικών; 
      Και σας ερωτώ: Βγάλατε μια ανακοίνωση στην οποία τους λέτε ότι δεν τους βλέπετε, διότι σας έστειλαν –λέει- ένα απειλητικό τηλεγράφημα και μάλιστα έστειλαν και εξώδικο. Πρώτον, έστειλαν εξώδικο, βεβαίως, ως όφειλαν, πριν από την απεργία στη διοίκηση των ΕΛ.ΤΑ. και όχι σε σας. Δεύτερον, εγώ το διάβασα το τηλεγράφημα –μπορώ να το καταθέσω και στα Πρακτικά- και δεν θεωρώ ότι είναι απειλητικό. Και πώς, ένας Υπουργός από το θώκο του απειλείται από ένα τηλεγράφημα των εργαζομένων, που κατά τεκμήριο είναι πολύ αδυνατότεροι τόσο της διοίκησης των ΕΛ.ΤΑ. όσο και του ιδίου; 
      Αν είχατε σχέδιο, κύριε Υπουργέ, που να συμπεριελάμβανε το πολυτιμότερο αγαθό των ΕΛ.ΤΑ. ως επιχείρηση εντάσεως εργασίας, που δεν είναι άλλο παρά το ανθρώπινο δυναμικό του, τότε θα δεχόσασταν να τους δείτε -και εγώ θα σας πω- και με τους δικούς τους όρους. Γιατί δεν θα χάνατε τίποτα από την εξουσία σας και τίποτα από την ουσία σας με το να βλέπατε αυτούς τους εργαζόμενους. Αυτό είναι το ένα.
      Δύο. Τα ΕΛΤΑ, όπως είπα, είναι επιχείρηση εντάσεως εργασίας. Το πολυτιμότερο στοιχείο το οποίο έχουν είναι το προσωπικό. Ο προηγούμενος Υπουργός στη συζήτηση επί της επερώτησής μας στις 11 Μαΐου 2007 είχε δεσμευθεί ότι προχωρούσε η προκήρυξη. Την προκήρυξη αυτήν, τη σταματήσατε με δική σας ευθύνη, παρά το άρθρο 13 του νόμου για τις Δ.Ε.Κ.Ο., τον οποίο εσείς ψηφίσατε και εμείς καταψηφίσαμε και καταγγέλλουμε κυρίως για το άρθρο 14 και όχι μόνο. Γιατί είναι αντισυνταγματικός αυτός ο νόμος, καταστρατηγεί συλλογικές διαπραγματεύσεις και δικαιώματα εργαζομένων. Δεν είναι όμως αυτό το θέμα. Δεν εφαρμόζετε το άρθρο 13, που σας δίνει τη δυνατότητα να προχωρήσετε κανονικά στις προσλήψεις. Ποιο είναι το αποτέλεσμα, κυρίες και κύριοι συνάδελφοι; Η πλήρης και καθημερινή απαξίωση των ταχυδρομείων.
      Θέλω, κύριε Υπουργέ, να σας περιγράψω λίγο την κατάσταση έτσι, όπως ισχύει στην δική μου περιφέρεια. Ξέρετε, η Αττική είναι μια γωνιά της Ελλάδας που είναι και πόλη αλλά και επαρχία, έχει χωριά αλλά έχει και πόλεις, και είναι μία ραγδαία αναπτυσσόμενη περιοχή. Τι γίνεται εκεί με τις εργασιακές σχέσεις και με τη «δουλεμπορία» που έχετε επιβάλει; Διότι στην ουσία στελεχώνονται όλες οι υπηρεσίες των ΕΛ.ΤΑ. κυρίως με έκτακτο προσωπικό, τετραμηνίτες, οι οποίοι έρχονται και φεύγουν. Μαθαίνουν μια περιοχή με πολύ κόπο και μετά φεύγουν. Καμμία, λοιπόν, σοβαρή επένδυση στο ανθρώπινο δυναμικό. Αποτέλεσμα; Παραδείγματος χάριν, το κέντρο στα Γλυκά Νερά να έχει δέκα εκτάκτους σε αντίστοιχα οργανικά κενά. Άλλο παράδειγμα: Κορωπί, Μαρκόπουλο, Καλύβια, όπου έχουμε έξι εκτάκτους σε οργανικές θέσεις.
      Κύριε Υπουργέ, ΕΛ.ΤΑ. σημαίνει όχι μόνο γράμμα και ευχετήρια κάρτα,  σημαίνει λογαριασμός της Δ.Ε.Η., λογαριασμός τηλεφώνου, πραγματικές ανάγκες, ουσιαστικές ανάγκες, όπως η σύνταξη. Σήμερα, λοιπόν, οι κάτοικοι στα Μεσόγεια έλαβαν το λογαριασμό της Δ.Ε.Η.. Ξέρετε πότε λήγει; Την Παρασκευή. Είναι αυτό έγκαιρη εξυπηρέτηση του πολίτη; Ξέρετε ότι μερικούς μήνες πριν κατήγγειλα στον προηγούμενο Υπουργό ότι πήγαιναν οι κάτοικοι στο Κορωπί, τους καλούσαν να βρουν τα γράμματά τους, λες και ήταν σούπερ μάρκετ το Ταχυδρομείο; Να πάω πού; Στη Νέα Μάκρη; Από τους έξι τομείς έχουμε έναν κενό τομέα, χωρίς κανέναν υπάλληλο, ούτε καν έκτακτο, έχουμε έναν κενό τομέα.
      Έρχομαι στη Λαυρεωτική, όπου σε μια σειρά από κοινότητες και οικισμούς του Δήμου Κερατέας και του Δήμου Λαυρίου δεν υπάρχει ούτε ένας υπάλληλος, κύριε Υπουργέ. Ούτε ένας. Και θέλω να καταθέσω στα Πρακτικά, ως ένδειξη της χαμηλής ποιότητας των υπηρεσιών που έχουν οι κάτοικοι, αλλά και του τι υφίστανται οι εργαζόμενοι, τη διαμαρτυρία τους, αφού σας διαβάσω μόνο την τελευταία φράση. Υπάρχει μια σειρά από «δεν αντέχουμε άλλο», το οποίο θα μου κάνετε τη μεγάλη τιμή να το διαβάσετε. Λένε, λοιπόν, αφού έχουν πει γιατί και πόσο δεν αντέχουν: «Δεν αντέχουμε άλλο και δεν θα ξαναεργαστούμε υπερωριακά καθημερινά ούτε Σαββατοκύριακο για να καλύψουμε τα κενά. Δουλεύοντας έτσι με αυτούς τους ρυθμούς και αυτές τις συνθήκες σίγουρα θα καταλήξουμε σε νοσοκομείο». Ελπίζω να μην τραγουδήσουμε το: «ο ταχυδρόμος πέθανε», κύριε Υπουργέ.
      Να πω και κάτι άλλο. Κάντε μια βόλτα, κάντε μια επίσκεψη σ’ ένα Κέντρο Διανομής και δείτε, μιλήστε με το προσωπικό, μιλήστε με τους υπαλλήλους και τους εκτάκτους και τους μονίμους. Δείτε τι αντιμετωπίζουν. Σήμερα που μιλάμε στη Λαυρεωτική οι πολίτες και πάλι θα κληθούν να πάνε στα ΕΛ.ΤΑ. και να ψάξουν την αλληλογραφία τους μόνοι τους. Αυτό, κύριε Υπουργέ, δεν είναι σύγχρονη ευρωπαϊκή χώρα, αυτό είναι «μπανανία». 
      Ευχαριστώ πολύ.
      (Στο σημείο αυτό η Βουλευτής κ. Παρασκευή Χριστοφιλοπούλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Χριστοφιλοπούλου.
      Το λόγο έχει η κ. Αντωνίου.
      ΤΟΝΙΑ ΑΝΤΩΝΙΟΥ: Ευχαριστώ κύριε Πρόεδρε.
      Κύριε Υπουργέ, κυρίες και κύριοι συνάδελφοι, καταθέσαμε την επερώτηση που συζητάμε σήμερα, επειδή θεωρούμε ότι η Κυβέρνηση της Νέας Δημοκρατίας απαξιώνει συστηματικά τα ΕΛ.ΤΑ. και ασκεί μια πολιτική στον τομέα των ταχυδρομικών υπηρεσιών που βλάπτει τελικά τα συμφέροντα του πολίτη-καταναλωτή. 
      Είναι βέβαιο ότι ο ανταγωνισμός στην αγορά, όταν είναι υγιής και γίνεται μέσα σ’ ένα πλαίσιο κανόνων και συνθηκών διαφάνειας, μπορεί να αποβεί προς όφελος του πολίτη-καταναλωτή όσον αφορά την τιμή και την ποιότητα των προϊόντων και των υπηρεσιών. Αυτή η γενική αρχή της ελεύθερης αγοράς ισχύει βεβαίως και στην περίπτωση των ταχυδρομικών υπηρεσιών και στην περίπτωση των ΕΛ.ΤΑ.. Η απελευθέρωση της αγοράς με τις προϋποθέσεις που ανέφερα μπορεί να οδηγήσει σε καλύτερες υπηρεσίες για τον πολίτη. 
      Όμως, αυτή είναι η μία όψη του νομίσματος, κυρίες και κύριοι συνάδελφοι, η αισιόδοξη -θα έλεγα- εκδοχή, γιατί σίγουρα υπάρχει και η άλλη όψη, η όψη των αποκλεισμών που δημιουργεί η αγορά, εφ’ όσον λειτουργεί με την αρχή της προσφοράς και της ζήτησης και έχει ως μοναδικό κριτήριο το κέρδος. Ποια προσφορά υπηρεσιών να υπάρξει και ποιος ανταγωνισμός στα μικρά χωριά της υπαίθρου, στις απομονωμένες περιοχές και στα μικρά νησιά; Μιλάμε δηλαδή για ένα πολύ μεγάλο μέρος της χώρας μας. Τι κέρδος να έχει ένας ιδιώτης από την εξυπηρέτηση αυτών των περιοχών που έχουν μικρό πληθυσμό και θεωρούνται οικονομικά ασύμφορες; Και αυτό βέβαια δεν ισχύει μόνο στις ταχυδρομικές υπηρεσίες, ισχύει γενικότερα σ’ όλους τους τομείς των επικοινωνιών και των μεταφορών.
      Σ’ αυτό, ακριβώς, το πρόβλημα πρέπει να απαντήσει το κράτος, κύριε Υπουργέ, ασκώντας τον παρεμβατικό του ρόλο, προκειμένου να εξασφαλίσει σε όλους τους πολίτες βασικές υπηρεσίες, αυτό που ονομάζουμε καθολικές υπηρεσίες. Αυτή άλλωστε είναι και η προγραμματική θέση του ΠΑ.ΣΟ.Κ.. Γι’ αυτό το λόγο το κράτος θα πρέπει να στηρίξει τα ΕΛ.ΤΑ., προκειμένου μέσα στις συνθήκες του ανταγωνισμού να μπορέσουν να επιβιώσουν και να αναπτυχθούν, προκειμένου να είναι σε θέση να παίξουν τον κοινωνικό τους ρόλο. Τη σημασία των καθολικών υπηρεσιών την αναγνωρίζει και η Ευρωπαϊκή Ένωση και το ξέρετε πάρα πολύ καλά, κύριε Υπουργέ, όπως επίσης αναγνωρίζει και αποδέχεται ότι η χώρα μας παρουσιάζει ιδιομορφίες και γεωγραφικές ιδιαιτερότητες. 
      Για το λόγο αυτό έχει δώσει παράταση για την πλήρη απελευθέρωση της αγοράς που θα γίνει τελικά στην Ελλάδα το 2013 και όχι το 2011, όπως στις άλλες χώρες. Ξέρουμε πολύ καλά ότι αυτό το διάστημα είναι αρκετό για τη χώρα μας προκειμένου με αίσθημα ευθύνης απέναντι στον πολίτη και ειδικά απέναντι στον πολίτη της περιφέρειας να θωρακίσει τις δημόσιες ταχυδρομικές υπηρεσίες, να προστατέψει το πανελλαδικό δίκτυο των ΕΛ.ΤΑ. ώστε να μην κλείσουν τα ταχυδρομικά γραφεία σε καμμία περιοχή της χώρας, να μην καταργηθούν οι αγροτικοί ταχυδρόμοι και τα δρομολόγιά τους. 
      Με άλλα λόγια η Ευρωπαϊκή Ένωση έχει δώσει στη χώρα μας τον απαραίτητο χρόνο για να εξασφαλίσουμε τη βιωσιμότητα των καθολικών υπηρεσιών. Προϋπόθεση όμως για να γίνουν όλα αυτά είναι η αναπτυξιακή προοπτική των ΕΛ.ΤΑ.. ‘Όμως, με την πολιτική που ακολουθείται σήμερα αλλά και τα προηγούμενα χρόνια τέτοια προοπτική δεν υπάρχει, κύριε Υπουργέ. Και όχι μόνον δεν υπάρχει τέτοια προοπτική, αλλά και η πορεία που ξεκίνησε από το 1998 και μετέτρεψε τα ΕΛ.ΤΑ. από απαξιωμένη και ελλειμματική επιχείρηση σε σύγχρονη και κερδοφόρα έχει αρχίσει να αντιστρέφεται από τις κυβερνητικές αποφάσεις και επιλογές των τελευταίων ετών.
      ‘Ένα σημαντικότατο κομμάτι του ταχυδρομικού έργου, όπως είναι η διακίνηση της αλληλογραφίας των δημοσίων υπηρεσιών και της απόρρητης αλληλογραφίας φαίνεται ότι υπάρχει πολιτική βούληση από την Κυβέρνησή σας να μεταφερθεί στους ανταγωνιστές της επιχείρησης. Τα φιλέτα θα πάνε σιγά-σιγά στους ιδιώτες και τα ΕΛ.ΤΑ. επαναφέρονται στην εποχή των ελλειμμάτων, της συρρίκνωσης  και τελικά της απαξίωσης. 
      Ένα άλλο πολύ σημαντικό θέμα που αφορά τα ΕΛ.ΤΑ., είναι η έλλειψη προσωπικού. Είναι τεράστια, με αποτέλεσμα τα ΕΛ.ΤΑ. να μην μπορούν να ανταποκριθούν στις ανάγκες των πολιτών ούτε να μην προσφέρουν ποιοτικές και αξιόπιστες υπηρεσίες. Οι προεκλογικές δεσμεύσεις της ίδιας της Κυβέρνησης για προσλήψεις μόνιμου προσωπικού δεν τηρούνται. Σήμερα τα κενά στο προσωπικό φθάνουν στα πάνω από χίλια πεντακόσια άτομα και προβλέπεται να φθάσουν τα δύο χιλιάδες μέχρι το τέλος του έτους. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας  Βουλευτού).
      Κύριε Πρόεδρε, θα πάρω και το χρόνο της δευτερολογίας μου.
      Αυτό βέβαια είναι και μια πολιτική σας και οφείλεται στην ανασφάλειας που έχετε δημιουργήσει μέσω των προτάσεων που έχετε κάνει για το ασφαλιστικό. ‘Ετσι, οδηγείτε τους εργαζόμενους να φεύγουν από την εργασία τους και δημιουργούνται όλα αυτά τα κενά. Η πολιτική σας στα  ΕΛ.ΤΑ., όπως και σε όλους τους άλλους τομείς, είναι να προσπαθείτε να βρείτε παράθυρα για να μην γίνονται αξιοκρατικές προσλήψεις αλλά για να βάλετε πάλι τα «γαλάζια» παιδιά.
      Γνωρίζετε πολύ καλά, κύριε Υπουργέ, ότι το προσωπικό παίζει πολύ μεγάλο ρόλο στην επιχείρηση των ΕΛ.ΤΑ. γιατί είναι επιχείρηση εντάσεως εργασίας και όχι κεφαλαίου. Η Κυβέρνηση επίσης, δεν σέβεται ούτε τις συλλογικές συμβάσεις στα ΕΛ.ΤΑ., όπως δεν θέλει να τις σεβαστεί και στις άλλες Δ.Ε.Κ.Ο. Ψηφίσατε έναν νόμο, που εμείς τον καταψηφίσαμε και προσπαθείτε να τον εφαρμόσετε στις Δ.Ε.Κ.Ο. και να εμφανίζεται Δ.Ε.Κ.Ο. ελλειμματικές για να εφαρμόσετε τις πολιτικές σας. Εδώ θα προσπαθήσετε πάλι να εφαρμόσετε έναν νόμο ενώ έχετε άλλες δυνατότητες. 
      Όλα αυτά γίνονται χωρίς να υπάρχει η λογική του διαλόγου με τους εργαζόμενους. Την ίδια πολιτική ασκείτε και εσείς, κύριε Υπουργέ, από τη θέση ευθύνης που έχετε, όπως και άλλοι Υπουργοί. Τα έχουμε δει τα φαινόμενα αυτά. Δεν θέλετε έναν πραγματικό διάλογο με τους εργαζόμενους έτσι ώστε να δείτε την προοπτική του οργανισμού. ΄Ολη αυτή η πολιτική σας έχει δημιουργήσει τεράστια αναστάτωση και ανασφάλεια, όχι μόνον στους εργαζόμενους που βρίσκονται αυτές τις ημέρες σε απεργιακές κινητοποιήσεις, αλλά και στους φορείς της Αυτοδιοίκησης που ανησυχούν για τη διασφάλιση της καθολικής υπηρεσίας και πάνω απ’ όλα στους πολίτες και ιδιαίτερα σ’ αυτούς της περιφέρειας που βλέπουν μπροστά τους να εξελίσσεται μια ακόμη πράξη στο δράμα της εγκατάλειψης της υπαίθρου και της διεύρυνσης των περιφερειακών ανισοτήτων.
      Οι μόνοι που νοιώθουν, τελικά, ικανοποίηση από αυτήν την κατάσταση, είναι τα συμφέροντα που στηρίζει η Κυβέρνηση για να τη στηρίζουν και αυτά. Διαφαίνεται, κύριε Υπουργέ, ότι και στον τομέα των ΕΛ.ΤΑ. όπως και των άλλων Δ.Ε.Κ.Ο. η πολιτική σας είναι για τους υμετέρους σε επιχειρηματικό επίπεδο και για τους ημετέρους σε επίπεδο εργαζομένων. Με τέτοιες όμως κοντόφθαλμες πελατειακές πολιτικές, δυστυχώς δεν μπορούμε να έχουμε ανάπτυξη που θα βοηθήσει και την οικονομία και πάνω απ’ όλα τον σύγχρονο πολίτη.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Τιμοσίδης έχει το λόγο.
      ΜΙΧΑΗΛ ΤΙΜΟΣΙΔΗΣ:  Κυρίες και κύριοι συνάδελφοι, το 1997 τα Ελληνικά Ταχυδρομεία ήταν μία δημόσια επιχείρηση κοινής ωφέλειας με τρέχοντα ελλείμματα που κάθε χρόνο ξεπερνούσαν τα 25.000.000.000 δραχμές, ενώ τα συσσωρευμένα χρέη παρελθόντα ετών ξεπερνούσαν τα 120.000.000.000 δραχμές περίπου. Με το ν. 2668 που ρύθμιζε τότε ζητήματα της ταχυδρομικής αγοράς γενικότερα ξεκίνησε μία σοβαρή προσπάθεια με κύριους πρωταγωνιστές τους εργαζόμενους και την τότε Κυβέρνηση. Αυτή η προσπάθεια οδήγησε περιοδικά σε σταδιακή ρύθμιση των ελλειμμάτων και σε εξυγίανση του ίδιου του φορέα. Αυτή η συνειδητή επιλογή των εργαζομένων για εξυγίανση και κερδοφορία των ΕΛ.ΤΑ. έφερε αποτελέσματα. Οι εργαζόμενοι έκαναν δηλαδή δική τους υπόθεση την αναβάθμιση των ΕΛ.ΤΑ.. 
      Έτσι, κατάφεραν να έχουν σε λειτουργία μία επιχείρηση κοινής ωφέλειας που παρείχε όλα αυτά τα χρόνια υπηρεσίες υψηλού επιπέδου, υπηρεσίες που στο σύνολό του αναγνωρίζει ο ίδιος ο ελληνικός λαός, αλλά το πιο σημαντικό ότι αυτές οι υπηρεσίες κάλυπταν και καλύπτουν ολόκληρη την ελληνική επικράτεια, σε μεγάλες πόλεις, μικρότερες, κωμοπόλεις, χωριά, απομακρυσμένες ορεινές περιοχές, νησιωτικές περιοχές.
      Τι έχουμε σήμερα; Γιατί πολύ εύστοχα η συνάδελφός μου κυρία Χριστοφιλοπούλου ρώτησε, έχετε, σχέδιο κύριε Υπουργέ; Εγώ νομίζω ότι υπάρχει σχέδιο αλλά δεν είναι φανερό. Η νέα Κυβέρνηση που προέκυψε από τις εκλογές  στις 16 Σεπτεμβρίου 2007 απαξιώνει καθημερινά τα ΕΛ.ΤΑ. προς όφελος των ιδιωτικών συμφερόντων και σε βάρος κυρίως της εξυπηρέτησης των πολιτών. Δεν τηρούνται πολιτικές αποφάσεις που έχουν ληφθεί πριν λίγους μήνες και αθετούνται δεσμεύσεις οι οποίες είτε ανατρέπονται είτε ακυρώνονται. Πώς αλλιώς να εξηγηθεί το γεγονός ότι πλήττεται ευθέως το καθεστώς της παροχής καθολικών υπηρεσιών από τα ΕΛ.ΤΑ.; Γιατί τι άλλο θα επιφέρει η πρόθεσή σας, κύριε Υπουργέ, αλλά και της Κυβέρνησης της Νέας Δημοκρατίας όταν βλέπουμε ότι ξεκινάει η προσπάθεια περιορισμού στην αλληλογραφία του δημοσίου που μέχρι τώρα διακινούν τα ΕΛ.ΤΑ. και αυτό πρόκειται –τουλάχιστον εμείς αυτό προβλέπουμε- να δοθεί στους ιδιώτες; Και μιλάμε για ένα κύκλο εργασιών περί τα 35.000.000 ευρώ.
      Ξέρουμε ότι είστε θιασώτης της ελεύθερης αγοράς και της νεοφιλελεύθερης πολιτικής, παραβλέπετε όμως, τα πραγματικά γεγονότα με αποτέλεσμα να απαξιώνετε ένα φορέα κερδοφόρο με κοινωνική προσφορά που είναι υποχρέωση εξάλλου της πολιτείας όπως προβλέπεται και από το ίδιο το Σύνταγμα. Επιχειρείτε να δώσετε έτσι το «φιλέτο» που είναι η δημόσια αλληλογραφία σε ιδιώτες χωρίς να λαμβάνετε πρόνοια για το τι θα γίνει με την επαρχία. Πώς θα συνεχιστεί έτσι η λειτουργία των ΕΛ.ΤΑ.; Πώς αλλιώς να ερμηνεύσουμε την πρόθεσή σας να δοθεί σε ιδιώτη και αυτή ακόμη η διακίνηση για την έκδοση διαβατηρίων που είναι περίπου 3,5-4.000.000 ευρώ; Αλλά πέρα, όμως, από το κύκλο εργασιών με οικονομικούς όρους πως θα διασφαλιστεί το απόρρητο των προσωπικών δεδομένων όπως ορίζει και ο ίδιος ο νόμος; Και πρέπει εδώ να θυμίσουμε το παράδειγμα της Αγγλίας  όταν ξέρουμε όλοι, τι σοβαρό πρόβλημα προέκυψε στην αγγλική κοινωνία και στην αγγλική πολιτεία με την αφαίρεση προσωπικών δεδομένων και μάλιστα σε ένα ευρύτατο φάσμα. 
      Πού αποσκοπεί τέλος η αθέτηση της δέσμευσης για προσλήψεις στα ΕΛ.ΤΑ. τετρακοσίων, τετρακοσίων πενήντα θέσεων μόνιμου προσωπικού που αναφέρθηκαν, προηγουμένως, καθώς επίσης και άλλων διακοσίων εξήντα θέσεων με τη διαδικασία του Α.Σ.Ε.Π. που πάγωσε; Επικαλείστε ότι θα προσλάβετε με το ν. 3429 γιατί σας δεσμεύει η Ευρωπαϊκή Ένωση. Τουλάχιστον αυτό πλανάται. Ξέρετε ότι ο νόμος είναι δυνητικός και δεν έχει υποχρεωτικότητα και αφορά σε επιχειρήσεις, όπως αναφέρει μέσα, που έχουν ελλείμματα και επομένως δεν νομίζω ότι έχει ισχύ στην περίπτωση των ΕΛ.ΤΑ. 
      Άλλο έχετε στο νου σας, αλλαγή των εργασιακών σχέσεων και εφαρμογή της «γαλάζιας» συνέντευξης, ξεπερνώντας έτσι τον νόμο του Α.Σ.Ε.Π., όπως, πολύ εύστοχα, καταγγέλθηκε από τους συναδέλφους μας την προηγούμενη εβδομάδα.
      Κύριε Υπουργέ, αποφύγατε και αποφεύγετε το διάλογο με τους εργαζομένους. Η αλληλογραφία σας με την Ομοσπονδία δεν τιμά, νομίζω, τους θεσμούς μας αλλά ούτε και εσάς προσωπικά. Από τη θητεία σας στο Ευρωπαϊκό Κοινοβούλιο θα περιμέναμε ότι θα ήσασταν πιο διαλλακτικός και θα ξέρατε ότι οι περισσότερες χώρες με το διάλογο έχουν πετύχει πάρα πολλά πράγματα. 
      Είναι καιρός, λοιπόν, να προχωρήσετε σ’ αυτόν το διάλογο και να αλλάξετε ρότα, αλλιώς αυτά σας τα σχέδια θα μας βρουν αντιμέτωπους. Κυρίως, όμως θα βρουν αντιμέτωπους τους ίδιους τους εργαζόμενους και την ελληνική κοινωνία, που εκτιμά νομίζω καθημερινά το έργο των εργαζομένων στα ΕΛ.ΤΑ., εκτιμά τις υψηλές υπηρεσίες που παρέχουν. Νομίζω ότι αυτή η προσπάθεια να αποδομηθούν τα ΕΛ.ΤΑ. δεν θα πετύχει, γιατί είναι και άδικη αλλά και γιατί θα βρει «μπροστά» όλους εμάς. 
      Με όλα αυτά, κύριε Πρόεδρε, επερωτούμε σήμερα τον κύριο Υπουργό για το τι, πράγματι, σχεδιάζει στην περίπτωση των Ελληνικών Ταχυδρομείων, ενός φορέα που τουλάχιστον και οι δήμαρχοι σ’ όλη την επικράτεια, σε επιστολές που έχουν σταλεί από τους ίδιους τους εργαζόμενους, αναγνωρίζουν την αναγκαιότητα αλλά και την προσφορά των υπηρεσιών που παρέχονται. 
      Επίσης, υπάρχει ανησυχία στους νομάρχες και τους εκπροσώπους της Τοπικής Αυτοδιοίκησης και των τοπικών κοινωνιών, που βλέπουν με ιδιαίτερη αγωνία που θα οδηγηθεί η σημερινή σας πολιτική, μια πολιτική που πραγματικά θα δημιουργήσει πολύ σοβαρό πρόβλημα στις επικοινωνίες, κυρίως όμως στην επικοινωνία του απλού πολίτη, στην επικοινωνία αυτών που πραγματικά έχουν ανάγκη, αυτών που δεν μπορούν να προστρέξουν είτε σε τράπεζες είτε σε άλλες πιο οργανωμένες μονάδες ιδιωτικού χαρακτήρα, οι οποίες αποκλειστικά και μόνο ασχολούνται με το κέρδος. 
      Νομίζω ότι θα προστρέξουν σε περιπτώσεις που υπάρχει ουσιαστικά το κέρδος και όχι σε περιπτώσεις όπου το κέρδος θα είναι μειωμένο ή θα είναι μικρό. Είναι χαρακτηριστικό ότι αυτό μπορεί να το προσφέρει μόνο ένας φορέας και ένας οργανισμός με κοινωνική διάθεση, ένας φορέας που έχει επιδείξει όλα αυτά τα χρόνια υπευθυνότητα και έχει δώσει δείγματα γραφής για την κοινωνική του ευαισθησία. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τιμοσίδη.
      Το λόγο έχει ο κ. Κατρίνης.
      ΜΙΧΑΛΗΣ ΚΑΤΡΙΝΗΣ: Κυρίες και κύριοι συνάδελφοι, η Κυβέρνηση επιφυλάσσει για τα ΕΛ.ΤΑ. την ίδια τύχη που επιφυλάσσει και τις υπόλοιπες Δ.Ε.Κ.Ο.. Στο όνομα της εξυγίανσης και της δήθεν ανταγωνιστικότητας προκαλεί την πλήρη αποδόμηση, αποδιοργάνωση και απαξίωση των Ελληνικών Ταχυδρομείων. Κανένας σχεδιασμός, καμμία στρατηγική ανάπτυξης από την πλευρά των Υπουργών της Νέας Δημοκρατίας, παρά μόνο ευχολόγια και υποσχέσεις με στόχο την αγορά του πολιτικού χρόνου.
      Ενδεικτική αυτής της τακτικής του Υπουργείου, είναι η πρόσφατη αθέτηση της δέσμευσης για επιτάχυνση των προσλήψεων μόνιμου προσωπικού, δέσμευση για την οποία ο ίδιος ο προηγούμενος Υπουργός είχε εγγυηθεί μετά τις κινητοποιήσεις των εργαζομένων του περασμένου Ιουνίου. Αντ’ αυτού καμμία πρόοδο δεν είχαμε, με αποτέλεσμα οι ελλείψεις σε μόνιμο προσωπικό να δυσχεραίνουν την ήδη βεβαρημένη λειτουργία του οργανισμού, ενώ οι εργαζόμενοι –και αυτή τη στιγμή που μιλάμε- κλιμακώνουν τις απεργιακές κινητοποιήσεις.
      Λόγω βέβαια των ελλείψεων σε προσωπικό, οι παρεχόμενες υπηρεσίες δεν είναι οι αναμενόμενες, με αποτέλεσμα να επιβάλλονται πρόστιμα τόσο από την Ε.Ε.Τ.Τ. όσο και από την Ευρωπαϊκή Ένωση, λόγω της καθυστερημένης επίδοσης των επιστολών. 
      Χαρακτηριστικά αναφέρω, κύριε Υπουργέ, ότι στον Νομό Ηλείας τα τελευταία τέσσερα χρόνια το προσωπικό μειώθηκε από τα εκατόν πενήντα στα εκατό άτομα, με αποτέλεσμα πάρα πολλά χωριά, σήμερα που μιλάμε, να εξυπηρετούνται από ιδιώτες πράκτορες. Βέβαια, αυτό είναι μια προσωρινή κατάσταση, γιατί αν και οι συντάξεις του Ο.Γ.Α., που σήμερα συνηθίζουν οι συνταξιούχοι να τις παίρνουν μέσω ταχυδρόμων, πάνε πλέον μέσω τραπεζών, τότε δεν θα υπάρχει ενδιαφέρον και από τους ίδιους τους πράκτορες, με αποτέλεσμα να μην υπάρχει δυνατότητα επίδοσης των συντάξεων. 
      Και βέβαια, κύριε Υπουργέ, να μην ξεχνάμε ότι είναι οι ίδιοι εργαζόμενοι, οι οποίοι διασφάλισαν και κατά την προεκλογική περίοδο την ομαλή και έγκαιρη διακίνηση και παράδοση αλληλογραφίας καταβάλλοντας υπεράνθρωπες προσπάθειες.
      Μάλλον δεν αντιλαμβάνεστε ή δεν συμφωνείτε με τη σοβαρότητα της κατάστασης και γι’ αυτό το λόγο αρνείστε να συζητήσετε με τη συνδικαλιστική ηγεσία των Ταχυδρομικών Υπαλλήλων.
      Όσον αφορά στις Ταχυμεταφορές ΕΛ.ΤΑ., παρά το γεγονός ότι δημιούργησαν υψηλές προσδοκίες σε σχέση με την ανταγωνιστικότητά τους στην ελεύθερη αγορά, έχουν αποτελέσματα που είναι πολύ χαμηλότερα των αναμενομένων. Διοικούνται με προχειρότητα, χωρίς προοπτική, χωρίς  σχεδιασμό, με μόνη αύξηση, αυτή του διπλασιασμού των λειτουργικών εξόδων της εκάστοτε διοίκησης. Χρησίμευσαν και, δυστυχώς, χρησιμεύουν ως προεκλογικό άρμα των κυβερνώντων, με αποκορύφωμα τη διοίκηση του νυν Δημάρχου Χαϊδαρίου, ο οποίος προσέλαβε τριακόσια πενήντα άτομα ενοικιάζοντας μέσω ιδιωτικής εταιρείας υπαλλήλους για οκτώ έως δεκαοκτώ μήνες, από την εκλογική του περιφέρεια βέβαια, για να εξυπηρετήσει την προεκλογική του πελατεία και μόνον. Οι προσλήψεις αυτές έγιναν κάτω από καθεστώς πλήρους αδιαφάνειας, ενώ η προϋπηρεσία του προσωπικού χρησίμευσε και χρησιμεύει ως βασικό προσόν για μόνιμη πρόσληψη στον οργανισμό. 
      Καμμία στρατηγική, καμμία πρόταση για τη βιώσιμη και ανταγωνιστική λειτουργία των ταχυμεταφορών δεν έχουμε ακούσει, ιδιαίτερα μάλιστα εν όψει της απελευθέρωσης των ταχυδρομικών αγορών το 2013.
      Η Κυβέρνηση πρόσφατα αμφισβήτησε και τις καθολικές υπηρεσίες των ΕΛ.ΤΑ. επιχειρώντας να αφαιρέσει τη διακίνηση της αλληλογραφίας του δημοσίου και των διαβατηρίων. Μετά βέβαια από τις μαζικές αντιδράσεις αναγκάστηκε να το αποσύρει. Έδειξε όμως τις διαθέσεις της για το πώς στηρίζει και προωθεί τις ιδιωτικές εταιρίες έναντι των Ελληνικών Ταχυδρομείων. Είναι γεγονός, κύριε Υπουργέ, ότι καμμία αξιοκρατία δεν είχαμε στις κρίσεις για θέσεις διευθυντών, τομεαρχών και τμηματαρχών. Οι επιτροπές για τις θέσεις ευθύνης δρουν ανεξέλεγκτα με μοναδικό, για να μην πω αποκλειστικό, κριτήριο την κομματική ταυτότητα. Από το 2004 στη Διεύθυνση Επιθεώρησης όλοι οι επιθεωρητές που έχουν επιλεγεί έχουν τοποθετηθεί απευθείας, χωρίς να έχει προηγηθεί προκήρυξη της θέσης. 
      Παράλληλα μ’ όλα αυτά, αυξάνονται τα κρούσματα κλοπών και υπεξαιρέσεων, χωρίς να λαμβάνεται καμμία μέριμνα από τη διοίκηση και τον αρμόδιο Υπουργό. Πρόσφατα είχαμε τη ληστεία στο Υποκατάστημα Αχαρνών με λεία 500.000 ευρώ, ενώ παρόμοια περιστατικά έχουν παρατηρηθεί και στο παρελθόν, χωρίς να ληφθεί κανένα προληπτικό μέτρο σε συνεργασία με το Υπουργείο Δημόσιας Τάξης. Ο Έλληνας πολίτης αναρωτιέται αλήθεια αν υπάρχει η παραμικρή, υποτυπώδης, ασφάλεια στη διακίνηση των προσωπικών του αντικειμένων, αν τηρείται το απόρρητο και αν διασφαλίζονται τα προσωπικά του δεδομένα. Η διοίκηση των ΕΛ.ΤΑ. πληρώνει υπέρογκα ποσά για απώλειες συστημένων αντικειμένων που διακινούνται από και προς το εξωτερικό, ποσά που κυμαίνονται στις 300.000 ευρώ το χρόνο, κατ’ εκτίμηση. 
      Ο Διευθύνων Σύμβουλος των ΕΛ.ΤΑ. είχε ζητήσει τον Αύγουστο του 2004 από τη Διεύθυνση Επιθεώρησης τη σύσταση ειδικής τριμελούς ομάδας για την αντιμετώπιση και εξιχνίαση των κλοπών πιστωτικών καρτών και συστημένων αντικειμένων των τραπεζών. Τι πρόοδος σημειώθηκε σ’ αυτόν τον τομέα, κύριε Υπουργέ; Καμμία! Έχουν παρατηρηθεί φαινόμενα, όπως, σε διάστημα δύο μηνών σε συγκεκριμένο γραφείο διανομής να χαθούν τετρακόσια εξήντα πέντε συστημένα αντικείμενα χωρίς κανένας να αναλάβει την ευθύνη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω και τη δευτερολογία μου, κύριε Πρόεδρε.
      Ακόμα επιτροπές καταλογισμού ζημιών απαλλάσσουν υπαλλήλους από την υποχρέωση να καταβάλουν πρόστιμο, όπως έγινε στο Υποκατάστημα της Χαλκηδόνας, παρά το πόρισμα του επιθεωρητή. Ποιος αναλαμβάνει την ευθύνη για όλα αυτά, κύριε Υπουργέ; 
      Όλα αυτά τα περιστατικά καταδεικνύουν την προβληματική λειτουργία στους μηχανισμούς ελέγχου και διασφάλισης του απορρήτου της αλληλογραφίας και των αντικειμένων που διακινούνται. Αναδεικνύουν την έλλειψη πολιτικής βούλησης από τη σημερινή Κυβέρνηση να πατάξει τα φαινόμενα διαφθοράς που παρατηρούνται στον οργανισμό, ενώ βέβαια επιβαρύνουν και οικονομικά τον οργανισμό. Επιτείνουν δε το αίσθημα ανασφάλειας των πολιτών οδηγώντας τους στο να επιλέξουν ιδιωτικές εταιρίες, κάτι που αποτελεί προφανή στόχο αυτής της Κυβέρνησης. 
      Η Κυβέρνηση κι ο Υπουργός θα πρέπει, επιτέλους, να ασχοληθούν σοβαρά με τα Ελληνικά Ταχυδρομεία και τις Ταχυμεταφορές των ΕΛ.ΤΑ. και να τα καταστήσουν ανταγωνιστικά στο περιβάλλον που διαμορφώνεται. Να πάψουν, επιτέλους, να αντιμετωπίζουν έναν εύρωστο οργανισμό σαν προβληματική Δ.Ε.Κ.Ο. και να μην χρησιμοποιούν τα ΕΛ.ΤΑ. για εξυπηρέτηση προεκλογικών σκοπιμοτήτων. 
      Ταυτόχρονα, κύριε Υπουργέ, θα πρέπει να ενισχύσετε τους μηχανισμούς ελέγχου, ώστε να αντιμετωπιστούν τα φαινόμενα κλοπών και απωλειών αντικειμένων, φαινόμενα που κλονίζουν διαρκώς την εμπιστοσύνη των πολιτών προς τα Ελληνικά Ταχυδρομεία, τα απαξιώνουν στη συνείδησή τους και βεβαίως «στρώνουν» το χαλί στις ιδιωτικές εταιρείες που δραστηριοποιούνται στο χώρο. Είναι ενδεικτικό άλλωστε ότι τριάμισι χρόνια δεν έχετε ανοίξει κανένα γραφείο επιπλέον στην επαρχία των ΕΛ.ΤΑ..
      Η Κυβέρνηση της Νέας Δημοκρατίας για μια ακόμη φορά απαξιώνει συνειδητά έναν δημόσιο οργανισμό, ο οποίος μάλιστα παρουσίασε κερδοφορία και καθολική αποδοχή για την ποιότητα των παρεχόμενων υπηρεσιών. 
      Φαίνεται ότι η Κυβέρνηση δεν έλαβε το γράμμα από τις πρόσφατες αντιδράσεις των εργαζομένων, θα πληρώσει όμως στο τέλος και μάλιστα αυξημένα. Αυτό όμως που έχει αξία είναι να μην πληρώσουν οι εργαζόμενοι και οι πολίτες την ανευθυνότητα της Κυβέρνησης.    
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κατρίνη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» τριάντα οκτώ μαθητές και μαθήτριες και τρεις συνοδοί καθηγητές από το 2ο Γενικό Λύκειο Νεάπολης Θεσσαλονίκης.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
      Τους πληροφορούμε ότι παρακολουθούν συνεδρίαση Κοινοβουλευτικού Ελέγχου, όπου στην Αίθουσα βρίσκονται οι επερωτώντες, οι ελέγχοντες την Κυβέρνηση Βουλευτές, και ο αρμόδιος Υπουργός.
      Ο αρμόδιος, λοιπόν, Υπουργός στην προκειμένη περίπτωση είναι ο κ. Κωνσταντίνος Χατζηδάκης, Υπουργός Μεταφορών και Επικοινωνιών, ο οποίος έχει και το λόγο. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, ο καθένας έχει την ευθύνη των λόγων του και των πράξεών του βεβαίως και δεν είναι δουλειά δικιά μου να σας υποδείξω πώς θα μιλάτε, πώς δεν θα μιλάτε. Όμως, διερωτώμαι ως πότε θα συνεχιστεί στην πατρίδα μας αυτή η πρακτική, οι αντιπολιτεύσεις να τα βρίσκουν όλα μαύρα και οι κυβερνήσεις όλα τέλεια. 
      Ολοένα και περισσότερο –νομίζω- αυξάνονται συμπολίτες μας, οι οποίοι μας παρακολουθούν από την τηλεόραση και οι οποίοι τελικώς χάνουν την εμπιστοσύνη τους στην πολιτική ζωή γενικότερα, όταν βλέπουν αντιπολιτευόμενους Βουλευτές να ισοπεδώνουν τα πάντα και όταν βλέπουν Υπουργούς ή συμπολιτευόμενους Βουλευτές να τα βλέπουν όλα τέλεια, καταπληκτικά, παραδεισένια. 
      Εσείς μιλήστε όπως θέλετε. Και εγώ θα μιλήσω όπως θέλω, με το ύφος που έχω μάθει τόσα χρόνια να μιλάω και θα σας περιγράψω την κατάσταση όπως έχει. Δεν θα ισχυριστώ ότι τα πράγματα τα οποία παραλάβαμε από εσάς ήταν μια καταστροφή ούτε θα ισχυριστώ ότι οδηγήσαμε τα ΕΛ.ΤΑ. σ’ έναν παράδεισο, αλλά θα αναφερθώ σε συγκεκριμένα στοιχεία και οι πολίτες, οι οποίοι μας βλέπουν, μας ακούν, μας διαβάζουν, μπορούν να βγάλουν τα συμπεράσματά τους. 
      Το δεύτερο που θέλω να πω είναι πως πραγματικά μου έκανε εντύπωση ότι ξεκινήσατε τις επερωτήσεις σας από τα ΕΛ.ΤΑ., όχι γιατί τα ΕΛ.ΤΑ. δεν αντιμετωπίζουν κανένα πρόβλημα, αλλά γιατί πραγματικά στον τομέα της ευθύνης μου έχω μια σειρά από Δ.Ε.Κ.Ο.΄, που είναι κοινό μυστικό, ότι αντιμετώπιζαν και αντιμετωπίζουν πολύ μεγαλύτερα προβλήματα από τα ΕΛ.ΤΑ..
      Το γεγονός ότι ξεκινάτε από τα ΕΛ.ΤΑ. νομίζω ότι απλώς δείχνει τη σύγχυση, στην οποία βρίσκεται το τελευταίο διάστημα το ΠΑ.ΣΟ.Κ., αλλά είναι μια πολιτική παρατήρηση, η οποία δεν με αφορά. Αφορά πολύ περισσότερο εσάς και την κάνω, αν θέλετε, για να βγάλετε και τα συμπεράσματά σας. 
      Από εκεί και πέρα, θέλω να έρθω στα θέματα, τα οποία θίγετε και να πω ότι από τη δική μας πλευρά έχουμε τρεις στόχους. 
      Ο πρώτος στόχος είναι να έχουμε υπηρεσίες υψηλής ποιότητας για κάθε πολίτη και επιχείρηση της χώρας που συναλλάσσεται με τα ΕΛ.ΤΑ.
       Ο δεύτερος στόχος είναι η ανάπτυξη αυτή καθεαυτή των ΕΛ.ΤΑ., ενίσχυση της ανταγωνιστικότητάς τους και σταθερή κερδοφορία, διασφαλίζοντας παράλληλα τα δικαιώματα των ανθρώπων που εργάζονται εκεί. Γιατί για μένα δεν είναι απλά και μόνο εργαζόμενοι. Είναι άνθρωποι όσοι εργάζονται για τα ΕΛ.ΤΑ. και στηρίζουμε την προσπάθειά τους καθημερινά. 
      Ο τρίτος στόχος είναι η εξασφάλιση του κοινωνικού χαρακτήρα του οργανισμού, αλλά και της καθολικής υπηρεσίας. Και ξέρετε πολύ καλά ότι αν δεν στηρίζαμε την καθολική υπηρεσία, εκτός όλων των άλλων, εκτός του ότι θα είχαμε να λογοδοτήσουμε στη συνείδησή μας, θα είχαμε να λογοδοτήσουμε και στην Ευρωπαϊκή Ένωση. Υπάρχει υποχρέωση από την ίδια την Ευρωπαϊκή Ένωση για κάθε οργανισμό όπως τα ΕΛ.ΤΑ. να σεβόμαστε τους κανόνες της καθολικής υπηρεσίας. 
      Κυρίες και κύριοι συνάδελφοι και στους τρεις αυτούς τομείς νομίζω ότι έχουμε να επιδείξουμε σημαντικό έργο και θα γίνω πιο συγκεκριμένος. 
      Στον πρώτο τομέα, υπηρεσίες υψηλής ποιότητας, σύντομα ολοκληρώνουμε την κατάρτιση του νέου στρατηγικού σχεδίου και του επιχειρησιακού σχεδίου των ΕΛ.ΤΑ. για την περίοδο 2008-2013. 
      Αν το στρατηγικό σχέδιο των ΕΛ.ΤΑ. για την περίοδο 2004-2007 είχε ως κεντρικό άξονα τον εκσυγχρονισμό των υποδομών, ο κεντρικός άξονας του καινούριου σχεδίου θα είναι η ανάπτυξη και η ενίσχυση της ανταγωνιστικότητας της επιχείρησης, με στόχο την ηγετική της παρουσία στην αγορά. Χτίζουμε πάνω σε όσα παραλάβαμε από σας -ο σημερινός άλλωστε διευθύνων σύμβουλος των ΕΛ.ΤΑ. ήταν γενικός διευθυντής επί των ημερών σας- και προχωρούμε την προσπάθεια προς τα εμπρός.
      Και μια και περιγράψατε μια εικόνα καταστροφής, θέλω να σας παρουσιάσω, σε σχέση με την ποιότητα των υπηρεσιών, τα στοιχεία της Ευρωπαϊκής Επιτροπής.
      Σύμφωνα με αυτά τα στοιχεία για το 2006 η Ελλάδα είναι η δεύτερη με ποσοστό 71%, μετά την Ιρλανδία που έχει 76%, στην Ευρωπαϊκή Ένωση των δεκαπέντε, όσον αφορά τη συνολική εικόνα των ταχυδρομικών υπηρεσιών, δηλαδή την ικανοποίηση του κόσμου από τις ταχυδρομικές υπηρεσίες. Ο μέσος όρος στην Ευρωπαϊκή Ένωση, σύμφωνα με τα στοιχεία της Κομισιόν –αν αμφιβάλετε να σας τα στείλω- είναι 46%. 
      Έχω και άλλα στοιχεία. Αναφέρω ένα μόνο. Από το 59% των επιστολών που έφευγαν την αμέσως επόμενη μέρα το πρώτο εξάμηνο του 2003, σήμερα φεύγει το 80%, με αντίστοιχη μείωση των μέσων ημερών παράδοσης από 1,61 σε 1,11. Επίσης, έχουμε βελτίωση του δείκτη αξιοπιστίας της διακινούμενης αλληλογραφίας που για την ίδια περίοδο αυξήθηκε από το 94,9% στο 98%. 
      Θα ήμουν ο τελευταίος που θα ισχυριζόταν ότι τα πάντα στα ΕΛ.ΤΑ. είναι τέλεια. Μακριά από μένα τέτοια προσέγγιση στην πολιτική. Ωστόσο, τα πράγματα βελτιώνονται καθημερινά και θα βελτιωθούν κι άλλο με τα σχέδια που είναι σε εξέλιξη.
      Πώς θα γίνει αυτό; Αυτή την ώρα το μεγαλύτερο επενδυτικό πρόγραμμα στην ιστορία των Ελληνικών Ταχυδρομείων βαίνει προς την ομαλή ολοκλήρωσή του. Πρόκειται για σειρά έργων υποδομής συνολικού προϋπολογισμού άνω των 250.000.000 ευρώ, εκ των οποίων τα 87.000.000 διατέθηκαν από το κράτος το 2006, με σχετική αύξηση του μετοχικού κεφαλαίου, ενώ άλλα 80.000.000 διατίθενται από κοινοτικούς πόρους.
      Ξεκίνησε και αναμένεται να ολοκληρωθεί το πρώτο εξάμηνο του 2008 η μελέτη του λειτουργικού ανασχεδιασμού των ΕΛ.ΤΑ., ενός έργου που στοχεύει στην πλήρη αξιοποίηση της αυτοματοποίησης και των νέων τεχνολογιών. Έχουμε το νέο αυτοματοποιημένο Κέντρο Διαλογής Αττικής που λειτουργεί από φέτος, από το 2007, που είναι το μεγαλύτερο αυτοματοποιημένο κέντρο στην Νοτιοανατολική Ευρώπη. Έχουμε το αντίστοιχο κέντρο της Θεσσαλονίκης και ένα αντίστοιχο τρίτο κέντρο στην Πάτρα που αναμένεται να λειτουργήσει την άνοιξη του 2008.
      Ολοκληρώνεται εντός των επομένων ημερών η αυτοματοποίηση του δικτύου καταστημάτων των ΕΛ.ΤΑ. σε ολόκληρη τη χώρα και η επέκταση του ολοκληρωμένου πληροφοριακού συστήματος οικονομικών και διοικητικών εφαρμογών. 
      Σύντομα ξεκινά η παροχή υπηρεσιών υβριδικού ταχυδρομείου -και θα ήθελα, μια και πραγματικά πιστεύω ότι νοιάζεστε για τα ΕΛ.ΤΑ., να είστε εκεί, στα εγκαίνιά του- το οποίο υβριδικό ταχυδρομείο αποτελεί συνδυασμό του παραδοσιακού και του ηλεκτρονικού ταχυδρομείου, εξοικονομώντας χρόνο και χρήμα στον πολίτη και στις επιχειρήσεις. Παράλληλα, ξεκινάει και η τηλεματική διαχείριση όλου του στόλου των οχημάτων των ΕΛ.ΤΑ..
      Στις αρχές του 2008 ολοκληρώνεται η δημιουργία εκατόν πενήντα on line σταθμών εξυπηρέτησης του πολίτη σε καταστήματα των ΕΛ.ΤΑ. στην περιφέρεια. Δίνουμε έτσι τη δυνατότητα σε πολίτες που ζουν σε απομακρυσμένες περιοχές     –και εγώ ο ίδιος έχω γεννηθεί σε ένα ορεινό χωριό της Κρήτης- να έχουν πρόσβαση στο διαδίκτυο και να απολαύσουν τις ευκαιρίες που δίνει η ψηφιακή εποχή. Αυτά, κυρίες και κύριοι συνάδελφοι, ως προς την ποιότητα.
      Και έρχομαι στο δεύτερο στόχο, σε σχέση με την κερδοφορία. Όσον αφορά, λοιπόν, το δεύτερο στόχο για συνεχή ανάπτυξη και σταθερή κερδοφορία των ΕΛ.ΤΑ. έχω να πω τα εξής. Τα ΕΛ.ΤΑ. είναι μια κερδοφόρος επιχείρηση. Το σημαντικότερο είναι ότι η κερδοφορία αυτή βασίζεται στην αύξηση των ταχυδρομικών όγκων από νέα προϊόντα και υπηρεσίες και τροφοδοτείται από τη συνεχή βελτίωση της παραγωγικότητας.
      Δεν στηρίζεται, όπως στο παρελθόν, στην αύξηση των τιμολογίων επιβαρύνοντας το χρήστη. Η μέση αύξηση των τιμολογίων επιστολικού ταχυδρομείου των ΕΛ.ΤΑ. το 2007 δεν ξεπέρασε το 2,3% σε ετήσια βάση, με μεταβολή για το τρέχον έτος μόλις το 0,76%. 
      Συνολικά, στην τετραετία 2004-2007, η συνολική αύξηση δεν ξεπέρασε τον πληθωρισμό της αντίστοιχης περιόδου. Τα αντικείμενα αλληλογραφίας εσωτερικού αυξήθηκαν κατά 13% το 2006 σε σχέση με το 2003, ενώ η αύξηση αυτή το 2007 αναμένεται να φτάσει στο 18%.
      Παράλληλα, σε σχέση με την απελευθέρωση της αγοράς, στην οποία αναφερθήκατε, θέλω να κάνω δύο παρατηρήσεις. Πρώτον, σε συνεννόηση και με άλλες κυβερνήσεις άλλων κρατών-μελών της Ευρωπαϊκής Ένωσης, έγινε κατορθωτό να παραμείνει το σημερινό καθεστώς μέχρι το 2013. Έτυχε, μετά από τις διαπραγματεύσεις που είχε κάνει επί καιρόν ο κ. Λιάπης τις πρώτες ημέρες της υπουργίας μου, να είμαι εγώ ο Υπουργός εκείνος που έβαλε την υπογραφή του σ’ αυτήν τη συμφωνία. 
      Με αυτόν τον τρόπο, τα ΕΛ.ΤΑ. θα έχουν μεγάλο χρονικό διάστημα στη διάθεσή τους, προκειμένου -με τη βοήθεια και του ελληνικού δημοσίου να προσαρμοστούν στους κανόνες και τις απαιτήσεις της απελευθερωμένης αγοράς. 
      Όμως, μια και είδα ότι έχετε ένα πρόβλημα σε σχέση με την απελευθέρωση, θέλω να σας υπενθυμίσω ότι δεν ήταν η Κυβέρνηση της Νέας Δημοκρατίας, αλλά η Κυβέρνηση η δική σας, που στις 26-3-2002 αποφάσισε την έναρξη των διαδικασιών εισαγωγής στο Χρηματιστήριο Αθηνών των Ελληνικών Ταχυδρομείων.
      Έχω εδώ την απόφαση με υπογραφές του Νικόλαου Χριστοδουλάκη, του Άκη Τσοχατζόπουλου και του Χρίστου Βερελή και θα ήθελα να σας τη δώσω, να την καταθέσω στα Πρακτικά.
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά την προαναφερθείσα απόφαση, η οποία έχει ως εξής:
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Επίσης, μια και έχετε σήμερα πια ένα πρόβλημα με την απελευθέρωση, με τους στρατηγικούς επενδυτές κ.ο.κ., θα ήθελα να καταθέσω στα Πρακτικά άλλη απόφαση της Κυβέρνησής σας για την υπαγωγή της εταιρείας «ΤΑΧΥΜΕΤΑΦΟΡΕΣ Α.Ε.» στις διατάξεις του ν. 3049/2002 και τη διερεύνηση εναλλακτικών τρόπων ιδιωτικοποίησής της, όπου αναφέρεται στην προς το σκοπό αυτό ανάθεση του έργου της παροχής υπηρεσιών χρηματοοικονομικού συμβούλου σε συγκεκριμένη εταιρεία, με υπογραφές των Νικολάου Χριστοδουλάκη, Άκη Τσοχατζόπουλου, Χρίστου Βερελή και Δημήτριου Ρέππα.
      Σας την καταθέτω για τα Πρακτικά.
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά την προαναφερθείσα απόφαση, η οποία έχει ως εξής:
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Όσα λέμε τη μία ημέρα, θα πρέπει να τα λέμε και την άλλη. Και εμείς, στο δικό μας κόμμα, ξέρετε, μπορεί κατά καιρούς να έχουμε κάνει διάφορα λάθη, αλλά αυτό για το οποίο υπερηφανευόμαστε είναι ότι αυτά τα οποία λέγαμε στο παρελθόν, αυτά υποστηρίζουμε και τώρα. Δεν επιδιδόμεθα σε οβιδιακές μεταμορφώσεις, κυρίες και κύριοι συνάδελφοι. 
      (Στο σημείο αυτό την Προεδρική Έδρα  καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Τώρα, όσον αφορά το προσωπικό των ΕΛ.ΤΑ. για την κάλυψη των επιπλέον αναγκών, δεν υπάρχει καμμιά αμφιβολία ότι θα προχωρήσουν οι προσλήψεις. Και δεν θα προχωρήσουν οι προσλήψεις τετρακοσίων πενήντα, αλλά θα προχωρήσουν οι προσλήψεις οκτακοσίων πενήντα υπαλλήλων με βάση τις διατάξεις του νόμου και με απόλυτο σεβασμό στο Α.Σ.Ε.Π., διότι ξέρετε ότι για τις προσλήψεις στα ΕΛ.ΤΑ. υπάρχει διαδικασία Α.Σ.Ε.Π.. Και όχι μόνο αυτό, αλλά θα προσλάβουμε και διακόσιους εξήντα υπαλλήλους στις ταχυμεταφορές.
      Επομένως υπάρχει ξεκάθαρη βούληση να στηρίξουμε τα ΕΛ.ΤΑ. που αποδεικνύεται με συγκεκριμένους αριθμούς.
      Τέλος, σε σχέση με τον τρίτο άξονα της πολιτικής μας, δηλαδή την εξασφάλιση καθολικής υπηρεσίας και τον κοινωνικό χαρακτήρα του Οργανισμού, ειπώθηκε –και μάλιστα, θέλω να πω ότι ο συνάδελφος που το είπε με εξέπληξε προσωπικά, γιατί δεν περίμενα εκείνος να το πει- ότι δήθεν υπηρετούνται ιδιωτικά συμφέροντα. Δεν ξέρω αν το είπε για μένα –είμαι βέβαιος ότι δεν το είπε, γιατί τυγχάνει να έχουμε μια παλιά καλή προσωπική σχέση- αλλά ακόμα κι αν δεν το είπε για μένα, όταν λέγονται σ’ αυτήν την Αίθουσα τέτοια πράγματα, θα πρέπει να λέγονται με συγκεκριμένα στοιχεία.
      Εγώ, ξέρετε, έχω πολύ μεγάλη ευαισθησία για το συγκεκριμένο θέμα. Έτσι μεγάλωσα από την οικογένειά μου και δεν αισθάνομαι ότι συμμετέχω εδώ πέρα σε ένα πολιτικό σόου, κυρίες και κύριοι συνάδελφοι. Όταν λέτε τέτοια πράγματα, έχετε και το βάρος της απόδειξης. Αλλιώς.... Δεν θέλω να συνεχίσω και να οξύνω τα πράγματα, γιατί δεν θέλω να μιλάω μ’ αυτόν τον τρόπο. Όμως, θα πρέπει να έχουμε συναίσθηση του τι λέμε και τι εκστομίζουμε, ιδίως μέσα στο ελληνικό Κοινοβούλιο.
      Τα ΕΛ.ΤΑ. χωρίς καμμιά αμφιβολία είναι ένας Οργανισμός ο οποίος είναι συνδεδεμένος με τους Έλληνες πολίτες, ιδιαίτερα με τους πολίτες που μένουν σε χωριά μακρινά, ορεινά, σε νησιά. Γι’ αυτόν το λόγο αυτονόητα εμείς στηρίζουμε τη διασφάλιση της καθολικής υπηρεσίας, την υποχρέωση δηλαδή, όπως είπα και πριν, κάθε χώρας-μέλους της Ευρωπαϊκής Ένωσης να παρέχει ποιοτικές υπηρεσίες σε κάθε πολίτη, σε κάθε γωνιά της χώρας με ενιαία και προσιτή τιμή. Γι’ αυτό αγωνιστήκαμε και στο Συμβούλιο Υπουργών για την παράταση της πλήρους απελευθέρωσης της ταχυδρομικής υπηρεσίας, όπως σημείωσα και προηγουμένως.
      Προς αυτήν την κατεύθυνση, το δημόσιο υπέγραψε σύμβαση ανάθεσης όλης της αλληλογραφίας του με τα ΕΛ.ΤΑ.. Κατόπιν αμφισβητήσεων από κλιμάκιο του Ελεγκτικού Συνεδρίου, υπερασπιστήκαμε σθεναρά την απόφασή μας και τελικά τα ΕΛ.ΤΑ. πρόσφατα κέρδισαν μια σημαντική μάχη. Στη συνεδρίαση της 9ης Νοεμβρίου 2007, το ΣΤ' Τμήμα του Ελεγκτικού Συνεδρίου απεφάνθη ότι καλώς ανατέθηκε από το δημόσιο η διακίνηση του συνόλου της αλληλογραφίας του δημοσίου στα ΕΛ.ΤΑ.. Αυτό μεταφράζεται σε ετήσια έσοδα της τάξεως των 35.000.000 ευρώ. 
      Όπως προανέφερα, το 2007 το κράτος χρηματοδότησε παράλληλα τα ΕΛ.ΤΑ. με 87.000.000 ευρώ για τον εκσυγχρονισμό και την ενίσχυση των υποδομών της καθολικής υπηρεσίας και με επιπλέον 80.000.000 ευρώ από το Γ΄ Κοινοτικό Πλαίσιο Στήριξης. 
      Έπειτα απ’ αυτά, είναι δυνατόν να ισχυρίζεστε, όχι εσείς αλλά ο οποιοσδήποτε Έλληνας πολίτης, ότι υπονομεύουμε την καθολικότητα των ΕΛ.ΤΑ.; Για να κερδίσουμε τι μ’ αυτόν τον τρόπο; Ας μιλήσουμε και με τους κανόνες της απλής λογικής. Για να έχουμε απέναντί μας τους Έλληνες πολίτες; Για να έχουμε απέναντί μας τους ψηφοφόρους μας; Τι μπορεί να πετύχει δηλαδή μια κυβέρνηση μ’ αυτόν τον τρόπο; Όχι εμείς, αλλά ο οποιοσδήποτε ό,τι και να υποστηρίζει ιδεολογικοπολιτικά.
      Και δεν σταματάμε εδώ. Το Υπουργείο Μεταφορών και Επικοινωνιών έχει εκδώσει απόφαση με θέμα τον επανακαθορισμό των ποιοτικών προδιαγραφών και των όρων παροχής καθολικής ταχυδρομικής υπηρεσίας, όπου καθορίζονται οι προδιαγραφές ποιότητας που πρέπει να εξασφαλίζονται για κάθε χρήστη στην ελληνική επικράτεια σε προσιτή τιμή.
      Στο σημείο αυτό είναι σημαντικό να αναφέρουμε ότι, σύμφωνα με τα στοιχεία της Ευρωπαϊκής Επιτροπής, η Ελλάδα και η Ιρλανδία είναι οι χώρες στις οποίες έχουν καταγραφεί τα μεγαλύτερα ποσοστά πολιτών που είναι ικανοποιημένοι με το κόστος των ταχυδρομικών υπηρεσιών, 61% και 69% αντίστοιχα. Τώρα, δεν ξέρω. Προφανώς υπάρχουν και πολίτες που έχουν παράπονα. Τυχαίνει, κατά την εκτίμησή μου, και με βάση τα όσα είπατε να μιλάτε μόνο μ’ αυτούς και όχι με τους υπόλοιπους. Διότι υπάρχουν σε όλες τις έρευνες και τα στοιχεία τα οποία σας ανέφερα. 
      Παράλληλα, διασφαλίζουμε το απόρρητο των ταχυδρομικών υπηρεσιών με ειδικό κανονισμό του 2005. Έτσι, προστατεύεται το περιεχόμενο των ταχυδρομικών αντικειμένων, ανεξαρτήτως ταχυδρομικών εταιρειών, τα προσωπικά δεδομένα αποστολέα και παραλήπτη και η κανονικότητα διακίνησης των ταχυδρομικών αντικειμένων, σύμφωνα με τα προβλεπόμενα στην κείμενη νομοθεσία.
      Παράλληλα, σε σχέση με τον κοινωνικό ρόλο των ΕΛ.ΤΑ., όχι μόνο διατηρούμε, αλλά και ανακαινίζουμε τα ταχυδρομικά γραφεία της περιφέρειας. Έχουν ανακαινισθεί ήδη επτακόσια πενήντα καταστήματα των ΕΛ.ΤΑ., ενώ αυτή η προσπάθεια συνεχίζεται. Είναι σημαντικό να σημειωθεί ότι ενώ από το 1999 μέχρι το 2003 μειώθηκαν τα ταχυδρομικά καταστήματα κατά εκατόν εννέα –εάν έχετε αντίθετα στοιχεία, παρακαλώ να μου τα φέρετε- την τριετία 2004-2007 υπήρξε μείωση κατά έξι μόνο καταστήματα και αυτό με τη λογική της αναδιάρθρωσης του δικτύου και της μεταστέγασης γραφείων σε άλλα. 
      Σε αυτήν την κατεύθυνση της διατήρησης και ενίσχυσης του μεγάλου ταχυδρομικού δικτύου εντάσσεται και η προσπάθειά μας να διαφοροποιήσουμε και να εμπλουτίσουμε τις εργασίες του ταχυδρομείου. Στο πλαίσιο αυτό, από το 2006 πετύχαμε την αναβάθμιση της συνεργασίας των ΕΛ.ΤΑ. με το Ταχυδρομικό Ταμιευτήριο. Παράλληλα, επιδιώκουμε συνεχώς την εισαγωγή νέων εργασιών. Ήδη από το 2005 με απόφαση της κυβέρνησης, τα ΕΛ.ΤΑ. διεκπεραιώνουν τα τέλη κυκλοφορίας. Επίσης, από  το 2006 τα ΕΛ.ΤΑ. ανέλαβαν τη διαχείριση και την είσπραξη των κλήσεων της Τροχαίας.
      Και τελειώνω, κυρίες και κύριοι συνάδελφοι, με τις παρατηρήσεις που κάνατε σε σχέση με το διάλογο για τους εργαζομένους.
      Ο ομιλών την πρώτη ή τη δεύτερη εβδομάδα -αφού ορκίστηκα προσωπικά- έτυχε να κάνει συνάντηση με την Ο.Σ.Π.Α., τους εργαζομένους της Ολυμπιακής. Και τους είχα πει, φροντίστε να έρθουν στο γραφείο μου περίπου είκοσι- είκοσι πέντε άτομα. Ήρθαν μεταξύ πενήντα και εξήντα ατόμων, διότι ήθελαν οι ίδιοι να έχουν αντιπροσώπευση από όλα τα σωματεία και απ’ όλες τις συνδικαλιστικές παρατάξεις. Τους είδα, με ευχαρίστηση, νομίζω και εκείνοι και μιλήσαμε επί τρεις ώρες. Δεν το λέω για να υπερηφανευθώ, θεωρώ ότι είναι αυτονόητο. 
      	Στη συνέχεια είδα τα σωματεία της Ε.ΘΕ.Λ., τα σωματεία  της Ο.Σ.Υ.Π.Α.. Όλα τα σωματεία ήθελαν να έχουν την ευρύτερη δυνατή εκπροσώπηση. Και συνεχίζω να βλέπω σωματεία με προέδρους απ’ όλες τις παρατάξεις. Στην περίπτωση των ΕΛ.ΤΑ., προφανώς θέλω και ήθελα να δω το σωματείο. Δεν ξέρω αν ήθελε το σωματείο να με δει, το προεδρείο του δηλαδή. Διότι τις πρώτες εβδομάδες που ανέλαβα, χωρίς καν να με συγχαρεί κάποιος –δεν ήταν υποχρέωσή τους- χωρίς καν κάποιος να μου τηλεφωνήσει ή να μου ζητήσει συνάντηση –θα το περίμενα οφείλω να πω- άρχισαν να έρχονται στο γραφείο μου δύο εξώδικα, το ένα μετά το άλλο. Στη συνέχεια ήρθε ένα τηλεγράφημα το οποίο έλεγε «Κύριε Υπουργέ, αν θέλετε να ικανοποιήσετε όλα τα αιτήματά μας, να μας δείτε». Επειδή συμφωνούσα στα περισσότερα αιτήματα αλλά όχι σε όλα, σκέφτηκα ότι μάλλον δεν ήταν πρόσφορη η συνάντηση. Έτσι το ερμήνευσα. 
      Στη συνέχεια, με πήρε ο πρόεδρος και είπα καλοδεχούμενο το τηλεφώνημα. Μιλήσαμε μαζί του και του είπαμε όπως συμβαίνει με όλα τα σωματεία, καλό θα ήταν να υπάρξει διαπαραταξιακή εκπροσώπηση, όλες οι συνδικαλιστικές παρατάξεις και αυτή που πρόσκειται στο Κ.Κ.Ε. και αυτή που πρόσκειται στο ΣΥ.ΡΙΖ.Α., αυτή που πρόσκειται στη Νέα Δημοκρατία και βεβαίως η Π.Α.Σ.Κ.Ε.. Ο πρόεδρος το δέχθηκε αρχικά. Το βράδυ όμως τηλεφώνησε στο γραφείο μου και είπε «Όχι, η συνάντηση θα πρέπει να πραγματοποιηθεί μόνο με το τριμελές προεδρείο, στο οποίο και τα τρία μέλη είναι Π.Α.Σ.Κ.Ε.». 
      Δεν ξέρω τι είδους αντίληψη περί δημοκρατίας είναι αυτή. Δεν ξέρω πόσο θεσμική συμπεριφορά είναι αυτή. Εν πάση περιπτώσει, απ’ ότι γίνεται σαφές και απ’ αυτά τα οποία αυτήν την ώρα ανέφερα, σχεδόν με όλα τα αιτήματα των εργαζομένων συμφωνούμε και οι εργαζόμενοι το ξέρουν. Και είμαι προσωπικά ανοικτός αύριο το πρωί να έρθουν στο γραφείο μου εργαζόμενοι απ’ όλες τις παρατάξεις, ο πρόεδρος προφανώς, ο αντιπρόεδρος, ο γραμματέας, όλα τα μέλη της εκτελεστικής επιτροπής και να κουβεντιάσουμε για όλα τα ζητήματά τους. Είμαι ο ίδιος άνθρωπος που συζητάει με την Ο.Σ.Π.Α., με την Ο.Σ.Υ.Π.Α., με την Ε.ΘΕ.Λ., με όλους τους υπόλοιπους συνδικαλιστές. Και θα συζητήσω και με τους φίλους μας των ΕΛ.ΤΑ., γιατί είμαστε όλοι από την ίδια πλευρά του λόφου. 
      Όλοι μας θέλουμε να ενισχύσουμε τα ΕΛ.ΤΑ., όλοι μας θέλουμε να τα κάνουμε πιο ανταγωνιστικά, όλοι μας θέλουμε να προάγουμε την καθολική υπηρεσία. Και νομίζω κυρίες και κύριοι συνάδελφοι, ότι τα καταφέρνουμε. Δεν έχουμε κάνει θαύματα, αλλά έχουμε κάνει μεγάλα βήματα προς τα εμπρός. 
      Σας ευχαριστώ, λοιπόν, για την επερώτηση που καταθέσατε, διότι πραγματικά δίνει τη δυνατότητα σε εμένα να μεταφέρω αυτό το μήνυμα σε όλους τους πολίτες, οι οποίοι μας παρακολουθούν, να καταλάβουν ποια είναι η προσπάθεια που έκανε η Κυβέρνηση, ποια είναι η στάση μας απέναντι στους εργαζόμενους, τι ακριβώς πιστεύουμε για τα ΕΛ.ΤΑ.. Μας προσφέρατε υπηρεσίες και για τις υπηρεσίες αυτές σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει τώρα ο Κοινοβουλευτικός Εκπρόσωπος του ΠΑ.ΣΟ.Κ. κ. Θεοχάρης Τσιόκας.
      ΘΕΟΧΑΡΗΣ ΤΣΙΟΚΑΣ: Ευχαριστώ, κύριε Πρόεδρε. 
      Ας ξεκινήσουμε από απλά μαθήματα πολιτικής. Αναρωτιέται ο Υπουργός γιατί κάναμε την επερώτηση για τα ΕΛ.ΤΑ.. Ο Υπουργός δεν γνωρίζει ότι έντεκα χιλιάδες εργαζόμενοι είναι στους δρόμους, ότι οι δήμαρχοι στο σύνολο της χώρας έχουν βγάλει καταγγελίες, καταγγέλλοντας την πολιτική της Νέας Δημοκρατίας. Δεν το γνωρίζει. Δεν γνωρίζει ότι η περιφέρεια αγωνιά γιατί κλείνουν τα ταχυδρομικά καταστήματα και ένα εργαλείο κοινωνικής συνοχής απαξιώνεται, όπως είναι τα ΕΛ.ΤΑ., αλλά, ρωτάει ο Υπουργός, για ποιο λόγο άραγε έκανε το ΠΑ.ΣΟ.Κ. την επερώτηση.
      Το ΠΑ.ΣΟ.Κ. είναι με την κοινωνία, κύριε Υπουργέ. Εσείς είστε με τα συμφέροντα και θα σας το αποδείξω γιατί. 
      Επειδή ξεκινήσατε με το βαρύγδουπο –και φαντάζομαι ότι είναι η πρώτη επερώτηση που ελέγχεστε και θα ακολουθήσουν κι άλλες και γνωρίζετε ότι το ΠΑ.ΣΟ.Κ. έχει κάνει για όλες τις Δ.Ε.Κ.Ο. ερώτηση- ότι «ο καθένας έχει την ευθύνη του λόγου» –έτσι είπατε- να σας πω το εξής: Πότε λέτε την αλήθεια; Τώρα που είπατε αυτά; Ή όταν κάνατε την ερώτηση στο Ευρωκοινοβούλιο όπου ζητούσατε να απαγορεύσει η Ευρωπαϊκή Ένωση την ευνοϊκή μεταχείριση του Ο.Σ.Ε. και των ΕΛ.ΤΑ. από το ελληνικό δημόσιο; Και έτσι καθυστερήσατε να υλοποιηθούν τα έργα υποδομών, που ολοκληρώνονται σε δύο χρόνια.
      Καταθέτω για τα Πρακτικά την ερώτησή σας στο Ευρωπαϊκό Κοινοβούλιο. Βρίσκεται και στο site σας.
      (Στο σημείο αυτό ο Βουλευτής κ. Θεοχάρης Τσιόκας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτό αποκαλύπτει την κρυφή ατζέντα της Νέας Δημοκρατίας. Και αποκαλύπτει την κρυφή ατζέντα, γιατί; Επειδή ακριβώς δεν ξέρουμε ποια είναι η πραγματική πρόθεση της Νέας Δημοκρατίας. Γιατί αυτά που είπε ο κύριος Υπουργός βρίσκονται σε αντίθεση με αυτά που επερωτούσε στη Βουλή ο ίδιος. Δεν ξέρουμε, δηλαδή, αν ο «λύκος φυλάει τα πρόβατα».
      Επιπλέον, μας επικαλείστε ότι θέλετε το διάλογο. Όταν ένα σωματείο, κύριε Υπουργέ –και γι’ αυτό είπα να ξεκινήσουμε από τα απλά μαθήματα πολιτικής- κάνει απεργία, είναι υποχρεωμένο από το νόμο με εξώδικο να καταθέσει τα αιτήματά του. Είναι υποχρεωμένο. Σας τα κατέθεσε και σας ζήτησε πάνω σ’ αυτά να ακολουθήσει διάλογος.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ήταν πριν από την απεργία, τις πρώτες εβδομάδες.
      ΘΕΟΧΑΡΗΣ ΤΣΙΟΚΑΣ: Προαναγγέλλει την απεργία, κύριε Υπουργέ, και σας ζήτησε πάνω σ’ αυτά να γίνει διάλογος.
      Εσείς τι είπατε; Είπατε ότι ο διάλογος πρέπει να γίνει με το σύνολο των παρατάξεων. Οι εργαζόμενοι αποφασίζουν ποιοι θα τους εκπροσωπήσουν στα θεσμικά όργανα. Όταν συναντιέστε με μια άλλη κυβέρνηση ή με έναν φορέα, δεν σας λένε να φωνάξετε και το ΠΑ.ΣΟ.Κ. και το Κ.Κ.Ε. και τη Νέα Δημοκρατία. Εσείς κυβερνάτε τώρα. Τι καινούργια αντίληψη είναι αυτή; Και εάν, εν πάση περιπτώσει, θέλατε να συμμετέχουν όλες τις παρατάξεις, οι εργαζόμενοι την ημέρα του συλλαλητηρίου έκαναν συγκέντρωση, κάλεσαν όλα τα κόμματα. Ήταν παρόντες όλοι, ήταν ο Συνασπισμός, ήταν το Κ.Κ.Ε., ήταν το ΠΑ.ΣΟ.Κ.. Η Νέα Δημοκρατία που ήταν; Πού ήταν στο διάλογο με όλους τους εργαζομένους η Νέα Δημοκρατία;
      Άρα η Νέα Δημοκρατία όχι μόνο δεν ανταποκρίθηκε στο κάλεσμα, αλλά μέσα από αυτήν την περίεργη πρακτική πολιτικού διαλόγου, που εσείς αναπτύξατε, δώσατε την εικόνα ενός του ευρύτερου διεθνούς διασυρμού της Κυβέρνησής σας. Δεν μπορεί να βγαίνει το ανώτατο συνδικαλιστικό όργανο που εκφράζει εκατόν πενήντα χώρες και να καταγγέλλει και να εγκαλεί τον Πρωθυπουργό της χώρας για ποιο λόγο δεν προωθεί το διάλογο. Και ξέρετε ότι αυτό έγινε από τη UNI. Αν δεν το ξέρετε καταθέτω για τα Πρακτικά το έγγραφο της UNI προς τον Πρωθυπουργό.
      (Στο σημείο αυτό ο Βουλευτής κ. Θεοχάρης Τσιόκας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Πρόεδρε, η Νέα Δημοκρατία αθετεί τις δεσμεύσεις και τις αποφάσεις που η ίδια πριν τις εκλογές είχε αποφασίσει ότι θα τις εκτελέσει με βάση το διάλογο που αναπτύσσεται μεταξύ των εργαζομένων. Μάλιστα τώρα μπαίνει σε ένα παζάρι αν θα πάρει ή δεν θα πάρει τετρακόσιους πενήντα, ότι πήρε τετρακόσιους πενήντα, τους μισούς θα τους πάρει όπως τους προσλάμβανε και αργότερα τους άλλους θα τους πάρει με το νέο νόμο για τις Δ.Ε.Κ.Ο.. 
      Ο καινούργιος νόμος για τις Δ.Ε.Κ.Ο., κύριε Πρόεδρε, στο άρθρο 13 είναι δυνητικός για κερδοφόρες επιχειρήσεις. Παρ’ όλα αυτά δεν δεσμεύεται ο Υπουργός στο αίτημα των εργαζομένων ότι δεν πρέπει να υπάρχουν εργαζόμενοι δύο ταχυτήτων, δηλαδή αυτούς που τους κατοχυρώνουν οι συλλογικές συμβάσεις, τα συλλογικά δικαιώματα και αυτούς που θα τους πάρετε με το ν. 3429, για να είναι υπό εξάρτηση, θα μπορεί να απολυθούν, θα έχουν άλλα μισθολογικά καθεστώτα. Δηλαδή «προσφέρετε» την ταφόπλακα στη νέα γενιά, την εκδικείστε με ένα αβέβαιο και ανασφαλές μέλλον. 
      Γιατί άραγε, κύριε Υπουργέ; Ξέρετε ότι χάρη στις θυσίες των εργαζομένων-και σας ενημερώνω επειδή είστε καινούργιος Υπουργός- και στο στρατηγικό σχέδιο που είχαν συμφωνήσει βελτιώθηκε η σχέση του κόστους ενός εργαζόμενου με τον τζίρο; Από 110% που ήταν πήγε στο 70% όταν ο μέσος όρος στην Ευρώπη είναι 64%.
      Το εργασιακό κόστος πήγε στο 70% με θυσίες των εργαζομένων αυτού του συνδικάτου σήμερα που δεν θέλετε να συζητήσετε. Το ξέρετε; Και θέλετε να προσλάβετε εργαζόμενους με άλλο εργασιακό καθεστώς και ανασφάλεια; Αυτό θέλετε να κάνετε; Έτσι τιμάτε την συμβολή τους; Δεσμευθείτε ότι θα τους πάρετε όλους με Α.Σ.Ε.Π. χωρίς «γαλάζια» συνέντευξη και χωρίς εργασιακή ανασφάλεια και χωρίς να δημιουργήσετε σε μια κερδοφόρα επιχείρηση εργαζόμενους δύο ταχυτήτων. Δεσμευθείτε.
      Αλλά αυτό δείχνει και υποκρύπτει ότι άλλα έχετε στο μυαλό σας. Γιατί, όταν η σχέση αυτή είναι 70%, που μπορεί να βελτιωθεί πάλι μέσα από συλλογικές διαπραγματεύσεις, για ποιο λόγο θέλετε να πάρετε με άλλο καθεστώς τους εργαζόμενους; Και μάλιστα, όταν οι εργαζόμενοι σας έχουν δείξει δείγματα γραφής σωστά και η περιφέρεια και οι φορείς. Υποκρύπτεται άλλη σκοπιμότητα. Μήπως θέλετε να τους απολύσετε αργότερα, γιατί θα συρρικνωθεί κι άλλο το αντικείμενο των ΕΛ.ΤΑ.; 
      Αλλά και με τη «δημόσια αλληλογραφία» είπατε τη μισή αλήθεια. Ναι, είναι αλήθεια ότι η Κυβέρνηση αντέδρασε στην απόφαση του Ελεγκτικού Συνεδρίου. Πότε όμως; Αφού ξεκίνησαν οι κινητοποιήσεις των εργαζομένων, αφού έγινε η απεργία, μετά πάρθηκε η απόφαση και από το δικαστήριο, η οποία ούτε λίγο ούτε πολύ λέει ότι όντως πρέπει να είναι καθολική υπηρεσία. 
      Αλλά, επειδή δεν ζούμε σε άλλη χώρα, στην Ελλάδα ζούμε, θέλω να σας πω ότι αυτή η τεχνική, οι δικαστικές αποφάσεις να υποκρύπτουν και πολιτικές βουλήσεις, δεν μας είναι άγνωστη. Θα σας πω ένα παράδειγμα, κύριε Υπουργέ, σε δικό σας φορέα που εποπτεύετε. 
      Μονομελές Πρωτοδικείο Αθηνών. Προκήρυξε απεργία η Ο.Σ.Υ.Π.Α.. Κάνει ένσταση το δημόσιο –δικαιούταν βέβαια- ότι είναι παράνομη και καταχρηστική. Και αποφασίζει το Μονομελές Πρωτοδικείο, κύριοι συνάδελφοι, -αυτό αύριο πρέπει να είναι πρώτο θέμα στις εφημερίδες- ότι αναγνωρίζει πως η εξαγγελθείσα από τις εναγόμενες απεργία από τάδε ώρα της 22.11.2007 έως τις 24.11.2007 είναι παράνομη. Και ακούστε τι λέει παρακάτω: «Απαγορεύει την πραγματοποίηση της παραπάνω απεργίας, καθώς και κάθε άλλης μέχρι και 10.6.2008». Στην Ελλάδα δικαστήριο έβγαλε απόφαση ότι απαγορεύει τις απεργίες και στην Ελλάδα του 2007! Και μετά για τη δημόσια αλληλογραφία; 
      Μπορεί η απεργία να χαρακτηρισθεί παράνομη, μπορεί και όχι, αλλά να λέει ότι απαγορεύει κάθε άλλη μέχρι το 2008; 
      ΠΑΝΑΓΙΩΤΗΣ ΑΔΡΑΚΤΑΣ: Για το ίδιο θέμα. Όχι για κάθε απεργία. 
      ΘΕΟΧΑΡΗΣ ΤΣΙΟΚΑΣ: Όχι! Λέει «καθώς και κάθε άλλης μέχρι και 10.6.2008. Το καταθέτω και αυτό στα Πρακτικά. 
      (Στο σημείο αυτό ο Βουλευτής κ. Θεοχάρης Τσιόκας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Διαβατήρια. Στα διαβατήρια, λοιπόν, τι κάνετε τώρα; Τα διαβατήρια είναι παρόμοια περίπτωση με την ιστορία της Αγγλίας, που δημιουργεί ήδη πυροδοτήσεις και κοινωνική και πολιτική κρίση. Θα προχωρήσει ο διαγωνισμός; Θα αναθέσετε τα διαβατήρια σε ιδιώτες; Υπάρχει στην Ελλάδα τέτοια εταιρεία, που μπορεί να εγγυηθεί το απόρρητο και την ασφάλεια; Πείτε μας ποια είναι. Ας μας πει η Ε.Ε.Τ.Τ. ποια είναι. Αλλά, πώς θα το πει η Ε.Ε.Τ.Τ., όταν ακόμη και ο κ. Βουρλούμης βγαίνει και λέει ότι αυτή δεν είναι Ε.Ε.Τ.Τ. γιατί ούτε διευθύνει ούτε συντονίζει, αλλά και κάνει άλλα δηλαδή πολιτικά αποφασίζει και συντονίζει και χαράσσει πολιτικές και δικάζει. Αυτή είναι η Ε.Ε.Τ.Τ., που είναι υπό την εποπτεία σας «ελλείψει κενού πολιτικής και στρατηγικής από την πλευρά της Κυβέρνησης». Είναι λόγια του κ. Βουρλούμη. 
      Στα διαβατήρια, λοιπόν, αν έχετε πράγματι τη βούληση να στηρίξετε τα ΕΛ.ΤΑ., όπως είπατε, σας καταθέτουμε τροπολογία τώρα για να δοθούν τα ΕΛ.ΤΑ. για λόγους διαφύλαξης του απόρρητου και της ασφάλισης. Την καταθέτω τώρα και κάντε την αποδεκτή για να μας αποδείξετε ότι έχετε την πολιτική βούληση να προχωρήσετε αυτό το θέμα. 
      (Στο σημείο αυτό ο Βουλευτής κ. Θεοχάρης Τσιόκας καταθέτει για τα Πρακτικά την προαναφερθείσα τροπολογία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Γι’ αυτό, λοιπόν, σας κατηγορούμε. Απαξιώνετε τα ΕΛ.ΤΑ. και έχουμε αποδείξεις πλέον. Έχουν κλείσει ναι ή όχι τριακόσια καταστήματα και αγροτικοί διανομείς έχουν παυθεί στην χώρα μας την τελευταία τριετία; Απαντήστε, κύριε Υπουργέ. Και αν μου απαντήσετε «όχι» θα σας ονοματίζω μία-μία τις περιοχές. 
      Δεύτερον, αυτό σας το ζητάω να το προσέξετε και ζητάω την πολιτική σας δέσμευση. Ο Δήμος Ασέας στις πυρόπληκτες περιοχές αυτήν την ώρα δεν είναι στελεχωμένος, υπάρχει κίνδυνος να κλείσει. Παρακαλώ να παρέμβετε, είναι πυρόπληκτη περιοχή. Αν και αυτό συμβεί, πρόκειται για θλιβερή εγκατάλειψη. 
      Λείπουν λοιπόν ναι ή όχι δύο χιλιάδες εργαζόμενοι. Ναι ή όχι; Είναι αυτό απαξίωση; Ναι ή όχι; Συμφωνώ μαζί σας ότι γενικώς ο τζίρος του γενικού ταχυδρομικού έργου έχει αυξηθεί την τελευταία τριετία. Γιατί, όμως, στατιστικά το μερίδιο στα ΕΛ.ΤΑ. τα τελευταία τρία χρόνια μικραίνει; Αυτό, αν θέλετε, μπορώ να σας το αποδείξω με στοιχεία! Γιατί η κερδοφορία των ΕΛ.ΤΑ. μικραίνει; Ήταν είκοσι τέσσερα, πήγε δεκατέσσερα, τώρα δεν ξέρω πόσο θα πάει. Θα μας εξηγήσετε για το τέλος αυτής της χρονιάς. 
      Πείτε μου. Προσθέσατε ένα καινούργιο γραφείο από τη μέρα που η Κυβέρνηση παρέλαβε τα ΕΛ.ΤΑ.; Όχι μόνο δεν προστέθηκε, αλλά και για περιοχές που αναπτύσσονται, όπως στην περιοχή μου -ξέρετε η Θεσσαλονίκη αναπτύσσεται τώρα προαστιακά, ο Δήμος Μίκρας, ο Δήμος Ωραιοκάστρου, ο Δήμος Αγίου Αθανασίου, ο Δήμος Θερμαϊκού, ο Δήμος Μυγδωνίας, Μηχανιώνας κ.λπ.- ούτε ταχυδρομικές θυρίδες δεν υπάρχουν. Και οι ταχυδρομικές θυρίδες υπολείπονται σε δήμους που φτάνουν τους τριάντα χιλιάδες κατοίκους. Και θα γίνουν έτσι ανταγωνιστικά και κερδοφόρα τα ΕΛ.ΤΑ.; Δεν γίνεται! 
      Το προσωπικό. Ξέρετε ότι συνεχίζονται οι κινητοποιήσεις των εργαζομένων και ανακοίνωσαν και κλιμάκωση. Ξέρετε γιατί; Τους βάζετε να πηγαίνουν τα δικά τους αυτοκίνητα και δεν τους πληρώνετε ούτε τη βενζίνη. Και η βενζίνη μερικώς πληρώνεται και απαξιώνουν την προσωπική τους περιουσία. Έτσι στηρίζουμε τα ΕΛ.ΤΑ.; 
      Οι λειτουργικές δαπάνες των ΕΛ.ΤΑ. αυξήθηκαν τα τελευταία τρία χρόνια; Ναι ή όχι; Προσλήφθηκαν περισσότεροι σύμβουλοι; Και όχι μόνο αυτό, αλλά έχουμε και εδώ περίεργα μορφώματα, παραδείγματος χάριν στις ταχυμεταφορές, που είπε πριν ο συνάδελφος και πρέπει να τα ψάξετε, κύριε Υπουργέ. Στις ταχυμεταφορές έχουμε ενοικιάσεις εργαζομένων, έχουμε εποχικούς, έχουμε αποσπάσεις, έχουμε ένα κράμα, τη στιγμή που οι ταχυμεταφορές στην Ελλάδα –να σας ενημερώσω και πώς είναι το σύστημα- για τα ΕΛ.ΤΑ. είναι ό,τι είναι η «COSMOTE» για τον Ο.Τ.Ε.. Είναι η «χρυσοφόρα κότα» οι ταχυμεταφορές. Και κανονικά αυτό που μας κατέθεσε ο κύριος Υπουργός εδώ - το ΠΑ.ΣΟ.Κ. μιλάει πάντα για την επόμενη μέρα, αν θέλετε να σας πούμε και για το παρελθόν, θα σας πούμε και για το παρελθόν- είναι η διαδικασία μετοχοποίησης των ΕΛ.ΤΑ. προκειμένου να εφαρμοστεί το στρατηγικό σχέδιο του ΠΑ.ΣΟ.Κ., που ήταν συνεργασία Ταχυδρομικού Ταμιευτηρίου και ΕΛ.ΤΑ. για νέα χρηματοοικονομικά προϊόντα ώστε να παραμείνει βιώσιμος ο Οργανισμός. Πού κολλάει αυτό με την ιδιωτικοποίηση που εσείς χρεώσατε το ΠΑ.ΣΟ.Κ.; Δεν κολλάει πουθενά. Δεν έχουμε αυτήν τη θέση που έχετε εσείς. 
      Αλλά, να σας πω και κάτι άλλο; Δεν αυξήθηκαν μόνο οι λειτουργικές δαπάνες, αλλά δεν προστέθηκε ούτε ένα καινούριο χρηματοοικονομικό προϊόν. Και μη μου πείτε ότι εισπράττετε από κάποια τιμολόγια άλλων εταιρειών και αυτό είναι χρηματοοικονομικό προϊόν. Το μόνο που προσέθεσαν τα ΕΛ.ΤΑ. επί των ημερών της Νέας Δημοκρατίας –αυτό είναι παγκόσμια πατέντα- ως καινούριο αντικείμενο αυτά τα τρία χρόνια είναι ότι πουλάνε λαμπάδες και κρασιά. Πείτε μου αν είναι ψέματα. Τα κρασιά ξίνισαν, γιατί δεν μπορούν να τα πουλήσουν τα ΕΛ.ΤΑ. και τα έχουν στις αποθήκες. Αυτό το προϊόν εισήγαγαν τα ΕΛ.ΤΑ.. 
      ΠΡΟΕΔΡΕΥΩΝ (Φίλιππος Πετσάλνικος): Τι εννοείτε «λαμπάδες και κρασιά»; 
      ΘΕΟΧΑΡΗΣ ΤΣΙΟΚΑΣ: Πουλάνε λαμπάδες και κρασιά, κύριε Πρόεδρε, ως δήθεν νέο αντικείμενο στα πλαίσια των δραστηριοτήτων των ΕΛ.ΤΑ..
      Ως αποτέλεσμα αυτής της κατάστασης, κύριε Υπουργέ, είναι το εξής: ξέρετε για τους δείκτες ΡΕ, ΡΑ, ΡΑ2 κ.λπ.. Όλοι αυτοί οι δείκτες δείχνουν ότι η αξία της εταιρείας αυτά τα τρία χρόνια έχει απομειωθεί 5% ΡΕ, 1,5% ΡΑ1 και ΡΑ2 Ο,5%.
      Τώρα να πούμε για τις υποδομές που είπατε. Αυτό το μεγάλο έργο είναι που μπλοκαρίστηκε και καθυστέρησε με ευθύνη της Νέας Δημοκρατίας. Μιλάμε για τον Άγιο Στέφανο, το Ωραιόκαστρο και την Πάτρα; Να πούμε ότι δεν έχει στελεχωθεί ακόμα και το έργο που παράγει είναι μηδενικό; 
      ΠΡΟΕΔΡΕΥΩΝ (Φίλιππος Πετσάλνικος): Κύριε Τσιόκα, θα πάρετε χρόνο από τη δευτερολογία σας; 
      ΘΕΟΧΑΡΗΣ ΤΣΙΟΚΑΣ: Τελειώνω, κύριε Πρόεδρε.
      Θέλω να παρουσιάσω και την πρόταση του ΠΑ.ΣΟ.Κ., αλλά θα την παρουσιάσω στη δευτερολογία μου. 
      Θέλω να σας πω, λοιπόν, το εξής: δεσμευθείτε τουλάχιστον, γιατί έντονα φημολογείται –αυτό δεν μπορώ να σας το αποδώσω ως πρόθεση, αλλά επειδή φημολογείται, το θέλουμε ως ξεκαθάρισμα- ότι δεν θα προσλάβετε ιδιωτική εταιρεία να λειτουργήσει αυτά τα τρία, όπως είπατε, υπερσύγχρονα κέντρα Ωραιόκαστρο, Άγιος Στέφανος και Πάτρα.
      Τώρα, τα περίεργα με τις καθυστερήσεις παραλαβής κ.λπ. -εφορίες, λογαριασμοί κ.λπ., που ο πολίτης τα παραλαμβάνει καθυστερημένα, οι συντάξεις  φτάνουν καθυστερημένα, δεν έχει να πληρώσει-  τα ξέρετε. Το χειρότερο απ’ όλα είναι ότι ο συνάδελφος της Νέας Δημοκρατίας κ. Βλάχος έκανε προσωπική επιστολή για την καθυστέρηση της αλληλογραφίας, που πήγε μετά από ένα μήνα. Επίσης, και ο τέως Βουλευτής κ. Γεωργιάδης έκανε διάβημα διαμαρτυρίας και ζήτησε ευθύνες. 
      Τέλος στο Δ΄ ΚΠΣ δεν υπάρχει δραχμή για την περιφέρεια, για τα ΕΛ.ΤΑ..
      Αυτό το μέλλον επιφυλάσσεται στα ΕΛ.ΤΑ..
      ΠΡΟΕΔΡΕΥΩΝ (Φίλιππος Πετσάλνικος): Κύριε Τσιόκα, αφαιρείτε χρόνο από τη δευτερολογία σας, ή θα ολοκληρώσετε τώρα την πρωτολογία σας και θα πείτε τα υπόλοιπα στη δευτερολογία σας;
      ΘΕΟΧΑΡΗΣ ΤΣΙΟΚΑΣ: Λέμε, λοιπόν, το εξής. Με αυτήν την πολιτική της Νέας Δημοκρατίας είμαστε απέναντι. Εμείς είμαστε με τους εργαζόμενους, με την περιφέρεια, με τον απλό πολίτη που θέλει να αποτελεί ο ΕΛ.ΤΑ. εργαλείο κοινωνικής συνοχής. Η Νέα Δημοκρατία διάλεξε τη στρατηγική της άντλησης των πόρων μέσω των ΕΛ.ΤΑ., την εκποίηση της δημόσιας περιουσίας, την εκχώρηση μεριδίων της αγοράς, την παράδοση της καθολικότητας. Γι’ αυτό, λοιπόν, θα ελέγχουμε διαρκώς αυτήν την πολιτική μέχρις ότου αλλάξει. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, φαίνεται ότι και οι τελευταίες εσωκομματικές εξελίξεις στο ΠΑ.ΣΟ.Κ. δεν κατάφεραν να αλλάξουν τίποτε από το περιεχόμενο του αντιπολιτευτικού λόγου που αρθρώνουν οι κατά τα άλλα εκλεκτοί και έγκριτοι συνάδελφοι Βουλευτές της Αξιωματικής Αντιπολίτευσης σ’ αυτήν την Αίθουσα. 
      Άκουσα με προσοχή τα όσα ειπώθηκαν, τόσο από τους επερωτώντες συναδέλφους Βουλευτές όσο και από τον αξιότιμο Κοινοβουλευτικό Εκπρόσωπο του ΠΑ.ΣΟ.Κ. Δυστυχώς όλα συνιστούν μηδενιστική αντιπολίτευση. Είναι η επανάληψη αυτής της παλαιάς, φθαρμένης κασέτας με την ψευδοπροοδευτική και –επιτρέψτε μου να πω- την ψευδοσοσιαλιστική ρητορική. Γιατί το λέω αυτό; Μιλάμε για έναν Οργανισμό –το χαρακτηριστικό αυτό το έχουν όλοι οι οργανισμοί που υπάγονται στην πολιτική ευθύνη του Υπουργείου Μεταφορών και Επικοινωνιών- που έχει άμεση επαφή με την καθημερινότητα της Ελληνίδας και του Έλληνα και ως εκ τούτου καταγράφει το μέγεθος της αποτελεσματικότητας των κοινωνικών δομών του δημοσίου υπέρ του απλού Έλληνα πολίτη, της Ελληνίδας και του Έλληνα. Μιλάμε για έναν Οργανισμό στον οποίον δεν λέμε ότι όλα πηγαίνουν καλά, δεν λέμε ότι στο παρελθόν δεν έγινε τίποτε θετικό. Άκουσα τον Υπουργό κ. Χατζηδάκη -και τον συγχαίρω- να λέει ότι στα θετικά που βρήκαμε, σε όσα θετικά βρήκαμε επί των ημερών του ΠΑ.ΣΟ.Κ., κτίζουμε επάνω και προσπαθούμε να τα επαυξήσουμε και προσπαθούμε να βελτιώσουμε τα αρνητικά. 
      Τι άκουσα, κυρίες και κύριοι συνάδελφοι –και το λέω με λύπη ειλικρινά- από την πλευρά σας; Όπως είπα, άκουσα την επανάληψη των ήδη φθαρμένων στερεοτύπων, ότι το ΠΑ.ΣΟ.Κ. υπερασπίζει τις δημόσιες και κοινωνικές δομές και ότι από την άλλη πλευρά η Νέα Δημοκρατία ταυτίζεται με τα ιδιωτικά συμφέροντα. Μα, δεν κουραστήκατε να τα λέτε αυτά; Δεν κουραστήκατε  να τα λέτε εσείς που στηρίξατε με την ψήφο σας τις ηγετικές ομάδες που περιέλαβαν στους κόλπους τους έναν κ. Χριστοδουλάκη, ο οποίος τη στιγμή που δίναμε από διαφορετικές πλευρές της Βουλής -όσοι πιστεύουμε στην ισορροπία μεταξύ του κοινωνικού χαρακτήρα των Οργανισμών αυτών, αλλά και της ανταγωνιστικότητας- τη μάχη για να κατοχυρώσουμε το δημόσιο συμφέρον, προχωρούσε σε συμφωνίες που ουσιαστικά άνοιγαν την κερκόπορτα σε διάφορα συμφέροντα της οικονομίας της αγοράς; Και τώρα ερχόσαστε να ελέγξετε την Κυβέρνηση; Θέλετε να σας θυμίσω –για  να κάνουμε ευρύτερη πολιτική συζήτηση- πότε έγιναν πραγματικά ταξικότερες οι επιλογές στην υγεία και στην παιδεία; Δυστυχώς, έγιναν επί των ημερών του ΠΑ.ΣΟ.Κ.. Και δεν ομιλώ για την εποχή του Ανδρέα Παπανδρέου. Ομιλώ για την εποχή των κυβερνήσεων των ψευδοεκσυγχρονιστών και ψευδοσοσιαλιστών του κ. Κωνσταντίνου Σημίτη. Αυτές οι κυβερνήσεις στηρίχθηκαν από σας, κυρίες και κύριοι συνάδελφοι. Ξεχνάτε, λοιπόν, το τι έγινε την περίοδο εκείνη και σήμερα ερχόσαστε στην εποχή της νεότητας, της αθωότητας και της πολιτικής σας εφηβείας να θυμηθείτε πράγματα που και εσείς ξεχάσατε τα τελευταία δέκα χρόνια και έρχεστε να μας ελέγξετε, γιατί δεν κινούμαστε κατά τη γνώμη σας προς την επιβεβλημένη κατεύθυνση.
      Ο Υπουργός εξήγησε και πρέπει να σας πω ότι εμένα με έπεισε. Με έπεισε δηλαδή για τι; Με έπεισε ότι η πολιτική του φιλοσοφία ξεκινά από την υπεράσπιση του κοινωνικού χαρακτήρα και των κοινωνικών δομών στα ελληνικά ταχυδρομεία, χωρίς όμως αυτή η πολιτική να υπολείπεται σε μέτρα, απαραίτητα μέτρα ενίσχυσης της ανταγωνιστικότητας. Και αυτό είναι πάρα πολύ σημαντικό. Πήραμε παράταση, αλλά δεν είναι μακριά ο χρόνος που θα πέσουν τα τείχη του προστατευτισμού και θα πρέπει και τα ελληνικά ταχυδρομεία στο πλαίσιο μιας ενιαίας ευρωπαϊκής αγοράς να αποδείξουν ότι μπορεί να κινηθούν με ανταγωνιστικό πνεύμα και να πετύχουν το καλύτερο, να κυριαρχήσουν στην αγορά. Αυτή είναι η Ευρώπη, εκεί θέλουμε να ανήκουμε και κατ’ αυτόν τον τρόπο πρέπει να πολιτευτούμε. 
      Σας θυμίζω ότι ο σημερινός διευθύνων σύμβουλος ήταν και επί ΠΑ.ΣΟ.Κ. γενικός διευθυντής. Δηλαδή τότε γκρέμιζε; Είχε την βαριοπούλα και γκρέμιζε; Σήμερα γκρεμίζει, ενώ τότε έχτιζε; Περί αυτού πρόκειται, το ίδιο πρόσωπο. 
      Επιπλέον, ακούσατε τα στοιχεία που κατέθεσε ο Υπουργός. Στις 26 Μαρτίου 2002 ελήφθη από μία υπουργική τριπλέτα της κυβέρνησης Σημίτη η απόφαση εισαγωγής στο Χρηματιστήριο των Ελληνικών Ταχυδρομείων. Μιλούσατε για ιδιωτικοποιήσεις και μάλιστα είχατε προσλάβει και αντίστοιχους και εξειδικευμένους χρηματοπιστωτικούς συμβούλους. Έτσι έχει η κατάσταση. Προς τι λοιπόν η δαιμονολογία, προς τι η ανησυχία, προς τι η διακίνηση του φόβου ανάμεσα στους εργαζόμενους και τα συνδικάτα; Η αλήθεια είναι εντελώς διαφορετική. Η αλήθεια είναι ότι επί των ημερών του ΠΑ.ΣΟ.Κ. ενώ ακούγαμε όλοι αυτήν την ψευδοπροοδευτική και ψευδοσοσιαλιστική ρητορική, απαξιώθηκαν στην πραγματικότητα όλοι οι δημόσιοι οργανισμοί ή η μεγάλη τους πλειοψηφία. Οι κομματικές κλαδικές, η αναξιοκρατία, η έλλειψη πνεύματος εκτέλεσης του καθήκοντος και εξυπηρέτησης του πολίτη στις καθημερινές συναλλαγές με τους οργανισμούς αυτούς δημιούργησε ένα κλίμα κρίσης, εμπιστοσύνης και αξιοπιστίας στα μάτια του μέσου Έλληνα, της μέσης Ελληνίδας. 
      Δεν θέλω να σας θυμίσω αυτά που έγιναν με την Ολυμπιακή.
      Πιστεύω, κύριε Υπουργέ, ότι θα μας δοθεί η ευκαιρία μέσα σε αυτήν την Αίθουσα να μπορέσουμε να ανταλλάξουμε επιχειρήματα αλλά κυρίως στοιχεία με τους συναδέλφους του ΠΑ.ΣΟ.Κ. για τον τρόπο. Δεν απευθύνομαι στο σύνολο των συναδέλφων της Αξιωματικής Αντιπολίτευσης, καταλογίζω ευθύνες στις ηγετικές ελίτ του κινήματος που κυβέρνησαν τα τελευταία χρόνια. Μιλάω λοιπόν για τον τρόπο τον μεθοδικό, τον συστηματικό, με τον οποίο καταξιώθηκε η Ολυμπιακή Αεροπορία, για τα διαδοχικά προγράμματα εξυγίανσης για τα οποία συμφωνούσατε με την Ευρωπαϊκή Επιτροπή και ερχόσαστε με την πολιτική σας τότε να τα υπονομεύσετε. Κατά τον ίδιο τρόπο, κλείνετε τα μάτια και γυρίζετε την πλάτη στην κατάσταση που δημιουργήσατε μέχρι σήμερα στους δημοσίους οργανισμούς. 
      Η Κυβέρνηση γυρίζει σελίδα. Επαναλαμβάνω, στα λίγα θετικά έρχεται να οικοδομήσει επάνω και να τα αυξήσει. Στα πολλά αρνητικά επιχειρεί να τα αμβλύνει, να τα συρρικνώσει, να τα εξαφανίσει με την πολιτική της. 
      Η Νέα Δημοκρατία δεν έχει κρυφή ατζέντα, έχει ξεκάθαρους στόχους. Δεν έχει να απολογηθεί σε κανέναν για την πολιτική της φιλοσοφία. Μίλησε για το πρόγραμμά  της, γι’ αυτό ψηφίστηκε για πρώτη φορά το 2004 και απέσπασε από τον ελληνικό λαό με πανηγυρικό τρόπο μία δεύτερη ρητή εντολή, να συνεχίσει στην οδό των μεταρρυθμίσεων συνδυάζοντας την ενίσχυση των κοινωνικών και δημοσίων δομών με μέτρα υπέρ την ανταγωνιστικότητας, που θα επιτρέπουν σε Δ.Ε.Κ.Ο., σε επιχειρήσεις δημοσίου χαρακτήρα να επιβιώσουν στην ανοιχτή αγορά.
      Μέσω αυτών των σκέψεων, κυρίες και κύριοι συνάδελφοι, θα ήθελα να σας καλέσω αντί να αντιδικούμε σε αυτήν την Αίθουσα, να έλθουμε και να δούμε πως θα κάνουμε αυτές τις δημόσιες δομές κοινωνικού χαρακτήρα πιο φιλικές, πιο αποτελεσματικές, πιο εξυπηρετικές για τον μέσο πολίτη, τον Έλληνα και την Ελληνίδα.
      Θα καταθέσω δύο σκέψεις ακόμα και κλείνω, κύριε Πρόεδρε, με την άδειά σας. Δεν μπορώ να ακούω συνεχώς περί «γαλάζιας» συνεντεύξεως. Είπε ο καλός και αξιότιμος φίλος κ. Τσιόκας περί «γαλάζιας» συνεντεύξεως: «Όταν γίνονται συνεντεύξεις, γίνονται μόνο με την άδεια του Α.Σ.Ε.Π. και με τον απόλυτο έλεγχο του Α.Σ.Ε.Π.». Η συνέντευξη, ως στοιχείο της διαδικασίας πρόσληψης, θεσμοθετήθηκε επί των ημερών του ΠΑ.ΣΟ.Κ. και η διαφορά είναι ότι ενώ επί των ημερών του ΠΑ.ΣΟ.Κ. -όπως πιστοποιεί η σχετική υπουργική απόφαση που υπέγραψε τότε ο κ. Ρωμαίος για τις προσλήψεις στην Τράπεζα της Ελλάδος- ήταν στοιχείο που μπορούσε να οδηγήσει σε αποκλεισμό του υποψηφίου, σήμερα αποτελεί μόνο μία παράμετρο που προσμετράται στο σύνολο και τίποτε περισσότερο.
      Μ’ αυτές τις σκέψεις κλείνω, κύριε Πρόεδρε…	
      ΑΝΤΩΝΙΑ ΑΝΤΩΝΙΟΥ: Κύριε Πρόεδρε, ο κ. Παυλόπουλος έκανε τη μεγάλη μεταρρύθμιση.
      ΠΑΝΟΣ ΠΑΝΑΓΙΩΤΟΠΟΥΛΟΣ: Μην ανησυχείτε, κυρία Αντωνίου, σας καλώ να συναντηθούμε στο φως για να βελτιώσουμε πραγματικά την κατάσταση επ’ ωφελεία του Έλληνα πολίτη και όχι να αντιδικούμε για πράγματα για τα οποία περισσότερο θα έπρεπε να απολογείστε παρά να κατηγορείτε την Κυβέρνηση. 
      Να είστε καλά, σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΤΟΝΙΑ ΑΝΤΩΝΙΟΥ: Γιατί δεν κάνετε μία μεγάλη μεταρρύθμιση;
      ΠΡΟΕΔΡΕΥΩΝ (Φίλιππος Πετσάλνικος): Κυρία Αντωνίου, θα έχετε την ευκαιρία οι επερωτώντες συνάδελφοι να απαντήσετε εμπεριστατωμένα στον Κοινοβουλευτικό Εκπρόσωπο της Νέας Δημοκρατίας. 
      ΑΝΤΩΝΙΑ ΑΝΤΩΝΙΟΥ: Δεν έχουμε χρόνο, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Θα έχετε τη δυνατότητα γιατί κάποιοι συνάδελφοι δεν εξάντλησαν το χρόνο της δευτερολογίας τους.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά, 15ος- 21ος αιώνας» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», τριάντα επτά μαθήτριες και μαθητές και δύο συνοδοί καθηγητές από το 2ο Γενικό Λύκειο Νεάπολης Θεσσαλονίκης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Επτά λεπτά έχω, κύριε Πρόεδρε;
      ΠΡΟΕΔΡΕΥΩΝ (Φίλιππος Πετσάλνικος): Οκτώ λεπτά.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε.
      Εγώ χαίρομαι να ακούω τον κ. Παναγιωτόπουλο να μιλά. Προσπαθεί στις αγορεύσεις του να δώσει ένα σοσιαλιστικό επίχρισμα σε μία ακραία νεοφιλελεύθερη πολιτική. Συμφωνώ με το χαρακτηρισμό του για ψευδοσοσιαλισμό του ΠΑ.ΣΟ.Κ.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Και μας βολεύει, κύριε Πρόεδρε!
      ΠΑΝΑΓΙΩΤΗΣ ΛΑΦΑΖΑΝΗΣ: Συμφωνώ μ’ αυτόν το χαρακτηρισμό, αλλά…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Άμα δεν το «χτυπήσουμε»…
      ΠΡΟΕΔΡΕΥΩΝ (Φίλιππος Πετσάλνικος): Κυρία Χριστοφιλοπούλου, μη διακόπτετε. Αφήστε να μας πει ο κ. Λαφαζάνης πού συμφωνεί με τη Νέα Δημοκρατία. Διάλογος γίνεται, θα έχετε τη δυνατότητα μετά να τοποθετηθείτε κι εσείς. Αφήστε να μας πει ο κ. Λαφαζάνης πού συμφωνεί με τον κ. Παναγιωτόπουλο,
      Συνεχίστε, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Κυρία Χριστοφιλοπούλου, με συγχωρείτε. Δεν είναι ανάγκη να συμμερίζεστε τις απόψεις του κάθε ομιλούντα, μπορείτε όμως να τις σέβεστε και να τις ακούτε. Νομίζω ότι αυτό είναι αυτονόητο. Αλίμονο!
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Βεβαίως!
      ΠΑΝΑΓΙΩΤΗΣ ΛΑΦΑΖΑΝΗΣ: Θα έλεγα στον κ. Παναγιωτόπουλο ότι η προσπάθειά του είναι μάταιη γιατί βλέπω μία Κυβέρνηση η οποία όχι μόνο ιδιωτικοποιεί, αλλά έχει μία ιδιαίτερη έλξη να πηγαίνει τις δημόσιες επιχειρήσεις προς την αραβική πλευρά. Βλέπω τον Ο.Τ.Ε. να παραχωρείται υπογείως και αθορύβως στον εμίρη του Ντουμπάι και απ’ ό,τι διαβάζω –θα ήθελα ένα σχόλιο από τον κύριο Υπουργό- υπάρχει μία διαπραγμάτευση για την Ολυμπιακή να πάει στο Κατάρ. Δεν ξέρω αν για τα Ελληνικά Ταχυδρομεία θα επιλέξουμε έναν πιο ευπρεπή επενδυτή από τις αραβικές χώρες όπως ο κ. Σαουίρις, αλλά θέλω να πω ότι αυτές οι επιλογές έχουν αποδειχθεί απολύτως αδιέξοδες και ατελέσφορες. Θα πρόσθετα ότι δεν τιμούν καθόλου τη χώρα μας και όχι μόνο διότι ακολουθεί έναν ακραίο νεοφιλελευθερισμό, τον οποίον άλλωστε βλέπουμε να ακολουθούν και άλλες κυβερνήσεις στην Ευρώπη, όπως του κ. Σαρκοζί -τον οποίον πολλοί θαυμάζουν από τη Νέα Δημοκρατία- αλλά κυρίως διότι αυτός ο υπερβάλλοντας ζήλος κινδυνεύει να μετατρέψει τη χώρα μας – αν δεν την έχει μετατρέψει ήδη- σε μία ευρωπαϊκή έκδοση των μπανανιών της Καραϊβικής όπου σε λίγο η πολιτική δεν θα μπορεί να παρέμβει σε τίποτα και θα είναι υποχείρια και όμηρος μεγάλων οικονομικών συμφερόντων και μάλιστα ημικρατικοφεουδαρχικών συμφερόντων τα οποία θα κατευθύνουν τα πάντα σ’ αυτήν τη χώρα.
      Κύριε Υπουργέ, τα ΕΛ.ΤΑ. έχουν μια πολύ μεγάλη ιστορία και θα έλεγα μια πάρα πολύ μεγάλη προσφορά δεκαετιών στον τόπο. Ωστόσο είναι λάθος να εξωραΐζετε τα πράγματα. Δεν ξέρω ποιοι σας ενημερώνουν. Τα ΕΛ.ΤΑ. σήμερα ανταποκρίνονται πλήρως στο ρόλο τους και προσφέρουν πράγματι υπηρεσίες ποιότητας αποτελεσματικές στον πολίτη. Δυστυχώς, εδώ και πάρα πολλά χρόνια τα ΕΛ.ΤΑ. κατορθώνουν να επιβιώνουν χάρις στην ηρωική προσφορά των εργαζομένων και μάλιστα των εργαζομένων που βρίσκονται στην αιχμή του δόρατος, σαν τους ταχυδρόμους που βλέπουμε στη γειτονιά μας, που πράγματι μοχθούν και προσφέρουν ένα πολύ μεγάλο έργο. 
      Την ίδια ώρα μέσα στα ΕΛ.ΤΑ. υπάρχει ένα κατεστημένο με δικομματικές αναφορές, που χρόνια ταλαιπωρεί αυτόν τον οργανισμό με πελατειακές σχέσεις, ρουσφετολογικές σχέσεις, νεποτικές λογικές, υποκατάσταση της διοίκησης και ορισμένες φορές –να το πω και αυτό- ένα συνδικαλισμό ο οποίος δεν βλέπει τον ρόλο του στην αγωνιστική υπεράσπιση των συμφερόντων αλλά θεωρεί ότι μπορεί να διαμορφώνει και την ιεραρχία στα ΕΛ.ΤΑ.. Να διαμορφώνει το ποιος θα είναι εκεί, το ποιος θα είναι αλλού, ποιος θα μετατεθεί ή ποιος δεν θα μετατεθεί, πράγματα νοσηρά τα οποία δυστυχώς κλιμακώνονται επί των ημερών σας. 
      Αν συνεχιστεί αυτή η κατάσταση και δεν υπάρξει μια βαθιά τομή στα Ελληνικά Ταχυδρομεία, πολύ φοβάμαι, ανεξάρτητα από προθέσεις –εγώ δεν θέλω να αποδίδω προθέσεις- ότι μια απαξίωση η οποία υπάρχει θα συνεχιστεί, θα επιταθεί. Και δεν ξέρω αν ανομολόγητος στόχος, εκ των πραγμάτων ωθούμενος, είναι «τελικά τι τις θέλουμε αυτές τις δημόσιες επιχειρήσεις; Είναι ένα μεγάλο και περιττό βάρος για την ελληνική κοινωνία». Ας τις αφήσουμε λοιπόν στην μοίρα τους και θα έρθει ο ιδιώτης επενδυτής να τις σώσει, υποτίθεται. Βεβαίως το τι έχει σώσει το έχουμε δει μέχρι τώρα. Οι αναφορές που έκανα προηγουμένως και τα παραδείγματα των ιδιωτικοποιήσεων νομίζω ότι είναι πάρα πολύ αρνητικά. 
      Κύριε Υπουργέ, δεν είναι δυνατόν να έχουμε χιλιάδες κενά προσωπικού μέσα στα ΕΛ.ΤΑ. χρόνια τώρα -όπως με ενημερώνουν είναι χίλια επτακόσια με δύο χιλιάδες και νομίζω ότι οι πληροφορίες μου είναι έγκυρες- και να μην ιδρώνει το αυτί σας. Όχι μόνο το δικό σας αλλά και του προηγούμενου υπουργού, συνολικά της Κυβέρνησης. Το ξέρετε ότι αυτή τη στιγμή υπάρχει ένα δουλεμπόριο το οποίο εξελίσσεται μέσα στα ΕΛ.ΤΑ. με εργαζόμενους με συμβάσεις τετράμηνες, εξάμηνες, με ενοικιαζόμενους εργαζόμενους; Αυτά τα νέα παιδιά είναι πάνω από χίλια αυτή τη στιγμή στα ΕΛ.ΤΑ. και πληρώνονται με μισθούς πείνας και πενίας, ασήμαντους μισθούς. Ορισμένοι δεν έχουν καν ασφάλιση. Αν είναι δυνατόν σε μια δημόσια επιχείρηση! 
      Και το χειρότερο ακόμα, μόλις αρχίζουν και μαθαίνουν τη δουλειά τους διώχνετε και παίρνετε άλλους με αποτέλεσμα αυτού του είδους οι σχέσεις εργασίας να είναι και αναποτελεσματικές προκειμένου να προσφέρουν έργο τα ΕΛ.ΤΑ.. Διότι οι εργαζόμενοι όταν δεν έχουν εμπειρία, δεν έχουν σταθερότητα, δεν έχουν διάρκεια, καταλαβαίνετε ότι δεν μπορούν να είναι και αποτελεσματικοί. 
      Άκουσα ότι θα πάτε στις οκτακόσιες πενήντα προσλήψεις -τις οποίες είχε υποσχεθεί ο προκάτοχός σας και προεκλογικά- και διακόσιες πενήντα στις ταχυμεταφορές και μάλιστα με τις διαδικασίες του Α.Σ.Ε.Π., αν κατάλαβα καλά. Και θα σας έλεγα, μα δεν ήταν δυνατό να το πείτε αυτό ευθέως εδώ και καιρό και περιμένατε τις αγωνιστικές κινητοποιήσεις των εργαζομένων στα ΕΛ.ΤΑ. για να έρθετε από το Βήμα της Βουλής να τους ενημερώσετε ότι αυτές οι προσλήψεις θα γίνουν;
      Και το ερώτημα που σας θέτω: πότε θα γίνουν; Πότε θα προχωρήσουν; Γιατί και αυτό είναι ένα ερώτημα. Γιατί μπορεί να ξεκινήσετε και οι προσλήψεις αυτές να γίνουν εν ευθέτω χρόνω. Και μη μου πείτε πάλι για τον Α.Σ.Ε.Π., ότι καθυστερεί ο Α.Σ.Ε.Π.. Ξέρουμε ποιοι δεν θέλουν να λειτουργεί ο Α.Σ.Ε.Π.αποτελεσματικά και έγκαιρα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε, με την αναφορά μου στο Ταχυδρομικό Ταμιευτήριο και τη συνεργασία που έχει με τα ΕΛ.ΤΑ. και την ανταλλαγή μετοχών που έχει γίνει. Ξέρω τις θέσεις του ΠΑ.ΣΟ.Κ.. Εδώ ήμουνα, όταν τις αντιπάλευα. Έδινα μάχη εδώ, για να μην περάσει η μετοχοποίηση των Ταχυδρομικών Ταμιευτηρίων, για να φύγει αυτή η διάταξη, την οποία εισήγαγε η κυβέρνηση του ΠΑ.ΣΟ.Κ., ότι το δημόσιο δεν θα έχει κάτω από το 51% στα ΕΛ.ΤΑ., αφήνοντας ανοιχτό το δρόμο, με νόμο, το 49% να ιδιωτικοποιηθεί.
      Αλλά, εσείς όχι μόνο δεν αλλάζετε αυτή την πολιτική, αλλά βλέπω ότι την κλιμακώνετε και πάτε σε έναν δρόμο απολύτως καταστροφικό. Γιατί, αν το Ταχυδρομικό Ταμιευτήριο, σύμφωνα με τις προσθέσεις σας και με τις εξαγγελίες σας, περαιτέρω μετοχοποιηθεί και περάσει –δεν ξέρω αν θα γίνει με τη μέθοδο του Ο.Τ.Ε. ή κάποια άλλη μέθοδο- σε ιδιωτικά χέρια, θα συμπαρασύρει και τα ΕΛ.ΤΑ. σε αυτό το δρόμο της ιδιωτικοποίησης με τη διασύνδεση του μετοχικού κεφαλαίου που υπάρχει.
      Και σας ρωτώ: πού ακούσατε αυτή την πολιτική, όπου μία χώρα έχει μετατρέψει το ταχυδρομικό της ταμιευτήριο σε εμπορική τράπεζα; Πείτε μου μία χώρα στην Ευρώπη, την οποία θαυμάζετε κατά τα άλλα, που να μην υπάρχει γνήσιο, αυθεντικό ταχυδρομικό ταμιευτήριο ως μέσο λαϊκής αποταμίευσης και εξυπηρέτησης των πλατιών λαϊκών στρωμάτων. Πείτε μου μία!
      ΠΡΟΕΔΡΕΥΩΝ (Φίλιππος Πετσάλνικος): Κύριε Λαφαζάνη, σας παρακαλώ να ολοκληρώσετε.
      ΠΑΝΑΓΙΩΤΗΣ ΛΑΦΑΖΑΝΗΣ: Για να μη σας πω τη Γερμανία, καπιταλιστική χώρα και αυτή, όπου το 80% του τραπεζικού της συστήματος είναι συνεταιριστικές τράπεζες και ταχυδρομικά ταμιευτήρια.
      ΠΡΟΕΔΡΕΥΩΝ (Φίλιππος Πετσάλνικος): Κύριε Λαφαζάνη, σας παρακαλώ, ολοκληρώστε, γιατί φτάνουμε στα δέκα λεπτά.
      ΠΑΝΑΓΙΩΤΗΣ ΛΑΦΑΖΑΝΗΣ: Ολοκληρώνω, κύριε Πρόεδρε.
      Πάτε, λοιπόν, μέσω του Ταχυδρομικού Ταμιευτηρίου και της διασύνδεσής τους με τα ΕΛ.ΤΑ., να προχωρήσετε το σχέδιο ιδιωτικοποίησης και ξαφνικά να μας πείτε: «τι να κάνουμε, δεν υπάρχει άλλος δρόμος». Αφού το Ταχυδρομικό Ταμιευτήριο παρεδόθη, τα ΕΛ.ΤΑ. ακολουθούν αναγκαστικά, διότι η διασύνδεσή τους είναι οργανική και δεν μπορούν να λειτουργήσουν τα ΕΛ.ΤΑ. χωρίς τη…
      ΠΡΟΕΔΡΕΥΩΝ (Φίλιππος Πετσάλνικος): Κύριε Λαφαζάνη, σας παρακαλώ, ολοκληρώστε.
      ΠΑΝΑΓΙΩΤΗΣ ΛΑΦΑΖΑΝΗΣ: Εντάξει, κύριε Πρόεδρε.
      Ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Άδωνις Γεωργιάδης.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ, κύριε Πρόεδρε.
      Λυπούμαι που έφυγε ο κ. Παναγιωτόπουλος. Ήταν πραγματικά εξαιρετικά απολαυστικός. Εγώ διάβαζα στις εφημερίδες για τον «κόκκινο Πάνο». Νομίζω ότι, σήμερα ελλείποντος του Κ.Κ.Ε., θα μπορούσε να κάτσει στα από κει έδρανα και να μας μιλήσει λίγο για την ταξική πολιτική που ακολουθούσε το ΠΑ.ΣΟ.Κ..
      Επί της ουσίας, να μπούμε λίγο στη συζήτηση. Είμαι πολύ ευτυχής, γιατί βλέπω ότι το κανάλι της Βουλής το βλέπουν ολοένα και περισσότεροι Έλληνες. Ήμουν προχθές στο Ντίσελντορφ της Γερμανίας και στην ομιλία που είχα ήταν πάρα πολλοί Έλληνες, οι οποίοι μου έλεγαν γι’ αυτά που συζητούσαμε στην Επιτροπή Απόδημου Ελληνισμού και που τα είχαν δει στο κανάλι της Βουλής.
      Δεδομένου, λοιπόν, ότι η δημοκρατία έτσι μεγαλώνει, θα έχει εξαιρετικό ενδιαφέρον σε αυτή την Αίθουσα να συνηθίσουμε σιγά-σιγά να απαντούμε ο καθένας σε συγκεκριμένα ζητήματα και όχι γενικώς και αορίστως να λέει το «ποίημα» που έχει προαποφασίσει.
      Εγώ, λοιπόν, θα μείνω, πριν πάω στη θέση του κόμματός μας για τα ΕΛ.ΤΑ., αλλά και γενικά για τις Δ.Ε.Κ.Ο. στρατηγικής σημασίας, σε δυο πράγματα από αυτά που κατατέθηκαν στα Πρακτικά σήμερα και για τα οποία θα ήθελα πραγματικά να ακούσω μια απάντηση.
      Παραδείγματος χάριν, το ΠΑ.ΣΟ.Κ. έκανε μια πολύ ωραία επερώτηση. Εγώ έτσι όπως την είδα γραμμένη, θα μπορούσα και να την συνυπογράψω, τόσο ωραία μου φάνηκε. Αλλά δεν άκουσα κανέναν, ούτε τον Κοινοβουλευτικό του Εκπρόσωπο, να απαντά στον κ. Χατζηδάκη σε αυτό που πράγματι έχει πολύ μεγάλο ενδιαφέρον, ότι επί εποχής Σημίτη, στις 25 Σεπτεμβρίου 2003, εσείς ως ΠΑ.ΣΟ.Κ. δώσατε την εντολή στην εταιρεία «Rothschild and Sons Ltd» –και μάλιστα πληρώσαμε αυτή την εταιρεία από τα ΕΛ.ΤΑ.- να κάνει τι; Να βρει τρόπους εναλλακτικής ιδιωτικοποίησης των «Ταχυμεταφορών Α.Ε.».
      Θα έχει εξαιρετικό ενδιαφέρον να ξέρω, φερ’ ειπείν, εγώ ως Βουλευτής του ελληνικού Κοινοβουλίου, αλλά φαντάζομαι και όλοι όσοι μας παρακολουθούν, αν εσείς που κάνετε την επερώτηση, συνάδελφοι του ΠΑ.ΣΟ.Κ., έχετε αλλάξει άποψη τώρα και θεωρείτε ότι αυτό το οποίο ψηφίζατε ως κυβέρνηση Σημίτη ήταν λανθασμένο.
      Πραγματικά, θα ήθελα να το ακούσω και νομίζω ότι θα ήταν ένα πολύ καλό βήμα να ακούσουμε, επιτέλους, σε αυτήν την Αίθουσα αυτό που είχε πει, εάν θυμάμαι καλά, ο κ. Πάγκαλος και ακούστηκε στα κανάλια ότι «το ΠΑ.ΣΟ.Κ. του Σημίτη οδήγησε την Ελλάδα στο χάος». Ε, λοιπόν, πείτε το, να το ακούσουμε, να πάμε παρακάτω. Είχατε και εσωκομματικές εκλογές, ο κ. Σημίτης δεν προσήλθε πουθενά, καλά έκανε, γυρίζουμε σελίδα, αλλά πείτε το: «Κάνουμε αυτήν την επερώτηση τώρα, γιατί αυτό που κάναμε τότε ήταν λάθος». Πείτε το, να το ακούσουμε, να σας χειροκροτήσουμε.
      Το ίδιο εξαιρετικά ενδιαφέρον θα ήταν από την πλευρά σας, κύριε Υπουργέ -και θα περιμένω να σας ακούσω ειλικρινά- να μας πείτε, εάν αυτό που παρουσιάστηκε στα Πρακτικά εδώ, ότι ως επερωτών Ευρωβουλευτής είχατε διαμαρτυρηθεί -ας το πούμε έτσι- για την ευνοϊκή μεταχείριση του Ο.Σ.Ε. και των ΕΛ.ΤΑ. από το ελληνικό δημόσιο, είναι αληθές και εάν είναι αληθές, με ποιο σκεπτικό είχε γίνει. Θέλω πολύ να το ακούσω, γιατί θέλω κάποτε να καταλήγουμε σε συγκεκριμένα συμπεράσματα και όχι απλώς να φωνασκούμε και να ανταλλάσσουμε επιχειρήματα απλώς ο καθένας βάζοντας την κασέτα του.
      Πάω τώρα στο τι πιστεύουμε εμείς ότι πρέπει να γίνει. Κύριε Υπουργέ, σας άκουσα με πολύ μεγάλη προσοχή και σας θεωρώ εξαιρετικά ευπρεπή άνθρωπο. Μπορεί να διαφωνώ συνήθως με αυτά που λέτε, αλλά αυτά τα οποία υποστηρίζετε, πάντοτε τα λέτε με ευπρέπεια και με ένα λόγο που εμένα μου αρέσει, αν και είναι λίγο διαφορετικός από το δικό μου. Όμως, πρέπει να σας πω ότι οι συνάδελφοι του ΠΑ.ΣΟ.Κ. έθεσαν κάποια συγκεκριμένα ερωτήματα, τα οποία δεν απαντήσατε. 
      Παραδείγματος χάριν, σημείωσα κάτι που μου έκανε εντύπωση, σχετικά με τις ημέρες της Νέας Δημοκρατίας. Και ξέρετε πια, είναι αρκετές αυτές οι ημέρες, γιατί πέρασε η εποχή που μπορούσατε εσείς να λέτε ότι για όλα φταίει το ΠΑ.ΣΟ.Κ.. Τώρα πια κλείνουμε τέσσερα χρόνια και φαντάζομαι ότι σε τέσσερα χρόνια κάτι θα μπορείτε να επιδείξετε. Θέλω να μάθω το εξής: Όντως δεν έχει ανοίξει ούτε ένα κατάστημα των ΕΛ.ΤΑ. αυτά τα τέσσερα χρόνια διακυβερνήσεως της χώρας από τη Νέας Δημοκρατία; Εάν πράγματι επί τέσσερα χρόνια δεν μπορέσατε να ανοίξετε ούτε ένα κατάστημα των ΕΛ.ΤΑ., αυτό είναι ένα θέμα. Αυτό δείχνει ότι πράγματι εδώ υπάρχει μία έλλειψη επιτυχίας. Θέλω να το μάθω. Δεν το ξέρω, περιμένω να μου το πείτε εσείς.
      Επίσης, μια και είπατε κάτι πολύ ωραίο, ότι όποιος, λέει, σε αυτήν την Αίθουσα κατηγορεί για εξυπηρέτηση συμφερόντων, θα πρέπει να έχει στοιχεία –μάλιστα, αναφέρατε και την αγωγή σας από το σπίτι σας που, επαναλαμβάνω, είναι δεδομένη και ουδείς την αμφισβητεί, την διαχέετε γενικώς και μπράβο σας-πρέπει να σας πω ότι εδώ δεν είναι εισαγγελία, εδώ δεν είμαστε εισαγγελείς. Το μπερδέψατε λίγο. Εδώ δεν ερχόμαστε, για να βρούμε ποιος πήρε τα λεφτά κάτω από το τραπέζι και για ποιον τα πήρε. Εδώ είναι Βουλή, εδώ ασκούμε πολιτική κριτική. Αλίμονο, εάν κάθε φορά που θα ασκούσαμε πολιτική κριτική, θα έπρεπε να ερχόμαστε παρέα με τον «κηδεμόνα» μας, τον εισαγγελέα ή το ντεντέκτιβ και να μας λέει τα στοιχεία!
      Όμως, μια και αναφερθήκατε στα συμφέροντα που μπορεί να εξυπηρετούνται, μια και όλοι στην Ελλάδα ζούμε, θέλω να φέρω ένα παράδειγμα. Όταν διαβάζουμε στις εφημερίδες και βλέπουμε ότι αεροπλάνα της Ολυμπιακής, νοικιασμένα από την «HOLA», είναι επικίνδυνα στην πτήση και ξαφνικά, αυτό που εν πάση περιπτώσει είχε διατηρήσει η Ολυμπιακή, κύριε Υπουργέ, και ήταν το αίσθημα ασφάλειας των ταξιδιωτών της δέχεται ένα πολύ ισχυρό πλήγμα, εσείς λέτε να μην εξυπηρετείται κανένας; Κανένας δεν ωφελείται από αυτήν την είδηση; Εγώ δεν λέω ότι το κάνατε επί σκοπώ; Όμως, πρέπει να σας πω ότι χθες ταξίδευα και έτυχε, επειδή δεν βρήκα εισιτήριο με την Ολυμπιακή, να γυρίσω με την AEGEAN. Είδα τους δείκτες και η AEGEAN είχε πολύ μεγάλη αύξηση εις βάρος της Ολυμπιακής φέτος στην ταξιδιωτική της κίνηση.
      Θα μου πείτε: Είναι κακό να μεγαλώνει μία ιδιωτική εταιρεία; Καθόλου κακό. Εάν μεγάλωνε και η AEGEAN, μεγάλωνε και η Ολυμπιακή, θα ήμουν πολύ ευχαριστημένος. Εάν όμως πέφτει η Ολυμπιακή και ανεβαίνει η ιδιωτική εταιρεία, αυτό με στενοχωρεί. Γιατί ξέρετε τι γίνεται; Εγώ τυγχάνω να είμαι Έλληνας πολίτης και άρα, είμαι μέτοχος της Ολυμπιακής. Εάν πέφτει η αξία της Ολυμπιακής, εγώ χάνω λεφτά, για να σας το πω στη φιλελεύθερη λογική την οποία εσείς διακονείτε. 
      Άρα, λοιπόν, να μην λέμε γενικώς και αορίστως ότι δεν εξυπηρετούνται ποτέ τα συμφέροντα. Προφανώς, από την αδράνεια -εγώ δεν λέω με δόλο- μιας πολιτικής κάποιος άλλος εξυπηρετείται.
      Έρχομαι τώρα στο θέμα των Ελληνικών Ταχυδρομείων. Πρέπει να σας πω ότι εγώ δεν είμαι οπαδός της σοσιαλιστικής οικονομίας, δεν θα υποκριθώ το σοσιαλιστή εδώ, όπως ο αξιότιμος κύριος Κοινοβουλευτικός Εκπρόσωπος της Νέας Δημοκρατίας. Εμένα μου αρέσουν η ελεύθερη αγορά και οι επιχειρήσεις. Όμως, πρέπει να σας πω ότι πράγματι ακόμη και όσοι γνωρίζουμε πάρα πολύ καλά την ελεύθερη αγορά και δραστηριοποιούμαστε στην ελεύθερη αγορα γνωρίζουμε ότι υπάρχουν ορισμένοι τομείς της οικονομίας, ορισμένα πράγματα, που πρέπει να μένουν εκτός ελεύθερης αγοράς. Γιατί; Διότι δεν πρόκειται περί απλών επιχειρήσεων με την έννοια των εσόδων-εξόδων και του μερίσματος στους μετόχους, αλλά πρόκειται περί επιχειρήσεων που επιτελούν έναν ευρύτερο κοινωνικό ρόλο. 
      Τα ΕΛ.ΤΑ., εν προκειμένω, αποτελούν στην κυριολεξία ένα από τα πιο σημαντικά σημεία του κοινωνικού ιστού, του συνεκτικού ιστού όλης της Ελλάδος. Εγώ από την επιχειρηματική μου δράση γνωρίζω ότι όποια ιδιωτική εταιρεία και αν χρησιμοποιήσεις, όταν θα χρειαστεί να στείλεις κάτι σε ένα απομακρυσμένο χωριό, δεν θα στο πάει ή εάν στο πάει, θα σου ζητήσει πάρα πολλά χρήματα, διότι δεν την συμφέρει να στο κάνει, ενώ αντίθετα τα Ελληνικά Ταχυδρομεία θα στο πάνε.
      Άρα, τα Ελληνικά Ταχυδρομεία τι ρόλο παίζουν; Παίζουν το ρόλο του να κρατήσουν την επικοινωνία ζωντανή μεταξύ όλων ημών, που κατοικούμε ωραία εδώ στην πρωτεύουσα και μπορεί να μας εξυπηρετεί, ενδεχομένως και ένας ιδιωτικός ταχυμεταφορέας, αλλά εξυπηρετεί, και αυτούς που είναι σε απομακρυσμένες περιοχές.
      Άρα, δεν θέλουμε να περάσουν τα ΕΛ.ΤΑ. στον ιδιωτικό τομέα, γιατί αν περάσουν στον ιδιωτικό τομέα, αυτό θα το χάσουμε, κύριε Υπουργέ. Και η δική σας ευθύνη είναι, όσο και αν είστε οπαδός της ελευθέρας αγοράς, αυτά να το προστατεύσετε. Διότι αν το χάσουμε, θα έχουμε μεγάλο πρόβλημα. 
      Κλείνοντας, πρέπει να πω το εξής: Εμένα γενικώς,  κύριοι συνάδελφοι του ΠΑ.ΣΟ.Κ, δεν μου αρέσει η υποκρισία και τυγχάνει να έχω πολύ καλή μνήμη. Όταν ήμουν, λοιπόν, μικρό παιδί –έδινα πανελλήνιες τότε- ήταν Υπουργός ο Στέφανος Μάνος και πήγε να βρει το στρατηγικό επενδυτή για τον Ο.Τ.Ε.. Τι έγινε τότε; Τότε οι συνδικαλιστές του Ο.Τ.Ε. έκαναν έναν πολύ μεγάλο αγώνα, για να μην συμβεί αυτό και θυμάμαι τους εκπροσώπους του ΠΑ.ΣΟ.Κ. που ήταν πρώτοι. Όταν ήρθε το πλήρωμα του χρόνου και ανέβηκε στην εξουσία ο κ. Σημίτης, εφευρέθη αυτή η ιδέα της μετοχοποιήσεως. Ξέρετε πού οδήγησε αυτή η ιδέα της μετοχοποιήσεως; Οδήγησε στη «MIG», η οποία σήμερα αγοράζει τον Ο.Τ.Ε.. Εσείς ανοίξατε την κερκόπορτα για να φτάσουμε σήμερα στα κεφάλαια της «ΜΙG» που θα ιδιωτικοποιήσουν τον Ο.Τ.Ε. ενδεχομένως, όπου πράγματι τα ΕΛ.ΤΑ. αποτελούν μια στρατηγικής σημασίας επένδυση που θέλουμε να μείνει στο ελληνικό δημόσιο, διότι αερομεταφορές, τηλεπικοινωνίες, ενέργεια και ΕΛ.ΤΑ. πρέπει να μείνουν στον έλεγχο του δημοσίου, γιατί δεν είναι απλές επιχειρήσεις εσόδων-εξόδων. 
       Άρα, λοιπόν, μην προσποιείστε σήμερα ότι δεν έχετε ιδέα για το τι συνέβη. Προφανώς για αυτά τα οποία συνέβησαν, είστε δυστυχώς συνυπεύθυνοι. Άριστη η επερώτηση που καταθέσατε,  με τη διαφορά ότι θα έπρεπε να συνοδεύεται και από ένα συγγνώμη από κάτω, για αυτά που κάνατε, ως κυβέρνηση. 
      Κύριε Υπουργέ, επειδή σας άκουσα προσεκτικά, είπατε, ότι θα προσλάβετε το προσωπικό, το οποίο λείπει. Στις επιχειρήσεις μετράει και ο χρόνος. Πότε θα το προσλάβετε; Θέλω να μας πείτε μία ημερομηνία, την οποία θα σημειώσω και αν περάσει η ημερομηνία και δεν έχει γίνει, θα σας καλέσω στον κοινοβουλευτικό έλεγχο να μας απαντήσετε, γιατί δεν συνέβη. Δεν μ’ αρέσει η ιδέα «…θα προσλάβουμε, μέσω Α.Σ.Ε.Π.». Θέλω να μάθω πότε θα προσλάβετε. 
      Σας ευχαριστώ. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Φίλιππος Πετσάλνικος): Εισερχόμαστε τώρα στο στάδιο των δευτερολογιών. 
      Το λόγο έχει ο πρώτος επερωτών, ο κ. Εμμανουήλ Στρατάκης. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
      Παρακολουθήσαμε, κυρίες και κύριοι συνάδελφοι, σήμερα εδώ, ένα σκηνικό που θα μπορούσε να το ερμηνεύσει κανείς, ως την παρουσίαση και την αγόρευση του καλού και του κακού. Παρακολουθήσαμε τον Υπουργό να μιλάει με έναν τρόπο που δήθεν χειρίζεται τα θέματα  με την πρέπουσα ευαισθησία  και από την άλλη, παρακολουθήσαμε έναν Κοινοβουλευτικό Εκπρόσωπο της Νέας Δημοκρατίας, ο οποίος ουσιαστικά συνεχίζει να κάνει αντιπολίτευση στην Αντιπολίτευση, γιατί πιθανόν δεν πείστηκε, κύριε Υπουργέ, απ’ αυτά που είπατε εσείς, σε σχέση με τα επιτεύγματά σας. Διότι διαφορετικά, αν ήταν έτσι και είχε πειστεί, δεν θα έπρεπε να ασχολείται με το τι έκανε η Αντιπολίτευση, όταν ήταν  κυβέρνηση, αλλά θα έπρεπε να στηρίξει τις επιλογές σας και να πει εδώ καθαρά και ξάστερα, ότι εμείς έχουμε να αντιπαρατεθούμε στα στοιχεία που εμείς εδώ καταθέτουμε με ένα, δύο, τρία, τέσσερα πράγματα. Δεν το έκανε, όμως. Και αυτό πραγματικά είναι κάτι το οποίο το παρακολουθήσαμε και το παρατηρήσαμε, γιατί εδώ ήρθε λίγο-πολύ ο κ. Παναγιωτόπουλος να μας πει, ότι προσπαθούμε να κάνουμε –λέει- αντιπολίτευση σε μια εποχή νεότητας και αθωότητας της παράταξης της Νέας Δημοκρατίας. 
      Θέλω όμως να σας υπενθυμίσω, κυρίες και κύριοι της Νέας Δημοκρατίας, ότι δεν είστε ούτε νέοι, ούτε αθώοι. Και δεν είστε νέοι από τη μια μεριά, γιατί επαναφέρετε με το χειρότερο τρόπο το κομματικό κράτος της Δεξιάς, όπως το ξέρουν οι παλαιότεροι και από την άλλη δεν είστε αθώοι, διότι είστε απολύτως ένοχοι και σε σχέση με τα δομημένα ομόλογα και σε σχέση με τις υποκλοπές, και σε σχέση με την αγορά της τουρκικής FINANCBANK και σε σχέση με τις ενοικιάσεις των αεροπλάνων από την Ολυμπιακή Αεροπορία που προσέξτε, τα ενοικιάζετε σε μεγαλύτερη τιμή από αυτή που θα μπορούσατε να τα αγοράσετε. Και αυτό τα λέει όλα μόνο του. 
      Κύριε Υπουργέ, ασφαλώς δεν είναι προσωπική αναφορά όταν λέμε εδώ, ότι ξεπουλάτε κάποια συμφέροντα, αλλά θέλουμε να μας πείτε, γιατί ενώ ο τζίρος των ταχυδρομικών υπηρεσιών από τα 55.000.000.000 έφτασε μέσα στην τελευταία τριετία στα 255.000.000.000, τα ΕΛ.ΤΑ. εξακολουθούν να έχουν περίπου τους ίδιους τζίρους; Γιατί δεν πήρατε εσείς ένα μερίδιο από αυτή την αγορά; Και γιατί οι ταχυμεταφορές παραμένουν στα ίδια επίπεδα και δεν φτάνουν στο 30% που όπως είπα και στην πρωτολογία μου, θεωρείται ότι είναι ένα ικανοποιητικό ποσοστό; Αυτά είναι τα ζητήματα για τα οποία σας κατηγορούμε.
      Βεβαίως και δεν μπορείτε να μας κατηγορήσετε και λέτε «ό,τι παραλάβατε». Τα παραλάβατε σχεδόν όλα δρομολογημένα σε μία σωστή κατεύθυνση και δυστυχώς με τις επιλογές σας προσπαθείτε να τα απαξιώσετε όλα. Αυτό εμείς θεωρούμε ότι είναι το συστατικό στοιχείο της επιλογής σας για να δρομολογήσετε εξελίξεις που θα εξυπηρετηθούν συγκεκριμένα συμφέροντα, γιατί άλλες επιχειρήσεις ιδιωτικές αυξάνουν τον τζίρο τους και ασφαλώς αυξάνουν τα κέρδη τους. Παροικούμε στην Ιερουσαλήμ όλοι μας και γνωρίζουμε ακριβώς τι συμβαίνει με τις όχι και πάρα πολλές επιχειρήσεις του συγκεκριμένου χώρου. 
      Αυτά είναι τα ζητήματα στα οποία εμείς θα θέλαμε να μας απαντήσετε. Τώρα, εάν επιλέξαμε την ερώτηση που αφορά τα ταχυδρομεία ως πρώτη ερώτηση και δεν αναφερθήκαμε σε άλλα ζητήματα που σας αφορούν, θέλω να σας πω ότι έχουμε αναφερθεί, κύριε Υπουργέ, και απαξιείτε ως Κυβέρνηση να έρθετε εδώ.
       Ξέρετε πολύ καλά εσείς ως αρμόδιος Υπουργός –και μόνο ως παράδειγμα θα το χρησιμοποιήσω- ότι ξεπουλήσατε την έδρα του Ευρωπαϊκού Οργανισμού Ασφάλειας Δικτύων και Πληροφοριών, του μοναδικού οργανισμού που είχαμε στην Ελλάδα. Και την ξεπουλήσατε είτε για να πάρετε την παράταση για το Γ’ Κοινοτικό Πλαίσιο Στήριξης είτε για να πετύχετε κάποια θετικά πράγματα σε σχέση με την Ολυμπιακή. Βέβαια θα μας πείτε σε λίγο εδώ ότι παλεύετε για να πάρετε την έδρα του νέου οργανισμού, ενώ ξέρετε πάρα πολύ καλά ότι ούτε καν αίτηση δεν υποβάλατε. 
      Ζητούμε να έλθει εδώ ο κ. Καραμανλής, να δεσμευθεί για το τι πράγματι έγινε και δεν έρχεται. Ε, πώς, λοιπόν, μας λέτε ότι ήρθαμε με την ερώτηση για τα ταχυδρομεία, όταν κάνουμε σωρεία ερωτήσεων σε καθημερινή βάση για όλα τα θέματα που απασχολούν το Υπουργείο σας, που εσείς, ενδεχομένως, να τα θεωρείτε σημαντικότερα; 
      Σε ό,τι αφορά, όμως, τα ΕΛ.ΤΑ. υπεισέρχεται και ο ανθρώπινος παράγοντας. Εδώ τα έχετε βάλει με τους εργαζόμενους, στην κυριολεξία και δεν τα έχετε βάλει επειδή δεν τους δέχεστε μόνο να συνομιλήσετε μαζί τους για τα προβλήματα που αντιμετωπίζουν, αφού γνωρίζετε πάρα πολύ καλά ότι το ενδιαφέρον και η αγωνία τους είναι να προχωρήσουν τα ΕΛ.ΤΑ. μπροστά, να γίνουν μία καλή και σωστή επιχείρηση. Ξέρετε πάρα πολύ καλά πως ό,τι επιτεύχθηκε στο παρελθόν από τις κυβερνήσεις του ΠΑ.ΣΟ.Κ., επιτεύχθηκε στην κυριολεξία με τη συνεργασία των εργαζομένων. Και οι συμβάσεις που έγιναν και ό,τι έγινε ήταν σε συνεννόηση και σε αγαστή συνεργασία με τους εργαζόμενους και γι’ αυτό επιτεύχθηκαν αυτά τα αποτελέσματα που επιτεύχθηκαν από το 1999 και μετά. Δεν επιτεύχθηκαν από μόνα τους. Επιτεύχθηκαν διότι άλλαξε η αντίληψη, άλλαξε η νοοτροπία, μεθοδευθήκαν εξελίξεις και καταστάσεις τέτοιες, ώστε πραγματικά να φθάσουμε σε κερδοφορία και κυρίως να φθάσουμε στην βελτίωση της ποιότητας των παρεχομένων υπηρεσιών. 
      Τώρα λέτε ότι πρέπει να σας λέμε συγκεκριμένα πράγματα. Ε, σας λέμε συγκεκριμένα πράγματα, κύριε Υπουργέ. Δεν φθάνει η αλληλογραφία. Υπάρχουν συνεχή παράπονα και αυτό θέλετε να το αγνοείτε και μας λέτε για βελτίωση των δεικτών. Μα, όταν η αλληλογραφία χάνεται, ασφαλώς και παραδίδεται όχι την επόμενη ημέρα, παραδίδεται την ίδια στιγμή που κατατίθεται, όταν πετιέται στον κάλαθο των αχρήστων. Αυτό το στοιχείο θα μας επικαλεσθείτε; Να λέτε τα πραγματικά προβλήματα ποια είναι και όχι αυτά, ενδεχομένως, που αναφέρονται μέσα από τους αριθμούς.
      Το δεύτερο ζήτημα, το οποίο υπάρχει και το οποίο νομίζω ότι πρέπει να θίξω είναι αυτό που λέτε εσείς «Επιχειρησιακό Σχέδιο 2004-2007» για τον εκσυγχρονισμό των υποδομών. Μα, κύριε Υπουργέ, όλοι παροικούμε στην Ιερουσαλήμ, όλοι κατοικούμε σε αυτήν εδώ τη χώρα. Ξέρουμε πάρα πολύ καλά ότι δεν συνέχιστηκε το πρόγραμμα που αφορούσε τον εκσυγχρονισμό και την ανακαίνιση των ταχυδρομικών γραφείων. Έχει σταματήσει. Τουλάχιστον εγώ στην περιοχή μου και στην ευρύτερη περιοχή δεν γνωρίζω να προχωράει καμμία τέτοια διαδικασία. 
      Δεν ολοκληρώθηκε η διαδικασία που αφορούσε τις γραμματοθυρίδες, παρ’ όλο που υπήρχε ένα μεγάλο κονδύλι που έπρεπε να αξιοποιηθεί ώστε να φθάσουμε εκεί που έπρεπε να φθάσουμε για να υπάρχει πλήρης εξυπηρέτηση και το μόνο επιχείρημά σας είναι ότι διατηρήσατε αυτόν που είχαμε εμείς ως γενικό διευθυντή, ως διευθύνοντα σύμβουλο. Καλά κάνατε και τον διατηρήσατε, αλλά είναι απόφαση και μόνο του κάθε διευθύνοντος συμβούλου το τι θα γίνει στον ΕΛ.ΤΑ. ή στον οποιοδήποτε οργανισμό ή είναι επιλογή και απόφαση της κυβέρνησης το πώς θα προχωρήσει αυτός ο οργανισμός; Ποιες είναι οι κατευθύνσεις που δίνονται; Και όταν οι κατευθύνσεις δίνονται στο να μην κερδίσουμε κάτι περισσότερο από την αγορά που υπάρχει και τη διαφεντεύουν τα ιδιωτικά συμφέροντα, τότε ασφαλώς καταλαβαίνετε ότι όποια όρεξη και όποια διάθεση και να έχει ο όποιος διευθύνων σύμβουλος, δεν μπορεί να έχει τα αποτελέσματα που θα έπρεπε να έχει κάτω από ορισμένες προϋποθέσεις.
      Αυτή είναι η αντίληψη που σας διακατέχει, κύριε Υπουργέ, και εμείς αυτήν την αντίληψη κριτικάρουμε. Γι’ αυτό σας επερωτούμε, γιατί πραγματικά μας ενδιαφέρει και θέλουμε να προχωρήσουμε σε τέτοιες εξελίξεις που να είναι προς το συμφέρον των πολιτών και βέβαια προς το συμφέρον της συγκεκριμένης επιχείρησης όπως και σε όλες τις άλλες επιχειρήσεις. 
      Για να απαντήσω και σε κάτι άλλο το οποίο ελέχθη εδώ, ότι δήθεν κατηγορείται το ΠΑΣΟΚ και έπρεπε να ζητήσει συγγνώμη για τις επιλογές του το Σεπτέμβριο του 2003, μάλλον δεν διαβάσατε καλά το κείμενο, κύριε συνάδελφε, Κοινοβουλευτικέ Εκπρόσωπε, γιατί το κείμενο μιλάει στην ουσία για εναλλακτικές δυνατότητες ιδιωτικοποίησης, διότι εμείς ξέρουμε πάρα πολύ καλά, ότι οι ταχυμεταφορές για να προχωρήσουν, στα πλαίσια της παγκοσμιοποίησης, θα πρέπει να κάνουν διεθνείς συνεργασίες. Και θα έπρεπε αυτές τις διεθνείς συνεργασίες να τις βάλουμε μέσα σε ένα στρατηγικό σχεδιασμό. Αυτό προκύπτει όταν μιλάμε για εναλλακτικούς τρόπους ιδιωτικοποίησης και όχι για να πάμε σε ιδιωτικοποίηση με το συνήθη τρόπο, αν θέλαμε να κάνουμε την επιλογή που εσείς εδώ υπαινιχθήκατε.
      Ε, δεν είναι έτσι τα πράγματα. Σας λέμε ότι εμείς πράγματι θέλαμε να προχωρήσουν και οι ταχυμεταφορές σε μια λογική που έχει να κάνει με το διεθνές περιβάλλον, όπως διαμορφώνεται στα πλαίσια της παγκοσμιοποίησης και θέλαμε να βρούμε αυτές τις εναλλακτικές στρατηγικές, για να μπορέσουμε πράγματι σε συνεργασίες με άλλες παρόμοιες διεθνείς ή άλλες ξένες επιχειρήσεις να έχουμε μερίδιο της παγκόσμιας αγοράς. Αυτό ήταν η επιλογή μας, αυτό υποδηλώνει το γράμμα που εδώ διαβάσατε. Δεν έχουμε καμμία υποχρέωση να ζητήσουμε συγγνώμη, γιατί πράγματι θεωρούμε πως είμαστε προς τη σωστή κατεύθυνση, για να αξιοποιήσουμε τα όποια θετικά της παγκοσμιοποίησης υπάρχουν και αυτό ήταν η βασική μας επιλογή. 
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε και εμείς τον κ. Στρατάκη. 
      Το λόγο έχει τώρα για τρία λεπτά ως δευτερολογούσα η συνάδελφος Παρασκευή Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, σας άκουσα πολύ προσεκτικά και πράγματι θα συμφωνήσω μαζί σας ότι ο καθένας έχει την ευθύνη αυτών που λέει. Όμως, μας είπατε ότι δεν πρέπει να κατηγορούμε χωρίς στοιχεία. Κατ’ αρχάς, όλοι οι επερωτώντες συνάδελφοι παρουσίασαν και στοιχεία και επιχειρήματα. Σε ό,τι αφορά δε τα στοιχεία και την αλήθεια, κύριε Υπουργέ, περί των συμφερόντων, αν την Κυβέρνησή σας, που κόπτεται τόσο, στα λόγια, για τη διαφάνεια, την ενδιέφερε πράγματι η αναζήτηση των στοιχείων, τότε για δύο κορυφαίες –εγώ θα αναφερθώ μόνο εκεί- περιπτώσεις, την περίπτωση των υποκλοπών και την περίπτωση των δομημένων ομολόγων που έκαναν φτερά τα χρήματα σε βαλίτσες και ακόμη αναζητούνται οι υπεύθυνοι, θα είχε δεχθεί τις προτάσεις της Αντιπολίτευσης να κάνει εξεταστική επιτροπή. Πολύ απλά αυτό και μόνο.
      Έρχομαι τώρα στο συγκεκριμένο. Κύριε Υπουργέ, εγώ το σχέδιο για τα ΕΛ.ΤΑ. –με συγχωρείτε πάρα πολύ, σας άκουσα πολύ προσεχτικά- δεν το κατάλαβα. Σας άκουσα να μιλάτε για στόχους. Ο στόχος 1 που είπατε: «ποιότητα υπηρεσιών σε κάθε πολίτη». Ακούσαμε τον κ. Τσιόκα να σας λέει ότι δεν άνοιξε ένα γραφείο. Εγώ σας έφερα ένα ζωντανό παράδειγμα από την περιφέρειά μου, γιατί είμαι Βουλευτής Αττικής, αλλά προφανώς το πρόβλημα υπάρχει και σε άλλα μέρη της Ελλάδος. Και σας ερωτώ, επειδή δεν άκουσα να μου απαντάτε: Σας ενδιαφέρει ότι κάποιοι πολίτες σε οποιοδήποτε σημείο της Ελλάδας υποχρεώνονται να πάνε μόνοι από τον σωρό να ψάξουν τις επιστολές τους; Και αν σας ενδιαφέρει, κύριε Υπουργέ, με βάση το στόχο που εσείς θέσατε, τι κάνετε για αυτό; Γιατί λόγια μπορούμε να λέμε, αλλά εμάς μας αρέσει να μιλάμε με στοιχεία, όπως σας είπα.
      Σημείο δεύτερο. Μιλήσατε για τους ανθρώπους και για τους εργαζομένους. Πέρα από τα κενά που δεν τα καλύψατε –και δεν θέλω να επαναληφθώ, τα είπα εγώ, τα είπαν και όλοι οι συνάδελφοι- σας κατέθεσα μια επιστολή. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, λίγο την ανοχή σας και για μένα. 
      ΠΡΟΕΔΡΕΥΩΝ (Φίλιππος Πετσάλνικος): Δεν έληξε ο χρόνος σας. Έχετε ένα λεπτό. Θα σας παρακαλέσω όμως να τελειώσετε στο ένα λεπτό. Εδικαιούστο δύο λεπτά και σας έδωσα τρία, για να μπορείτε να διατυπώσετε τις απόψεις σας. Παρακαλώ όμως να σεβαστείτε τα τρία λεπτά.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, οι άνθρωποι εκεί έκαναν έκκληση και σας είπα ότι, όπου και να πάτε, θα δείτε τους εργαζομένους στα όρια της ανοχής. Πώς είναι ο στόχος οι άνθρωποι; 
      Και τελευταίο και ολοκληρώνω. Τα περί του σωματείου. Ωραία μας τα περιγράψατε. Α, αυτό το σωματείο είναι το κακό σωματείο. Όλα τα άλλα σωματεία είναι τα καλά, όλοι οι άλλοι συνδικαλιστές είναι καλοί. Ξαφνικά οι συνδικαλιστές της Π.Ο.Σ.Τ είναι περίπου διάβολοι. Και εγώ έχω στα χέρια μου, κύριε Υπουργέ, και θα το καταθέσω όχι μόνο το εξώδικο, που επαναλαμβάνω ότι ήταν ένα εξώδικο που έπρεπε να γίνει. Γιατί τι να κάνουμε; Όταν αναλάβατε, η συγκυρία ήταν τέτοια, που ήταν οι εργαζόμενοι σε απεργιακές κινητοποιήσεις. Ενδεχομένως, οι άλλοι εργαζόμενοι στις άλλες Δ.Ε.Κ.Ο. που εποπτεύετε δεν ήταν. Αυτοί οι συγκεκριμένοι όμως ήταν και όφειλαν, επαναλαμβάνω, να κάνουν εξώδικο.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε.
      Και έχω και μια κοσμιότατη επιστολή την οποία σας απευθύνουν. Μπορεί να μην λένε «συγχαρητήρια». Ίσως θα έπρεπε. Δεν θα τους κρίνουμε γι’ αυτό. Εν πάση περιπτώσει, θα πρέπει να τους δείτε. Την έχω στα χέρια μου από τις 12 Οκτωβρίου 2007 και εκθέτει πάρα πολύ ωραία, με επιχειρήματα, τα θέματά τους. 
      Κύριε Υπουργέ, γιατί δεν τους βλέπετε; Γιατί είναι Π.Α.Σ.Κ.Ε., όπως μας είπατε.
      Ευχαριστώ πολύ. 
      (Στο σημείο αυτό η Βουλευτής κ. Παρασκευή Χριστοφιλοπούλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Φίλιππος Πετσάλνικος): Υπόλοιπο χρόνο από την πρωτολογία έχουν ο κ. Τιμοσίδης και ο κ. Κατρίνης από ένα λεπτό. Το ένα λεπτό είναι χρόνος αδυσώπητος. Θα έχετε την ευκαιρία για ένα δίλεπτο να αναπτύξετε τα επιχειρήματά σας, αλλά σας παρακαλώ μέσα στο δίλεπτο να ολοκληρώσετε. 
      Ορίστε, κύριε Τιμοσίδη, έχετε το λόγο.
      ΜΙΧΑΗΛ ΤΙΜΟΣΙΔΗΣ: Κύριε Πρόεδρε, ίσως να μην πάρει τόσο χρόνο. Ευχαριστώ.
      Κατ’ αρχάς, θέλω να παρατηρήσω ότι άκουσα με μεγάλη έκπληξη το συνάδελφο και Κοινοβουλευτικό Εκπρόσωπο του ΣΥ.ΡΙΖ.Α. κ. Λαφαζάνη, να συνδέει, να μπερδεύει περίεργα εργαζομένους και μάλιστα ανθρώπους που είναι συνδικαλιστές με τη διοίκηση, σαν να είναι και αυτοί που ευθύνονται για την κατάσταση που υπάρχει. Περίεργη συλλογιστική. Το παρέρχομαι, αλλά ήθελα να το τονίσω, γιατί μου έκανε ιδιαίτερη εντύπωση. 
      Κύριε Υπουργέ, εγώ θέλω να επανέλθω στα τρία ερωτήματά μου. Οι εργαζόμενοι στα ΕΛ.ΤΑ. έχουν δώσει δείγματα γραφής όλα τα χρόνια. Είναι αυτοί που πραγματικά απέδειξαν ότι ένας φορέας μπορεί να τα πάει περίφημα και αυτό οφείλεται κυρίως σ’ αυτούς. Θα κάνετε διάλογο μαζί τους; Και το ερωτώ, γιατί, αν κατάλαβα καλά, θέτετε διάλογο με προϋποθέσεις; Αυτό νομίζω ότι δεν πρέπει να το επαναλάβετε ή δεν μπορεί να γίνει. Θα κάνετε διάλογο με τους εργαζόμενους; Θα κάνετε χρήση του ν. 3429/2005; Γιατί δεν μας το ξεκαθαρίσατε. Ακούσαμε για το νόμο Α.Σ.Ε.Π., τον 2190, όμως αφήσατε να αιωρείται ότι αυτό θα είναι. Και αυτό το ρωτάμε, γιατί είναι πολύ σαφές και πολύ συγκεκριμένο. Και εν πάση περιπτώσει λέτε οι εργαζόμενοι να κατεβαίνουν σε απεργιακές κινητοποιήσεις, γιατί δεν υπάρχει πράγματι πρόβλημα; Είναι αυτή η ωραία εικόνα που παρουσιάσατε; Εγώ διαφωνώ και θέλω σ’ αυτά τα τρία πράγματι να μας απαντήσετε στη δευτερολογία σας. 
      Ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε και εμείς τον κ. Τιμοσίδη. 
      Το λόγο έχει ο κ. Κατρίνης, Βουλευτής του ΠΑ.ΣΟ.Κ.. 
      ΜΙΧΑΛΗΣ ΚΑΤΡΙΝΗΣ: Ευχαριστώ, κύριε Πρόεδρε.
      Πραγματικά εξεπλάγην, όταν είδα τον κύριο Υπουργό, ο οποίος ξεκίνησε την ομιλία του κάνοντας μαθήματα πολιτικής συμπεριφοράς, υποδεικνύοντας και στα κόμματα της Αντιπολίτευσης το ποιες ερωτήσεις πρέπει να έχουν ως πρώτες και για ποιο λόγο. Βέβαια, είδα τον Υπουργό, δεν είδα συγκεκριμένες απαντήσεις. Είδα κάποιες αοριστολογίες. Είδα εξαγγελίες γενικόλογες ότι «προσπαθούμε», ότι «δεν μπορούμε να ισχυριστούμε ότι τίποτα δεν είναι τέλειο», ότι «καταβάλλουμε κάθε δυνατή προσπάθεια», δηλαδή τα αυτονόητα. Είναι τα ίδια τα οποία έλεγε και ο προκάτοχός του, επικαλούμενος βέβαια τις προηγούμενες Κυβερνήσεις του ΠΑ.ΣΟ.Κ.. Ξεχνάει ο κύριος Υπουργός ότι η Νέα Δημοκρατία είναι εδώ και τέσσερα χρόνια στην Κυβέρνηση και ότι θα πρέπει επιτέλους να απολογηθεί για ποιο λόγο συγκεκριμένες δεσμεύσεις, συγκεκριμένες υποσχέσεις δεν έχουν ακόμα υλοποιηθεί. 
      Θα περίμενα, λοιπόν, κύριε Υπουργέ, μια και μας παραδώσατε μαθήματα πολιτικής συμπεριφοράς, από έναν πολιτικό που έρχεται από την Ευρώπη και από έναν πολιτικό ο οποίος είναι και νέος σε ηλικία να μας πει συγκεκριμένα πράγματα πάνω σε συγκεκριμένα ερωτήματα που ετέθησαν και όχι να μιλάει γενικά και αόριστα. Δεν άκουσα, λοιπόν, από εσάς καμμιά δέσμευση για το χρονοδιάγραμμα σε σχέση με τις προσλήψεις προσωπικού, κάτι στο οποίο όλοι συμφωνούμε, ότι πρέπει να γίνουν προσλήψεις προσωπικού. Όλοι συμφωνούν. Πότε θα γίνει αυτό και με ποια διαδικασία; Θα σταματήσει αυτό το όργιο που έγινε με τις ταχυμεταφορές και με τις συμβάσεις, τις οκτάμηνες και τις δεκαοκτάμηνες που εξυπηρέτησαν –και το επαναλαμβάνω- τις προεκλογικές σκοπιμότητες του νυν δημάρχου Χαϊδαρίου; Και θέλω απάντηση γι’ αυτό. Δεν είδα καμμία συγκεκριμένη στρατηγική για τα ΕΛ.ΤΑ. και για τις ταχυμεταφορές στο μέλλον και βέβαια δεν είδα και καμμία απάντηση πάνω σε συγκεκριμένες αιτιάσεις και ζητήματα που οι συνάδελφοι της περιφέρειας έθεσαν σε σχέση με τις ελλείψεις προσωπικού, τις ελλείψεις γραφείων και την αδυναμία εξυπηρέτησης των πολιτών. Περιμένουμε, λοιπόν, από εσάς που μας παραδώσατε με τόση ευγένεια μαθήματα πολιτικής συγκεκριμένες απαντήσεις. 
      Ευχαριστώ πολύ. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, έχετε το λόγο τώρα για τη δευτερολογία σας για δεκατρία λεπτά. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Κυρίες και κύριοι συνάδελφοι, θα ξεκινήσω με δύο όχι άμεσα σχετιζόμενα με την επερώτηση θέματα, αλλά επειδή τα θίξατε, θα πρέπει νομίζω να απαντήσω. Το ένα είναι σε σχέση με την απεργία της Ο.Σ.Υ.Π.Α., της Ομοσπονδίας Εργαζομένων στην Υπηρεσία Πολιτικής Αεροπορίας, και το δεύτερο είναι για τον ΕΝΙSΑ, τον Οργανισμό για την Ασφάλεια των Δικτύων που έχει έδρα στο Ηράκλειο. Σε σχέση με την Ο.Σ.Υ.Π.Α., πρέπει να σας πω ότι έχουν ένα αίτημα για την καταβολή σ’ αυτούς κάποιων χρημάτων που δικαιούνται μέσω του EUROCONTROL. Έχουμε υπογράψει ήδη τροπολογία με τον κ. Αλογοσκούφη, απλώς οι ίδιοι επιμένουν να ρυθμιστούν και κάποια φορολογικά θέματα και κάποια συνταξιοδοτικά θέματα, συνταξιοδοτικά μάλιστα θέματα, την ώρα που είναι ανοικτό, όπως ξέρετε, το ασφαλιστικό και γι’ αυτό το λόγο η Κυβέρνηση δεν είναι έτοιμη να δεχθεί τα αιτήματα αυτά. Έχω συζητήσει πολλές φορές μαζί τους. Οι άνθρωποι είχαν την καλοσύνη να με δουν -ο Πρόεδρός τους πρόσκειται στο ΠΑ.ΣΟ.Κ.- χωρίς εξώδικα. Με συνεχάρη από την πρώτη εβδομάδα, μιλήσαμε μαζί. 
      Συνεχίζουμε να μιλάμε παρ’ ότι ήταν σε απεργιακές κινητοποιήσεις. Ο ίδιος ξέρει, όπως και οι εργαζόμενοι, ότι και εγώ συνέβαλα στο να υπογραφεί η τροπολογία, όπως υπεγράφη. Από εκεί και πέρα, επειδή κάθε κυβέρνηση είναι υπεύθυνη για να πετούν τα αεροπλάνα και να μην κλείνει ο εθνικός εναέριος χώρος, η Υπηρεσία Πολιτικής Αεροπορίας προσέφυγε στο Πρωτοδικείο. Το δικαστήριο άκουσε και τις δύο πλευρές και απεφάσισε κατά τον τρόπο με τον οποίο απεφάσισε. Δεν είμαστε εμείς αρμόδιοι να υποδεικνύουμε στο δικαστήριο ότι πρέπει να αποφασίσει κατά τον άλφα ή κατά τον βήτα τρόπο. Οι αποφάσεις των δικαστηρίων,  όποιες και να είναι, πρέπει να γίνονται σεβαστές απ’ όλους σε όλες τις δημοκρατίες, συμπεριλαμβανομένης και της Ελληνικής  Δημοκρατίας.
      Σε σχέση με τον ΕΝΙSΑ, δηλαδή τον Οργανισμό για την Ασφάλεια των Δικτύων, έτσι όπως είχε ληφθεί η απόφαση, ο οργανισμός αυτός μπορούσε να παραμείνει στο Ηράκλειο μέχρι το 2009. Με τις δικές μας προσπάθειες, ο οργανισμός, με βάση της εισήγησης της Ευρωπαϊκής Επιτροπής, θα παραμείνει για ακόμα δύο χρόνια. Δεν πανηγυρίζουμε γι’ αυτό. Αντίθετα, από την πρώτη στιγμή, το ξεκαθάρισα και είπα ότι, καθώς η Ευρωπαϊκή Επιτροπή προτείνει να δημιουργηθεί νέος οργανισμός για τις τηλεπικοινωνίες που θα έχει ως βάση τον ΕΝΙSΑ, η ελληνική Κυβέρνηση θα επιδιώξει αυτός ο οργανισμός να είναι στην Ελλάδα, για αυτονόητους λόγους με τους οποίους υποθέτω ότι συμφωνείτε. 
      Ξεκαθάρισα, κύριε Στρατάκη, από το Βήμα, ότι οι αποφάσεις λαμβάνονται όχι από την Επιτροπή, για τις έδρες των οργανισμών, αλλά από το Ευρωπαϊκό Συμβούλιο με ομοφωνία. Ο «νοών νοείτω». Ο καθένας μπορεί να βγάλει τα συμπεράσματά του. 
      ‘Ερχομαι στα θέματα που αφορούν την επερώτηση. Σε σχέση με το κείμενο της ερώτησής μου, που κατατέθηκε στα Πρακτικά από τον κ. Τσιόκα, θέλω να ξεκαθαρίσω ότι κατέθεσα αυτήν την ερώτηση για δύο λόγους, τους οποίους υποστηρίζω και σήμερα. Πρώτον, γιατί θεωρώ ότι δεν πρέπει να έχουμε δημόσιες επιχειρήσεις οι οποίες «ελαφρά τη καρδία», χωρίς επιχειρησιακά σχέδια, χωρίς να λαμβάνονται υπ’ όψιν οι συνθήκες της οικονομίας και της κοινωνίας, θα παράγουν εσαεί χρέη, τα οποία θα φορτώνουν τους φορολογούμενους. Τα ΕΛ.ΤΑ., κύριε Τσιόκα, όταν κατετέθη η ερώτηση ήταν ένας βαριά ζημιογόνος οργανισμός. 
      Από το 1999 και μετά –το είπα και προηγουμένως, χωρίς να ξέρω τι θα καταθέσετε- η ίδια η κυβέρνησή σας έκανε μία προσπάθεια που συνεχίζεται και επί των ημερών μας, να εξυγιανθεί ο οργανισμός. Όμως δεν μπορεί να θεωρούμε ότι οι δημόσιοι οργανισμοί πρέπει να είναι χοάνες όπου θα χάνονται τα χρήματα των φορολογουμένων. Επίσης, στο σκεπτικό της ερώτησής μου, υπήρχε και ένας άλλος λόγος. Στην ταχυδρομική αγορά, όπως και σε κάθε αγορά που είναι απελευθερωμένη, δεν υπάρχει μόνον μία εταιρεία. Υπάρχουν πολλές. Και εγώ, ως Υπουργός, δεν αισθάνομαι Υπουργός μόνον των ΕΛ.ΤΑ.. Αισθάνομαι Υπουργός όλων των εταιρειών, γιατί όλες οι εταιρείες έχουν εργαζόμενους οι οποίοι έχουν οικογένειες με παιδιά και είναι όλοι εξίσου Έλληνες. Επομένως, πρέπει να νοιαζόμαστε για ίσους όρους ανταγωνισμού, γιατί αν κλείσουν κάποιες από τις εταιρείες, όποιες και αν είναι, είτε δημόσιες είτε ιδιωτικές, κάποιοι εργαζόμενοι ‘Ελληνες συμπατριώτες μας θα μείνουν στο δρόμο.
      Εσείς λοιπόν που νοιάζεστε για τους εργαζόμενους –δεν το αμφισβητώ αυτό- μη ξεχνάτε και τους εργαζόμενους του ιδιωτικού τομέα. ‘Εχουν και αυτοί ψυχή. 
      ΠΑΝΑΓΙΩΤΗΣ ΛΑΦΑΖΑΝΗΣ: Και θα κάνετε προσλήψεις…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Θα φθάσουμε και σε αυτό, κύριε Λαφαζάνη.
      Από εκεί και πέρα, αν θέλετε να βγάλετε εικόνα για την πορεία μου ως Ευρωβουλευτού, μπορείτε να δείτε πως ψήφισα στα θέματα της απελευθέρωσης της ταχυδρομικής αγοράς σε δύο περιπτώσεις. Όταν ήμουν Πρόεδρος της Επιτροπής Μεταφορών και Περιφερειακής Πολιτικής, μαζί με συναδέλφους σας, ψήφισα ακριβώς το ίδιο πράγμα.
      Την ίδια θέση υιοθετήσατε κι εσείς στο Συμβούλιο των Υπουργών. 
      Τώρα, που είμαστε εμείς στην Κυβέρνηση και ήμουν εγώ Ευρωβουλευτής, ψηφίσαμε πάλι με τους συναδέλφους του ΠΑ.ΣΟ.Κ. ακριβώς το ίδιο πράγμα. Και το ότι υπήρξε παράταση του σημερινού καθεστώτος μέχρι το 2013 δεν οφείλεται, βέβαια, μόνο στην Κυβέρνησή μας, αλλά οφείλεται και στην Κυβέρνησή μας. 
      Σημείωσα δε προηγουμένως ότι έτυχε –κατά σύμπτωση, αν θέλετε- ο «λύκος που φυλάει τα πρόβατα», να βάλει την υπογραφή του στο καθεστώς, το οποίο θα συνεχίσει να ισχύει μέχρι το 2013. 
      Σε σχέση με τα διαβατήρια, από τη νομική υπηρεσία του αρμόδιου Υπουργείου θεωρήθηκε ότι δεν θα έπρεπε τα ΕΛ.ΤΑ. να έχουν την αποκλειστική διακίνηση της αλληλογραφίας. Δεν έχω κανένα λόγο να μην το αναφέρω. Ωστόσο, πρέπει να σημειώσω δύο πράγματα ακόμα. 
      Πρώτον, ότι τα ΕΛ.ΤΑ. έχουν την αποκλειστική διακίνηση των διαβατηρίων μέχρι το καλοκαίρι του 2008 και δεύτερον, ότι, όσον αφορά το διαγωνισμό, η υπόθεση βρίσκεται στο Συμβούλιο της Επικρατείας, όπου εκκρεμεί η εκδίκαση αιτήσεων ακύρωσης και αναστολής που κατέθεσε ο ΕΛ.ΤΑ. για την ακύρωση του σχετικού διαγωνισμού. 
      Έγιναν και άλλες αναφορές σε επιμέρους ζητήματα, στα οποία θα αναφερθώ. Είπε ο κ. Τσιόκας «είναι δυνατόν τα ΕΛ.ΤΑ. να πουλάνε λαμπάδες;». Εκπλήσσει πράγματι όποιον το ακούει. Τα ΕΛ.ΤΑ. έχουν κάποιες τέτοιες εμπορικές δραστηριότητες. Στη συγκεκριμένη περίπτωση η «Αλληλεγγύη», η μη κυβερνητική οργάνωση που υπάγεται στην Εκκλησία της Ελλάδος, ζήτησε από τα ΕΛ.ΤΑ. να πουληθούν εν όψει του Πάσχα του 2006 και κάποιες πασχαλιάτικες λαμπάδες. Ο αρμόδιος διευθυντής έτσι έκρινε. Δεν νομίζω ότι θα έπρεπε να κατηγορηθεί αυτή η συγκεκριμένη δραστηριότητα. Θεωρώ ότι η κριτική που ασκήσατε προς αυτήν την κατεύθυνση ήταν υπερβολική. 
      Σε σχέση με τα καταστήματα, θέλω να σας αναφέρω ότι το 1999 υπήρχαν εννιακόσια εξήντα επτά καταστήματα των ΕΛ.ΤΑ. Το 2001 ήταν οκτακόσια ενενήντα τρία, το 2004 ήταν οκτακόσια πενήντα πέντε και το 2007 είναι μόλις δύο λιγότερα, δηλαδή οκτακόσια πενήντα τρία. Επομένως, επί των ημερών μας έχουν μειωθεί κατά δύο, επί των ημερών σας είχαν μειωθεί κατά εκατόν εννέα. 
      ΕΜΜΑΝΟΥΗΛ ΣΤΡΑΤΑΚΗΣ: Πόσα πρακτορεία άνοιξαν το ίδιο διάστημα. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Άνοιξαν πρακτορεία επί των ημερών μας. Δηλαδή από το 2004 μέχρι το 2007, κύριε Στρατάκη, έχουν ανοίξει περίπου διακόσια πενήντα πρακτορεία. 
      Είναι αλήθεια ότι στην πρώτη μου τοποθέτηση δεν απάντησα στην κ. Χριστοφιλοπούλου σχετικά με την αλληλογραφία και τα προβλήματα διακίνησής της στην περιφέρεια Αττικής. Δεν θα αρνηθώ ότι όντως υπάρχουν προβλήματα, κυρία Χριστοφιλοπούλου. Ορθώς το επισημαίνετε και πολύ καλά κάνετε που το επισημαίνετε, διότι εκπροσωπείτε αυτούς τους ανθρώπους και ασφαλώς είναι υποχρέωσή σας, όπως και καλοδεχούμενη είναι η κριτική την οποία ασκείτε. 
      Πρέπει να ξέρετε, όμως, ότι ανεξάρτητα από το ποια κυβέρνηση βρίσκεται στην εξουσία και ποιος είναι ο διευθύνων σύμβουλος του ΕΛ.ΤΑ. σε κάθε περίπτωση, ειδικά στις περιοχές της Ανατολικής Αττικής, τα προβλήματα αυτά οφείλονται σε πολύ μεγάλο βαθμό σε ανυπαρξία διευθύνσεων, λόγω του τρόπου με τον οποίο έχει αναπτυχθεί, δυστυχώς, η περιοχή. 
      Πρόκειται για περιοχή με τεράστια οικιστική ανάπτυξη, απουσία ονοματοδοσίας οδών, αριθμών κ.λπ., με αποτέλεσμα, σε ορισμένες περιπτώσεις, να δυσχεραίνεται εντυπωσιακά η διαδρομή. Παράδειγμα, πρόσφατη έρευνα των ΕΛ.ΤΑ. στη Νέα Μάκρη έδειξε ότι πάνω από εκατό δρόμοι έχουν διπλή ονομασία και τυχαία αρίθμηση.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Έχετε έναν κενό τομέα στη Νέα Μάκρη. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Τέτοια προβλήματα υπάρχουν και σε άλλες περιοχές της Αττικής. Οι μονάδες διανομής στα Γλυκά Νερά και το Κορωπί, που αναφέρατε, δημιουργήθηκαν πρόσφατα, την τελευταία διετία, ακριβώς με σκοπό τη βελτίωση της ποιότητας. 
      Εγώ, πάντως, δεν θέλω να ωραιοποιήσω το πρόβλημα. Πρέπει να καταβάλουμε προσπάθεια να το λύσουμε και προφανώς το σύνολο της κρατικής μηχανής πρέπει να καταβάλει προσπάθεια να λύσει το πρόβλημα, που δυστυχώς στην περιοχή εκείνη είναι πολύ ευρύτερο –και το ξέρετε εσείς πολύ καλύτερα από εμένα- από τις δυνατότητες που έχουν τα ΕΛ.ΤΑ. για να το αντιμετωπίσουν, γιατί, όπως σας είπα προηγουμένως, σχετίζεται και με την ίδια την οικιστική ανάπτυξη της περιοχής. 
      Σε σχέση με τις προσλήψεις επαναλαμβάνω ότι θα γίνουν οι προσλήψεις    -ήταν βασικό και δικαιολογημένο αίτημα των εργαζομένων- με βάση το Α.Σ.Ε.Π. όπως ορίζει ο νόμος με συμβάσεις αορίστου χρόνου. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, μια διακοπή σας παρακαλώ.
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, μία διακοπή αν επιτρέπετε, από τον κ. Λαφαζάνη. Θέλει να κάνει μία διευκρίνιση. 
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, το είπατε στην πρωτολογία και το έκρινα θετικά, αλλά βλέπω ότι με τη διευκρίνιση που πάτε να κάνετε τώρα και που ιδιαιτέρως μου είπατε, οι προσλήψεις θα γίνουν με βάση το Α.Σ.Ε.Π. μεν, αλλά θα είναι με σχέση ιδιωτικού δικαίου διαφορετικές από την σταθερή, μόνιμη απασχόληση την οποία έχουν οι υπόλοιποι εργαζόμενοι. Έτσι όμως έχουμε εργαζόμενους δύο ταχυτήτων και η εφαρμογή που κατ’ επιλογή σας κάνετε –δεν σας επιβάλλει κανένας νόμος να την κάνετε- δημιουργεί εργαζόμενους δύο ταχυτήτων, επαναλαμβάνω. Σε αυτό είμαστε άκρως αντίθετοι και σας παρακαλώ μην κάνετε από τις πρώτες πράξεις της υπουργικής σας θητείας αυτό το διαχωρισμό και αυτή τη διάκριση εργαζομένων, ιδιαίτερα των νέων.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Λαφαζάνη, σέβομαι απολύτως τις θέσεις σας, είναι ειλημμένη κυβερνητική απόφαση και σύμφωνα με το νόμο θα προχωρήσουμε στις οκτακόσιες πενήντα προσλήψεις με βάση τις διαδικασίες του Α.Σ.Ε.Π. με συμβάσεις αορίστου χρόνου, οι δε εργαζόμενοι οι οποίοι σήμερα υπηρετούν στα ΕΛ.ΤΑ. προφανώς καθόλου δεν γίνονται απ’ αυτή τη ρύθμιση καθώς εξακολουθούν να έχουν ακριβώς τα ίδια δικαιώματα τα οποία έχουν.
      ΠΑΝΑΓΙΩΤΗΣ ΛΑΦΑΖΑΝΗΣ: Θίγονται οι παλαιότεροι. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Τώρα η ρύθμιση αυτή προφανώς δεν εφαρμόζεται για πρώτη φορά σε δημόσια επιχείρηση και οργανισμό, σε Δ.Ε.Κ.Ο. Εφαρμόζεται ήδη και σε άλλες Δ.Ε.Κ.Ο. και, νομίζω, ότι εκεί που έχει εφαρμοστεί, έχει εφαρμοστεί πετυχημένα και χωρίς να θιγούν τα δικαιώματα των εργαζομένων.
      Από κει και πέρα οι προσλήψεις θα γίνουν άμεσα. Ελπίζουμε να είμαστε σε θέση να κάνουμε τις προκηρύξεις εντός του έτους. Θέλω δε, να απαντήσω στον κ. Κατρίνη ότι οι ισχυρισμοί του για τις προσλήψεις στις Ταχυμεταφορές δεν έχουν στοιχειοθετηθεί. Με βάση έρευνες οι οποίες έχουν γίνει μέχρι σήμερα αυτά τα οποία αναφέρατε κύριε συνάδελφε, δεν έχουν αποδειχτεί.
      Τώρα, σε σχέση με το Χρηματιστήριο, τα έγγραφα τα οποία κατέθεσα νομίζω ότι ήταν απολύτως σαφή. Στην περίπτωση των ΕΛ.ΤΑ. η Κυβέρνηση του ΠΑ.ΣΟ.Κ. είχε αποφασίσει την εισαγωγή στο Χρηματιστήριο. Αυτό είπα και τα Πρακτικά είναι στη διάθεσή σας.
      ΘΕΟΧΑΡΗΣ ΤΣΙΟΚΑΣ: Είπατε για ιδιωτικοποίηση.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Είπα για τις Ταχυμεταφορές για την ιδιωτικοποίηση, κύριε Τσιόκα και αυτό υπάρχει μέσα και το διάβασα κατά λέξη. Μπορείτε να ανατρέξετε στο τι είπα και στο τι γράφει το έγγραφο. Λοιπόν, την πολιτική σας εκείνων των ημερών συνεχίζουμε σήμερα. Και χαίρομαι που σ’ αυτό το θέμα συμφωνούμε απολύτως και υπάρχει ένας κοινός τόπος, ένα σημείο συναίνεσης για ένα πολύ μεγάλο τμήμα της Βουλής των Ελλήνων.
      Σε σχέση με τον κ. Λαφαζάνη και το αν Ταχυδρομικά Ταμιευτήρια αλλού …
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, συγνώμη, αλλά θα τριτολογήσετε ή θέλετε να χρησιμοποιήσετε το χρόνο σας τώρα;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Τελειώνω, κύριε Πρόεδρε. 
      …και σε άλλες χώρες της Ευρώπης είναι εισηγμένα, θέλω να πω ότι στη Γερμανία για παράδειγμα, έχουμε τέτοιες μορφές μετοχοποίησης. Στη δε Σκανδιναβία έχουμε ένα τοπίο στην ταχυδρομική αγορά...
      ΠΑΝΑΓΙΩΤΗΣ ΛΑΦΑΖΑΝΗΣ: Είπα σε ποια χώρα δεν υπάρχει Ταχυδρομικό Ταμιευτήριο…
      ΠΡΟΕΔΡΕΥΩΝ (Φίλιππος Πετσάλνικος): Κύριε Λαφαζάνη, μη διακόπτετε. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): …που ουσιαστικά ισοδυναμεί με σχεδόν πλήρη απελευθέρωση. Αυτό, μια και ρωτάτε τι συμβαίνει σε άλλες χώρες της Ευρώπης.
      Τώρα, μια τελευταία παρατήρηση σε σχέση με τις αυξήσεις των τιμολογίων.
      Στην περίοδο 1996 - 2004 η τιμή της πρώτης μονάδας βάρους, δηλαδή επιστολές πρώτης προτεραιότητας βάρους μέχρι είκοσι γραμμάρια, αυξήθηκε κατά 113%, ενώ είχαμε αύξηση του δείκτη τιμών καταναλωτή μόνο κατά 33,6%. Η αύξηση δηλαδή ήταν τετραπλάσια σε σχέση με τον πληθωρισμό.
      Αντίθετα, στην περίοδο 2004 - 2007 η τιμή της πρώτης μονάδας βάρους αυξήθηκε κατά 10,2%, ενώ η μεταβολή του δείκτη τιμών καταναλωτή ήταν 11,2%. Αυτό το λέω για να μην ασκείται ορισμένες φορές εύκολη κριτική. Διότι, ξέρετε, καμμιά φορά υπάρχει κι η πραγματικότητα και όπως έλεγε κι ο Μιτεράν, «τα γεγονότα καμμιά φορά είναι ξεροκέφαλα». Το ίδιο ξεροκέφαλα είναι τα γεγονότα και σε σχέση…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, τα γεγονότα μπορεί να είναι ξεροκέφαλα, αλλά και ο χρόνος είναι ξεροκέφαλος και θα σας παρακαλέσω να ολοκληρώσετε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Σε τριάντα δευτερόλεπτα τελειώνω, κύριε Πρόεδρε. 
      Το ίδιο ξεροκέφαλα είναι τα γεγονότα και σε σχέση με τις σχέσεις που έχουμε με τους εργαζομένους. Επαναλαμβάνω ότι θέλουμε να προχωρήσουμε χέρι-χέρι. Με συγκρούσεις άνευ λόγου δεν μπορούν να προχωρήσουν μπροστά τα ΕΛ.ΤΑ. και οποιαδήποτε άλλη δημόσια επιχείρηση. Πιστεύουμε στο διάλογο, πιστεύουμε στη συνεργασία με τους εργαζομένους και αύριο το πρωί πρόκειται να τους καλέσω ξανά να έρθουν να με συναντήσουν. Αν οι ίδιοι δεν θέλουν, από εκεί και πέρα αυτό είναι δικό τους ζήτημα. Πιστεύω όμως ότι θα προχωρήσουμε όλοι μαζί, γιατί όλοι για τον ίδιο σκοπό δουλεύουμε. 
      Ευχαριστώ πολύ, κυρίες και κύριοι συνάδελφοι.
      ΠΡΟΕΔΡΕΥΩΝ (Φίλιππος Πετσάλνικος): Πάντως, κύριε Υπουργέ, αν μου επιτρέπετε και με την ανοχή των συναδέλφων θα ήθελα να κάνω μια μικρή μόνο παρατήρηση σε σχέση με όλα όσα ακούστηκαν εδώ, μια που είναι εδώ κι οι συνεργάτες σας και θα μπορούσαν να κρατήσουν μία σημείωση, για την αναγκαιότητα καλύτερης κάλυψης των ταχυδρομικών αναγκών σε παραμεθόριες περιοχές. Είναι τα νησιά. Δεν είναι όμως μόνον αυτά. Υπάρχουν και άλλες παραμεθόριες περιοχές και θα μου επιτρέψετε να καταθέσω την προσωπική μου εμπειρία από την ιδιαίτερη πατρίδα μου, το Νομό Καστοριάς. 
      Υπάρχουν χωριά των οκτακοσίων και των χιλίων κατοίκων, όπου τον εικοστό πρώτο αιώνα  η διανομή της αλληλογραφίας  γίνεται με το να την αφήνουν στο καφενείο του χωριού. Έχουμε καταβάλει προσπάθειες και με τους προκατόχους σας. Δεν έχει επιλυθεί το πρόβλημα αυτό. Ενώ υπάρχει δηλαδή σε συγκεκριμένους δήμους ταχυδρομικό γραφείο, εκεί υπηρετεί μόνον ένας υπάλληλος και είναι αδύνατον να γίνει η διανομή στο κοντινό χωριό. Παρ’ ότι ο πληθυσμός είναι αρκετά σημαντικός, είναι αδύνατον να γίνει κατ’ οίκον, η διανομή. Θα σας παρακαλούσα να δείτε αυτές τις περιπτώσεις -μπορώ και περισσότερες λεπτομέρειες να σας δώσω- γιατί, επαναλαμβάνω, δεν μας τιμά τον 21ο αιώνα σημαντικός αριθμός κατοίκων να αντιμετωπίζονται από τα ελληνικά ταχυδρομεία με αυτόν τον τρόπο.
      Τώρα το λόγο έχει για τη δευτερολογία του ο Κοινοβουλευτικός Εκπρόσωπος του ΠΑ.ΣΟ.Κ. κ. Θεοχάρης Τσιόκας.
      Έχετε οκτώ λεπτά, κύριε Τσιόκα.
      ΘΕΟΧΑΡΗΣ ΤΣΙΟΚΑΣ: Κύριε Υπουργέ, φοβάμαι ότι η ζωή είναι ξεροκέφαλη και θα σας επιβάλει μια ανατροπή σ’ αυτή την πολιτική που έχετε επιλέξει και η οποία είναι βαθιά διχαστική. Και θα σας εξηγήσω γιατί. 
      Όντως κι εμείς θέλουμε ο Υπουργός Μεταφορών να είναι Υπουργός όλων των μεταφορών κι όλων των επικοινωνιών. Όμως μιλάμε τόση ώρα εδώ πέρα και την ίδια ώρα δεν είπατε κουβέντα, αφού θέλετε να μιλήσετε και για την αγωνία, για τους εργαζόμενους που δουλεύουν στις ιδιωτικές ταχυδρομικές υπηρεσίες κ.λπ., για το αν ξέρετε πώς δουλεύουν αυτές οι ιδιωτικές ταχυδρομικές εταιρείες δεν θα κάνατε αναφορά. Υπάρχει κάποιος κανόνας που να τις οριοθετεί; Δουλεύουν οι εργαζόμενοι «μαύρη εργασία»; Ναι ή όχι; Είναι ασφαλισμένοι; Δουλεύουν οικονομικοί μετανάστες χωρίς καν να τους ξέρει κανείς ποιοι είναι και πότε είναι; Αυτή είναι η αξιοπιστία των ιδιωτικών επιχειρήσεων που ορισμένοι αποσπώνται από τα ΕΛ.ΤΑ. και παίρνουν μερίδιο αγοράς, χωρίς καν να καλύπτουν τις στοιχειώδεις υποδομές; Και τολμάτε και μιλάτε στην Αίθουσα του Εθνικού Κοινοβουλίου για τους εργαζόμενους στις ιδιωτικές εταιρείες; Εδώ μιλάμε για  αχαλίνωτη αγορά, όπου θυσιάζονται άνθρωποι. Άνθρωποι θυσιάζονται! Δουλεύουν κάτω από το χειρότερο εργασιακό καθεστώς, μεσαιωνικό, στις ιδιωτικές αυτές επιχειρήσεις! Βάλτε τους ελεγκτικούς μηχανισμούς να δουν!
      Και έρχεστε τώρα και αντί να τραβήξουμε αυτούς τους ανθρώπους, που δουλεύουν στις ιδιωτικές επιχειρήσεις, προς τα πάνω, με βάση τα κεκτημένα των εργαζομένων στα ΕΛ.ΤΑ., λέμε να απαξιώσουμε και τους εργαζόμενους στα ΕΛ.ΤΑ. -αυτό λέτε- και μάλιστα όταν δεν συντρέχει λόγος, κύριε Υπουργέ. Και δεν συντρέχει πρώτον, γιατί η εταιρεία είναι κερδοφόρα. Δεύτερον, η αναλογία –σας το είπα πριν, αλλά αποφύγατε να το απαντήσετε- κόστους, τζίρου και προσωπικού είναι στα πλαίσια του μέσου όρου της  Ευρώπης. 
      Δεν έχετε να κερδίσετε τίποτα από αυτήν την ιστορία. Και επιμένετε να νομίζετε ότι η –εντός εισαγωγικών- «επιβίωση» των ΕΛ.ΤΑ. θα στηριχθεί στην εξαθλίωση των εισοδημάτων των εργαζομένων; Αυτό λέτε; Και θα τους πάρετε με τον ν. 3429 να φτιάξετε εργαζόμενους δύο ταχυτήτων; Δηλαδή, ξέρετε τι λέτε, νέος Υπουργός, νέος άνθρωπος, στους νέους ανθρώπους που ψάχνουν να βρουν μια εργασιακή απασχόληση; 
      Τους ψέλνετε έναν επικήδειο και τους λέτε, ότι στη ζωή τους θα λειτουργούν μόνο με ανασφάλεια: συμβάσεις αορίστου χρόνου, απολύσεις, επτάμηνο κρίσης κ.λπ., την ίδια ώρα που οι ίδιοι οι εργαζόμενοι έχουν αποδείξει ότι κάνουν θυσίες για να γίνει κερδοφόρος ο ΕΛ.ΤΑ. Το πρώτο, λοιπόν, θέμα είναι αυτό.
      Το δεύτερο θέμα είναι το εξής και πείτε μας αν είναι έτσι. Είναι υποχρέωση ή όχι της Ελληνικής Κυβέρνησης, με εντολή μάλιστα της Ευρωπαϊκής Ένωσης, προκειμένου να προχωρήσει σε ρυθμίσεις που θα αφορούν την επιδότηση, την αύξηση ή τη διαμόρφωση του αποκλειστικού τομέα στα πλαίσια των καθολικών υπηρεσιών; Είναι υποχρέωσή σας!
      Πείτε μου ποια είναι η πολιτική σας πάνω σ’ αυτό. Δεν την είπατε. Θα σας ξανακαλέσουμε γι’ αυτό, να μας το πείτε. Έτσι μπορούμε να δούμε το μέλλον των ΕΛ.ΤΑ..
      Τρίτον, είπατε για τα διαβατήρια και μιλήσατε για τα δικαστήρια κ.λπ. και τη δικαιοσύνη. Να σας το πω απλά; Έγινε αυτή η προκήρυξη για το έτος 2008 –και εσείς το ξέρετε πολύ καλά- γιατί το 2009 ήταν η τελική ημερομηνία της παράτασης, πάνω στην οποία θα στηριζόταν η απελευθέρωση. Τώρα πήγε το 2013. Σας καταθέσαμε ως ΠΑ.ΣΟ.Κ. ολοκληρωμένη τροπολογία, με την οποία παρατείνεται μέχρι το 2013 το θέμα των διαβατηρίων, για να οργανώσετε και την αγορά. Το κάνετε; 
      Τρίτον, πάμε στο επιχειρησιακό σχέδιο που είπατε. Παραλάβατε ένα ολοκληρωμένο επιχειρησιακό σχέδιο για το μέλλον των ΕΛ.ΤΑ. και στη διάσταση την εσωτερική για να εξασφαλίσει την καθολικότητα, τη βιωσιμότητα και την ανταγωνιστικότητα και στη διάσταση ως προς το επιχειρησιακό πρόγραμμα που περιελάμβανε τη σχέση του στα πλαίσια του διεθνούς ανταγωνισμού που γίνεται στις ταχυμεταφορές.
      Το μείωσε η Νέα Δημοκρατία κατά 50%, ναι ή όχι; Το μείωσε, κύριε Υπουργέ. Το σχέδιο που –εντός εισαγωγικών και κυριολεκτικά- «εκτελείτε» είναι μειωμένο, με βάση αυτό που παραλάβατε, κατά 50%. Ποιο είναι το αποτέλεσμα; Το αποτέλεσμα είναι βέβαια αυτήν την ώρα τα ΕΛ.ΤΑ. να παρουσιάζουν όλα αυτά τα προβλήματα που σας ανέφεραν πριν οι συνάδελφοι ομιλητές του ΠΑ.ΣΟ.Κ..
      Για όλους αυτούς τους λόγους, κύριε Υπουργέ, εμείς είμαστε απέναντι σ’ αυτές τις πολιτικές. Και είμαστε απέναντι για τον απλό λόγο ότι εσείς και ορισμένοι συνάδελφοι από την Αντιπολίτευση, όπως το ΛΑ.Ο.Σ. που άκουσα πριν, απλώς διαστρεβλώνετε τις θέσεις του ΠΑ.ΣΟ.Κ. Λέτε ότι το ΠΑ.ΣΟ.Κ. ήθελε την ιδιωτικοποίηση στις ταχυμεταφορές. Δεν ήθελε την ιδιωτικοποίηση. 
      Οι Ταχυμεταφορές –σας εξήγησα και στην πρωτομιλία μου- είναι ό,τι είναι η «COSMOTE» για τον Ο.Τ.Ε.. Στα πλαίσια του διεθνούς ανταγωνισμού έπρεπε να μετοχοποιηθεί για να βρει στρατηγικές συμμαχίες και να μπει στο διεθνές ανταγωνιστικό περιβάλλον, για να μην έλθει άλλη ξένη εταιρεία και καταλάβει αυτό το χώρο, για να μπορεί η Ελλάδα και να φέρνει πόρους και να εκτελεί ποιοτικά αναβαθμισμένες υπηρεσίες. Αυτό έκαναν οι προηγούμενες κυβερνήσεις. Αυτό συμφώνησαν οι εργαζόμενοι και έτσι έβλεπαν το μέλλον των ΕΛ.ΤΑ.. 
      Αυτό όμως εσείς, αφού περιδιαβήκατε τη δίνη αν θα τον πουλήσετε σε εγχώριο αγοραστή ή όχι, τώρα μαθαίνω ότι αρχίζετε και σκέφτεστε το αν θα ψάξετε να βρείτε στρατηγικό σύμμαχο, όχι εταίρο, σύμμαχο. Είναι άλλο το ένα και άλλο το άλλο. Αν πάτε σε αυτήν την κατεύθυνση, είναι άλλη ιστορία. Αν πάτε όμως στην εκποίηση στην εγχώρια αγορά, είναι άλλη ιστορία. Πάνω σε αυτό πρέπει να έχετε ξεκάθαρη στρατηγική. Πρέπει να βάλετε κάτω τις επιλογές σας.
      Καταλήγοντας, θέλω να πω το εξής: Όπως καταλαβαίνετε, για όλους τους λόγους που προανέφερα στην πρωτομιλία μου και για τους λόγους που ανέφερα τώρα, δεν συμπίπτουμε στον ίδιο δρόμο. Εσείς έχετε επιλέξει ένα δρόμο, ο οποίος βγάζει απέναντι τους εργαζόμενους, την περιφέρεια, την κοινωνία, την καθολικότητα. 
      Εμείς διαλέξαμε έναν άλλο δρόμο, ο οποίος στηρίζεται στην ανάπτυξη, στη βιωσιμότητα, στην καθολικότητα των παρεχόμενων υπηρεσιών, γιατί πιστεύουμε ότι ανάπτυξη, βιωσιμότητα και καθολικότητα δεν είναι αντίπαλες έννοιες. Μέσα από κοινωνικά συμβόλαια, μέσα από συλλογικές συμβάσεις μπορούμε να χαράσσουμε σχέδια που θα διασφαλίζουν το μέλλον των ταχυδρομικών υπηρεσιών ως παράγοντας συνοχής και επικοινωνίας μεταξύ των πολιτών.
      Ο άλλος δρόμος είναι άλλης πολιτικής. Περιλαμβάνει τη στρατηγική ανάπτυξη με νέα χρηματοοικονομικά προϊόντα, με διεθνείς συνεργασίες στις Ταχυμεταφορές, με ποιότητα και καλύτερες υπηρεσίες. 
      Θέλουμε τον ΕΛ.ΤΑ. παντού, ανταγωνιστικό, θέλουμε τον πολίτη να εξυπηρετείται από τον ΕΛ.ΤΑ., τις παραγωγικές δυνάμεις στην περιφέρεια να εξυπηρετούνται από τον ΕΛ.ΤΑ.. Θέλουμε την ασφάλεια όχι μόνο στη σύνταξη, αλλά την εγκυρότητα και την ασφάλεια στη διακίνηση κάθε είδους αλληλογραφίας. Θέλουμε τους εργαζόμενους να εργάζονται με ασφάλεια, με συμμετοχή, να έχουν το όπλο των συλλογικών συμβάσεων για να μπορούν να διαμορφώνουν κοινωνικά συμβόλαια.
      Γι αυτό το λόγο, κύριε Υπουργέ, αν επιμένετε να κάνετε τις προσλήψεις με το νόμο που είπατε, δημιουργώντας εργαζόμενους δύο ταχυτήτων, θα βρείτε τους εργαζόμενους απέναντι. Έντεκα χιλιάδες οικογένειες θα τις βάλετε απέναντι, δημάρχους, κοινοτάρχες την ελληνική περιφέρεια!
      Σας καλούμε, έστω και την ύστατη στιγμή, να αλλάξετε αυτή την επιλογή. Εάν δεν την αλλάξετε, είναι μαθηματικά βέβαιο ότι θα συγκρουστείτε με τους εργαζόμενους, θα συγκρουστείτε με την ελληνική κοινωνία και είναι βέβαιο ότι στο τέλος, θα κερδίσει η ελληνική κοινωνία για να επιβάλει τον άλλο δρόμο πολιτικής που ανακοινώνουμε σήμερα και που επιμένουμε ότι είναι ο δρόμος πάνω στον οποίο η Δ.Ε.Κ.Ο. μπορεί να είναι και βιώσιμη και ανταγωνιστική και να παρέχει καθολικές υπηρεσίες.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, φαντάζομαι ότι θα τριτολογήσετε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Βεβαίως, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Υπουργέ, έχετε το λόγο για πέντε λεπτά.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, πρώτα από όλα σημειώνω αυτό το οποίο είπε ο κ. Τσιόκας σε σχέση με τους εργαζομένους στις ιδιωτικές εταιρείες και τον παρακαλώ πολύ -και δεν είναι σχήμα λόγου- εάν έχει τέτοια στοιχεία, αύριο το πρωί να τα έχω στο γραφείο. Και θα συνεννοηθώ με το αρμόδιο Υπουργείο Εργασίας, έτσι ώστε, εάν υπάρχει ολιγωρία, να γίνει αυτό το οποίο πρέπει να γίνει. Διότι, προφανώς, τόσο οι εργαζόμενοι στο δημόσιο, όσο και στον ιδιωτικό τομέα πρέπει να απολαμβάνουν συγκεκριμένων δικαιωμάτων τα οποία προβλέπονται από τη νομοθεσία. Αυτό είναι το ένα.
      Δεύτερον. Δεν πρέπει να περνάμε στους Έλληνες πολίτες που μας διαβάζουν, μας ακούν, μας βλέπουν, εσφαλμένα μηνύματα. Η εφαρμογή του νόμου για τις Δ.Ε.Κ.Ο. –διότι περί αυτού πρόκειται, το νόμο εφαρμόζουμε- δεν σημαίνει σε καμμία περίπτωση μικρότερα εισοδήματα για τους νεοπροσλαμβανόμενους. Όπως δεν σημαίνει ότι θίγονται, με κανέναν τρόπο, οι ήδη εργαζόμενοι -που δεν θίγονται σε τίποτα απολύτως, δεν αλλάζει το καθεστώς τους- με τον ίδιο τρόπο δεν σημαίνει ότι οι καινούργιοι που θα μπουν, θα μπουν με λιγότερα χρήματα. Καθόλου. Στον Ο.Τ.Ε., για παράδειγμα, δεν έχουμε τέτοιου είδους φαινόμενα. Έχει εφαρμοσθεί αλλού αυτό το οποίο θα εφαρμοσθεί και στον ΕΛ.ΤΑ. και επομένως δεν είναι κάτι καινούργιο. Και δεν καταλαβαίνω προς τι η έκπληξη και γιατί η τόσο αρνητική τοποθέτηση. 
      Είναι σωστό το μέτρο για τις υπηρεσίες, για την αποτελεσματικότητά τους, για τον Έλληνα φορολογούμενο που πρέπει να δει τις δημόσιες επιχειρήσεις και οργανισμούς να είναι υγιείς επιχειρήσεις και να προχωρούν προς τα εμπρός.
      Σε σχέση με τις καθολικές υπηρεσίες και το σχεδιασμό μας με βάση την Γ΄ Κοινοτική Οδηγία, αυτή που υπεγράφη τον Οκτώβριο, αλλά δεν έχει ακόμη τεθεί σε εφαρμογή –γιατί ξέρετε, όλες οι χώρες έχουν περιθώριο δεκαοκτώ μηνών να τη θέσουν σε εφαρμογή- δεν ξέρω αν η δική σας Κυβέρνηση είχε έτοιμη τη στρατηγική, προτού οριστικοποιηθεί η οδηγία. Αλλά επειδή η οδηγία οριστικοποιήθηκε μόλις τώρα και δεν έχει τεθεί ακόμη σε εφαρμογή, η δική μας Κυβέρνηση η οποία τυχαίνει να είναι στην εξουσία, ετοιμάζει το σχεδιασμό της, αφού έχει μπροστά της το νομικό κείμενο. Ο σχεδιασμός αυτός θα οριστικοποιηθεί σύντομα και πάντως, θα υπάρχει σαφής και ξεκάθαρη στρατηγική που θα σέβεται τόσο την ανάγκη να έχουμε πραγματικά καθολικές υπηρεσίες παντού στα νησιά, στα χωριά, στις ορεινές περιοχές και βεβαίως από την άλλη πλευρά, θα λαμβάνει υπ’ όψιν της το συμφέρον των ΕΛ.ΤΑ..
      Στο επιχειρησιακό σχέδιο στο οποίο αναφερθήκατε, θέλω να κάνω την παρατήρηση ότι οι αλλαγές τις οποίες είδατε και οι οποίες, κατά την άποψή σας, είναι αρνητικές, οφείλονται σε προσαρμογές που έγιναν στα τιμολόγια του οργανισμού προς τα κάτω.
      Αυτό συνέβη. Γι’ αυτό έχετε αυτές τις αλλαγές των αριθμών οι οποίες σας εντυπωσιάζουν. Έγιναν, δηλαδή, για καλό του οργανισμού και των καταναλωτών και όχι το αντίθετο, κύριε Τσιόκα. Και αν μελετήσετε τα κείμενα, θα συμφωνήσετε μαζί μου ότι η τοποθέτησή μου είναι ακριβής. 
      Τέλος, σε σχέση με τις Ταχυμεταφορές, λέτε μέσα στο κείμενο –όπως και να το διαβάσετε- για εναλλακτική ιδιωτικοποίηση. Έχει κατατεθεί στα Πρακτικά, μπορεί να το βρει οποιοσδήποτε. Εκείνο που θέλω να σας πω –και το λέω ακόμα μια φορά, με τον κ. Λαφαζάνη μπορεί στη συγκεκριμένη περίπτωση να διαφωνούμε- είναι ότι με σας συμφωνούμε. Μπορεί να μη σας αρέσει, μπορεί να θεωρείτε αμαρτία να συμφωνεί κάποιος με τη Νέα Δημοκρατία. Όμως, στο συγκεκριμένο ζήτημα, κύριε Τσιόκα, δηλαδή στο τι θα γίνει με τις Ταχυμεταφορές, έχουμε ακριβώς ταυτόσημη άποψη. Την πολιτική σας ακολουθούμε, διότι στο συγκεκριμένο θέμα πιστεύουμε ότι ήταν σωστή. 
      Από εκεί και πέρα, σε πολλά άλλα ζητήματα πιστεύουμε ότι ασφαλώς δεν συνέβαινε κάτι τέτοιο. Μαζί μας το πιστεύει και η πλειοψηφία του ελληνικού λαού, η οποία δύο φορές –μία φορά το 2004 και άλλη μία φορά το 2007- έδωσε την εντολή σε μας να κυβερνήσουμε τον τόπο. Και αυτήν την εντολή ακριβώς είναι που σεβόμαστε. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Τσιόκας, επίσης για πέντε λεπτά. 
      ΘΕΟΧΑΡΗΣ ΤΣΙΟΚΑΣ: Κύριε Υπουργέ, όσο και αν θέλετε να θολώσετε τα νερά, οι διαφορές έχουν γίνει ευδιάκριτες. Όσοι παρακολουθήσανε τη συζήτηση είμαστε υπέρ των συλλογικών συμβάσεων, είμαστε υπέρ των κοινωνικών συμβολαίων και είστε υπέρ της εφαρμογής του συγκεκριμένου νόμου που οδηγεί σε εργασιακό μεσαίωνα. 
      Είμαστε υπέρ της ανάδειξης των ΕΛ.ΤΑ. ως στοιχείο συνοχής, βιωσιμότητας και ανταγωνιστικότητας, με παρεχόμενες καθολικές υπηρεσίες και είστε υπέρ της απαξίωσης, γιατί δεν έχετε βάλει ούτε ένα προϊόν με το οποίο τα ΕΛ.ΤΑ. θα μπορούν να δυναμώνουν την παρουσία τους στην ελληνική περιφέρεια. Απλώς, προσθέσατε μόνο τα κρασιά. 
      Τρίτον, είμαστε απέναντι, γιατί εμείς μιλήσαμε για την ανάγκη της συνεργασίας Ταχυδρομικού Ταμιευτηρίου και ΕΛ.ΤΑ., προκειμένου να υπάρξουν νέα χρηματοοικονομικά προϊόντα, να υπάρξει η τράπεζα της γειτονιάς, να μπορεί να λειτουργεί ανταγωνιστικά με το τραπεζικό σύστημα και να μπορεί να υπερασπίζεται τον απλό πολίτη που ζει στην περιφέρεια απομονωμένος από τα διάφορα πλεονεκτήματα και τις ευκαιρίες που δίνουν τα αστικά κέντρα. 
      Ταυτόχρονα, είμαστε διαφορετικοί για τον απλό λόγο ότι εμείς μιλάμε για την ανάγκη να αυξηθούν τα καταστήματα εκεί που υπάρχει ζωή, αποτελεσματικότητα και αποδοτικότητα και εσείς τα μειώνετε. 
      Είμαστε διαφορετικοί για τον απλό λόγο ότι εμείς θεωρούμε τα ΕΛ.ΤΑ. Δημόσια Επιχείρηση Κοινής Ωφέλειας και εσείς δεν την θεωρείτε.
      Να σας πω και για τις Ταχυμεταφορές. Εσείς τώρα, μέσα απ’ αυτό που είπατε, αφήνετε να εννοηθεί ότι απλώς θέλετε να τις εκποιήσετε και εμείς μιλάμε για στρατηγικές συνεργασίες. Εμείς θέλουμε στις Ταχυμεταφορές να έχει ουσιαστική εμπλοκή το δημόσιο, να αναπτύσσει συνεργασίες όπως γίνεται σ’ ολόκληρη την Ευρώπη, όπως γίνεται ακόμα και στην Αμερική. Εσείς πάνω σ’ αυτό δεν δεσμεύεστε.
      Γι’ αυτούς τους λόγους, λοιπόν, θέλω να σας πω και κάτι άλλο. Εσείς που περιμένατε την Ευρωπαϊκή οδηγία για να λειτουργήσετε, δείχνετε ότι είστε οι τροχονόμοι των πολιτικών της Ευρωπαϊκής Ένωσης. Εμείς είμαστε οι συνδιαμορφωτές των πολιτικών της Ευρωπαϊκής Ένωσης. Αυτή είναι η διαφορά μας, δίνουμε μάχες παντού. 
      Και γι’ αυτό που είπατε ότι δεν βάλατε την υπογραφή –και δεν αμφισβητεί κανένας ότι η Νέα Δημοκρατία δεν συνυπέγραψε- έχω να προσθέσω ότι συνεδρίασε δύο φορές από κοινού η επιτροπή του Ευρωκοινοβουλίου και της ελληνικής Βουλής, στην οποία συνεδρίαση συμμετείχε το Σωματείο των εργαζομένων με τα αντίστοιχα σωματεία της Ευρώπης. Δημιουργήθηκε και διογκώνεται ένα ευρωπαϊκό κίνημα. Και αυτό είναι που επέβαλε στις συντηρητικές δυνάμεις να δοθεί παράταση στην απελευθέρωση προκειμένου να συζητηθούν ξανά οι όροι της καθολικότητας και της απελευθέρωσης. Αυτό έγινε στην Ευρώπη. Και είναι ένα ανοιχτό ζήτημα, τις εξελίξεις του οποίου εμείς θα παρακολουθούμε, όπως και τις θέσεις σας.
      Για όλους αυτούς τους λόγους, λοιπόν, θέλω να σας πω ότι δεν είναι το ίδιο πράγμα. Υπάρχει κοινωνική και εργασιακή ανασφάλεια. Και μην επικαλείσθε τον Ο.Τ.Ε. 
      Και μάλιστα, κύριε Υπουργέ, έμαθα ότι αύριο –και αύριο θα υπάρξει ανακοίνωση του ΠΑ.ΣΟ.Κ.- ο κύριος Πρωθυπουργός, η Κυβέρνηση κάλεσε τον κ. Βγενόπουλο να κουβεντιάσει, κάλεσε τη MARFIN να κουβεντιάσει.
      Να κουβεντιάσει τι; Είναι προσωπική σας περιουσία ο Ο.Τ.Ε.; Σας φεύγει ο Ο.Τ.Ε. από τα χέρια, λόγω των λάθος χειρισμών. Και όχι μόνο αυτό, αλλά απαξιώνετε και ένα εργαλείο οικονομικής πολιτικής και ένα εργαλείο διπλωματικής πολιτικής στην οικονομία. Αυτό απαξιώνετε. 
      Μάλιστα, επικαλεστήκατε και τους εργαζόμενους. Διώξατε στον Ο.Τ.Ε. πεντέμισι χιλιάδες, επιβαρύνατε τα ασφαλιστικά ταμεία και πήρατε τρεισήμισι χιλιάδες με ενοικιάσεις εργαζομένων. Τρεισήμισι χιλιάδες έχετε προσλάβει μέχρι τώρα, χωρίς διαγωνισμό. Και μη μου λέτε ότι κάνετε διαγωνισμό στον Ο.Τ.Ε. Χωρίς διαγωνισμό έχετε προσλάβει τρεισήμισι χιλιάδες εργαζόμενους! Αυτό θα κάνετε και στα ΕΛ.ΤΑ.; Ποιος τους πήρε αυτούς; Πώς τους πήρε; Και γιατί αυτοί είναι χρήσιμοι και οι άλλοι που ήταν ώριμοι και έμπειροι, αυτή την ώρα προσφέρουν αλλού τις υπηρεσίες τους; 
      Γι’ αυτό σας λέω, μην επικαλείσθε λάθος πράγματα. Έχουμε διαφορετικές διαδρομές, διαφορετικές στοχεύσεις και διαφορετικές αντιλήψεις για το μοντέλο ανάπτυξης της χώρας, για το ρόλο και τη βιωσιμότητα των Δ.Ε.Κ.Ο., έχουμε διαφορετική πολιτική πρόταση για τα ΕΛ.ΤΑ. και αυτή είναι αποδεκτή από την ελληνική κοινωνία.
      Σας ευχαριστώ.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 10/13-11-2007 επερώτησης… 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, δεν δικαιούμαι να πω κάτι επ’ αυτών; 
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ,  ο Κανονισμός δεν προβλέπει τεταρτολογία.  
      Επομένως, κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 10/13-11-2007 επερώτησης Βουλευτών του ΠΑ.ΣΟ.Κ. προς τους Υπουργούς Μεταφορών και Επικοινωνιών, Οικονομίας και Οικονομικών και Εσωτερικών, σχετικά με τα ΕΛ.ΤΑ.. 
      Κύριοι συνάδελφοι, σας έχουν διανεμηθεί τα Πρακτικά της συνεδρίασης της Τρίτης 13 Νοεμβρίου 2007 και  ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Φίλιππος Πετσάλνικος): Συνεπώς, τα Πρακτικά της συνεδρίασης της Τρίτης 13 Νοεμβρίου 2007 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.55΄ λύεται η συνεδρίαση για αύριο ημέρα Τρίτη 27 Νοεμβρίου 2007 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και  ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
Συνεδρίαση 26.11.07                                                                   σελ.2

Τελευταία Αποθήκευση:	30/11/2007 4:40:00 μμ	Από:	L.venetikidou
Εκτυπώθηκε:	29/11/2007 1:09:00 μμ

