ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΚΗ΄

Δευτέρα 12 Νοεμβρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Κ. Σημίτη, σελ.
3. Ανακοινώνεται ότι η Επιτροπή Οικονομικών της Βουλής καταθέτει την έκθεσή της επί: α) του Σχεδίου Προϋπολογισμού Δαπανών της Βουλής, οικονομικού έτους 2008 και β) του Απολογισμού Δαπανών της Βουλής οικονομικού έτους 2006, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 13 Νοεμβρίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Υγείας και Κοινωνικής Αλληλεγγύης σχετικά με τη λειτουργία του Θεραπευτηρίου Χρόνιων Παθήσεων Νομού Εύβοιας κ.λπ., σελ.
β) Προς τον Υπουργό Απασχόλησης και Κοινωνικής Προστασίας, σχετικά με το πρόσφατο ατύχημα και τον τραυματισμό δύο εργατών σε χυτήριο στο Ρέντη, τη λήψη μέτρων για την υγιεινή και ασφάλεια των εργαζομένων κ.λπ., σελ.
γ) Προς τον Υπουργό Ανάπτυξης, σχετικά με την εξοικονόμηση ενέργειας στα κτήρια του Δημοσίου κ.λπ., σελ.
δ) Προς τον Υπουργό Οικονομίας και Οικονομικών, σχετικά με την επέκταση των ευεργετικών μέτρων στις πυρόπληκτες επιχειρήσεις της Αιγιαλείας κ.λπ., σελ.
ε) Προς τον Υπουργό Εθνικής Παιδείας και Θρησκευμάτων, σχετικά με τη διδασκαλία της τουρκικής γλώσσας στα γυμνάσια κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ

Κατάθεση Σχεδίου Νόμου:
Οι Υπουργοί Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και του Κινεζικού Συμβουλίου Προώθησης του Διεθνούς Εμπορίου (CCPIT) της Λαϊκής Δημοκρατίας της Κίνας για τη «Δημιουργία Δικτύου Συνεργασίας για την Υποστήριξη Επιχειρήσεων», σελ.

ΟΜΙΛΗΤΕΣ
Επί των επικαίρων ερωτήσεων:
ΒΟΡΙΔΗΣ Μ., σελ.
ΚΑΛΑΝΤΖΑΚΟΥ Σ., σελ.
ΚΑΛΑΦΑΤΗΣ Σ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΜΠEΖΑΣ Α., σελ.
ΝΙΚΟΛΑΙΔΟΥ Β., σελ.
ΠΑΠΑΓΙΑΝΝΑΚΗΣ Μ., σελ.
ΠΕΡΛΕΠΕ-ΣΗΦΟΥΝAΚΗ Α., σελ.
ΤΑΛΙΑΔΟΥΡΟΣ Σ., σελ.
ΤΣΟΥΚΑΛΗΣ Ν., σελ.



      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ 
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΚΗ΄
      Δευτέρα 12 Νοεμβρίου 2007
      Αθήνα, σήμερα στις 12 Νοεμβρίου 2007, ημέρα Δευτέρα και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Αικατερίνη Περλεπέ-Σηφουνάκη, Βουλευτή Ευβοίας, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία η ΄Ενωση Συλλόγων Γονέων και Κηδεμόνων Δήμου Αμπελοκήπων Θεσσαλονίκης «ΡΗΓΑΣ ΦΕΡΑΙΟΣ» ζητεί την αύξηση των δαπανών του κρατικού προϋπολογισμού για την παιδεία.
2) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία η ΄Ενωση Γονέων Μαθητών Γ΄ Δημοτικού Διαμερίσματος Θεσσαλονίκης ζητεί τη λήψη μέτρων για την αναβάθμιση της παρεχόμενης δημόσιας παιδείας.
3) Οι Βουλευτές Β΄ Αθηνών και Ευβοίας κύριοι ΓΕΩΡΓΙΟΣ ΜΑΥΡΙΚΟΣ και ΓΕΩΡΓΙΟΣ ΜΑΡΙΝΟΣ αντίστοιχα, κατέθεσαν αναφορά με την οποία ο Σύλλογος Γονέων και Κηδεμόνων Γυμνασίου – Λυκείου Σκύρου ζητεί την άμεση τοποθέτηση φιλόλογου καθηγητή στο Γυμνάσιο Σκύρου.
4) Οι Βουλευτές Νομού Αττικής και Β΄ Αθηνών κύριοι ΔΗΜΟΣ ΚΟΥΜΠΟΥΡΗΣ και ΓΕΩΡΓΙΟΣ ΜΑΥΡΙΚΟΣ αντίστοιχα, κατέθεσαν αναφορά με την οποία απολυμένοι εργαζόμενοι στα Ναυπηγεία Ελευσίνας ζητούν την αύξηση του ποσού αποζημίωσής τους.
5) Οι Βουλευτές Αχαΐας και Β΄ Αθηνών κύριοι ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και ΓΕΩΡΓΙΟΣ ΜΑΥΡΙΚΟΣ αντίστοιχα, κατέθεσαν αναφορά με την οποία ο Σύλλογος Εργαζομένων στο Οικονομικό Επιμελητήριο ζητεί τη μισθολογική εξίσωση των μελών του, με τους υπόλοιπους εργαζόμενους του Υπουργείου Οικονομίας.
6) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών Γιαννιτσών και Περιχώρων ζητεί τη λήψη μέτρων για την εύρυθμη μεταφορά εμπορευμάτων προς τις χώρες της Ευρώπης.
7) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παντζαρτζής Γρηγόριος ζητεί την αναγνώριση χρόνου ασφάλισης στο πρώην Τ.Σ.Α..
8) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Σαλαχώρα Κορισή ζητεί αδειοδότηση για τη λειτουργία λατομείου.
9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Νικολάου Χριστίνα – Ελένη, οικονομολόγος, ζητεί το διορισμό της.
10) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Συμεωνίδης Αδάμ ζητεί  πολυτεκνικό επίδομα από τον Ο.Γ.Α..
11) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Κούσης Ευάγγελος, ελεγκτής αποδόσεων γαλακτοπαραγωγής στον Α.Σ. Όρμας Πέλλας ζητεί τη μονιμοποίησή του.
12) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Δήμος Ελλησπόντου Κοζάνης ζητεί την κατανομή και διάθεση του τέλους ανάπτυξης.
13) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία το Επιμελητήριο Κοζάνης ζητεί τη μείωση των προσαυξήσεων και προστίμων, στις οφειλές των επιχειρήσεων.
14) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Αγροτικός Συνεταιρισμός Καστρίου Κυνουρίας ζητεί την αποζημίωση των αγροτών της περιοχής, για την καταστροφή που προκάλεσε ο καύσωνας στην παραγωγή καστάνων.
15) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία οι:  Ιατρικός, Οδοντιατρικός και Φαρμακευτικός, Σύλλογοι του Νομού Αρκαδίας ζητούν τη χορήγηση δανείων με ευνοϊκούς όρους.
16) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία οι Σύλλογοι Γονέων και Κηδεμόνων 4ου και 6ου Γυμνασίου και 4ου Λυκείου Ηλιούπολης ζητούν την κάλυψη των στεγαστικών και λοιπών αναγκών του πιο πάνω σχολικού συγκροτήματος.
17) Η Βουλευτής Καστοριάς κ. ΠΑΡΑΣΚΕΥΗ ΜΠΟΥΖΑΛΗ κατέθεσε αναφορά με την οποία η Επιτροπή Πρωτοβουλίας Ιδιοκτητών Απαλλοτριωθέντων Ακινήτων περιοχής Σιάτιστας – Κρυσταλοπηγής ζητεί την αποζημίωση των δικαιούχων ιδιοκτητών για την απαλλοτρίωση των ακινήτων τους.
18) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία ο Δήμαρχος Πετρούπολης Αττικής ζητεί την κατασκευή Δημοτικού Σταδίου.
19) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία οι κάτοικοι του Δημοτικού Διαμερίσματος Κρυόβρυσης και της ευρύτερης περιοχής του Δήμου Λασιώνος Ηλείας ζητούν την άμεση επανέναρξη των εργασιών της κατασκευής του Δασικού Χωριού Κρυόβρυσης.
20) Ο Βουλευτής Αχαΐας κ. ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Δήμος Διακοπτού Αχαΐας ζητεί την έκτακτη οικονομική ενίσχυση των δημοτικών υπαλλήλων του πυρόπληκτου αυτού Δήμου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 391/8-10-07 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 12095/30-10-07 έγγραφο από τον Υπουργό  Μακεδονίας-Θράκης η ακόλουθη απάντηση:
      «Απαντώντας στη με αριθμό 391/8-10-07 ερώτηση, που κατέθεσε στη Βουλή ο βουλευτής κ. Γιάννης Μαγκριώτης με θέμα «Παραμένει η μόλυνση από το εργοστάσιο "ΔΙΑΝΑ"» και όσον αφορά τις αρμοδιότητες της Υπηρεσίας μας, σας πληροφορούμε τα εξής:
      Μετά από πρωτοβουλία του Υπουργείου Μακεδονίας-Θράκης συστήθηκε Επιτροπή παρακολούθησης συντονισμού και διαχείρισης των διαδικασιών και ενεργειών των εμπλεκόμενων φορέων που ασχολούνται με το θέμα της απομάκρυνσης και καταστροφής των υπολοίπων ποσοτήτων φυτοφαρμάκων και άλλων τοξικών υλικών του εργοστασίου ΔΙΑΝΑ. Η εν λόγω Επιτροπή συγκροτήθηκε με την υπ’ αριθμ. 30/5676/23-8-2005 απόφαση του Νομάρχη Θεσσαλονίκης και απαρτιζόταν από εκπροσώπους του ΥΜΑΘ, του ΥΠΕΧΩΔΕ, του Υπουργείου Αγροτικής Ανάπτυξης και Τροφίμων, της Δ/νσης Προστασίας Περιβάλλοντος της Ν.Α.Θ., της Κοινότητας Ευκαρπίας, του Αντινομάρχη της Ν.Α.Θ. και τον Δήμαρχο Σταυρούπολης. Έργο της Επιτροπής ήταν α) η απομάκρυνση των υπολοίπων ποσοτήτων τοξικών ουσιών, β) η φύλαξη του χώρου του εργοστασίου μέχρι απομακρύνσεως των ουσιών και γ) η διασφάλιση της απαιτούμενης χρηματοδότησης από τα τρία συναρμόδια Υπουργεία (Υ-ΜΑΘ, ΥΠΕΧΩΔΕ και Υπουργείο Αγροτικής Ανάπτυξης και Τροφίμων) προς τη Νομαρχιακή Αυτοδιοίκηση Θεσσαλονίκης.
      Περαιτέρω, στις 10-2-2006 υπεγράφη Προγραμματική Σύμβαση μεταξύ των παραπάνω τριών Υπουργείων αφενός, και της Νομαρχιακής Αυτοδιοίκησης Θεσσαλονίκης αφετέρου, για τη συλλογή, μεταφορά στο εξωτερικό και ασφαλή διάθεση των τοξικών γεωργικών φυτοφαρμάκων, που βρίσκονταν στις αποθήκες του εργοστασίου ΔΙΑΝΑ, καθώς και για τη φύλαξη του χώρου μέχρι περατώσεως των εργασιών συλλογής και απομάκρυνσης όλων των τοξικών φυτοφαρμάκων.
      Ακολούθως, με την απόφαση υπ’ αριθμ. 5168/6-7-2006 του Υπουργού Μακεδονίας-Θράκης συστήθηκε στο Υπουργείο Μακεδονίας - Θράκης Επιτροπή παρακολούθησης της παραπάνω προγραμματικής σύμβασης.
      Τα παραπάνω συλλογικά όργανα, παρά τις δυσκολίες που εμφανίστηκαν στη διάρκεια του έργου της απομάκρυνσης και των τελευταίων ποσοτήτων τοξικών φυτοφαρμάκων από το εργοστάσιο ΔΙΑΝΑ, έφεραν εις πέρας με απόλυτη επιτυχία το έργο τους και στο συντομότερο δυνατό χρόνο. Επισημαίνεται ακόμη ότι, σύμφωνα με την ισχύουσα νομοθεσία, η εξυγίανση, η φύλαξη και αποκατάσταση 'χώρων που έχουν ρυπανθεί από επικίνδυνες ουσίες βαρύνει τον κάτοχο των ουσιών, που στη συγκεκριμένη περίπτωση είναι ο ορισθείς από το αρμόδιο Πρωτοδικείο Θεσσαλονίκης Σύνδικος Πτώχευσης, ως διαχειριστής του συνόλου της περιουσίας της πτωχευσάσης εταιρίας. Ως εκ τούτου με ευθύνη και δαπάνη του ιδιοκτήτη του χώρου - ή του αγοραστή του χώρου, εφόσον ο Σύνδικος προχωρήσει σε διαδικασίες εκποίησης - πρέπει να γίνουν οι απαραίτητες ενέργειες.
      Για τα υπόλοιπα ερωτήματα αρμόδιο να απαντήσει είναι το ΥΠΕΧΩΔΕ.
      Ο Υπουργός
      ΜΑΡΓΑΡΙΤΗΣ ΤΖΙΜΑΣ»
      2. Στην με αριθμό 572/11-10-07 ερώτηση του Βουλευτή κ. Αναστασίου Κουράκη δόθηκε με το υπ’ αριθμ. Β13-503/31-10-07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Α. Κουράκης, με θέμα «Σύσταση του Συνηγόρου του Καταναλωτή για τα εργαστήρια ελευθέρων σπουδών που διαφημίζονται ως ιδιωτικά πανεπιστήμια.», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. μπορίου - Γ.Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
      1. Η Γενική Γραμματεία Καταναλωτή συμμεριζόμενη απόλυτα το σκεπτικό της Σύστασης και έχοντας επίγνωση των κοινωνικών, οικονομικών και νομικών παραμέτρων του φαινομένου της συνεχώς διογκούμενης ζήτησης υπηρεσιών των ΕΕΣ, είναι αποφασισμένη να προασπίσει τα οικονομικά συμφέροντα των καταναλωτών - σπουδαστών, εφαρμόζοντας τις διατάξεις της νομοθεσίας αρμοδιότητας της.
      2. Το περιεχόμενο της πάσης φύσεως διαφημιστικής προβολής των ΕΕΣ, όπως και κάθε άλλης επιχείρησης, ρυθμίζεται όσον αφορά στον παραπλανητικό ή μη χαρακτήρα του από τις διατάξεις των άρθρων 9δ (Παραπλανητικές πράξεις) και 9ε (Παραπλανητικές παραλείψεις) του ν. 2251/1994 περί προστασίας των καταναλωτών.
      3. Τούτου δοθέντος η ΓΓΚ υπογραμμίζει ότι κάθε σχετική διαφημιστική προβολή που τίθεται υπόψη της είτε μέσω καταγγελίας είτε με άλλο τρόπο θα εξετάζεται αυστηρά υπό το φως του ως άνω νομοθετικού πλαισίου για την ενδεχόμενη επιβολή των προβλεπόμενων κυρώσεων.
      Ειδικότερα διευκρινίζεται ότι η παράλειψη αναγραφής / μνείας του υποχρεωτικού, σύμφωνα με το άρθρο 15, παρ. 1 του ν. 1966/1991, όρου «εργαστήριο ελευθέρων σπουδών» στην πάσης φύσεως διαφημιστική προβολή των ΕΕΣ συνιστά Αθέμιτη Εμπορική Πρακτική και ως τέτοια θα αντιμετωπίζεται.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      3. Στην με αριθμό 837/17-10-07 ερώτηση της Βουλευτού κ. Σούλας Μερεντίτη δόθηκε με το υπ’ αριθμ. 60762/29-10-07 έγγραφο από τον Υφυπουργό Εσωτερικών η ακόλουθη απάντηση:
      «Απαντώντας στην ανωτέρω ερώτηση αναφορικό με το αντικείμενο του θέματος, σας ενημερώνουμε ότι:
      Το νέο Αναπτυξιακό Πρόγραμμα της Τοπικής Αυτοδιοίκησης «ΘΗΣΕΑΣ» (2005-2009), ύψους 3,5 δις ευρώ, μέσω του οποίου χρηματοδοτούνται δράσεις ανάπτυξης και βελτίωσης των υποδομών οργάνωσης και λειτουργίας των Ο.Τ.Α., των τεχνικών τους υποδομών καθώς και των κοινωνικών και πολιτιστικών τους υποδομών, θεσμοθετήθηκε το 2004. Βασικός στόχος του προγράμματος «ΘΗΣΕΑΣ» είναι η αρμονική, ισόρροπη και βιώσιμη ανάπτυξη των Ο.Τ.Α. α΄ βαθμού, σύμφωνα με τις φυσικές, οικονομικές και κοινωνικές ιδιαιτερότητές τους.
      Ειδικότερα όσον αφορά τον τομέα των υποδομών του αναπτυξιακού αυτού προγράμματος για την υποστήριξη των ΑμΕΑ περιλαμβάνει τις κάτωθι επιλέξιμες ενέργειες όπου οι Δήμοι μπορούν να προτείνουν ανάλογα έργα και κυρίως:
      Στο πλαίσιο του Υποπρογράμματος 1: «Οργάνωση και ανάπτυξη των υπηρεσιών των οργανισμών τοπικής αυτοδιοίκησης στο μέτρο 1.3: «Έργα οργάνωσης και ανάπτυξης των υπηρεσιών των ΟΤΑ» είναι επιλέξιμες οι ενέργειες βελτίωσης του τρόπου πληροφόρησης και εξυπηρέτησης των ΑμεΑ με τη χρήση των νέων τεχνολογιών πληροφορικής και επικοινωνιών.
      Στο πλαίσιο του Υποπρογράμματος 3: «Κοινωνικές και πολιτιστικές υποδομές και δραστηριότητες» το μέτρο 3.2: «Υποδομές και έργα διοικητικής υποστήριξης» περιλαμβάνει και την εκτέλεση έργων διευκόλυνσης και εξυπηρέτησης των ΑμΕΑ (π.χ. εκτέλεση έργων για την εξασφάλιση της προσβασιμότητας των κτιρίων που στεγάζονται οι υπηρεσίες των ΟΤΑ, σε άτομα με ειδικές ανάγκες), το μέτρο 3.3: «Υγεία - Πρόνοια - Αντιμετώπιση κοινωνικού αποκλεισμού» περιλαμβάνει την κατασκευή έργων και ανάπτυξη δραστηριοτήτων στους τομείς της υγείας και πρόνοιας, όπως κέντρα ενημέρωσης, πληροφόρησης κ.λπ. ευπαθών κοινωνικών ομάδων καθώς και την επισκευή και επέκταση της υπάρχουσας κτιριακής υποδομής, με προτεραιότητα στην βελτίωση της πρόσβασης των ατόμων με αναπηρίες, το μέτρο 3.4: «Αθλητισμός» περιλαμβάνει έργα συντήρησης αθλητικών εγκαταστάσεων με προτεραιότητα στην βελτίωση της πρόσβασης των ατόμων με αναπηρίες, το μέτρο 3.5: «Πολιτισμός», περιλαμβάνει έργα βελτίωσης της πολιτιστικής υποδομής και της βελτίωση της προσβασιμότητα αυτών για άτομα με αναπηρίες τέλος στο μέτρο 3.6 «Εκπαίδευση - κατάρτιση», είναι επιλέξιμα έργα βελτίωσης της πρόσβασης των ατόμων με αναπηρίες στα υφιστάμενα σχολικά κτίρια.
      Από τα ανωτέρω προκύπτει ότι το Υπουργείο έχει φροντίσει να παρέμβει αποτελεσματικά στην ανεμπόδιστη πρόσβαση των ΑμΕΑ με ένα ολοκληρωμένο πλαίσιο δράσης και επιπλέον με εγκυκλίους φροντίζει και πρακτικά να υλοποιήσει τους ανωτέρω στόχους.
      Τα λοιπά θέματα είναι αρμοδιότητας του συνερωτώμενου Υπουργείου Υγείας και Κοινωνικής Αλληλεγγύης.
      Ο Υφυπουργός
      ΑΘ. ΝΑΚΟΣ»
      4. Στην με αριθμό 433/9-10-07 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 112982/ΙΗ/30-10-07 έγγραφο από τον Υπουργό  Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 433/9-10-07, την οποία κατέθεσε ο Βουλευτής κ. Αθ. Λεβέντης, και αφορά πιστοποιητικά γνώσης χειρισμού Η/Υ, σας γνωρίζουμε τα ακόλουθα:
      Αρχικά, η χρονική διάρκεια ισχύος των πιστοποιητικών γνώσης χειρισμού Η/Υ που χορηγούνται από τους ήδη, πιστοποιημένους φορείς, καθώς και από όσους φορείς ενδεχομένως πιστοποιηθούν στο μέλλον από τον Ο.Ε.Ε.Κ., και αναγνωρίζονται από το ελληνικό δημόσιο, καθορίστηκε τουλάχιστον τριετής από την ημερομηνία έκδοσης κάθε πιστοποιητικού. Η διάρκεια ισχύος των πιστοποιητικών μπορεί να παρατείνεται με απόφαση του Δ.Σ. του ΟΕΕΚ και κατόπιν εισήγησης της διαρκούς επιτροπής που προβλέπεται από το άρθρο 8 παρ. 3 περίπτ. ε της ΚΥΑ με αριθμό Α/25081/2005 (ΦΕΚ 17201Β΄/8.12.2005). (Πράξη αριθμ. Γ/2618/3-2-06 του Ο.Ε.Ε.Κ.), ανάλογα πάντα με τις εξελίξεις στον τεχνολογικό τομέα.
      Τα πιστοποιητικά πληροφορικής ή γνώσης χειρισμού Η/Υ που είναι αναγνωρίσιμα και από το ελληνικό δημόσιο και που εκδίδονται από φορείς, οι οποίοι πιστοποιούνται από τον ΟΕΕΚ, αναφέρονται σε εξειδικευμένες, προηγμένες γνώσεις οι οποίες, ενδεχομένως, δεν παρέχονται σε επίπεδο Δευτεροβάθμιας εκπαίδευσης.
      Σε ό, τι αφορά την κατάργηση των εξετάστρων «για όσους επιθυμούν να αποκτήσουν το πιστοποιητικό γνώσης των Η/Υ», αυτό δεν είναι δυνατό να επιβληθεί σε ιδιωτικούς φορείς. Παρόλα αυτά, στο άρθρο 1, παράγραφος 5 της με αριθμό Α 25081 (ΦΕΚ 1720, τευχ. Β΄) Κοινής Απόφασης των Υπουργών Εσωτερικών, Δημόσιας Διοίκησης και Αποκέντρωσης και Εθνικής Παιδείας και Θρησκευμάτων, προβλέπεται ότι «Στις διαδικασίες για την χορήγηση πιστοποιητικών πληροφορικής δεν πρέπει να υπάρχουν υπέρμετρες οικονομικές ή άλλες προϋποθέσεις από το φορέα χορήγησης πιστοποιητικών πληροφορικής».
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      5. Στην με αριθμό 407/8-10-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1103160/35/30-10-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 407/8.10.07 ερώτησης, που κατέθεσε ο Βουλευτής κ. Μανόλης Στρατάκης, σχετικά με το ανωτέρω θέμα, σας γνωρίζουμε τα εξής:
      Α. Με τη μεταφορά αρμοδιοτήτων και προσωπικού από τις Κεντρικές Υπηρεσίες στις Ν.Α., διαπιστώνεται πράγματι σε ορισμένες περιπτώσεις ότι υπάλληλοι των Ν.Α. λαμβάνουν διαφορετικές συνολικές αποδοχές, λόγω του γεγονότος ότι προέρχονται από διαφορετικές Υπηρεσίες και εντάσσονται σε διαφορετικούς κλάδους.
      Το ζήτημα αυτό, μαζί με το αίτημα για την αύξηση του επιδόματος της ειδικής απασχόλησης των υπαλλήλων των Ν.Α., αποτελούν γενικής φύσεως θέματα, και θα εξεταστεί η δυνατότητα ικανοποίησης τους σε μελλοντική αναμόρφωση του μισθολογίου του προσωπικού της Δημόσιας Διοίκησης, στα πλαίσια της εισοδηματικής πολιτικής και της γενικότερης δημοσιονομικής πολιτικής της χώρας.
      Το θέμα της αύξησης των αποζημιώσεων των μετακινούμενων υπαλλήλων κατά τις διατάξεις του Ν.2685/1999 είναι επίσης γενικότερο ζήτημα και δεν αφορά αποκλειστικά τις μετακινήσεις των υπαλλήλων των Ν.Α..
      Εν προκειμένω σας ενημερώνουμε σχετικά, ότι ήδη επαναξετάζεται από την αρμόδια Υπηρεσία μας το συνολικό θεσμικό πλαίσιο των μετακινήσεων όλων των υπαλλήλων του Δημοσίου των Ν.Π.Δ.Δ. και των Ο.Τ.Α., προκειμένου να εναρμονισθούν οι σχετικές διατάξεις σύμφωνα με τα νέα δεδομένα και τις νέες ανάγκες που έχουν διαμορφωθεί.
      Β. Στις Νομαρχιακές Αυτοδιοικήσεις αποδίδονται μέσω του κρατικού προϋπολογισμού οι Κεντρικοί Αυτοτελείς Πόροι (ΚΑΠ Ν.Α.) των Ν.Α.. Οι πόροι αυτοί αυξάνονται σημαντικά από έτος σε έτος και καλύπτουν πλήρως τις ανάγκες των Ν.Α..
      Πέραν αυτών, επισημαίνεται ότι η μισθοδοσία του προσωπικού των εν λόγω φορέων καταβάλλεται σε βάρος του κρατικού προϋπολογισμού.
      Ο Υφυπουργός
      ΝΙΚ. ΛΕΓΚΑΣ»
      6. Στην με αριθμό 350/5-10-07 ερώτηση του Βουλευτή κ. Αθανάσιου Πλεύρη δόθηκε με το υπ’ αριθμ. 7/22-10-07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον κ. Βουλευτή για τα εξής:
      Σύμφωνα με τα στοιχεία τα οποία διαθέτει το Υπουργείο Δικαιοσύνης, σε σύνολο 10.910 κρατουμένων, οι οποίοι είναι έγκλειστοι στις φυλακές της χώρας, οι 5.744 είναι Έλληνες και οι 5.166 είναι αλλοδαποί. Ο υπερπληθυσμός των Καταστημάτων Κράτησης -και όχι το ποσοστό των εγκλείστων αλλοδαπών- είναι η βασική αιτία για τα όποια φαινόμενα βίας παρατηρούνται κατά την τελευταία 15ετία στις φυλακές της χώρας.
      Για τον λόγο αυτόν, το Υπουργείο Δικαιοσύνης, προκειμένου να ανταποκριθεί στις επιτακτικές ανάγκες από την μέχρι τον Μάρτιο του 2004 εγκατάλειψη του σωφρονιστικού συστήματος στη μοίρα του, υιοθέτησε ευθύς εξαρχής και συστηματικά εφαρμόζει ένα ολοκληρωμένο πρόγραμμα για την αποσυμφόρηση των υπερκορεσμένων φυλακών της χώρας.
      Το πρόγραμμα αυτό έχει ως προτεραιότητα την κατασκευή 7 νέων Καταστημάτων Κράτησης και, αμέσως μετά την ολοκλήρωσή τους, άλλων 5 νέων συγκροτημάτων Καταστημάτων Κράτησης. Ειδικότερα:
      Σχεδιάστηκε και εφαρμόζεται ένα ταχύρρυθμο πρόγραμμα κατασκευής 7 νέων φυλακών, δυναμικότητας 2.700 κρατουμένων. Το πρώτο από τα 7 νέα Καταστήματα Κράτησης στα Τρίκαλα ήδη λειτουργεί από τον Ιούνιο του 2006. Το δεύτερο νέο Κατάστημα Κράτησης στο Δομοκό λειτουργεί ήδη από τον περασμένο Μάρτιο. Το τρίτο Κατάστημα Κράτησης στα Γρεβενά ήδη παραδόθηκε προς χρήση προ διμήνου. Πριν από λίγες εβδομάδες παραδόθηκε σε χρήση και το νέο Κατάστημα Κράτησης Γυναικών «Αττική Ι» στον Ελαιώνα Θηβών, όπου θα μεταφερθούν 350 περίπου γυναίκες-κατάδικοι, οι οποίες κρατούνται μέχρι σήμερα στον Κορυδαλλό. Στις αρχές του 2008 θα ολοκληρωθούν οι εργασίες στα νέα Καταστήματα Κράτησης στις Σέρρες και στη Δράμα, ενώ εντός του πρώτου εξαμήνου του 2008 θα παραδοθεί και η έβδομη φυλακή στα Χανιά. Αμέσως μετά θα ξεκινήσει η ήδη δρομολογημένη κατασκευή 5 ακόμη νέων συγκροτημάτων Καταστημάτων Κράτησης, δυναμικότητας 4.000 κρατουμένων.
      Με την ολοκλήρωση της ανέγερσης των νέων, σύγχρονων, Καταστημάτων Κράτησης δίδεται οριστική λύση στο κτιριακό πρόβλημα των υπερκορεσμένων φυλακών της χώρας και αναβαθμίζεται σημαντικά η ποιότητα ζωής των κρατουμένων, καθώς θα καλυφθεί πλήρως το έλλειμμα θέσεων των κρατουμένων. Παράλληλα θα αρχίσουν να καταργούνται όσες υφιστάμενες φυλακές εκτιμάται ότι δεν πληρούν τις απαραίτητες προϋποθέσεις, με βάση τα νέα σωφρονιστικά πρότυπα.
      Εκτός από την κατασκευή των νέων Καταστημάτων Κράτησης, το πρόγραμμα του Υπουργείου Δικαιοσύνης για την αποσυμφόρηση των κορεσμένων φυλακών της χώρας περιλαμβάνει μια δέσμη πρωτοβουλιών και μέτρων, τα οποία έχουν ήδη τεθεί σε εφαρμογή.
      Η σημαντικότερη πρωτοβουλία, η οποία σχετίζεται με το ζήτημα που θέτει ο ερωτών κ. βουλευτής, αφορά στη μεταφορά των αλλοδαπών κρατουμένων προς έκτιση της ποινής στις χώρες καταγωγής τους, πρώτα σε επίπεδο Ευρωπαϊκής Ένωσης και στη συνέχεια σε επίπεδο Συμβουλίου της Ευρώπης. Ήδη μετουσιώνεται σε Απόφαση-Πλαίσιο των 27 η διευκόλυνση μεταφοράς κρατουμένων προερχόμενων από κράτη-μέλη της Ένωσης, ενώ, παράλληλα, προωθείται η υιοθέτηση του μέτρου αυτού και στα 46 κράτη-μέλη του Συμβουλίου της Ευρώπης.
      Το Υπουργείο Δικαιοσύνης εκτιμά ότι σε σχετικά σύντομο χρονικό διάστημα από σήμερα το πρόγραμμα για την αποσυμφόρηση των υπερκορεσμένων φυλακών της χώρας θα επιφέρει ουσιαστική βελτίωση στις συνθήκες κράτησης που επικρατούσαν μέχρι πρόσφατα στις ελληνικές φυλακές.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      7. Στην με αριθμό 560-11-10-07 ερώτηση των Βουλευτών κυρίων Ιωάννου Δραγασάκη και Θεόδωρου Δρίστα δόθηκε με το υπ’ αριθμ. 536/1-11-07 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 560/11-10-2007 εγγράφου σας, με το οποίο μας διαβιβάσθηκε ερώτηση των Βουλευτών κ.κ. Ι. Δραγασάκη και Θ. Δρίτσα, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Με βάση το υφιστάμενο θεσμικό πλαίσιο (ν. 2932/2001) όπως τροποποιήθηκε και ισχύει, οι πλοιοκτήτριες εταιρίες δρομολογούν τα πλοία τους σύμφωνα με την ελεύθερη επιχειρηματική τους πρωτοβουλία, ενώ το Κράτος ελέγχει ότι πληρούνται οι προβλεπόμενες προϋποθέσεις δρομολόγησης και παρεμβαίνει, τόσο για λόγους δημοσίου συμφέροντος, όσο και στις περιπτώσεις που οι δυνάμεις της αγοράς δεν μπορούν από μόνες τους να εξασφαλίζουν επαρκές επίπεδο εξυπηρέτησης, με τη δραστηριοποίηση όλων των πλοίων που είναι σε διαθεσιμότητα και με το μέγιστο αριθμό δρομολογίων.
      2. Στο πλαίσιο αυτό, εξετάσθηκαν και εφαρμόσθηκαν από την πολιτεία εναλλακτικές και ορθολογικότερες παρεμβάσεις στο σχεδιασμό των γραμμών δημόσιας υπηρεσίας (επιδοτούμενα δρομολόγια) σε σχέση με τις υφιστάμενες λιμενικές υποδομές και το σύνολο των δρομολογιακών γραμμών μη δημόσιου χαρακτήρα, κατά τρόπο εφικτό και προς ενίσχυση των ενδονησιακών συνδέσεων.
      3. Η νήσος Θηρασιά συνδέεται με τη νήσο Θήρα με επιδοτούμενα δρομολόγια από το πρώην Υπουργείο Αιγαίου και Νησιωτικής Πολιτικής, εξυπηρετώντας τις συγκοινωνιακές ανάγκες της νήσου με τον Πειραιά. Ειδικότερα, με σύμβαση ανάθεσης δημόσιας υπηρεσίας με επιδότηση, το πλοίο «ΝΗΣΟΣ ΘΗΡΑΣΙΑ» εκτελεί το δρομολόγιο «Κόρφος - Ρίβα - Αμμούδι - Αθηνιός» και επιστροφή κάθε Τρίτη, Τετάρτη, Πέμπτη, Σάββατο και Κυριακή για την δωρεάν εξυπηρέτηση των κατοίκων της Θηρασίας από και προς το λιμένα του Αθηνιού όπου προσεγγίζουν τα επιβατηγά-οχηματαγωγά πλοία από και προς Πειραιά.
      4. Σημειώνεται ότι ομάδα εργασίας υπό την προεδρία του Γ.Γ. Αιγαίου και Νησιωτικής Πολιτικής κ. Χρήστου Κουρούση θα έχει ως στόχο να καταρτίσει ένα ολοκληρωμένο σχέδιο για την ακτοπλοΐα, έτσι ώστε να αντιμετωπισθούν επαρκώς και με αποτελεσματικότητα θέματα που απασχολούν τη νησιωτική Ελλάδα.
      Το ΥΕΝΑΝΠ καταβάλλει κάθε δυνατή προσπάθεια για την καλύτερη εξυπηρέτηση των κατοίκων, των παραγωγικών τάξεων και των επισκεπτών των νησιών και εξετάζει θετικά κάθε επιχειρηματική πρωτοβουλία και πρόταση που στοχεύει στην αύξηση της προσφοράς και στην αναβάθμιση των παρεχόμενων υπηρεσιών. 
      Ο Υπουργός
      ΓΕΩΡΓΙΟΣ Α. ΒΟΥΛΓΑΡΑΚΗΣ»
      8. Στις με αριθμό 14, 190, 192/1-10-07 ερωτήσεις των Βουλευτών κυρίων Ιωάννου Σκουλά, Εμμανουήλ Στρατάκη και Βασιλείου Κεγκέρογλου δόθηκε με το υπ’ αριθμ. 125387/23.10.07 έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 14/1-10-2007, 190/1-10-2007, 192/1-10-2007, 237/2-102007 και 356/5-10-2007 ερωτήσεις που κατατέθηκαν στη Βουλή από τους Βουλευτές κκ. Γ. Σκουλά, Μ. Στρατάκη και Β. Κεγκέρογλου σχετικά με τη στελέχωση του ΠΓΝ Ηρακλείου και την πορεία διευθέτησης του πρoβλήματoς με το Τμήμα Καρδιοχειρουργικής του Νοσοκομείου, σας γνωρίζουμε τα εξής:
      . Στελέχωση:
      Πέρα από τις προσλήψεις προσωπικού που έχουν ήδη δρομολογηθεί πριν από τις εκλογές και ολοκληρώνονται (ενημερώσαμε αναλυτικά τους κκ. Βουλευτές για τις δρομολογημένες προσλήψεις προσωπικού στο ΠΓΝ Ηρακλείου και στο ΓΝ Βενιζέλειο με το αρ. 82212/17-7-07 έγγραφό μας μετά από σχετικές ερωτήσεις τους), πρoσλαμβάνoνται άμεσα 2.000 Νοσηλευτές. Ικανός αριθμός από τις ως άνω προσλήψεις θα διατεθούν για την κάλυψη των αναγκών των Νοσηλευτικών Ιδρυμάτων του Ηρακλείου Κρήτης, με προτεραιότητα τις Μονάδες Εντατικής Θεραπείας.
      Με τις ως άνω προσλήψεις καθώς και αυτές που θα ακολουθήσουν και έχουν προγραμματιστεί μέχρι το 2009 θα στελεχωθούν μονάδες και κλινικές των Νοσηλευτικών Ιδρυμάτων της χώρας για την καλύτερη και αποδοτικότερη λειτουργία τους.
      Αντιμετώπιση των καρδιοχειρουργικών περιστατικών στο Νομό Ηρακλείου:
      Η διαχείριση των καρδιοχειρουργικών περιστατικών ξεκίνησε στο ΠΓΝ Ηρακλείου από τις αρχές του 2005 με ιδιαίτερη επιτυχία. Αντιμετωπίστηκαν μέχρι σήμερα περίπου 80 περιστατικά, μεταξύ δε αυτών και αρκετά έκτακτα.
      Στα τέλη Μαΐου 2007 αλλά και στις αρχές Ιουνίου 2007 κατετέθησαν στη Διοίκηση του Νοσοκομείου αλλά και στη Διοίκηση της 7ης ΥΠΕ Κρήτης γραπτές καταγγελίες από το Διευθυντή της ΜΕθ κ. Γεωργόπουλο και από τη Διευθύντρια της Αναισθησιολογικής κλινικής κ. Ασκητοπούλου, σύμφωνα με τις οποίες καρδιοχειρουργικά περιστατικά τα οποία εισάγονταν στο Νοσοκομείο μεταφέρονταν από το Καθηγητή Καρδιοχειρουργικής κ. Χάσουλα σε ιδιωτική κλινική για να χειρουργηθούν εκεί από τον ίδιο, ενώ ήταν δυνατή η αντιμετώπιση τους στο Νοσοκομείο.
      Κατόπιν τούτων αποφασίσθηκε σε συνεργασία με τον τότε Υφυπουργό Υγείας και Κοινωνικής Αλληλεγγύης κ. Γιαννόπουλο να αρθεί η δυνατότητα στο κ. Χάσουλα να χειρουργεί στο ΠΓΝ Ηρακλείου. Έπειτα από αυτό ανεστάλη η δυνατότητα διαχείρισης καρδιοχειρουργικών περιστατικών καθώς για τη διενέργεια επεμβάσεων απαιτείται τουλάχιστον ένας Επιμελητής Α' ή ένας μέλος ΔΕΠ Επίκουρος Καθηγητής και το Νοσοκομείο διαθέτει δύο επιμελητές Β'. .
      Οι ενέργειες που έχουν γίνει για να επιλυθεί το πρόβλημα έχουν ως εξής:
      1. Για τη στελέχωση της καρδιοχειρουργικής κλινικής έχει εγκριθεί με την αρ. 125/08-05-07 Πράξη του Διοικητή της 7ης. ΥΠΕ Κρήτης η μετατροπή μιας θέσης Επιμελητή Α' Ιατρικής Βιοπαθολογίας σε θέση Επιμελητή Α' Χειρουργικής Θώρακα. Η μετατροπή της θέσης έχει γίνει και τώρα βρίσκεται στο στάδιο της προκήρυξης.
      2. Μέχρι να πληρωθεί η παραπάνω θέση έχει αναζητηθεί για τη μεταβατική περίοδο λύση προκειμένου να αρχίσει ξανά η διαχείριση καρδιοχειρουργικών περιστατικών. Με όλες τις νόμιμες διαδικασίες (απαραίτητες εγκρίσεις) αποφασίστηκε η συνεργασία με τον Επίκουρο Καθηγητή Καρδιοχειρουργικής του Πανεπιστημίου Αθηνών κ. χ. Ρόκκα, ο οποίος αποδέχθηκε να βοηθήσει την Καρδιοχειρουργική του ΠΑΓΝΗ για το μεταβατικό διάστημα.
      Ήδη από την Τετάρτη 10 Oκτωβρίoυ 2007 ο κ. Ρόκκας ξεκίνησε να χειρουργεί τα καρδιοχειρουργικά περιστατικά ένα την εβδομάδα αρχικά και στο επόμενο χρονικό διάστημα δύο την εβδομάδα.
      Επιπλέον όλα τα επείγοντα καρδιοχειρουργικά περιστατικά θα διακομίζονται στο ΠΓΝ Αθηνών «ΑΤΤΙΚΟΝ» όπου και θα αντιμετωπίζονται.
      Επίσης σας γνωρίζουμε ότι στο τέλος του έτους 2008 θα έχει ολοκληρωθεί και η κατασκευή του 4ου ορόφου της καρδιοχειρουργικής κλινικής στο ΠΓΝ Ηρακλείου στην οποία θα διαχειρίζονται όλα τα καρδιοχειρουργικά περιστατικά.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      9. Στην με αριθμό 519/10.10.07 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 113Β/29.10.07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής Ερώτησης και όσον αφορά στις αρμοδιότητες του ΥΠΕΧΩΔΕ, σας γνωρίζουμε ότι :
      Ο ορεινός όγκος του Γράμμου αποτελεί Τόπο Κοινοτικής Σημασίας (pSCI) «Κορυφές Όρους Γράμμου)» με κωδικό GR 1320002 του Ευρωπαϊκού Οικολογικού Δικτύου Natura 2000 (Οδηγία 92143/ΕΟΚ), «για τη διατήρηση των φυσικών οικοτόπων καθώς και της άγριας χλωρίδας και πανίδας» και έχει χαρακτηρισθεί ως Ζώνη Ειδικής Προστασίας (ΖΕΠ) της ορνιθοπανίδας δυνάμει της Οδηγίας 79/409/ΕΟΚ «περί διατηρήσεως των αγρίων πτηνών» και ως εκ τούτου εντάσσεται αυτοδίκαια (άρθρο 3, παρ. 1 της Οδηγίας 92/43/ΕΟΚ) στο Δίκτυο ΝΑ TURA 2000.
      Για την προστασία της περιοχής του Γράμμου - ΒΔ Βοίου έχει εκπονηθεί Ειδική Περιβαλλοντική Μελέτη (ΕΠΜ) από την Εταιρεία «Αρκτούρος» στο πλαίσιο της υλοποίησης του Προγράμματος ΑΡΚΤΟΣ «Διατήρηση της καφέ αρκούδας και των βιοτόπων της στην Ελλάδα - 2η Φάση», με χρηματοδότηση από το Πρόγραμμα LIFE-Nature και βάσει της σχετικής σύμβασης μεταξύ του Δικαιούχου (ΑΡΚΤΟΥΡΟΣ) και της ΧΙ Δ/νσης Ε.Ε. (Κωδικός Προγράμματος: LIFE96NAT/GR/3222).
      Με πρωτοβουλία του Υφυπουργού ΠΕΧΩΔΕ εντάχθηκε στο Γ' ΕΠΠΕΡ η χρηματοδότηση της επικαιροποίησης και συμπλήρωσης της εν λόγω ΕΠΜ στην ευρύτερη περιοχή του δικτύου Νatura 2000 δηλαδή: της «Κορυφές Όρους Γράμμου)>> (GR 1320002) και στο «Όρος Δούσκον, Ωραιόκαστρο, Δάσος Μερόπης, Κοιλάδα Γόρμου, Λίμνη Δελβινακίου» (GR 2130010, Ζώνη Ειδικής Προστασίας ). Οι σχετικές προδιαγραφές για την εκπόνησή της έχουν ήδη συνταχθεί και εγκριθεί.
      Ο χαρακτηρισμός της περιοχής ως προστατευόμενης και η ίδρυση του Φορέα Διαχείρισης θα γίνει βάσει των προτάσεων της ως άνω μελέτης.
      Για το θέμα της αποναρκοθέτησης του Γράμμου έχει κινηθεί, από έτους, η σχετική διαδικασία, μέσω χρηματοδότησης του Προγράμματος «Κοινωνία της Πληροφορίας» του Υπουργείου Εσωτερικών.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      10. Στην με αριθμό 503/10.10.07 ερώτηση του Βουλευτή κ. Ηλία Πολατίδη δόθηκε με το υπ’ αριθμ. 1103163/52/29.10.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 503/10.10.2007 ερώτησης που κατέθεσε ο Βουλευτής Ηλίας Πολατίδης, σχετικά με το ανωτέρω θέμα, σας γνωρίζουμε τα εξής:
      Α. - Το Υπουργείο Οικονομίας και Οικονομικών δίνει ιδιαίτερη έμφαση στο θέμα της εντατικοποίηση ς του έργου των ελεγκτικών υπηρεσιών σε ότι αφορά τη διενέργεια κάθε μορφής ελέγχου (οριστικών-τακτικών, προσωρινών, προληπτικών), οι οποίοι διεξάγονται προς όλες γενικά τις κατευθύνσεις χωρίς διακρίσεις και εξαιρέσεις για την καταπολέμηση των φαινομένων φοροδιαφυγής οπουδήποτε αυτά κι αν εκδηλώνονται.
      Στο πλαίσιο διενέργειας των παραπάνω ελέγχων και ιδίως των προληπτικών, διενεργούνται έλεγχοι προς όλους τους υπόχρεους συμπεριλαμβανομένων και των αλλοδαπών πλανοδίων εμπόρων.
      Β.- Στα πλαίσια της προσπάθειας της Υπηρεσίας Ειδικών Ελέγχων (ΥΠ.Ε.Ε.) για την καταπολέμηση του παράνομου εμπορίου, το οποίο πλήττει τα δημόσια έσοδα και τον υγιή ανταγωνισμό, δημιουργώντας συνθήκες ανισορροπίας στην αγορά, διενεργούνται τακτικοί και έκτακτοι έλεγχοι, με προτεραιότητα στον έλεγχο των επιχειρήσεων που παραλαμβάνουν και διαθέτουν χονδρικά ή λιανικά, είδη προέλευσης τρίτων χωρών (Κίνα, Ταϊβάν, Κορέα, Τουρκία κ.λ.π.). Επιπρόσθετα, εντατικοποιήθηκαν οι έλεγχοι διακίνησης, ιδιαίτερα στις εθνικές οδούς και τα λιμάνια εισόδου, δίνοντας ιδιαίτερη έμφαση στα είδη ένδυσης και υπόδησης, οικιακής χρήσης, μlκροσυσκευές, CDs, εργαλεία, ρολόγια, υφάσματα, κεντήματα, τσάντες κ.λ.π..
      Στόχος των ελέγχων είναι, με την εμφανή και επαναλαμβανόμενη παρουσία της Υπηρεσίας Ε Ε, η πρόληψη και συμμόρφωση των αλλοδαπών εμπόρων που δεν είναι φορολογικά νομιμοποιημένοl με τις υφιστάμενες υποχρεώσεις (έναρξη επιτηδεύματος, κατοχή συνοδευτικών εγγράφων, έκδοση φορολογικών στοιχείων κ.λ.π.).
      Οι έλεγχοι πραγματοποιούνται σε όλο το φάσμα της αγοράς (χονδρέμποροl εισαγωγείς, λιανοπωλητές, πλανόδιοι μικροπωλητές), και μέσω της αμοιβαίας διοικητικής συνδρομής (VIES) γίνονται διασταυρωτικοί έλεγχοι ενδοκοινοτικών αποκτήσεων, κυρίως ιταλικών επιχειρήσεων, που προμηθεύουν ελληνικές επιχειρήσεις, με προϊόντα που σχετίζονται με το παραεμπόριο.
      Οι έλεγχοι θα συνεχισθούν και για το επόμενο διάστημα, βάσει των οδηγιών που έχουν δοθεί με τις με αριθμ.108409/03.09.2004, 106100/13.06.2005 και 7677/ 07.06.2007 εγκυκλίους της ΥΠ.Ε.Ε
      Της θεωρούμε σκόπιμο να παρατηρήσουμε ότι, το φαινόμενο αυτό είναι παγκόσμιο και όχι ελληνική ιδιαιτερότητα, απασχολεί δε, της αρμόδιες υπηρεσίες πολλών χωρών της Ευρωπαϊκής Ένωσης.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
	11. Στην με αριθμό 330/4-10-07 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. Φ900α/5577/9278/29-10-07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 330/04-10-2007 ερώτησης της Βουλής των Ελλήνων, που κατέθεσε η Βουλευτής κα Σούλα Μερεντίτη. με θέμα τη μετονομασία του στρατοπέδου «ΧΡΗΣΤΟΥ ΚΑΒΡΑΚΟΥ», σας γνωρίζουμε τα ακόλουθα:
      Στην, από 26 Μαίου 1984, Γενική Διαταγή του Γ.Ε.Σ καθορίζονται με σαφήνεια οι προϋποθέσεις και οι ενέργειες για την ονομασία και μετονομασία των στρατοπέδων.
      Ειδικότερα, για την ονομασία στρατοπέδου προβλέπεται, ότι οι Μονάδες υποβάλλουν στον Προϊστάμενο Σχηματισμό πρόταση με δύο τουλάχιστον ονόματα. Εάν τα προταθέντα ονόματα αφορούν Αξιωματικό ή Υπαξιωματικό, τότε υποβάλλονται και βιογραφικά σημειώματα από τη Δ.Ι.Σ/Γ.Ε.Σ. Στη συνέχεια οι Σχηματισμοί υποβάλλουν ιεραρχικά στο Γ.Ε.Σ όλα τα στοιχεία και γνωμάτευσή τους επί της προτάσεως. Το Γ.Ε.Σ, αφού ελέγξει την υποβληθείσα αλληλογραφία και διαπιστώσει ότι πληρούνται επακριβώς οι προϋποθέσεις της σχετικής Διαταγής, εκδίδει Διαταγή Ονομασίας του υπόψη στρατοπέδου.
      Μετονομασία στρατοπέδου πραγματοποιείται μόνον εφόσον διαπιστωθεί ότι εκείνος του οποίου το όνομα φέρει το στρατόπεδο δεν πληρεί τις προϋποθέσεις της σχετικής Διαταγής, οπότε ο Στρατοπεδάρχης υποβάλλει ιεραρχικά σχετική αλληλογραφία.
      Σύμφωνα με την, από 19 Μαρτίου 1975, Διαταγή του Γ.Ε.Σ, στο στρατόπεδο που εδρεύει η Σχολή Μονίμων Υπαξιωματικών του Στρατού Ξηράς (Σ.Μ.Υ) δίδεται το όνομα του Στρατηγού Χρήστου Καβράκου.
      Από τα τηρούμενα στο αρχείο της Δ.Ι.Σ/Γ.Ε.Σ στοιχεία για το Στρατηγό Καβράκο προκύπτει ότι ο υπόψη Αξιωματικός γεννήθηκε στα Τρίκαλα το έτος 1882. Προερχόταν από τη Σ.Μ.Υ και την 1-10-1913 ονομάστηκε Ανθυπολοχαγός ενώ σε αποστρατεία τέθηκε αυτεπαγγέλτως, λόγω ορίου ηλικίας, προαγόμενος στο βαθμό του Αντιστρατήγου. Έλαβε μέρος στον ελληνοτουρκικό και ελληνοβουλγαρικό Πόλεμο, στην εκστρατεία της Μικράς Ασίας καθώς και στον ελληνοϊταλικό πόλεμο τον Μάρτιο του 1941, ως Διοικητής της ΧΙΙ Μεραρχίας, ενώ τιμήθηκε κατ' επανάληψη για την πολεμική του δράση με όλες τις προβλεπόμενες ηθικές αμοιβές. Την 27η Απριλίου 1941 οι τοπικές πολιτικές και στρατιωτικές αρχές, αποτελούμενες από τον Στρατηγό Καβράκο Χρήστο, Ανώτερο Στρατιωτικό Διοικητή Αττικής-Βοιωτίας, τον Πεζόπουλο Κωνσταντίνο, Νομάρχη Αττικής-Βοιωτίας, ως Πολιτικό Διοικητή της πρωτεύουσας και τους Δημάρχους Αθηνών-Πειραιώς, Πλυτά Αμβρόσιο και Μαμούσκο Μιχαήλ αντίστοιχα, παρέδωσαν την πόλη των Αθηνών στους Γερμανούς μετά την κατάρρευση του μετώπου και την συνθηκολόγηση της ελληνικής κυβερνήσεως, όπως προβλεπόταν από τους όρους εκείνης της συνθηκολόγησης.
      Από τα ως άνω στοιχεία προκύπτει ότι το όνομα του Στρατηγού Χρήστου Καβράκου πληρεί όλες τις προϋποθέσεις της Γενικής Διαταγής περί «Ονομασιών-Μετονομασιών Στρατοπέδων».
      Τέλος, σας γνωρίζουμε ότι στο Γ.Ε.Σ δεν έχει υποβληθεί μέχρι σήμερα κανένα αίτημα για μετονομασία του υπόψη στρατοπέδου.
Ο Υπουργός
ΕΥΑΓΓΕΛΟΣ – ΒΑΣΙΛΕΙΟΣ Ι. ΜΕΙΜΑΡΑΚΗΣ»
	12. Στην με αριθμό 94/1-10-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 17/26-10-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Μαγκριώτης, σας πληροφορούμε τα εξής:
      Στις διαπραγματεύσεις του Συμβουλίου Υπουργών για την Κ.Ο.Α Ζάχαρης τον Νοέμβριο του 2005 υπενθυμίζεται ότι η χώρα μας εξ αρχής είχε εκφράσει την αντίθεσή της στις δυσμενείς προτάσεις της Επιτροπής.
      Οι προτάσεις της Επιτροπής που τελικά διαμορφώθηκαν, βελτιώθηκαν σε σχέση με τις αρχικές, λόγω ακριβώς της στάσης που τήρησαν, τόσο η χώρα μας όσο και άλλες χώρες που διαφωνούσαν.
      Με τα δεδομένα της αναθεώρησης το Υπουργείο Αγροτικής Ανάπτυξης και Τροφίμων καθώς και η διοίκηση της Ε.Β.Ζ. προχώρησαν στον προγραμματισμό μιας σειράς μέτρων με στόχο την άμβλυνση των γενικών δυσμενών επιπτώσεων και την ενίσχυση τόσο του εισοδήματος των τευτλοπαραγωγών όσο και της βιωσιμότητας της βιομηχανίας.
      Ο βασικός αυτός σχεδιασμός περιλαμβάνει τη μετατροπή (και όχι το κλείσιμο) των εργοστασίων της Λάρισας και της Ξάνθης για την παραγωγή βιοαιθανόλης μέσα σε χρονικό διάστημα 2 περίπου ετών, με ταυτόχρονη αποποίηση του 50% της σημερινής Εθνικής μας ποσόστωσης των 317.502 τόνων ζάχαρης. Έτσι δημιουργείται η προοπτική για τη συνέχιση της καλλιέργειας των τεύτλων προς την ενεργειακή κατεύθυνση, ενώ ταυτόχρονα το ίδιο θα επιδιωχθεί και για άλλες καλλιέργειες, όπως τα χειμερινά σιτηρά και το καλαμπόκι, που και αυτές θα τροφοδοτούν με πρώτη ύλη τα δύο εργοστάσια που θα αλλάξουν χρήση και θα επιμηκύνουν τη διάρκεια λειτουργίας τους στους δώδεκα μήνες αντί για πέντε που ήταν μέχρι τώρα.
      Η Ε.Β.Ζ. με την ένταξή της στο Κοινοτικό Πρόγραμμα Αναδιάρθρωσης της ζαχαροβιομηχανίας, θα λάβει την προβλεπόμενη βασική ενίσχυση, (83% του συνολικού ποσού χορηγείται στην Ε.Β.Ζ. και 17% αυτού στους τευτλοκαλλιεργητές και στους χειριστές μηχανημάτων τευτλοκαλλιέργειας).
     Παράλληλα, λόγω του ότι το ποσοστό αποποίησης της Εθνικής μας ποσόστωσης φθάνει το 50%, ενεργοποιείται πέραν της ανωτέρω αναφερθείσας βασικής χρηματοδότησης και ένα πακέτο συμπληρωματικών δράσεων στήριξης. Προβλέπονται δηλαδή ενισχύσεις που αφορούν τόσο τους τευτλοπαραγωγούς που θίγονται από την αναδιάρθρωση (λόγω της προσωρινής παύσης λειτουργίας των εργοστασίων) όσο και για αυτούς που θα συνεχίσουν την τευτλοκαλλιέργεια παραδίδοντας το προϊόν τους στα εργοστάσια της Ε.Β.Ζ. στο Πλατύ, τις Σέρρες και την Ορεστιάδα τα οποία θα εξακολουθήσουν να λειτουργούν για την παραγωγή ζάχαρης. Ειδικότερα:
     α) για τους παραγωγούς που παρέδιδαν τεύτλα στα εργοστάσια Λάρισας και Ξάνθης προβλέπεται :
        - η κοινοτική χρηματοδότηση προγραμμάτων αναδιάρθρωσης στα Κράτη - Μέλη που δικαιούνται την ενίσχυση διαφοροποίησης και πρόσθετης διαφοροποίησης όπως δηλαδή είναι και η χώρα μας.
     - από το έτος 2008/2009 χορηγείται πρόσθετο ποσό 237,5 €/τόνo αποποιούμενης ποσόστωσης ζάχαρης. Η ρύθμιση ισχύει αναδρομικά από το έτος 2006/2007, καλύπτει δηλαδή και την περίπτωση της χώρας μας και έχει σαν αποτέλεσμα τον τριπλασιασμό σχεδόν της ενίσχυσης που θα χορηγηθεί στους τευτλοπαραγωγούς της χώρας μας που παρέδιδαν τεύτλα στα εργοστάσια Λάρισας και Ξάνθης (από 87περίπου €/στρ. σε 254 €/στρ. περίπου).
     β) Για τους καλλιεργητές που θα συνεχίσουν την τευτλοκαλλιέργεια :
     - εξασφαλίζεται η χορήγηση συνδεδεμένης ενίσχυσης για μια περίοδο 5 ετών, της οποίας το ύψος αναμένεται να είναι της τάξης των 25 περίπου ευρώ το στρέμμα για το 2007, 30 περίπου ευρώ το στρέμμα για το 2008 και 33 περίπου ευρώ το στρέμμα για το 2009 και μετά.
     - επιπλέον θα πρέπει να συνυπολογιστεί και η ενίσχυση του ποιοτικού παρακρατήματος, που προβλέπεται και για την καλλιέργεια του 2006, και θα βαίνει αυξανόμενη από χρόνο σε χρόνο. Από το 2009 και μετά θα φτάσει το μέγιστο ποσό της, υπερβαίνοντας τα 15 ευρώ το στρέμμα.
     Ο Υπουργός
     Α. ΚΟΝΤΟΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία συνάδελφο.
      Έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 13 Νοεμβρίου 2007.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 479/09-10-2007 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Αγροτικής Ανάπτυξης και Τροφίμων, σχετικά με την επίλυση των προβλημάτων των κτηνοτρόφων του Νομού Ηρακλείου.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 358/05-10-2007 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με το ύψος του λογαριασμού του Προγράμματος «ΘΗΣΕΑΣ» στο Ταμείο Παρακαταθηκών και Δανείων κ.λπ..
      Κυρίες και κύριοι συνάδελφοι, ο Βουλευτής του Πανελληνίου Σοσιαλιστικού Κινήματος κ. Κωνσταντίνος Σημίτης ζητεί ολιγοήμερη άδεια απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια.
      Κυρίες και κύριοι συνάδελφοι, εισερχόμεθα στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 139/5-11-2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αικατερίνης Περλεπέ-Σηφουνάκη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Θεραπευτηρίου Χρονίων Παθήσεων Νομού Εύβοιας κ.λπ..
      Αναλυτικότερα η επίκαιρη ερώτηση της κ. Σηφουνάκη έχει ως εξής:
      «Χωρίς το απαραίτητο, νοσηλευτικό κυρίως προσωπικό, λειτουργεί για μεγάλο χρονικό διάστημα το Θεραπευτήριο Χρονίων Παθήσεων Νομού Εύβοιας, με συνέπεια να μην καλύπτονται οι ανάγκες των εβδομήντα οκτώ ατόμων που περιθάλπονται εκεί και που πάσχουν από βαριές σωματικές και νοητικές αναπηρίες.
      Οι ελάχιστοι νοσηλευτές και νοσηλεύτριες που υπηρετούν, μολονότι καταβάλλουν υπεράνθρωπες προσπάθειες δεν επαρκούν, ενώ οι βάρδιες καλύπτονται από το Υ.Ε. βοηθητικό προσωπικό, αποσπασμένους εργαζόμενους του κλάδου Υ.Ε. καθαριότητας και αντιρρησίες συνείδησης.
      Παρά τις συνεχείς καταγγελίες γι’ αυτήν την κατάσταση, το Υπουργείο Υγείας αδιαφορεί και αντί να κάνει προσλήψεις, αποσπά νοσηλευτές σε άλλες υπηρεσίες.
      Κατόπιν των ανωτέρω, ερωτάται ο κύριος Υπουργός:
      1. Πότε θα γίνουν οι απαραίτητες προσλήψεις για να καλυφθούν τα κενά στο Θεραπευτήριο Χρονίων Παθήσεων Νομού Εύβοιας;
      2. Πώς θα διασφαλίζεται η σωστή υγειονομική περίθαλψη των ασθενών όταν υπάρχουν αυτές οι ελλείψεις;»
      Στην επίκαιρη ερώτηση της κ. Σηφουνάκη θα απαντήσει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
      Κύριε Υπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Στην ερώτησή σας τι κάνουμε εμείς και πότε θα γίνουν οι προσλήψεις, είναι εύκολο να σας  απαντήσω. Όμως, δεν θα είναι εύκολο να σας απαντήσω αν θα πάνε αυτοί τους οποίους προσλαμβάνουμε.
      Και θα γίνω πιο σαφής. Ξέρω ότι επισκεφθήκατε σήμερα το πρωί το Θεραπευτήριο Χρονίων Παθήσεων στην Αυλίδα…
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Το επισκέπτομαι συχνά.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ναι. Και σήμερα, όμως.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Και σήμερα για να πάρω κάποια στοιχεία.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και οι δεκατέσσερις εργαζόμενοι εκεί, πραγματικά δίνουν τον εαυτό τους, όπως και σε όλα τα Θεραπευτήρια Χρόνιων Παθήσεων. Το πρόβλημα, όμως, είναι πολύ πιο ουσιαστικό και χαίρομαι που με την ερώτησή σας, μπορούμε να το αναδείξουμε σήμερα.
      Ξέρετε πολύ καλά ότι και προκηρύξεις έγιναν -στις 21 Σεπτέμβρη του 2006 έγινε η τελευταία προκήρυξη- για την πλήρωση θέσεων και συγκεκριμένα για την πλήρωση τεσσάρων θέσεων Τ.Ε. νοσηλευτικής, μιας θέσεως φυσικοθεραπευτού και ακολούθησε και νέα προκήρυξη για τις υπόλοιπες θέσεις που είναι κενές.
      Θέλω να σας πω, όμως, ότι με την τελευταία προκήρυξη, σύμφωνα με τα επίσημα στοιχεία που έχουμε από το Α.Σ.Ε.Π., για την πρόσληψη με σειρά προτεραιότητας τριών θέσεων τακτικού νοσηλευτικού προσωπικού Τ.Ε., στη διαδικασία της πρόσληψης -μετά την ανακήρυξη των προσληφθέντων- οι δεκαπέντε πρώτοι αρνήθηκαν να πάνε και έπονται και οι επόμενοι. Στις εξακόσιες θέσεις που προκηρύξαμε τον τελευταίο χρόνο για τα θεραπευτήρια χρονίων παθήσεων σε όλη τη χώρα, για τα ιδρύματα, το 80% περίπου απ’ αυτούς οι οποίοι προσλαμβάνονται επίσημα μέσω Α.Σ.Ε.Π. αρνούνται να αναλάβουν υπηρεσία. Δηλαδή, με λίγα λόγια, πηγαίνουν, βλέπουν και φεύγουν. Έχουμε φθάσει τον δέκατο πέμπτο στο συγκεκριμένο ίδρυμα. Είναι ένα θέμα το οποίο πρέπει να μας απασχολήσει όλους, είτε είμαστε από την πλευρά της Κυβέρνησης είτε από την πλευρά της Αντιπολίτευσης.
      Γιατί συμβαίνει αυτό; Ποια είναι τα βαθύτερα αίτια και τι κίνητρα μπορούμε να δώσουμε σ’ αυτόν τον κόσμο, όταν μάλιστα λέμε ότι υπάρχει τεράστια ανεργία; Το ίδιο συμβαίνει και με τις θέσεις προσωπικού «STAGE». Είναι δύσκολα ιδρύματα, στα οποία αυτοί οι οποίοι δουλεύουν έχουν δώσει τη ζωή τους κυριολεκτικά και είναι στα όρια της επαγγελματικής κόπωσης. Ακόμη γνωρίζετε τους μισθούς τους οποίους δίνουμε -αυτοί είναι- και το πρόβλημα φυσικά δεν υπάρχει μόνο στο Θεραπευτήριο Χρονίων Παθήσεων στην Αυλίδα της Εύβοιας, αλλά σε όλα τα ιδρύματα της χώρας. 
      Εν πάση περιπτώσει, ελπίζω οι δεκατέσσερις οι οποίοι θα πάνε την άλλη εβδομάδα με τις θέσεις «STAGE» -απ’ ό,τι με πληροφόρησε ο Ο.Α.Ε.Δ. έχουν φύγει ήδη τα χαρτιά για να παρουσιαστούν την άλλη εβδομάδα- να παραμείνουν, ώστε να δώσουν και μία ουσιαστική ανάσα σ’ αυτούς οι οποίοι εργάζονται στο συγκεκριμένο Θεραπευτήριο Χρονίων Παθήσεων, γιατί το πρόβλημα είναι τεράστιο και στα θεραπευτήρια χρονίων παθήσεων και στα ΚΕ.ΠΕ.Π., στα Κέντρα Κλειστής Περίθαλψης των Ατόμων με Βαριές Αναπηρίες. Το ίδιο πρόβλημα έχουμε στο Σκαραμαγκά, το ίδιο πρόβλημα έχουμε στα μεγάλα θεραπευτήρια χρονίων παθήσεων της Αθήνας, στο Σιδηρόκαστρο, στην Καρδίτσα, όπου πραγματικά η κατάσταση είναι τραγική και οι συνθήκες εργασίας καθόλου ωραίες φυσικά και θέλει κάτι παραπάνω από ψυχή και καρδιά για να δουλέψει κανείς σ’ αυτά τα ιδρύματα. 
      ΠΡΟΕΔΡΕΥΩΝ (Γεώργιος Σούρλας): Η ερωτώσα συνάδελφος κ. Περλεπέ-Σηφουνάκη έχει το λόγο.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κύριε Υπουργέ, ωραία είναι αυτά που μας είπατε, εγώ όμως θέλω να επισημάνω εδώ ότι επί τέσσερα χρόνια, από το 2004, καθημερινά απαξιώνονται και το δημόσιο σύστημα υγείας, αλλά και όλα τα προνοιακά ιδρύματα. Διότι δεν μπορώ να δεχθώ ότι κολλήσαμε στις τέσσερις θέσεις που προκηρύξατε στα τέσσερα αυτά χρόνια. Έχουν φύγει με σύνταξη δέκα άτομα από το Φεβρουάριο του 2004 από το θεραπευτήριο και το μόνο που κάνατε είναι πριν ενάμιση χρόνο να προκηρύξετε αυτές τις τέσσερις θέσεις που ακόμα δεν έχουν πληρωθεί. Μέχρι το Φεβρουάριο του 2004 ήταν είκοσι τέσσερα άτομα νοσηλευτές και Τ.Ε. και Δ.Ε. και τραυματιοφορείς, σήμερα υπάρχουν μόνο δεκατρία άτομα.
      Εγώ, λοιπόν, να επισημάνω εδώ ότι για εβδομήντα εννέα αρρώστους υπάρχει ένα άτομο στη βάρδια, ότι έξι καθαρίστριες έχουν επιστρατευθεί για να κάνουν καθήκοντα νοσηλεύτριας στο συγκεκριμένο θεραπευτήριο, όπου μάλιστα οι είκοσι δύο από τους αρρώστους είναι πάρα πολύ βαριά, είναι κατάκοιτοι. Με μια νοσηλεύτρια, λοιπόν, είναι όλοι αυτοί οι άρρωστοι, όταν το θεραπευτήριο έχει μια δυναμικότητα εκατόν είκοσι κλινών. Υπάρχουν αυτήν τη στιγμή εβδομήντα εννέα που νοσηλεύονται, οι άλλες δεν μπορούν να αναπτυχθούν, γιατί δεν υπάρχει προσωπικό και υπάρχουν και είκοσι δύο στη λίστα αναμονής. 
      Βλέπουμε, λοιπόν, ότι και δεν έχουμε αναπτύξει τις κλίνες και υπολειτουργεί, γιατί έχουν φθάσει τα όριά τους όλοι οι εργαζόμενοι σ’ αυτό το θεραπευτήριο και είναι λογικό αυτό. Δεν μπορεί για εβδομήντα εννέα αρρώστους να υπάρχει μία νοσηλεύτρια και τις πιο πολλές φορές μια καθαρίστρια για να τους περιθάλπει. Το ένα είναι αυτό. 
      Το άλλο είναι ότι δεν έχετε κάνει τις προσλήψεις που θα έπρεπε να είχατε κάνει, γιατί αν είχατε προκηρύξει τις δέκα θέσεις που έχουν κενωθεί λόγω συνταξιοδότησης αυτά τα τέσσερα χρόνια, κάποιοι θα είχαν πάει. Αντί να κάνετε, λοιπόν, αυτό αποσπάται κιόλας για ρουσφετολογικούς λόγους –έχω καταγγελίες των εργαζομένων- στο Κ.Ε.Κ.Υ.Κ.Α.Με.Α. το οποίο δεν λειτουργεί. Δηλαδή, έχουμε μία τεράστια έλλειψη σε προσωπικό από τη μία και από την άλλη έχετε αποσπάσει δύο νοσηλεύτριες, τη μία πρόσφατα, πριν λίγες μέρες, με εντολή του γενικού γραμματέα του Υπουργείου Υγείας.
      Δηλαδή, έλεος! Για να ικανοποιήσουμε τους «ημέτερους», αποδυναμώνουμε ακόμα περισσότερο το προσωπικό αυτού του θεραπευτηρίου, για να πάμε δύο νοσηλεύτριες να κάθονται στο Κ.Ε.Κ.Υ.Κ.Α.Με.Α. που δεν λειτουργεί; 
      Το Κ.Ε.Κ.Υ.Κ.Α.Με.Α. είναι ένα άλλο κεφάλαιο, το οποίο είναι έτοιμο βέβαια από το τέλος του 2003 και τις αρχές του 2004 και ακόμα δεν λειτουργεί, γιατί δεν έχει προσληφθεί προσωπικό. Όμως, δεν θα λειτουργήσουμε το Κ.Ε.Κ.Υ.Κ.Α.Με.Α. με αποσπάσεις νοσηλευτριών από το ίδρυμα που έχει μόνο δεκατρείς στο σύνολο, είτε Δ.Ε. είτε Τ.Ε και έξι καθαρίστριες που υπάρχουν. Δεν μπορώ να καταλάβω, γιατί ξέρω ότι αρνήθηκε και ο διοικητής του νοσοκομείου και ο διοικητής της Δ.Υ.Πε. αυτή την απόσπαση, αλλά κατ’ εντολή του γενικού γραμματέα μετακινήθηκε, μέχρι να γίνει η κανονική απόσπαση εντός των ημερών που θα συνεδριάσει το υπηρεσιακό συμβούλιο. 
      Κύριε Υπουργέ, αυτά είναι απαράδεκτα. Και, τέλος πάντων, θα μπορούσατε, επειδή συνήθως οι Τ.Ε. νοσηλεύτριες προτιμούν τα νοσοκομεία, να προκηρύσσετε Δ.Ε. που είναι πολύ πιο εύκολο να πάνε σ’ αυτά τα θεραπευτήρια απ’ ό,τι οι νοσηλεύτριες που έχουν τελειώσει Τ.Ε.Ι.. Θα μπορούσε να βρεθεί κάποια λύση. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Επειδή είμαστε και πυρόπληκτος νομός, έχουν ζητήσει επικουρικό προσωπικό, αλλά απ’ ό,τι προβλέπω, μέχρι τις αρχές του 2008 δεν πρέπει να έχει γίνει πάλι καμμία πρόσληψη με τη γραφειοκρατία που επικρατεί σε όλο το σύστημα. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία συνάδελφε. 
      Κύριε Υπουργέ, έχετε το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Παρ’ όλο που βλέπω ότι η κ. Περλεπέ είναι εξαιρετικά ενημερωμένη –έχουμε εβδομήντα οκτώ περιθαλπόμενους σήμερα εκεί, πήγε και ένας σήμερα ακόμα και είναι εβδομήντα εννέα και εργάζονται όντως δεκατέσσερα άτομα, δεκατρία με την τελευταία απόσπαση- θέλω να σας πω, όμως, ότι η λύση του προβλήματος είναι αρκετά πιο σύνθετη. Τη γνωρίζετε τη λύση, την είχατε επεξεργαστεί και εσείς, τη γνωρίζουμε και εμείς. Έχει, όμως, κόστος. 
      Αυτά τα ιδρύματα, για να γίνουν πιο ελκυστικά, αν θέλετε, στους νέους, είτε είναι αυτοί νοσηλευτές είτε είναι ιατρικό είτε παραϊατρικό προσωπικό, πρέπει να εναχθούν στο Εθνικό Σύστημα Υγείας. Αυτή είναι η λύση την οποία πρέπει να την πείτε, εάν θέλετε να βοηθήσετε συνολικότερα το προνοιακό σύστημα της χώρας –σας τη λέω, όμως, εγώ ότι αυτή είναι η λύση- ώστε να ενταχθούν και να έχουν τους ίδιους μισθούς, τις ίδιες υπερωρίες, τα ίδια δικαιώματα με αυτούς του υπόλοιπου Εθνικού Συστήματος Υγείας. Δεν μπορεί ιατρικό και προνοιακό σύστημα να είναι δύο ταχυτήτων σ’ αυτή τη χώρα. 
      Άρα, λοιπόν, υπάρχει η λύση την οποία επεξεργαζόμαστε και θα δοθεί με μια επόμενη νομοθετική πρωτοβουλία. Αυτή τη λύση δεν μπορέσαμε να τη δώσουμε τα προηγούμενα τριάμισι χρόνια λόγω του συγκεκριμένου οικονομικού στάτους της χώρας. Αυτή, όμως, είναι η λύση, η οποία θα μπορέσει να δώσει κίνητρα και στους γιατρούς μας και στους επαγγελματίες της υγείας να προτιμούν και τα προνοιακά ιδρύματα, γιατί φεύγει συνέχεια προσωπικό. 
      Μέχρι να φτάσουμε όμως σ’ αυτή τη λύση, η οποία πολύ σύντομα θα έρθει στη Βουλή για ψήφιση, έχω να σας πω ότι τα Προγράμματα «STAGE» είναι μια λύση. Οι δεκατέσσερις οι οποίοι θα πάνε την άλλη εβδομάδα, θα δώσουν μια ανάσα στους εργαζόμενους. Οι αποσπάσεις πολύ σύντομα θα γυρίσουν πίσω. Έγινε για συγκεκριμένους λόγους μια προσπάθεια να δώσουμε ζωή και στα Κ.Ε.Κ.Υ.Κ.Α.Με.Α., τα οποία δεν λειτουργούν, αυτά για τα οποία λέτε ότι είναι κλειστά και τα οποία πρέπει κάποτε να λειτουργήσουν. Όμως και το Κ.Ε.Κ.Υ.Κ.Α.Με.Α....
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Με προσωπικό που θα αποσπαστεί από ένα τμήμα που δεν έχει προσωπικό;
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας επαναλαμβάνω για τα Κ.Ε.Κ.Υ.Κ.Α.Με.Α. ότι δεν έχουν κι αυτά καθόλου προσωπικό. Επίσης, υπάρχουν όλες κι όλες τέσσερις αποσπάσεις, συγκεκριμένες αποσπάσεις. Ήταν δεκαεφτά άτομα, έφυγαν τα τέσσερα άτομα και έμειναν δεκατρία. Με τα δεκατέσσερα άτομα, τα οποία θα έρθουν, δεν λύνουμε το πρόβλημα, αλλά κάνουμε τη ζωή των εργαζομένων εκεί, σ’ αυτά τα ιδρύματα, κάπως πιο εύκολη. Σίγουρα είναι και στα όρια της επαγγελματικής κόπωσης, όπως σας είπα και τη λύση να πάρουμε Δ.Ε., την είχατε δώσει παλαιότερα. Γεμίσατε τα ιδρύματα όχι με Δ.Ε., αλλά με Υ.Ε. Το 80% των εργαζομένων στα ιδρύματα της χώρας είναι υποχρεωτικής εκπαίδευσης. 
      Εμείς δεν θα επαναλάβουμε αυτό το λάθος με Δ.Ε. πλέον. Θέλουμε νοσηλευτές Τ.Ε., γιατί πρόκειται για άτομα με αναπηρία, για άτομα με πολλαπλές αναπηρίες, για άτομα με νοητική υστέρηση και θέλουμε νοσηλευτικό προσωπικό υψηλού επιπέδου, τουλάχιστον εκεί. Φυσικά, υπάρχουν και άλλες λύσεις, ακόμα πιο μακρινές, όπως rotation στο σύστημα της υγείας και της πρόνοιας, ώστε αυτοί οι οποίοι μπαίνουν στην πρόνοια, να μην πεθαίνουν εκεί. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Οι διετούς είναι πάρα πολύ καλές. Δεν είναι πρακτικές οι διετούς. Όλα τα νοσοκομεία μ’ αυτές λειτουργούν. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επαναλαμβάνω, λοιπόν, ότι υπάρχουν συγκεκριμένες λύσεις. Είμαστε εδώ για να επεξεργαζόμαστε τις καλύτερες δυνατές πρακτικές, που υπάρχουν σε όλα τα ιδρύματα όλου του κόσμου και να τις φέρνουμε. 
      Όμως, δεν μπορείτε να μας μιλάτε εσείς, οι οποίοι γεμίσατε τα ιδρύματα με νοσηλευτές και με προσωπικό υποχρεωτικής εκπαίδευσης και καταντήσατε τα ιδρύματα αποθήκες ψυχών, που το μόνο που κάνουν, είναι να παρακολουθούν, να παρατηρούν μακρόθεν αυτά τα άτυχα πλάσματα. Και προτείνετε πλέον εδώ μέσα να κάνουμε προκήρυξη ξανά για νοσηλευτές Δ.Ε..
      Ναι, θα κάνουμε προκήρυξη για νοσηλευτές Τ.Ε. και θα δώσουμε στα ιδρύματα το χαμένο τους κύρος. Δηλαδή, θα τα εντάξουμε επιτέλους στο Εθνικό Σύστημα Υγείας…
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κύριε Υπουργέ, ανοίγετε ένα πάρα πολύ μεγάλο θέμα, γιατί όλα τα νοσοκομεία λειτουργούν με Δ.Ε.. Είναι διετούς και έχουν όλα τα νοσοκομεία. Να τις κλείσετε τότε, κύριε Υπουργέ, αυτές τις σχολές. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κυρία Περλεπέ, μη διακόπτετε. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας επαναλαμβάνω και πάλι, κυρία Περλεπέ, ότι αρχής γενομένης με την πρωτοβουλία που υπάρχει στο πρώτο νομοσχέδιο, το Εθνικό Ίδρυμα Αποκατάστασης Αναπήρων θα το εντάξουμε στο Εθνικό Σύστημα Υγείας και θα ακολουθήσουν και τα υπόλοιπα προνοιακά ιδρύματα της χώρας, τα οποία σταδιακά θα ενταχθούν στο Εθνικό Σύστημα Υγείας, γιατί αυτή και μόνο αυτή είναι η λύση. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Επόμενη είναι η δεύτερη, η με αριθμό 163/6.11.2007 επίκαιρη ερώτηση της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Απασχόλησης και Κοινωνικής Προστασίας, σχετικά με το πρόσφατο ατύχημα και τον τραυματισμό δύο εργατών  σε χυτήριο στο Ρέντη, τη λήψη μέτρων για την υγιεινή και ασφάλεια των εργαζομένων κ.λπ.
      Αναλυτικότερα η επίκαιρη ερώτηση της κ. Βέρας Νικολαΐδου έχει ως εξής:
      «Ο σοβαρός τραυματισμός	 δύο εργατών σε χυτήριο στο Ρέντη, ο ένας εκ των οποίων υπέκυψε, αναδεικνύει με τον πιο τραγικό τρόπο τις τεράστιες διαχρονικές ευθύνες των κυβερνήσεων, που εφαρμόζοντας σταθερά πολιτική ενίσχυσης των εργοδοτών, επιτρέπουν τη λειτουργία επιχειρήσεων χωρίς να τηρούνται ούτε οι στοιχειώδεις κανόνες ασφάλειας και υγιεινής, με συνέπεια οι εργαζόμενοι σ’ αυτές, μέσα σε απάνθρωπες συνθήκες, να αντιμετωπίζονται σαν αναλώσιμο υλικό.
      Αποτέλεσμα αυτών των πολιτικών είναι ο κατάλογος των τραγικών θυμάτων να αριθμεί σήμερα ενενήντα νεκρούς και εκατοντάδες σοβαρά τραυματίες και οι ένοχοι να συνεχίζουν απρόσκοπτα τις δραστηριότητές τους με την ανοχή της πολιτείας.
      Οι αρμόδιες αρχές -Σώμα Επιθεωρητών Εργασίας (Σ.ΕΠ.Ε.), Κέντρο Πρόληψης Επαγγελματικού Κινδύνου (ΚΕ.Π.Ε.Κ.), Ι.Κ.Α., Επιθεώρηση Εργασίας- λειτουργώντας σε θεσμικό πλαίσιο που αποτελεί σιδερένιο πλέγμα προστασίας των εργοδοτών, σε συνδυασμό με τις τεράστιες ελλείψεις σε προσωπικό, τεχνολογικό εξοπλισμό, αλλά και τις χρονοβόρες γραφειοκρατικές διαδικασίες, δεν επιτελούν ούτε τους στοιχειώδεις ελέγχους, με αποτέλεσμα να συνεχίζεται η ασύδοτη λειτουργία πολλών επιχειρήσεων με τους ανάλογους κινδύνους για τη ζωή των εργαζομένων σ’ αυτές. 
      Να σημειώσουμε ότι και όταν ακόμα διενεργούνται οι έλεγχοι αυτοί, γίνονται είτε μετά το ατύχημα, δηλαδή «κατόπιν εορτής» ή μετά από κινητοποιήσεις των σωματείων.
      Ερωτάται ο κύριος Υπουργός, τι μέτρα θα πάρει η Κυβέρνηση για την άμεση εφαρμογή των όρων ασφάλειας και υγιεινής που απαιτούνται για τη λειτουργία των επιχειρήσεων, καθώς και για την ενίσχυση των αρμόδιων αρχών, ώστε να μπορούν να διενεργούν έγκαιρα και αποτελεσματικά τους αναγκαίους ελέγχους για να προστατεύεται η ζωή των εργαζομένων».
      Στην επίκαιρη ερώτηση της κ. Νικολαΐδου θα απαντήσει η Υφυπουργός Απασχόλησης και Κοινωνικής Προστασίας κ. Καλαντζάκου.
      Κυρία Υφυπουργέ, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρία συνάδελφε, η βελτίωση του εργασιακού περιβάλλοντος και η εξασφάλιση συνθηκών ασφάλειας και υγιεινής των εργαζομένων αποτελεί σημαντικό παράγοντα κοινωνικής και οικονομικής προόδου και ευημερίας και για το λόγο αυτό, αποτελεί και βασική μέριμνα κάθε σύγχρονης κοινωνίας. 
      Σε απάντηση της επίκαιρης ερώτησής σας για τα δύο ατυχήματα, ένα εκ των οποίων ήταν θανατηφόρο σε επιχείρηση της βιομηχανικής ζώνης Ρέντη, θα ήθελα να παρουσιάσω αρχικά ένα σύντομο ιστορικό του συμβάντος.
      Η εν λόγω επιχείρηση είναι μια βιοτεχνία εκκλησιαστικών ειδών και όχι χυτήριο, όπως αναφέρετε στην επίκαιρη ερώτησή σας, που απασχολεί δεκαεπτά εργαζόμενους και παράγει κυρίως καρβουνάκια και θυμιάματα. Για το σκοπό αυτό, χρησιμοποιεί εύφλεκτα υλικά και την ημέρα του ατυχήματος η παραγωγή του προϊόντος δεν γινόταν στον κύριο χώρο παραγωγής της, για τον οποίο υπάρχει άδεια λειτουργίας από την αρμόδια υπηρεσία της Νομαρχίας Πειραιά. Γινόταν παράνομα σε γειτονικό παράρτημα της επιχείρησης, το οποίο είχε άδεια λειτουργίας μόνο ως αποθήκη, χωρίς να τηρούνται τα προβλεπόμενα από τη νομοθεσία μέτρα υγιεινής και ασφάλειας. Επιπλέον, ο θανών δεν περιλαμβάνονταν στη θεωρημένη κατάσταση προσωπικού. 
      Αμέσως μετά την αναγγελία του ατυχήματος, δύο τεχνικοί επιθεωρητές από το Κέντρο Πρόληψης Εργατικού Κινδύνου, από το ΚΕΠΕΚ, διενήργησαν αυτοψία στο χώρο του ατυχήματος και επέβαλαν άμεση διακοπή των εργασιών. 
      Εν συνεχεία, ακολούθησε συστηματικός έλεγχος στο κυρίως εργαστήριο της επιχείρησης, παρουσία εκπροσώπου του Εργατικού Κέντρου Πειραιά. Επιβλήθηκε άμεσα μήνυση στην επιχείρηση για τη μη απασχόληση τεχνικού ασφαλείας, ενώ για τις υπόλοιπες σοβαρές παραβάσεις που διαπιστώθηκαν –έλλειψη σε μέτρα προστασίας, υγιεινής και ασφάλειας εργαζομένων- κλήθηκε η επιχείρηση για παροχή εξηγήσεων, σύμφωνα με τη διαδικασία που προβλέπεται για την επιβολή προστίμων. 
	Μόλις ολοκληρωθεί η έκθεση για τα αίτια του ατυχήματος, θα αποσταλεί ως μηνυτήρια αναφορά στον αρμόδιο εισαγγελέα για την επιβολή προστίμων και λοιπών κυρώσεων. 
	Παράλληλα, ενημερώθηκε από το ΚΕ.Π.Ε.Κ. η αρμόδια για τη χορήγηση αδειών λειτουργίας των επιχειρήσεων υπηρεσία της Νομαρχίας Πειραιά, προκειμένου να λάβει μέτρα στο πλαίσιο των αρμοδιοτήτων της. 
      Η ελεγκτική δράση της τεχνικής και υγειονομικής επιθεώρησης του Σ.Ε.Π.Ε. είναι η βασικότερη λειτουργία της. Κατά το έτος 2006 οι περιφερειακές υπηρεσίες τεχνικής και υγειονομικής επιθεώρησης σε όλη την Ελλάδα πραγματοποίησαν είκοσι επτά χιλιάδες οκτακόσιους πενήντα επτά ελέγχους και επέβαλαν τέσσερις χιλιάδες εννιακόσιες τριάντα κυρώσεις. Την ίδια περίοδο διερεύνησαν και αιτίες έξι χιλιάδες διακοσίων πενήντα πέντε εργατικών ατυχημάτων, που δηλώθηκαν στο Σ.Ε.Π.Ε., εκ των οποίων εκατόν είκοσι οκτώ  ήταν θανατηφόρα. 
      Συγκεκριμένα, στις επιχειρήσεις της βιομηχανικής ζώνης Ρέντη, στα μηχανουργεία και στις λοιπές μεταλλουργικές επιχειρήσεις που είναι εγκατεστημένες στο βιομηχανικό πάρκο στο Σχιστό, διενεργούνται προγραμματισμένοι και έκτακτοι έλεγχοι, σε περιπτώσεις καταγγελιών, που εξετάζονται πάντοτε κατά προτεραιότητα και διεξάγονται από κλιμάκια τεχνικών και υγειονομικών επιθεωρητών. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
      Τελειώνω, κύριε Πρόεδρε. 
      Στο σημείο αυτό θα πρέπει να τονιστεί το γεγονός ότι κατά τους ελέγχους επιχειρήσεων που δεν έχουν εργοστασιακό σωματείο οι επιθεωρητές συνοδεύονται πάντα από εκπρόσωπο του Εργατικού Κέντρου Πειραιά, προκειμένου ο έλεγχος αυτός να διεξαχθεί από αδιάβλητους και αντικειμενικούς όρους. Σε αντίθετη περίπτωση, όπου υπάρχει εργοστασιακό σωματείο παρευρίσκονται μέλη του. 
      Συγκεκριμένα, σε μεταλλουργεία και μεταλλουργικές επιχειρήσεις διενεργήθηκαν από το ΚΕ.Π.Ε.Κ. ενενήντα δύο έλεγχοι το 2006 και εκατόν είκοσι ένας από 1.1.2007 έως 31.10.2007. Θα συνεχίσω και στη δευτερολογία μου. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Καλαντζάκου. 
    Η συνάδελφος κ. Νικολαΐδου έχει το λόγο. 
    ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ευχαριστώ, κύριε Πρόεδρε. 
    Κυρία Υφυπουργέ, κάνατε μια ιστορική αναδρομή στο συμβάν, αλλά η αναφορά σας σχετικά με τους ελέγχους που έγιναν είναι μετά το ατύχημα. Είναι αυτό που λέμε «κατόπιν εορτής». Θα είχε κάποια αξία, αν γίνονταν οι έλεγχοι πριν από το ατύχημα, γιατί πρέπει να ξέρετε ότι αυτά τα εργοδοτικά εγκλήματα με διαχρονικές ευθύνες των μέχρι σήμερα κυβερνήσεων έχουν ως αποτέλεσμα να λειτουργούν οι επιχειρήσεις χωρίς μέτρα προστασίας, χωρίς άδεια λειτουργίας και χωρίς να δίνουν στοιχεία στα σωματεία ή στα συνδικάτα, όταν αυτά ζητώνται. 
    Η συγκεκριμένη βιοτεχνία δεν είναι η μοναδική στο Ρέντη. Ίσως δεν ξέρετε την περιοχή, αλλά γύρω από τη βιοτεχνία Μαλεβίτη υπάρχουν παραπήγματα, εργοστάσια και αποθήκες με πολύ επικίνδυνα υλικά. Υπάρχουν εκατοντάδες επιχειρήσεις, που μόνο οι ηλεκτρολογικές τους εγκαταστάσεις είναι κίνδυνος-θάνατος. Μηχανήματα και εργαζόμενοι σωριάζονται μέσα στα υπόγεια. Σε περιόδους καύσωνα ή παγετού τα εκρηκτικά και τα καυστικά υλικά χρησιμοποιούνται χωρίς μέτρα προστασίας. 
    Κοιτάξτε, από τη μια είναι η πραγματικότητα σε σχέση με τις αρμόδιες υπηρεσίες –έλλειψη προσωπικού, έλλειψη μέτρων, πολλές φορές και έλλειψη συνεργασίας, ακόμη και με τους εργαζόμενους που έχει επιλέξει το Εργατικό Κέντρο- και από την άλλη η δημοκρατία στους τόπους δουλειάς θέλει πολύ ψάξιμο, διότι καθημερινά έχουμε απόκρυψη πολλών ατυχημάτων. Για παράδειγμα, δεν ξέρουν ούτε ποιοι είναι εγγεγραμμένοι στις καταστάσεις των εργοστασίων ή των βιοτεχνιών και για το συγκεκριμένο ατύχημα η έρευνα από τη Νομαρχία έγινε τρεις μέρες μετά. Ακόμη δεν έχουν απαντήσει. Δεν μπορεί, λοιπόν, να είμαστε ικανοποιημένοι. Παραβιάσεις των συλλογικών συμβάσεων εργασίας, παραβιάσεις των συνδικαλιστικών τους δικαιωμάτων, εντατικοποίηση της δουλειάς, αυταρχισμός και διώξεις συνδικαλιστών. 
    Κάνατε αναφορά για τους εργαζόμενους, που ορίζει το Εργατικό Κέντρο. Σας πληροφορώ ότι ένας τέτοιος εργαζόμενος έχει πολλές διώξεις, ακριβώς επειδή φαίνεται ότι υπάρχουν «πλάτες» για κάποιους και δεν τον αφήνουν να κάνει έλεγχο. Ή όταν  υπάρχει περίπτωση να είναι χωρίς άδεια λειτουργίας, δεν δέχεται ο υπάλληλος της αρμοδίας αρχής να σταματήσει τη λειτουργία. 
    Το θεσμικό πλαίσιο είναι πραγματικά αστείο και δεν θέλει απλώς αναμόρφωση, αλλά θέλει επικαιροποίηση, για να έχει σοβαρότητα. Επιβάλλονται –υποτίθεται- πρόστιμα, μετά τις προσφυγές τα οποία ξέρετε πολύ καλά ότι είναι αστεία ως ποσά. Χίλια ή δύο χιλιάδες ευρώ μετά από πέντε ή δέκα χρόνια που θα βγει κάποιο αποτέλεσμα σε μια έρευνα ή σε μια απόφαση δικαστηρίου! Καταλαβαίνετε ότι μιλάμε για αστεία  ποσά. 
    Μάλιστα, υπάρχουν περιπτώσεις, όπως αυτή της επιχείρησης «CARBON LORAIN HELLAS», η οποία έχει και καταγγελίες για συλλογή και επεξεργασία προσωπικών δεδομένων και μετά από καταγγελία στην αρμόδια αρχή εδώ και τέσσερα χρόνια ακόμη δεν έχει απαντήσει η αρμόδια αρχή. Αυτό σας το λέω και αν θέλετε, ψάξτε το. 
    Το πρόβλημα είναι τι μέτρα παίρνετε εσείς ως Κυβέρνηση, ώστε και για τους ελέγχους να υπάρχει μια άμεση εφαρμογή. Και το πιο σοβαρό είναι για την ενίσχυση των αρμόδιων αρχών. 
     Εάν δεν πάρετε άμεσα κάποια μέτρα, θα επαναληφθεί το φαινόμενο. Μακάρι να μην επαληθευτώ, αλλά ο κατάλογος καθημερινά μεγαλώνει.
     Μας απαντούν ότι δεν ξέρουν ποιοι είναι οι βαριά τραυματισμένοι. Προσωπικά, πιστεύω ότι είναι πολύ απλό, γιατί έχουμε κάνει περιοδείες σ’ αυτούς τους χώρους. Εάν, για παράδειγμα, η αρμόδια αρχή πάει στο Ι.Κ.Α. και ζητήσει στοιχεία, δεν μπορεί να μη της δώσει για τους βαριά τραυματισμένους. Αυτή τη στιγμή υπάρχουν τέσσερις βαριά τραυματισμένοι από επιχειρήσεις της περιοχής του Ρέντη. Αν συμβεί επόμενο κακό, θα έχετε και εσείς ευθύνη.
     Εμείς αυτά θέλουμε να σημειώσουμε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Αντιπρόεδρο.
     Η κ. Καλαντζάκου έχει το λόγο.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Να επαναλάβω ότι δεν αρνούμαι πως υπάρχουν προβλήματα και όχι μόνο στη συγκεκριμένη περιοχή. Και ένα εργατικό ατύχημα να υπάρξει, θανατηφόρο ή οποιασδήποτε άλλης μορφής, είναι ένα θέμα που απασχολεί όλους μας. Όλοι έχουμε κοινωνική ευαισθησία και ευθύνη και δεν είναι αυτό που θέλουμε για τους εργαζόμενούς μας. 
    Όμως, το Σ.Ε.Π.Ε. κάνει προληπτικούς ελέγχους και κάνει ελέγχους κατόπιν καταγγελιών, όπως είπα πριν.
    ΒΕΡΑ ΝΙΚΟΛΑΪΔΟΥ (Ε’ Αντιπρόεδρος της Βουλής): Απογεύματα και Σαββατοκύριακα δεν γίνεται τίποτα.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Πιστεύουμε και εμείς ότι το Σ.Ε.Π.Ε. πρέπει να ενισχυθεί και δουλεύουμε προς αυτή την κατεύθυνση. Χρειάζεται μια ενίσχυση, για να μπορούν και οι έλεγχοι να εντατικοποιηθούν, να αυξηθούν. Μπορεί να εντατικοποιηθούν σε μια περιοχή, αλλά πρέπει να υπάρχει δυνατότητα να γίνεται ένας καλύτερος έλεγχος σε όλη την Ελλάδα.
    Να πούμε, όμως, μερικά θετικά. Πράγματι, υπηρεσίες όπως είναι το Σ.Ε.Π.Ε. ή το Ι.Κ.Α., ή η Επιθεώρηση Εργασίας, συμβάλλουν τα μέγιστα στη μείωση των εργατικών ατυχημάτων από χρόνο σε χρόνο. Πιστεύω δε -και θέλω να το υπογραμμίσω αυτό- ότι ιδιαίτερο ρόλο σ’ αυτό παίζει η ενημέρωση. Κι αυτό είναι ίσως το πιο δύσκολο κομμάτι, το πώς οι ίδιοι εργαζόμενοι θα ενημερωθούν και για τα δικαιώματά τους και για το ποια είναι η ασφαλής πρακτική σε ένα τέτοιο χώρο.
    Το νομοθετικό πλαίσιο για την ασφάλεια και την υγεία των εργαζομένων, που ισχύει στη χώρα μας, είναι ευρύ και σύγχρονο και περιλαμβάνει πάνω από εκατό νομοθετήματα. Μεταξύ αυτών είναι και οι εναρμονίσεις με τις κοινοτικές οδηγίες και οι κυρώσεις διεθνών συμβάσεων εργασίας. Εξελίσσεται αυτό το έργο και κάθε χρόνο επικαιροποιείται, αλλάζει.
    Στο θέμα της ενημέρωσης σας είπα ότι πρέπει να γίνει περισσότερη δουλειά, πέρα από τις κλασσικές μορφές που είναι οι ημερίδες, τα έντυπα, πώς θα φθάσουμε τον πραγματικό αποδέκτη. Και το διαδίκτυο τώρα παρέχει πολύ καλή πληροφόρηση έτσι ώστε ο εργαζόμενος να έχει πρόσβαση σ’ αυτό. Αλλά εγώ δεν είμαι ευχαριστημένη. Πιστεύω ότι αυτό πρέπει να επεκταθεί.
    ΒΕΡΑ ΝΙΚΟΛΑϊΔΟΥ (Ε΄ Αντιπρόεδρος της Βουλής): Ο εργάτης στο διαδίκτυο;
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Σε ό,τι αφορά τον έλεγχο εφαρμογής της νομοθεσίας και συμμόρφωσης των εργοδοτών προς τις ειδικές για την ασφάλεια και υγεία διατάξεις, ο στόχος μας είναι να βελτιωθεί και με την ενίσχυση του Σ.Ε.Π.Ε..
    Δίνουμε ιδιαίτερη σημασία στην επιμόρφωση και κατ’ εφαρμογή των νομοθετικών προβλέψεων, το Υπουργείο επιλαμβάνεται των προγραμμάτων επιμόρφωσης που διενεργούν τα ΕΛ.ΙΝ.Υ.Α.Ε., τα επιμελητήρια και τα Κέντρα Επαγγελματικής Κατάρτισης για εργαζόμενους, τεχνικούς ασφαλείας και εργοδότες.
    Ως προς το θέμα των αδειών, σύμφωνα με τις διατάξεις για την ίδρυση εξωτερικών υπηρεσιών προστασίας και πρόληψης, χορηγούνται από την αρμόδια υπηρεσία μας οι σχετικές άδειες μετά από έλεγχο των μελετών που υποβάλλουν οι υποψήφιες ΕΞ.Υ.Π.Π. και τον επί τόπου έλεγχο ώστε να πληρούνται οι ελάχιστες απαιτήσεις σε δομές, εξοπλισμό και στελέχωση. 
    Υπάρχει περιθώριο για βελτίωση αλλά θα έλεγα ότι τα στατιστικά στοιχεία του Σ.Ε.Π.Ε. σε ό,τι αφορά τα θανατηφόρα ατυχήματα, δείχνουν μια μείωση όχι όμως τόση ώστε να είμαστε ικανοποιημένοι.
    Πιστεύω και εγώ ότι πρέπει να δουλέψουμε πολύ σκληρά σ’ αυτόν τον τομέα.
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Υπουργέ.
    Έχω την τιμή να ανακοινώσω στο Σώμα ότι η Επιτροπή Οικονομικών της Βουλής καταθέτει την έκθεσή της επί: α) του Σχεδίου Προϋπολογισμού Δαπανών της Βουλής, οικονομικού έτους 2008 και β) του Απολογισμού Δαπανών της Βουλής, οικονομικού έτους 2006.
    Τρίτη είναι η με αριθμό 170/6.11.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Μιχάλη Παπαγιαννάκη προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την εξοικονόμηση ενέργειας στα κτήρια του Δημοσίου κ.λπ..
      Το περιεχόμενο της επίκαιρης ερώτησης έχει ως εξής:
      «Η Ευρωπαϊκή Επιτροπή στις 18/10/2007 κίνησε διαδικασία για παράβαση κατά και της Ελλάδας γιατί δεν γνωστοποιήσαμε ως κράτος-μέλος τι μέτρα θα ληφθούν για τη βελτίωση της ενεργειακής απόδοσης των κτηρίων. Ο στόχος της Ε.Ε. είναι να μειωθεί η κατανάλωση ενέργειας κατά 9% έως το 2016. Για να επιτευχθεί ο συγκεκριμένος στόχος απαιτούνται από τα κράτη-μέλη τα απαραίτητα σχέδια για τη βελτίωση της ενεργειακής απόδοσης των κτηρίων, την ανάπτυξη των ανανεώσιμων πηγών ενέργειας και την απεξάρτηση από τα ορυκτά καύσιμα. Ως γνωστόν, τα κτήρια του δημοσίου ξεπερνούν τις διακόσιες χιλιάδες και ευθύνονται για το 2% των συνολικών εκπομπών διοξειδίου του άνθρακα και για το 1,66% της συνολικής ενέργειας που καταναλώνουμε στην Ελλάδα. Σύμφωνα με μελέτη του ΚΑΠΕ εκτιμάται ότι οι ενεργειακές δαπάνες όλων αυτών των κτιρίων είναι πάνω από 450 εκατομμύρια ευρώ το χρόνο και η εφαρμογή μέτρων εξοικονόμησης ενέργειας θα είχε οικονομικά οφέλη της τάξης των 110 εκατομμυρίων ευρώ. Ενώ το πρόγραμμα αντικατάστασης λαμπτήρων στα κτήρια του Δημοσίου που θα έπρεπε να είχε ολοκληρωθεί ήδη από το Μάρτιο του 2007 δεν έχει προχωρήσει, το πρόγραμμα στέγασης των Υπουργείων προχωρά χωρίς χωροταξικό και ολοκληρωμένο ενεργειακό σχεδιασμό.
      Ερωτώνται οι κύριοι Υπουργοί:
      Πού βρίσκεται η διαδικασία ενσωμάτωσης στην ελληνική νομοθεσία της οδηγίας 2002/91/ΕΚ; Γιατί δεν κατατέθηκε το εθνικό μας σχέδιο δράσης για την εξοικονόμηση με αποτέλεσμα να κινηθούν οι ευρωπαϊκές διαδικασίες εναντίον της Ελλάδας;
      Υπάρχει εθνικό πρόγραμμα εξοικονόμησης ενέργειας στα κτήρια, αρχής γενομένης από τα δημόσια κτήρια; Με ποιες ενέργειες και ρυθμίσεις θα διασφαλίσουν έναν ολοκληρωμένο ενεργειακό σχεδιασμό στα νέα δημόσια κτήρια και πώς θα προωθηθεί και στα ιδιωτικά;»
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Ανάπτυξης κ. Καλαφάτης.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε.
      Κυρίες και κύριοι συνάδελφοι, από το 2004 διαμορφώνουμε μία νέα ενεργειακή στρατηγική για τη χώρα. Ενσωματώνουμε σταδιακά τα νέα δεδομένα του διεθνούς ενεργειακού τοπίου στις πρωτοβουλίες, τις κατευθύνσεις και τους στόχους μας. Αξιοποιούμε τα συγκριτικά μας πλεονεκτήματα κυρίως σε ανανεώσιμες πηγές ενέργειας. 
      Βασικοί στόχοι της πολιτικής μας είναι η εξασφάλιση του απρόσκοπτου ενεργειακού εφοδιασμού της χώρας, η απεξάρτηση από το πετρέλαιο, η μεταβολή του ενεργειακού μας μείγματος, η διαρκής ενδυνάμωση του διεθνούς ρόλου της χώρας, καθώς βέβαια και η εξοικονόμηση ενέργειας και η βελτίωση της ενεργειακής αποδοτικότητας. Στη σύγχρονη εποχή η ενέργεια αποκτά ιδιαίτερη σημασία για την αυτοτροφοδοτούμενη ανάπτυξη της κάθε χώρας. Για μας η ενέργεια αποτελεί πολιτική αιχμής. 
      Στο πλαίσιο αυτό η εξοικονόμηση ενέργειας αναδεικνύεται σε βασική προτεραιότητα σε διεθνές επίπεδο. Η Ευρωπαϊκή Ένωση εντατικοποιεί τις προσπάθειες σ’ αυτήν την κατεύθυνση. Η εξοικονόμηση αποτελεί καίρια παράμετρο και της πολιτικής της Κυβέρνησής μας, όπως κάθε κυβέρνησης που έχει στραμμένο το βλέμμα της στο μέλλον.
      Πιο συγκεκριμένα για τα ερωτήματά σας, η αρμόδια Επιτροπή με τη συμμετοχή του Υπουργείου Ανάπτυξης, του Υ.ΠΕ.ΧΩ.Δ.Ε., του Τ.Ε.Ε., του Κέντρου Ανανεώσιμων Πηγών Ενέργειας, του ΕΛ.Ο.Τ. και του Πολυτεχνείου έχει ήδη συντάξει πρόταση για σχέδιο νόμου που ενσωματώνει στην εθνική νομοθεσία την οδηγία 2002/1991 της Ευρωπαϊκής Ένωσης. 
      Οι προτεινόμενες ρυθμίσεις αφορούν στη θέσπιση ελάχιστων απαιτήσεων ενεργειακής απόδοσης για τα νέα κτήρια καθώς και για υφιστάμενα κτήρια που ανακαινίζονται, τακτικές επιθεωρήσεις σε συστήματα κτηρίων όπως κεντρικής θέρμανσης και κλιματισμού, ενεργειακή πιστοποίηση κτηρίων σε περίπτωση αγοραπωλησίας ή μίσθωσης από ειδικούς εμπειρογνώμονες που θα διατυπώνουν παράλληλα προτάσεις για βελτίωση της ενεργειακής τους απόδοσης, υποχρεωτική τοποθέτηση πιστοποιητικού ενεργειακής απόδοσης σε ευδιάκριτη θέση στα δημόσια κτήρια.
      Παράλληλα, με πρωτοβουλία του Υπουργείου μας γίνονται σημαντικές παρεμβάσεις για την εξοικονόμηση ενέργειας όπως οι κοινές υπουργικές αποφάσεις τις οποίες σας καταθέτω προς εξοικονόμηση χρόνου και οι οποίες το αποδεικνύουν.
      (Στο σημείο αυτό ο Υφυπουργός Ανάπτυξης κ. Καλαφάτης καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τέλος, όσον αφορά στην ενεργειακή απόδοση κατά την τελική χρήση και τις ενεργειακές υπηρεσίες, η κατάστρωση του εθνικού σχεδίου δράσης ενεργειακής απόδοσης βρίσκεται σε προχωρημένο στάδιο. Έχει ολοκληρωθεί η διαδικασία ανάθεσης της σχετικής μελέτης, το πρώτο μέρος έχει ήδη παραδοθεί και σύντομα το σχέδιο δράσης θα υποβληθεί στην Ευρωπαϊκή Ένωση, όπως επισήμως η τελευταία έχει ενημερωθεί. 
      Κύρια κριτήρια του σχεδίου αποτελούν η ποιότητα και η εφαρμοσιμότητα, στοιχεία των οποίων η ενσωμάτωση στο σχέδιο «κοστίζει» σε χρόνο.
       Παράλληλα, το ΥΠΑΝ δραστηριοποιείται έντονα στον τομέα της πληροφόρησης και υπάρχει και ευαισθητοποίηση των πολιτών. 
      Τα τελευταία τριάμισι χρόνια έχει διεξαχθεί από το Υπουργείο μία σειρά ενημερωτικών εκστρατειών με αφίσες και φυλλάδια που απευθύνονται σε πολίτες και επιχειρήσεις. Στόχος της κυβερνητικής πολιτικής είναι η ορθολογική χρήση και η εξοικονόμηση της ενέργειας να αποτελέσουν βασικά στοιχεία της καθημερινότητας του Έλληνα πολίτη καταναλωτή.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Παπαγιαννάκης έχει το λόγο.
      ΜΙΧΑΗΛ ΠΑΠΑΓΙΑΝΝΑΚΗΣ: Κύριε Υπουργέ, έχω την εντύπωση –και επιτρέψτε μου να σας το πω- ότι εξακολουθεί η Κυβέρνησή σας να πλέει στο δρόμο του ότι θα μπορεί να απαντήσει με αυξημένη προσφορά ενέργειας σε μία αυξημένη ζήτηση ενέργειας. Το βλέπει κανείς παντού, σε όλα τα προγράμματα και τα επενδυτικά σχέδια που ανακοινώνονται συνέχεια και μάλιστα εναντίον των υποχρεώσεών σας σε σχέση με το Πρωτόκολλο του Κιότο και την απεξάρτηση από τα ορυκτά καύσιμα ακατάληπτα κατά τη γνώμη μου επιστρέφοντας στις πιο παραδοσιακές μορφές ενέργειας. Αυτό είναι γενικό.
       Η εξοικονόμηση ενέργειας –έχει ειπωθεί προσφυώς από κάποιον- είναι το μεγαλύτερο κοίτασμα ενέργειας που υπάρχει στον κόσμο. Ξέρετε πολύ καλά ότι πολλές φορές έχουν κάνει πολλές προόδους προς τα εκεί. Φαίνεται και από τους δείκτες, τις σχέσεις κατανάλωσης ενέργειας σε σχέση με την αύξηση του Ακαθάριστου Εγχώριου Προϊόντος. 
      Στην Ελλάδα έχουν την αντίθετη τάση. Μου λέτε, ότι μας παραπέμπουν στο Ευρωπαϊκό Δικαστήριο, αλλά έχουμε την επιτροπή η οποία έχει ετοιμάσει το πράγμα και το προχωρά.
      Θα ήθελα μία πρώτη απάντηση, πότε. Είμαστε ήδη εκτός. Και θέλω να μας πείτε, πότε θα μας το φέρετε να το εγκρίνουμε, να δούμε και τις λεπτομέρειες για την ενσωμάτωση. Γιατί βεβαίως, όπως ξέρετε, ο διάλογος στις λεπτομέρειες είναι. 
      Μέχρι να γίνει αυτό, τι σας εμποδίζει ως Κυβέρνηση να εφαρμόσετε μέτρα εξοικονόμησης ενέργειας τουλάχιστον στα δημόσια κτήρια; Δεν χρειαζόσασταν ούτε την Ευρωπαϊκή Ένωση ούτε κανέναν άλλο κεχαγιά. Είσαστε αφέντες στο χώρο σας. Τι σας εμποδίζει να το κάνετε;
      Αντιθέτως, έχουμε τα νέα Υπουργεία Μεταφορών χωρίς πρόγραμμα για την εξοικονόμηση ενέργειας. Χτίζεται το νέο χρηματιστήριο –δεν ξέρω αν μπορούμε αυτό να το χαρακτηρίσουμε δημόσιο- χωρίς καμμία πρόβλεψη για εξοικονόμηση ενέργειας. Αυτό το πράγμα δεν μπορεί να συνεχιστεί έτσι. Δηλαδή, εάν θέλετε, δεν με ενδιαφέρει απλώς και μόνο –που κάτι θα είναι και αυτό- ως νομική δέσμευση να φέρετε την ενσωμάτωση της οδηγίας, ώστε κάπου να είστε και υποχρεωμένοι να την εφαρμόζετε ως ελληνικό νόμο, αλλά με ενδιαφέρει να δω και τη διάθεσή σας, την πολιτική σας βούληση, όπως έλεγαν κάποιοι κάποτε και χωρίς αυτά να σας εμποδίζουν, να κάνετε συγκεκριμένες προσπάθειες εξοικονόμησης ενέργειας. Δεν τις βλέπουμε πουθενά. Και το κεφάλαιο το τεράστιο είναι μετά τα δημόσια και παραδημόσια και εκκλησιαστικά παραδείγματος χάριν –γιατί δημόσια είναι και αυτά κατά κάποιον τρόπο- στα ιδιωτικά τι γίνεται; Τα κίνητρα για να μπουν στο παιχνίδι και τα ιδιωτικά; Υπάρχει μία σειρά πραγμάτων και μέτρων που προτείνονται για τις μεγάλες περιβαλλοντικές οργανώσεις και στην Ευρωπαϊκή ‘Ένωση ισχύουν σε πάρα πολλές χώρες. Δεν χρειάζεται να ανακαλύψουμε την πυρίτιδα. Μπορούμε να αρχίσουμε αμέσως και δεν έχουμε αρχίσει, κύριε Υπουργέ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης):  Κύριε συνάδελφε, όσον αφορά στο πρώτο σας ερώτημα σας απαντώ ότι πολύ σύντομα, στο αμέσως προσεχές διάστημα, θα έχει ολοκληρωθεί η διαδικασία αυτή που σας είπα, η οποία τίθεται ήδη σε ισχύ σε συνεννόηση με την Ευρωπαϊκή Ένωση. Πάρα πολύ σύντομα, πάντως. 
      Όσον αφορά στο δεύτερό σας ερώτημα, στο Υπουργείο Ανάπτυξης είμαστε σταθερά προσανατολισμένοι στη μείωση της υπερκατανάλωσης ενέργειας στον ευρύτερο δημόσιο τομέα. Γνωρίζουμε ότι οφείλει το δημόσιο να δίνει το καλό παράδειγμα και νομίζουμε ότι το κάνουμε και με το παραπάνω, γιατί οφείλουμε να ενθαρρύνουμε ενεργά τους πολίτες, τα νοικοκυριά αλλά και τον ιδιωτικό τομέα να υιοθετήσουν την εξοικονόμηση ενέργειας σαν μία καθημερινή διαχείρισή της.
       Βρίσκονται ήδη σε ισχύ μέτρα εξοικονόμησης που αφορούν τα κτήρια του δημόσιου τομέα, ιδιόκτητα ή μισθωμένα της Αυτοδιοίκησης και εποπτευόμενων φορέων. Τα μέτρα αυτά αφορούν τη λήψη μέτρων για τη μείωση έργου ισχύος ηλεκτρικών καταναλώσεων, την υποχρεωτική διενέργεια προληπτικής συντήρησης των κλιματιστικών εγκαταστάσεων τουλάχιστον μία φορά το χρόνο, την αντικατάσταση όλων των λαμπτήρων στα κτήρια του δημόσιου τομέα και της Τοπικής Αυτοδιοίκησης από νέους ενεργειακής κλάσης α΄ ή β΄, τη σύνδεση των κτηρίων με φυσικό αέριο. 
      Επίσης, παράλληλα με το σχέδιο νόμου προχωράει η σύνταξη του τεχνικού κανονισμού ενεργειακής απόδοσης των κτηρίων, ώστε να υπάρχουν συγκεκριμένα κριτήρια και η μεθοδολογία εφαρμογής του νόμου που προωθεί το Υπουργείο.
      Σ’ αυτόν τον κανονισμό, λοιπόν, θεσπίζεται μεθοδολογία υπολογισμού για τις θερμικές ψυκτικές απαιτήσεις χώρων, τις ενεργειακές ανάγκες για ζεστό νερό χρήσης, την ενεργειακή απόδοση στις εγκαταστάσεις θέρμανσης και ψύξης και το δυναμικό φυσικού φωτισμού.
      Επίσης τίθενται οι ελάχιστες απαιτήσεις για τη θερμική συμπεριφορά των δομικών στοιχείων του κτηριακού κελύφους. Καθορίζονται ακόμα ενεργειακές κλάσεις καθώς και η μορφή και το περιεχόμενο του πιστοποιητικού ενεργειακής απόδοσης.
      Αποτυπώνεται τέλος η διαδικασία της ενεργειακής επιθεώρησης, πιστοποίησης των κτηρίων και των επιθεωρήσεων λεβήτων και εγκαταστάσεων κλιματισμού. 
      Σε ό,τι αφορά την παροχή κινήτρων, το Υπουργείο Ανάπτυξης ενισχύει σταθερά και πρωτοβουλίες ιδιωτών που στοχεύουν σε αποδοτικότερη ενεργειακή χρήση, αντιλαμβανόμενη η Κυβέρνηση ότι το ζήτημα της εξοικονόμησης ενέργειας είναι μία υπόθεση που μας αφορά όλους.
      Από το 2004, λοιπόν, έως σήμερα στο Επιχειρησιακό Πρόγραμμα «Ανταγωνιστικότητα» εντάχθηκαν παρεμβάσεις εξοικονόμησης ενέργειας στο δευτερογενή και τριτογενή τομέα. Εξάλλου  στο ν.3522/2006 προβλέπεται έκπτωση από το φορολογητέο εισόδημα ποσοστού 20% των δαπανών που μεταξύ άλλων αφορούν στην αγορά ηλιακών συλλεκτών, την εγκατάσταση κεντρικού κλιματισμού με χρήση ηλιακής ενέργειας, την αγορά αποκεντρωμένων συστημάτων παραγωγής ηλεκτρικής ενέργειας, καθώς και συστημάτων παραγωγής από ανανεώσιμες πηγές. 
      Τέλος, για πρώτη φορά προβλέφθηκαν εκπτώσεις στα τιμολόγια της Δ.Ε.Η. για καταναλωτές που μειώνουν την κατανάλωσή τους και με αυτόν τον τρόπο σας δείχνουμε και εμπράκτως τη μέριμνα που υπάρχει από την πλευρά της Κυβέρνησης για μια ορθολογική χρήση της ενέργειας, για μία ουσιαστική, έμπρακτη, αποτελεσματική προσπάθεια για εξοικονόμηση ενέργειας, που ξεκινάει από το δημόσιο και στέλνει μήνυμα σε ολόκληρη την κοινωνία.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Η με αριθμό 161/6-11-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Δικαιοσύνης, σχετικά με την προαιρετική του θρησκεύματος στις ταυτότητες κ.λπ., διαγράφεται λόγω αναρμοδιότητας.
      Η με αριθμό 157/6-11-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Πάγκαλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή εμπορικού κέντρου στην έκταση Καμπά στην Κάντζα, τις περιβαλλοντικές επιπτώσεις κ.λπ., διαγράφεται λόγω κωλύματος του κυρίου Υπουργού.
      Η με αριθμό 164/6-11-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Ζιώγα προς τους Υπουργούς Οικονομίας και Οικονομικών και Ανάπτυξης, σχετικά με τη λειτουργία του εργοστασίου Φωσφορικών Λιπασμάτων Καβάλας κ.λπ., διαγράφεται λόγω κωλύματος του κυρίου Υπουργού.
      Εισερχόμαστε στη συζήτηση της υπ’ αριθμ. 171/6-11-2007 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τους Υπουργούς Εσωτερικών και Οικονομίας και Οικονομικών, σχετικά με την επέκταση των ευεργετικών μέτρων στις πυρόπληκτες επιχειρήσεις της Αιγιαλείας κ.λπ.
      Αναλυτικότερα η επίκαιρη ερώτηση του κ. Τσούκαλη έχει ως εξής:
      «Μία άνευ προηγουμένου σύγχυση, που προκαλεί η δίκαιη αγανάκτηση των φορέων της πυρόπληκτης Αιγιάλειας προκαλούν οι παλινωδίες της Κυβέρνησης όσον αφορά την μη επέκταση στην πυρόπληκτη και πολύπαθη περιοχή της Αιγιάλειας, των ευεργετικών μέτρων για τις επιχειρήσεις που προβλέπονται στις ΠΟΛ 1100, 1104 και 1106/2007, για τους Νομούς Ευβοίας, Αρκαδίας, Ηλείας, Μεσσηνίας και Λακωνίας. Ενώ Γενικός Γραμματέας της Περιφέρειας Δυτικής Ελλάδος διαβεβαίωνε σε πρόσφατη σύσκεψη ότι ολοκληρώθηκαν οι απαραίτητες διαδικασίες και ότι θα υπογραφόταν εντός της προηγούμενης εβδομάδος απόφαση, σύμφωνα με την οποία η καταβολή των ληξιπρόθεσμων οφειλών Φ.Π.Α. και άλλων φόρων σε όλη την περιοχή της πρώην επαρχίας Αιγιάλειας θα παρατεινόταν, χωρίς επιβάρυνση, ως το τέλος του έτους, εκδόθηκε τελικά η ΠΟΛ 1127/2007 με την οποία επεκτάθηκαν, κατόπιν εορτής και δίχως το παραμικρό πρακτικό αποτέλεσμα για τις πυρόπληκτες επιχειρήσεις, μόνο οι διατάξεις της ΠΟΛ 1102 και όχι αυτών των ΠΟΛ 1100, 1104 και 1106/2007. 
      Επειδή η μη επέκταση στην περιοχή τους των διατάξεων των πιο πάνω ΠΟΛ έχουν προκαλέσει στους κατοίκους της Αιγιάλειας δίκαια αισθήματα αδικίας, ερωτώνται οι κ.κ. Υπουργοί:
      1. Αν και πότε προτίθεται να άρει την κατάφορη σε βάρος της Αιγιάλειας αδικία και να επεκτείνει την ισχύ των διατάξεων των ΠΟΛ 1100, 1104 και 1106 στην περιοχή και 
      2. Να επεκτείνει την ισχύ των διατάξεων της ΠΟΛ 1102/2007 μέχρι και τις 29-2-2008».
      Ο Υφυπουργός Οικονομίας και Οικονομικών κ. Μπέζας έχει το λόγο για να απαντήσει.
     ΝΙΚΟΛΑΟΣ ΤΣΟΥΚΑΛΗΣ: Κύριε Πρόεδρε, μια αβλεψία θα ήθελα να διορθώσω. Το 1100 είναι 1101. Δεν είναι 1100. 
     ΠΡΟΕΔΡΕΥΩΝ (Γεώργιος Σούρλας): Εντάξει. 
     Ορίστε, κύριε Υπουργέ, έχετε το λόγο. 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Είναι 1100. Υπάρχει 1100.
     ΠΡΟΕΔΡΕΥΩΝ (Γεώργιος Σούρλας): Να μας πείτε πρώτα τι είναι η ΠΟΛ, κύριε Υπουργέ. 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Οι ΠΟΛ είναι υπουργικές αποφάσεις. Επειδή παλαιότερα ήταν πολυγραφημένες, έχει καθιερωθεί στο Υπουργείο Οικονομικών να ονομάζονται ΠΟΛ. 
     ΠΡΟΕΔΡΕΥΩΝ (Γεώργιος Σούρλας): Αλλάξτε το. Το καταλαβαίνουμε τώρα. Πολυγραφημένες το 2007; 
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Υπουργικές αποφάσεις τις λέμε. Ο κύριος συνάδελφος τις αναφέρει ως ΠΟΛ. 
     Κύριε συνάδελφε, θέλω από την αρχή να τονίσω δύο πράγματα. Το πρώτο είναι ότι η Κυβέρνηση απέδειξε από την πρώτη στιγμή το ιδιαίτερο ενδιαφέρον και την ευαισθησία της για όλες τις πυρόπληκτες περιοχές, και βεβαίως για την περιοχή της Αιγιαλείας, με μια σειρά από παρεμβάσεις και ρυθμίσεις των οποίων την υλοποίηση παρακολουθούμε από κοντά. Πρόκειται, δηλαδή, για την υλοποίηση ενός ολοκληρωμένου και καλά σχεδιασμένου προγράμματος, για την αντιμετώπιση σε πρώτη φάση των άμεσων αναγκών και προβλημάτων που δημιουργήθηκαν, αλλά και για την οικονομική και κοινωνική ανασυγκρότηση γενικότερα αυτών των περιοχών. 
     Το δεύτερο που θέλω να τονίσω, είναι ότι δεν υπάρχει καμμία άνευ προηγουμένου σύγχυση, όπως αναφέρετε στην ερώτησή σας, σχετικά με τη φορολογική μεταχείριση της περιοχής της Αιγιαλείας. Και γίνομαι πιο συγκεκριμένος. Μετά τις πυρκαγιές του Αυγούστου και για την ανακούφιση των πυρόπληκτων, εκδώσαμε δύο υπουργικές αποφάσεις, τη 1100 και τη 1107. Οι αποφάσεις αυτές αφορούν τις πυρόπληκτες επιχειρήσεις και τους πυρόπληκτους πολίτες όλης της χώρας. Περιλαμβάνουν, δηλαδή, εξ αρχής και την περιοχή της Αιγιαλείας. 
     Με την πρώτη υπουργική απόφαση, την απόφαση 1100, παρατείναμε μέχρι 29 Φεβρουαρίου 2008 τις προθεσμίες υποβολής δηλώσεων Φ.Π.Α. και λοιπών παρακρατούμενων φόρων που έληγαν μετά το τέλος Αυγούστου, για όλα τα φυσικά και νομικά πρόσωπα τα οποία εδρεύουν στις συγκεκριμένες περιοχές που επλήγησαν. 
     Αναστείλαμε, επίσης, και παρατείναμε μέχρι τις 29 Φεβρουαρίου 2008 την πληρωμή των βεβαιωμένων κα των ληξιπρόθεσμων οφειλών προς το δημόσιο, συμπεριλαμβανομένου και του φόρου εισοδήματος οικονομικού έτους 2007 και παράλληλα ρυθμίσαμε την καταβολή των ληξιπρόθεσμων χρεών σε είκοσι τέσσερις δόσεις. 
     Με την ΠΟΛ 1107, αναγνωρίσαμε ότι εκπίπτουν από το εισόδημα των φυσικών και νομικών προσώπων τα χρηματικά ποσά τα οποία καταβλήθηκαν ως δωρεές υπέρ των πυρόπληκτων, συμπεριλαμβανομένης και της Αιγιαλείας. Δεν τίθεται, επομένως, θέμα παράτασης της ΠΟΛ 1100 όπως ζητάτε, ούτε προφανώς και της ΠΟΛ 1107, διότι αυτή η απόφαση, περιλαμβάνει εξ αρχής και την περιοχή της πρώην επαρχίας Αιγιαλείας. 
     Επειδή, όμως, από τις καταστροφικές πυρκαγιές του Αυγούστου ανέκυψαν σοβαρά προβλήματα, τα οποία είχαν ως αποτέλεσμα να απορυθμιστεί συνολικά η κοινωνική και οικονομική δραστηριότητα, ιδιαίτερα στους Νομούς Αρκαδίας, Ηλείας, Μεσσηνίας, Λακωνίας και Ευβοίας, εκδώσαμε και άλλες πρόσθετες αποφάσεις, ειδικά γι’ αυτούς τους νομούς. Τα συγκεκριμένα ευεργετικά μέτρα ελήφθησαν γι’ αυτούς τους νομούς, παρ’ ότι υπήρχαν καταστροφές και σε άλλους νομούς που επλήγησαν από τις πυρκαγιές, όπως για παράδειγμα ο Νομός Καστοριάς, ο Νομός Ιωαννίνων και ο Νομός Θεσπρωτίας, γιατί όπως ανέφερα και προηγουμένως, στους συγκεκριμένους νομούς είχαμε πολύ μεγάλες καταστροφές και τα ευεργετικά μέτρα τα επεκτείναμε και για τους μη πυρόπληκτους κατοίκους και επιχειρήσεις αυτών των περιοχών, όχι μόνο για τους πυρόπληκτους. 
     Συγκεκριμένα, έχει εκδοθεί η ΠΟΛ 1102, η οποία αφορά μη πυρόπληκτους, με την οποία παρατείναμε κατά δύο μήνες την προθεσμία υποβολής δηλώσεων Φ.Π.Α. και λοιπών παρακρατούμενων φόρων, η ΠΟΛ 1106, η οποία αφορά πυρόπληκτους όλης της χώρας, αλλά και τους μη πυρόπληκτους των συγκεκριμένων νομών, με την οποία παρατείναμε μέχρι τις 29 Φεβρουαρίου του 2008 για όλους τους πυρόπληκτους και μέχρι το τέλος του 2007 για τους μη πυρόπληκτους των συγκεκριμένων νομών, τις προθεσμίες καταβολής των τελών χαρτοσήμου και τέλος, έχει εκδοθεί η ΠΟΛ 1104, που αφορά πυρόπληκτους όλης της χώρας και τους μη πυρόπληκτους των συγκεκριμένων νομών, με την οποία παρατείναμε το χρόνο ενημέρωσης των βιβλίων Α΄ , Β΄ και Γ΄  Κατηγορίας για τους πυρόπληκτους και τους μη πυρόπληκτους των συγκεκριμένων νομών.
     Είναι, επομένως σαφές, για να μην μπερδευόμαστε με τις διάφορες ΠΟΛ και τις υπουργικές αποφάσεις, ότι το Υπουργείο Οικονομίας και Οικονομικών με τις αποφάσεις τις οποίες ανέφερα, «κάλυψε» φορολογικά τους πολίτες και τις επιχειρήσεις που επλήγησαν από τις πυρκαγιές σ’ όλη την επικράτεια, σ’ όλους τους νομούς της χώρας, συμπεριλαμβανομένης και της Αιγιαλείας.
     Επίσης είναι προφανές ότι δεν υπήρξε κάποια άδικη μεταχείριση σε βάρος των επιχειρήσεων της συγκεκριμένης περιοχής. 
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Τσούκαλης έχει το λόγο.
      ΝΙΚΟΛΑΟΣ ΤΣΟΥΚΑΛΗΣ: Κύριε Πρόεδρε, κύριε Υπουργέ, όσον αφορά το έμπρακτο ενδιαφέρον της Κυβέρνησης για την Αιγιαλεία, θέλω απλώς να αναφέρω –προς γνώση των συναδέλφων που παρακολουθούν- ότι η μεγάλη καταστροφή της Αιγιαλείας, επήλθε ένα μήνα πριν από το ολοκαύτωμα της υπόλοιπης Ελλάδας, της υπόλοιπης Πελοποννήσου και επί ένα μήνα δεν είχε εκδοθεί καμμία μα καμμία υπουργική απόφαση παρόμοιου περιεχομένου, που να καλύπτει την περίπτωση της Αιγιαλείας. Αυτό είναι το πρώτο.
      Δεύτερον, όσον αφορά τη δίκαιη αγανάκτηση, κύριε Υπουργέ, των κατοίκων της Αιγιαλείας, μια απλή επίσκεψη εκεί θα σας πείσει. Και να σας θυμίσω την απροειδοποίητη επίσκεψη που πραγματοποίησε ο κύριος δήμαρχος με ευρύτατη αντιπροσωπεία της Αιγιαλείας στο γραφείο σας την περασμένη βδομάδα, όπου εκεί, απ’ ό,τι με πληροφόρησαν, έλαβαν κάποιες υποσχέσεις όσον αφορά την αποκατάσταση.
      Επίσης, τρίτον, δεν αναφέρομαι καθόλου στην ερώτηση στην Π.Ο.Λ. 1100 και 1107. Αναφέρομαι στις Π.Ο.Λ. –στις υπουργικές αποφάσεις, δηλαδή- 1104 και 1106, οι οποίες, κύριε Υπουργέ, δεν ισχύουν για την περιοχή της Αιγιαλείας.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ισχύουν για τους πυρόπληκτους. Και η 1104 και η 1106.
      ΝΙΚΟΛΑΟΣ ΤΣΟΥΚΑΛΗΣ: Δεν ισχύουν για τους πυρόπληκτους. Αν νομίζετε ότι ισχύουν, γιατί οι αρμόδιες οικονομικές αρχές της Αιγιαλείας δεν δέχονται να τις εφαρμόσουν; Σας πληροφορώ ότι βάσει της Π.Ο.Λ. 1102, η οποία εκ των υστέρων επεκτάθηκε στην Αιγιαλεία με την Π.Ο.Λ. 1127, ήδη οι επιχειρηματίες είχαν καταβάλει τον Φ.Π.Α. και είχαν πληρώσει και πρόστιμα. Όλες οι αναφορές που γίνονται στη Π.Ο.Λ. 1127, είναι εκ των υστέρων και αυτήν τη στιγμή παρακαλούν, απαιτούν οι κάτοικοι, να επεκταθεί μέχρι τέλος Φεβρουαρίου η συγκεκριμένη Π.Ο.Λ.
      Σε κάθε περίπτωση, αν εσείς επιμένετε ότι ισχύουν, τότε πλέον είστε υποχρεωμένος, να στείλετε μια εγκύκλιο ή οτιδήποτε άλλο στις αρμόδιες οικονομικές αρχές, ούτως ώστε να ισχύσουν και για την Αιγιαλεία οι διατάξεις των τριών αυτών Π.Ο.Λ., των υπουργικών αποφάσεων που αναφέρουμε σαφέστατα στην ερώτησή μας.
      ΠΡΟΕΔΡΕΥΩΝ (Γεώργιος Σούρλας): Ο Υπουργός κ. Μπέζας έχει το λόγο για να δευτερολογήσει.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, όπως ανέφερα και στη δευτερολογία μου, όλες οι αποφάσεις οι οποίες εκδόθηκαν –ή μάλλον, σχεδόν όλες- δηλαδή η Π.Ο.Λ. 1100, η Π.Ο.Λ. 1107 ισχύουν για τους πυρόπληκτους σ’ όλη την επικράτεια. Η Π.Ο.Λ. 1106 και η 1104 ισχύουν για τους πυρόπληκτους σ’ όλη την επικράτεια, συμπεριλαμβανομένης και της Αιγιαλείας, και για τους μη πυρόπληκτους μόνο στους νομούς, τους οποίους ανέφερα στην πρωτολογία μου, δηλαδή Ευβοίας, Ηλείας, Λακωνίας, Αρκαδίας κ.λπ.
      Επομένως αυτές οι Π.Ο.Λ., οι 1100, 1107, 1106 και 1104, είναι Π.Ο.Λ. με τις οποίες πήραμε ευεργετικά μέτρα, δηλαδή δώσαμε φορολογικές ελαφρύνσεις σε όλους τους πυρόπληκτους της χώρας, δηλαδή στους πολίτες και τις επιχειρήσεις, που υπέστησαν καταστροφές από τις πυρκαγιές, φυσικά και νομικά πρόσωπα, σε όλη την επικράτεια, συμπεριλαμβανομένης και της Αιγιαλείας.
      Δεν μπορείτε επομένως, να ισχυρίζεστε ότι υπάρχει αίσθημα αδικίας στους κατοίκους της περιοχής. Οι πυρόπληκτες –επαναλαμβάνω- επιχειρήσεις και οι πολίτες της περιοχής της πρώην επαρχίας Αιγιαλείας, τυγχάνουν από την αρχή των ιδίων ευεργετικών διατάξεων με τους άλλους πυρόπληκτους στην υπόλοιπη χώρα. Αυτό νομίζω ότι είναι σαφές και ξεκάθαρο.
      Οι φορείς, όμως, της Αιγιαλείας, ζήτησαν μετέπειτα την επέκταση αυτών των ευεργετικών μέτρων και για τους μη πυρόπληκτους πολίτες της περιοχής τους. Εδώ είναι η διαφορά: ζήτησαν επέκταση και για τους μη πυρόπληκτους. Γι’ αυτό ακριβώς το λόγο εκδόθηκε νεότερη απόφαση, η 1127, μόλις πρόσφατα, την 1η Νοεμβρίου του 2007, με την οποία δίνεται παράταση μέχρι 31/12/2007 για όσους δεν πλήρωσαν Φ.Π.Α. και λοιπούς παρακρατούμενους φόρους για την περιοχή της πρώην επαρχίας Αιγιαλείας.
      Πρόκειται για μια απόφαση, η οποία έχει πρακτικά αποτελέσματα. Δεν μπορεί να λέτε ότι δεν έχει πρακτικά αποτελέσματα. Και θα σας πω γιατί! Δεν είναι ευεργετικό για μια επιχείρηση, η οποία έχει την υποχρέωση να καταβάλει φόρους, Φ.Π.Α. και λοιπούς παρακρατούμενους φόρους έως τέλος Οκτωβρίου και δεν τους έχει καταβάλει, να της δίνεις τη δυνατότητα να καταβάλει τους φόρους μέχρι τέλος του έτους, χωρίς να υπάρχουν προσαυξήσεις και πρόστιμα; Και βεβαίως είναι ευεργετικό. Και είναι μια μεταχείριση θετική για τις επιχειρήσεις της περιοχής.
      Πέραν, όμως, αυτής της απόφασης, πράγματι υπήρξε επίσκεψη, όπως αναφέρατε, στο Υπουργείο των κατοίκων και των φορέων της περιοχής. Και, όπως ανέφερα στους φορείς της περιοχής που με επισκέφτηκαν πρόσφατα, το Υπουργείο μελετά την έκδοση νέας ευεργετικής απόφασης για τους μη πυρόπληκτους φορολογούμενους και τις επιχειρήσεις, με έδρα στους Δήμους Ακράτας, Αιγίου, Διακοπτού, Συμπολιτείας, Αιγείρας και Ερινέου Αχαΐας.
      Αυτό είναι για τους μη πυρόπληκτους, διότι –επαναλαμβάνω- οι πυρόπληκτες επιχειρήσεις καλύπτονται πλήρως, με τις αποφάσεις που έχουν εκδοθεί το προηγούμενο διάστημα. Όταν, λοιπόν, ολοκληρωθεί η επεξεργασία των στοιχείων από τις αρμόδιες υπηρεσίες του Υπουργείου μας, τότε θα υπάρξει και σχετική ανακοίνωση.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και του Κινεζικού Συμβουλίου Προώθησης του Διεθνούς Εμπορίου (CCPIT) της Λαϊκής Δημοκρατίας της Κίνας για τη «Δημιουργία Δικτύου Συνεργασίας για την Υποστήριξη Επιχειρήσεων». Παραπέμπεται στην αρμόδια Διαρκή Επιτροπή.
      Εισερχόμαστε στη συζήτηση της τέταρτης και τελευταίας με αριθμό 151/5-11-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Εθνικής Παιδείας και Θρησκευμάτων, σχετικά με τη διδασκαλία της τουρκικής γλώσσας στα γυμνάσια κ.λπ..
      Το περιεχόμενο της επίκαιρης ερώτησης του κ. Βορίδη είναι το εξής:
      «Με την υπουργική απόφαση Υφυπουργού Παιδείας στις 10/7/06 (Φ.Ε.Κ. Α’ 867) αποφασίστηκε η διδασκαλία της τουρκικής γλώσσας στους μαθητές των τάξεων του Γυμνασίου από το σχολικό έτος 2006-2007.
      Σύμφωνα με τους «ειδικούς σκοπούς» του μαθήματος, όπως περιγράφονται στην απόφαση, η εκμάθηση της τουρκικής γλώσσας έχει στόχο να συμβάλει «στην ενεργό συμμετοχή σε μια πολυπολιτισμική κοινωνία και στην κατανόηση της διαφορετικότητας». 
      Κατόπιν των ανωτέρω, ερωτάται ο κύριος Υπουργός:
      1. Σε ποια συγκεκριμένα σχολεία διδάσκεται η τουρκική γλώσσα, πόσοι μαθητές παρακολουθούν τα μαθήματα αυτά και τι κόστος έχουν αυτά; 
      2. Η νέα ηγεσία του Υπουργείου εξακολουθεί να αξιολογεί ως αναγκαία τη διδασκαλία της τουρκικής γλώσσας στα σχολεία;».
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Εθνικής Παιδείας και Θρησκευμάτων κ. Ταλιαδούρος.
      Ορίστε, κύριε Υπουργέ, έχετε το λόγο. 
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Πράγματι, η διδασκαλία της τουρκικής γλώσσας ξεκίνησε πιλοτικά ως δεύτερη ξένη γλώσσα από το σχολικό έτος 2006-2007 για την Α’ γυμνασίου και συνεχίζεται και στη Β' γυμνασίου για το τρέχον σχολικό έτος.
      Απαντώντας στα δύο ερωτήματα που τίθενται με την επίκαιρη ερώτηση του κυρίου συναδέλφου, θα ήθελα να πω τα εξής: 
      Πρώτον, κατά το σχολικό έτος 2006-2007 η τουρκική γλώσσα διδάχτηκε στο 1ο και 2ο Γυμνάσιο Κομοτηνής και στο 6ο Γυμνάσιο Ξάνθης στην πρώτη τάξη. 
      Ο αριθμός των μαθητών που παρακολούθησαν, έχει ως εξής: Στο 1ο Γυμνάσιο Κομοτηνής στην Α’ τάξη ήταν έξι μαθητές, στο 2ο Γυμνάσιο Κομοτηνής στην Α’ τάξη ήταν πέντε μαθητές και στο 6ο Γυμνάσιο Ξάνθης στην Α’ τάξη ήταν έξι μαθητές. 
      Κατά το τρέχον σχολικό έτος 2007-2008 η τουρκική γλώσσα διδάσκεται πιλοτικά στο 1ο, 2ο και 4ο Γυμνάσιο Κομοτηνής και 6ο Γυμνάσιο Ξάνθης. 
      Ο αριθμός των μαθητών που παρακολουθούν, έχει ως εξής: Στο 1ο Γυμνάσιο Κομοτηνής στην Α’ τάξη είναι δύο μαθητές, στη Β’ τάξη τέσσερις μαθητές. Στο 2ο Γυμνάσιο Κομοτηνής στην Α’  τάξη είναι οκτώ μαθητές και στη Β’ τάξη τέσσερις μαθητές. Στο 4ο Γυμνάσιο Κομοτηνής στην Α’ τάξη είναι τέσσερις μαθητές και στο 6ο Γυμνάσιο Ξάνθης στη Β’ τάξη είναι έξι μαθητές.
      Για  τη διδασκαλία της τουρκικής γλώσσας απασχολούνται συνολικά τρεις εκπαιδευτικοί ως ωρομίσθιοι καθηγητές, οι οποίοι διδάσκουν συνολικά δεκατέσσερις ώρες ανά εβδομάδα. Για την κάθε ώρα οι καθηγητές αμείβονται με το μεικτό ποσό των 9,30 ευρώ. Το εβδομαδιαίο κόστος για τη διδασκαλία της τουρκικής γλώσσας ανέρχεται σε 130,20 ευρώ. 
      Σε ό,τι αφορά το δεύτερο υποερώτημα, θα ήθελα να πω ότι θεωρούμε πως η διδασκαλία της τουρκικής γλώσσας ως δεύτερης ξένης γλώσσας αποτελεί χρήσιμο εφόδιο για τους μαθητές, ειδικά των περιοχών της Θράκης, μέσα στο πλαίσιο της γλωσσομάθειας.
      ΠΡΟΕΔΡΕΥΩΝ (Γεώργιος Σούρλας): Ο κ. Βορίδης έχει το λόγο.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
      Κύριε Υπουργέ, εξ όσων αντιλαμβάνομαι, είναι μάλλον περιορισμένη μέχρι στιγμής η χρήση αυτής της συγκεκριμένης διδασκαλίας και από τα στοιχεία, τα οποία φέρνετε, φαίνεται πως περιορίζεται σε νομούς όπου υπάρχει η μουσουλμανική μειονότητα και επομένως κάποια παιδιά, ενδεχομένως, θέλουν να παρακολουθήσουν εκτός των μειονοτικών σχολείων αυτά τα μαθήματα. 
      Ως προς αυτό νομίζω ότι δεν μπορεί να υπάρχει κάποια περαιτέρω αντίρρηση. Απλώς επιτρέψτε μου να πω με αυτήν την έννοια ότι θα ήταν προτιμότερο, τουλάχιστον από τη δική μας θέση, να το πείτε αυτό, ότι ο στόχος είναι να γίνει η εκμάθηση σε αυτά τα σχολεία και όχι να βγάζετε μια υπουργική απόφαση, η οποία μιλάει γενικά για την εκμάθηση των τουρκικών στα ελληνικά σχολεία.
      Επιτρέψτε μου εδώ ακόμη ένα σχόλιο. Κύριε Υπουργέ, μου αρέσουν ιδιαιτέρως οι ξένες γλώσσες και πιστεύω πως είναι πολύ χρήσιμο να μαθαίνει κάποιος ξένες γλώσσες. Ουδέποτε, όμως, σκέφθηκα ότι ξένες γλώσσες θα μάθουμε για να συμμετέχουμε ενεργά σε μια πολυπολιτισμική κοινωνία.
      Καταλάβαινα ότι ξένες γλώσσες μαθαίνουμε για να μιλάμε με άλλους ανθρώπους που δεν μιλούν τη γλώσσα μας, για να έχουμε πρόσβαση σε έναν άλλο πολιτισμό που δεν είναι δικός μας, για να έχουμε πρόσβαση σε κείμενα αξίας τα οποία δεν είναι τα δικά μας και τα οποία θα θέλαμε να διαβάσουμε εκ του πρωτοτύπου. Ουδέποτε όμως φαντάστηκα ότι θα αποτελούσε στόχο της Κυβέρνησης να μάθει κάποιος τουρκικά για να συμμετέχει σε μια πολυπολιτισμική κοινωνία, όπου φαντάζομαι ότι με αυτή την έννοια μια πολιτισμική παράμετρος της ελληνικής κοινωνίας θα ήταν η τουρκική. Αυτό ομολογώ ότι δεν το είχα σκεφτεί. Πάντως, το σκέφτηκε το Υπουργείο Παιδείας και αυτό ενδεχομένως κάτι μας λέει. 
      Επίσης, θα ήθελα να πω το εξής: εάν δεχθούμε ότι υπάρχει μια τέτοια παράμετρος, θα ήθελα να ξέρω εν όψει του ότι αναντίρρητα υπάρχουν πολιτισμοί ιδιαιτέρας αξίας και ανάμεσα σε αυτούς θα πω τον κινεζικό, θα πω τον ιαπωνικό, θα πω τον αραβικό, διερωτώμαι από όλες αυτές τις γλώσσες, οι οποίες πραγματικά θα ήταν σημαντικές να τις μαθαίνουν παιδιά –γιατί αυτοί οι πολιτισμοί έχουν παράξει έργα παγκόσμιας πολιτιστικής αξίας- εξακολουθώ να διερωτώμαι γιατί προκρίναμε την τουρκική που, εν πάση περιπτώσει, μάλλον φτωχή είναι σε ό,τι αφορά  το πολιτιστικό προϊόν του τουρκικού έθνους. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βορίδη.
      Ο κύριος Υφυπουργός έχει το  λόγο. 
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Όπως, είπα και πριν η πιλοτική διδασκαλία της τουρκικής γλώσσας εντάσσεται στο πλαίσιο της πολυγλωσσίας. Θεωρούμε ότι είναι χρήσιμη, όπως άλλωστε χρήσιμη είναι η διδασκαλία που γίνεται στις παραπάνω σχολικές μονάδες της γαλλικής ή της γερμανικής, που μπορούν οι μαθητές να επιλέξουν. Για τον ίδιο  άλλωστε λόγο έχει εισαχθεί σε σχολεία η πιλοτική διδασκαλία στα γυμνάσια και της ιταλικής και της ισπανικής γλώσσας και γιατί όχι ενδεχομένως και στο μέλλον και άλλων γλωσσών. Εκτός από αυτές που αναφέρατε, κύριε Βορίδη, εγώ θα έλεγα και τα ρωσικά ή άλλες γλώσσες, οι οποίες είναι χρήσιμες στην κοινωνία που ζούμε σε μια παγκοσμιοποιημένη κοινωνία, όπου διακινούνται οι άνθρωποι διαφορετικά, αναπτύσσουν, έχουν συναλλαγές, έχουν οικονομικές δοσοληψίες και είναι χρήσιμο. Θεωρώ λοιπόν ότι η ενίσχυση η πιλοτική σε πρώτο βαθμό διδασκαλίας ξένων γλωσσών στην Ελλάδα είναι ιδιαίτερα χρήσιμη. Σ' αυτό το πλαίσιο εντάσσεται και η διδασκαλία της τουρκικής γλώσσας ιδιαίτερα στην περιοχή της Κομοτηνής και της Ξάνθης. 
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Ολοκληρώθηκε η συζήτηση των επικαίρων ερωτήσεων. 
      Έχουν διανεμηθεί τα Πρακτικά των συνεδριάσεων της Πέμπτης 25 Οκτωβρίου 2007 και της Τρίτης 30 Οκτωβρίου 2007 και ερωτάται το Σώμα εάν επικυρούνται; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Πέμπτης 25 Οκτωβρίου 2007 και της Τρίτης 30 Οκτωβρίου 2007 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 19.10’ λύεται η συνεδρίαση για αύριο ημέρα Τρίτη 13 Νοεμβρίου 2007 και ώρα 18.00’ με αντικείμενο εργασιών του Σώματος α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                    ΟΙ ΓΡΑΜΜΑΤΕΙΣ 


