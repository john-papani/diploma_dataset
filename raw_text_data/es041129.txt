      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΞΘ΄
      Δευτέρα 29 Νοεμβρίου 2004
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Τρίτης 30 Νοεμβρίου 2004, σελ.
      4. Συζήτηση επικαίρων ερωτήσεων: 
      α) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με την αφαίρεση διαφημιστικών πινακίδων από κτίρια της Αθήνας κ.λπ., σελ.
      β) Προς τον Υπουργό Εσωτερικών, Δημόσιας Διοίκησης και Αποκέντρωσης,  σχετικά με την απόδοση στους δήμους παρακρατηθέντων πόρων, την αύξηση της κρατικής επιχορήγησης κ.λπ., σελ.
      γ) Προς τον Υπουργό Οικονομίας και Οικονομικών και Κοινωνικής Προστασίας, σχετικά με το ασφαλιστικό της Εμπορικής Τράπεζας κ.λπ., σελ.
      5) Συζήτηση επερώτησης προς τον Υπουργό Εμπορικής Ναυτιλίας, σχετικά με τη θέση της Ελλάδος στην απόφαση – πλαίσιο του Συμβουλίου της Ευρωπαϊκής Ένωσης για την ενίσχυση της ποινικής νομοθεσίας σχετικά με την καταστολή της ρύπανσης από τα  πλοία, σελ.
      
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΛΟΓΟΣΚΟΥΦΗΣ Γ., σελ.
      ΓΕΩΡΓΑΚΟΠΟΥΛΟΣ Δ., σελ.
      ΓΚΑΤΖΗΣ Ν., σελ.
      ΚΑΛΟΓΙΑΝΝΗΣ Σ., σελ.
      ΝΑΚΟΣ Α., σελ.
      ΠΡΩΤΟΠΑΠΑΣ Χ., σελ.
      
      Β. Επί της επερώτησης:
      ΑΝΩΜΕΡΙΤΗΣ Γ., σελ.
      ΔΙΑΜΑΝΤΙΔΗΣ Ι., σελ.
      ΚΑΙΣΕΡΛΗΣ Κ., σελ.
      ΚΕΦΑΛΟΓΙΑΝΝΗΣ Ε., σελ.
      ΠΑΠΟΥΤΣΗΣ Χ., σελ.
      ΠΟΛΥΔΩΡΑΣ Β., σελ.
      ΡΗΓΑΣ Π., σελ.
      ΣΓΟΥΡΙΔΗΣ Π, σελ.
      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ  ΞΘ΄
      Δευτέρα 29 Νοεμβρίου 2004
      
      Αθήνα, σήμερα στις 29 Νοεμβρίου 2004, ημέρα Δευτέρα και ώρα 18.15΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Νικόλαο Γκατζή, Βουλευτή Μαγνησίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      
      1) Ο Βουλευτής Περιφέρεια Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Ένωση Υπαλλήλων Οικονομικών Εμπορικών Υποθέσεων ζητεί την ικανοποίηση υπηρεσιακών και οικονομικών αιτημάτων των μελών της όπως, την πλήρωση των κενών οργανικών θέσεων στους ανώτατους βαθμούς κλπ.
      2) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Γονέων και Κηδεμόνων του Πρώτου Δημοτικού Σχολείου Παλλήνης ζητεί την τοποθέτηση καθηγητή Σωματικής Αγωγής στο Πρώτο  Δημοτικό Σχολείο Παλλήνης.
      3) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Πανελλήνια Ομοσπονδία Εργαζομένων Τοπικής Αυτοδιοίκησης ζητεί την ορθολογική διαχείριση των απορριμμάτων και αποβλήτων στο Νομό Αττικής.
      4) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η κ. Μαρία Αγγελή, συνταξιούχος ΟΓΑ, ζητεί την ικανοποίηση αιτήματος για μεταβίβαση ακινήτου.
      5) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ένωση Συνεταιρισμών Πηλίου – Β. Σποράδων ΣΥΝΠΕ ζητεί την έγκριση των μελετών διάθεσης αποβλήτων και περιβαλλοντικών επιπτώσεων, για τη λειτουργία του ΟΙΚΟΛΟΓΙΚΟΥ ΕΛΑΙΟΤΡΙΒΕΙΟΥ της ΕΑΣ ΠΗΛΙΟΥ – Β. ΣΠΟΡΑΔΩΝ.
      6) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Πανμεσσηνιακός Σύνδεσμος Ελαιοτριβέων ζητεί τη μετατροπή του ωραρίου λειτουργίας των πυρηνελαιουργείων στο Νομό Μεσσηνίας για τη διασφάλιση της ποιότητας και της ομαλής ροής της παραγωγής του ελαιολάδου.
      7) Ο Βουλευτής Έβρου κ. ΓΕΩΡΓΙΟΣ ΝΤΟΛΙΟΣ κατέθεσε αναφορά με την οποία η κ. Ευδοκία Κασκαμπάνη, κάτοικος Αλεξανδρούπολης, ζητεί την ικανοποίση αιτήματος που αφορά στην υπόθεση ιδιοκτησιακής της διαφοράς.
      8) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Ένωση Ξενοδόχων Εύβοιας  ζητεί την αύξηση του προϋπολογισμού που αφορά στις τουριστικές επενδύσεις στη Νότια Εύβοια.
      9) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ο Δήμαρχος Κιλκίς ζητεί τη μετατροπή αδειών οδήγησης ομογενών.
      10) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ο Δήμαρχος Κιλκίς ζητεί τη σύνταξη μελέτης βελτίωσης των γεωμετρικών χαρακτηριστικών της οδού εισόδου στην πόλη του Κιλκίς από την κατεύθυνση της Θεσσαλονίκης.
      11) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμαρχος Δωδώνης Ιωαννίνων ζητεί η οδική σύνδεση Κόμβου Δωδώνης – Αρχαιολογικού Χώρου να γίνει μέσω Δέσεις – Καλίστες Δ.Δ. Δωδώνης.
      12) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμαρχος Δωδώνης Ιωαννίνων  ζητεί τη μελέτη προτάσεων για τη δημιουργία προϋποθέσεων ανάπτυξης της ΑΡΧΑΙΑΣ ΔΩΔΩΝΗΣ όπως: επιπλέον χρηματοδότηση κ.λπ.
      13) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο κ. Χαραλαμπίδης Γρηγόριος ζητεί την αποκατάσταση του πατρός του για την αντιστασιακή του δράση.
      14) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η Πανελλήνια Κίνηση Πτυχιούχων Σχολής Νηπιαγωγών και Παιδαγωγικών Τμημάτων Νηπιαγωγών ΑΕΙ Εργαζομένων στους Δημοτικούς Παιδικούς Σταθμούς ζητεί την εφαρμογή της παρ. 1 του άρθρου 85 ν. 1566/85.
      15) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου Ελλάδας ζητεί την προώθηση των διαδικασιών για τη λειτουργία στο Ηράκλειο Κρήτης του Ευρωπαϊκού Οργανισμού για την Ασφάλεια των Δικτύων και Πληροφοριών με χρηματοδότηση των απαιτούμενων  έργων υποδομής από τα Τομεακά των αρμοδίων Υπουργείων.
      16) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την επιχορήγησή της με σταθερό ποσό μέσω του Κρατικού Προϋπολογισμού.
      17) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Σύλλογος Γονέων και Κηδεμόνων Μαθητών Δημοτικού Σχολείου Σαρωνίδας Αττικής ζητεί την επίλυση κτιριακών και εξοπλιστικών προβλημάτων του πιο πάνω Σχολείου.
      18) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί την τροποποίηση των άρθρων 1 έως 8 του ν. 3212/03.
      19) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η Πανελλήνια Ένωση Διπλωματούχων Εργοληπτών Δημοσίων Έργων ζητεί την επίλυση του προβλήματος των νέων τιμολογίων εργοληπτικών εργασιών.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2685/24-8-04 ερώτηση της Βουλευτού κ. Θεοδώρας Τζακρή, δόθηκε με το υπ’ αριθμ. 520/9-9-02 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα. Θ. Τζακρή, σας πληροφορούμε τα εξής:
      Η ΜΚΟ της εκκλησίας της Ελλάδος «ΑΛΛΗΛΕΓΓΥΗ» με αίτημά της γνώρισε στο Υπουργείο Αγροτικής Ανάπτυξης και Τροφίμων την ανάγκη παροχής επείγουσας επισιτιστική ς βοήθειας σε χώρες της Βαλκανικής και στην Ουκρανία.
      Το Υπουργείο έλαβε υπ' όψιν α) ότι οι αγροτικοί συνεταιρισμοί έχουν προβλήματα διάθεσης των αγροτικών προϊόντων, των οποίων επίκειται άμεση αλλοίωση με απρόβλεπτες οικονομικές συνέπειες γι' αυτούς, β) το αίτημα της ΜΚΟ της εκκλησίας της Ελλάδος «ΑΛΛΗΛΕΓΓΥΗΣ» και το γεγονός ότι η «ΑΛΛΗΛΕΓΓΥΗ» ΜΚΟ της εκκλησίας της Ελλάδος είναι ο μόνος φορέας που έχει τη δυνατότητα συλλογής πληροφοριών για τις ανάγκες επισιτισμού στα Ιδρύματα των Χωρών της Βαλκανικής και της Ουκρανίας γ) το ότι η «ΑΛΛΗΛΕΓΓΥΗ» είναι ο μόνος φορέας που έχει τη δυνατότητα άμεσης υλοποίησης της επείγουσας επισιτιστικής βοήθειας σε τιμές κόστους και άνευ ανταλλάγματος, επωμιζόμενη και μέρος των συνολικών λειτουργικών δαπανών.
      Εν όψει των ανωτέρω το Υπουργείο ενέκρινε με απ' ευθείας ανάθεση στην ανωτέρω ΜΚΟ, την παροχή επείγουσας επισιτιστικής βοήθειας στις ιερές μητροπόλεις, σε επιλεγμένα φιλανθρωπικά ιδρύματα, νοσοκομεία κ.α. των Βαλκανικών χωρών και της Ουκρανίας που έχουν άμεση και ζωτική ανάγκη υπό την απαραίτητη προϋπόθεση ότι ο ως άνω φορέας θα προμηθευτεί τα προϊόντα από το συνεταιρισμό που θα δώσει τη φτηνότερη τιμή.
      Τα προϊόντα για την επισιτιστική βοήθεια είναι πατάτες έως 5.000 τόνους, ροδάκινα έως 2.000 τόνους, κρεμμύδια έως 800 τόνους και φασόλια έως 300 τόνους και θα χρησιμοποιηθούν για τις άμεσες ανάγκες σιτίσεως των τροφίμων των σιτιζομένων από τους ανωτέρω φορείς καθώς και απόρων τελούντων υπό την προστασία αυτών.
      Σημειώνουμε ότι τις σχετικές συμβάσεις υπέγραψε εκ μέρους του Υπουργείου Αγροτικής Ανάπτυξης και Τροφίμων ο Γεν. Δ/ντής της Γενικής Διεύθυνσης Οικονομικής Υποστήριξης και Επιθεώρησης.
      Ήδη τα σχετικά δικαιολογητικά για τη λήψη της προκαταβολής έχουν αποσταλεί προς έλεγχο και πληρωμή στην Υπηρεσία Δημοσιονομικού Ελέγχου του Υπουργείου και ενεκρίθησαν.
      
      Ο Υπουργός
      Σ. ΤΣΙΤΟΥΡΙΔΗΣ»
      2. Στην με αριθμό  2646/19-8-04 ερώτηση του Βουλευτή κ. Βασιλείου Κεγκέρογλου  δόθηκε με το υπ’ αριθμ. 508/9-9-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου, σας πληροφορούμε τα εξής:
      Για την περίοδο 2002 - 2003 για τον προσδιορισμό των αποδεκτών προς ενίσχυση ποσοτήτων ελαιολάδου καθορίσθηκαν κριτήρια με την έκδοση των υπ' αριθμ. 271063/09-10-03 και 282653/04-12-03 Υπουργικών Αποφάσεων.
      Σε εφαρμογή των ως άνω αποφάσεων και μετά τη διεξαγωγή των διασταυρωτικών ελέγχων για το Νομό Ηρακλείου, έχουν εκδοθεί από τον ΟΠΕΚΕΠΕ μέχρι 7-9-2004 εντολές πληρωμής για 62.049 παραγωγούς ελαιολάδου συνολικού ύψους 87.548.015,10 €.
      Σε όσους παραγωγούς δεν έχει καταβληθεί το 100% της ενίσχυσης, διότι εμπίπτουν σε κάποιο από τα καθορισμένα κριτήρια, δόθηκε το δικαίωμα ένστασης, σύμφωνα με την αριθμ. 216796/12-1-2004 Απόφαση του Υπουργού Αγροτικής Ανάπτυξης και Τροφίμων «Περί καθορισμού διαδικασίας εξέτασης των ενστάσεων για τον προσδιορισμό των αποδεκτών προς ενίσχυση ποσοτήτων ελαιολάδου ελαιοκομικής περιόδου 2002 - 2003», όπως τροποποιήθηκε και ισχύει.
      Επειδή το ισχύον σύστημα Υπουργικών Αποφάσεων καθόριζε μεγάλο αριθμό κριτηρίων που έπρεπε να εξεταστούν, προκειμένου να καθοριστούν οι αποδεκτές προς πληρωμή ποσότητες ελαιολάδου, προέκυψε μεγάλος αριθμός ενιστάμενων παραγωγών.
      Σημειώνεται ότι στο Νομό Ηρακλείου έχουν δικαιωθεί περίπου 1.288 ενιστάμενοι παραγωγοί στους οποίους έχει καταβληθεί και το δικαιούμενο ποσό με τη διαδικασία της άτοκης ταμειακής βραχυπρόθεσμης διευκόλυνσης μέσω της ΑΤΕ, από το Υπουργείο Αγροτικής Ανάπτυξης και Τροφίμων.
      Επιπλέον έχει ήδη ολοκληρωθεί ο έλεγχος των αιτήσεων θεραπείας για ακόμα περίπου 400 παραγωγούς για τους οποίους η διαδικασία καταβολής της ενίσχυσης θα ολοκληρωθεί το πρώτο δεκαπενθήμερο του Σεπτεμβρίου 2004.
      Ο έλεγχος των ενστάσεων πραγματοποιείται τμηματικά στο σύνολο των οργανώσεων Παραγωγών της χώρας. Ο χρόνος ολοκλήρωσης της διαδικασίας ελέγχου των ενστάσεων δεν είναι δυνατόν να προσδιοριστεί με ακρίβεια λόγω του μεγάλου αριθμού των ενιστάμενων παραγωγών και σε καμία περίπτωση δεν υπάρχει αναβλητικότητα ως προς την ολοκλήρωση του ελέγχου. Καταβάλλεται από τον ΟΠΕΚΕΠΕ κάθε δυνατή προσπάθεια για την ολοκλήρωση της εξέτασης των ενστάσεων.
      Ο Υπουργός
      Σ. ΤΣΙΤΟΥΡΙΔΗΣ»
      3. Στην με αριθμό 2655/19-8-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 13.Β-938/8-9-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2655/19-8-2004 που κατέθεσε στη Βουλή ο Βουλευτής κ. Μιχάλης Καρχιμάκης, σχετικά με πιστώσεις που έχουν εγκριθεί από το Υπ.Μ.Ε για το νομό Λασιθίου, από 7-3-2004 έως σήμερα, σας πληροφορούμε ότι: 
      1. Από τις Οικονομικές μας Υπηρεσίες έχουν εγκριθεί για τον υπόψη νομό πιστώσεις για δαπάνες, που εκδίδονται συνήθως για όλες τις Νομαρχιακές Αυτοδιοικήσεις, και αφορούν:
      α) το υπερωριακό έργο των υπαλλήλων
      β) τις αμοιβές των ιατρών,
      Επίσης, για την αγορά μικροαντικειμένων και την κάλυψη απρόβλεπτων αναγκών του τρέχοντος έτους έχουν δοθεί 9000 ευρώ στην Υπηρεσία Μεταφορών Αγίου Νικολάου, 6.000 ευρώ στην Υπηρεσία Μεταφορών Σητείας, 6.500 ευρώ στην Υπηρεσία Μεταφορών Ιεράπετρας και 6.000 ευρώ στο ΚΤΕΟ Ιεράπετρας. (απόφαση 393/681/13-01-2004 ).
      2. Σύμφωνα με το αριθμ. ΥΠΑ/Δ13/Α/1331/9-2004 έγγραφο της, για το αναφερόμενο διάστημα, η Υπηρεσία Πολιτικής Αεροπορίας έχει διαθέσει πιστώσεις συνολικού ύψους δέκα χιλιάδων τετρακοσίων ογδόντα (10.480) ευρώ για προμήθειες και εργασίες στον Δημοτικό Αερολιμένα Σητείας και στο Ραδιοβοήθημα Σητείας .
      Επίσης, σε αίτημα του Δήμου Σητείας για εγκατάσταση προκατασκευασμένης Αίθουσας στον Αερολιμένα, η Υ.Π.Α συμφώνησε για τη χρηματοδότηση του έργου αυτού με το ποσό των εκατό χιλιάδων (100.000) ευρώ
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      4. Στην με αριθμό  2686/24-8-04 ερώτηση της Βουλευτού κ.Θεοδώρας Τζακρή δόθηκε με το υπ’ αριθμ. 46862/14-9-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση, που κατέθεσε η Βουλευτής κ. Θεοδώρα Τζακρή, η οποία αναφέρεται στο αντικείμενο του θέματος, σας γνωρίζουμε τα εξής:
      Με το Ν.3250/2004 (ΦΕΚ 124/Α/7-7-2004), «Μερική απασχόληση στο Δημόσιο, στους Ο.Τ.Α και στα νομικά πρόσωπα δημοσίου δικαίου», παρέχεται η δυνατότητα σε υπηρεσίες του Δημοσίου, των νομικών προσώπων δημοσίου δικαίου, των Ο.Τ.Α α' και β΄ βαθμoύ και των νομικών προσώπων δημοσίου δικαίου αυτών, να πρoσλαμβάνoυν προσωπικό, με σuμβάσεις εργασίας ιδιωτικού δικαίoυ ορισμένου χρόνου μερικής απασχόλησης, για την κάλυψη αναγκών που αποσκοπούν στην παροχή υπηρεσιών κοινωνικού χαρακτήρα προς τους πολίτες.
      Με τις μεταβατικές διατάξεις του άρθρου 8 του ανωτέρω νόμου, παρέχεται η δυνατότητα στους ΟΤΑ α΄ και β΄ βαθμoύ, που προώθησαν τις διαδικασίες πρόσληψης προσωπικού μερικής απασχόλησης με το Ν.3174/2003 και δημοσιοποίησαν τους πίνακες των επιλεγέντων μέχρι την 9/5/2004, να ολοκληρώσουν τη διαδικασία πρόσληψης, σύμφωνα με τα οριζόμενα στον προαναφερόμενο νόμο.
      Κατόπιν τούτου και προκειμένου η υπηρεσία μας να πρoβεί σε περαιτέρω επεξεργασία των στοιχείων και στη χρηματοδότηση των φορέων που εμπίπτουν τις προαναφερόμενες διατάξεις, ζήτησε με το 42928/18.8.2004 έγγραφό της από στις Περιφέρειες της Χώρας να υπoβάλoυν στο Υπουργείο συγκεντρωτικά αντίγραφα των πινάκων κατάταξης των επιλεγέντων και το αποδεικτικό τοιχοκόλλησης.
      Ειδικότερα, ο Δήμος Μεγάλου Αλεξάνδρου ήδη έχει αποστείλει αντίγραφο του πίνακα κατάταξης των προσληφθέντων και το αποδεικτικό τοιχοκόλλησης. Η Υπηρεσία μας θα πρoβεί στη χρηματοδότησή του, εφόσον ολοκληρωθεί η συλλογή και επεξεργασία των ως άνω στοιχείων που ζητήθηκαν από τις Περιφέρειες.
      Ο Υφυπουργός
      Α. ΝΑΚΟΣ»
      5. Στην με αριθμό 2508/29-7-04 ερώτηση του Βουλευτή κ. Ευάγγελου Παπαχρήστου  δόθηκε με το υπ’ αριθμ. 115/33059/14-9-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή ο Βουλευτής κ.
      Βαγγέλης Παπαχρήστος, σας γνωρίζουμε ότι:
      Η Αγροτική Τράπεζα της Ελλάδος έχει ανακοινώσει την πρόθεσή της να υλοποιήσει ευρύ πρόγραμμα αναδιάρθρωσης του oμίλoυ της. Στο πλαίσιο αυτό, η νέα διoίκηση της τράπεζας θα εργαστεί με στόχο τη βιωσιμότητα της εταιρίας ΔΩΔΩΝΗ, την περαιτέρω ανάπτυξή της, καθώς και την τόνωση της κτηνοτροφίας της Ηπείρου.
      Προς το σκοπό αυτό, είναι δεδομένη η πλήρης συνεργασία με τους κτηνοτρόφους, των οποίων τα συμφέροντα η κυβέρνηση έχει ισχυρό ενδιαφέρον να προστατεύσει.
      Επισημαίνεται τέλος ότι, τόσο η διασφάλιση όσο και η βελτίωση του εισοδήματος των συνεργαζόμενων με την εταιρία κτηνοτρόφων, συνδέονται άμεσα με την εξασφάλιση της αναπτυξιακής πορείας της Εταιρίας στο μέλλον.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      6. Στην με αριθμό 2246/16-7-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 30061/14-9-04 έγγραφο από τον Υπουργό Οικονομίας και Οικονομικών η ακόλουθη απάντηση:
       «Σε απάντηση της παραπάνω ερώτησης, που κατέθεσε στη Βουλή ο Βουλευτής κ. Μανόλης Στρατάκης, σχετικά με το «Εκθετήριο Κρητικών Προϊόντων στον Κρατικό Αερολιμένα Ηρακλείου» σας πληροφορούμε ότι, ο Ελληνικός Οργανισμός Εξωτερικού Εμπορίου (Ο.Π.Ε. Α.Ε.) κατέβαλε ήδη τα καθυστερημένα μισθώματα προς την Υπηρεσία Πολιτικής Αεροπορίας για την εκμίσθωση του χώρου του εκθετηρίου και ότι θα συνεχίσει να καταβάλλει το μίσθωμα, προκειμένου οι παραγωγοί της Κρήτης να μπορούν και μελλοντικά να προβάλουν τα προϊόντα τους μέσω του χώρου αυτού.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»
      7. Στην με αριθμό 1820/29-6-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 369/22-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Οικονόμου, για τα θέματα της αρμοδιότητάς μας, σας πληροφορούμε τα εξής:
      1. Επί των διαφόρων καταγγελιών εις βάρος του Δασάρχη Πόρου, που έχουν προηγηθεί, έχουν δοθεί κατά καιρούς απαντήσεις στη Βουλή από τον τότε αρμόδιο Υφυπουργό Γεωργίας.
      2. ΄Οσον αφορά την «παράλειψη» του Επιθεωρητή κ. Ι. Σωτηρίου να εκδώσει και να γνωστοποιήσει το πόρισμα της επιθεώρησής του, δεν προκύπτει καμία τέτοια υποχρέωσή του αφού ουδέποτε του δόθηκε εντολή να διενεργήσει Ε.Δ.Ε. εις βάρος του Δασάρχη Πόρου, για συγκεκριμένες καταγγελίες.
      Άλλες καταγγελίες υπό μορφή αναφοράς ή παραπόνων εξετάζονται αναλόγως και ενημερώνεται ο ενδιαφερόμενος.
      3. Όσον αφορά την εγκατάσταση του Δασολόγου κ. Ντινόκα στο Δασαρχείο Πόρου, αρμόδιο να απαντήσει είναι το συνερωτώμενο ΥΠΕΣΔΔΑ.
      Ο Υφυπουργός
      Ε. ΜΠΑΣΙΑΚΟΣ»
      8. Στην με αριθμό 1870/30-6-04 ερώτηση της Βουλευτού κ. Ασημίνας Ξηροτύρη –Αικατερινάρη δόθηκε με το υπ’ αριθμ. 378/22-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα Α. Ξηροτύρη-Αικατερινάρη, σας πληροφορούμε τα εξής:
      1. Οι εισαγωγές οίνων από τρίτες χώρες στα Κ-Μ της Ε.Ε. έχουν καθοριστεί με ειδικές συμφωνίες μεταξύ της Ε.Ε. και των χωρών αυτών. Οι ποσότητες των εισαγόμενων οίνων ελέγχονται κατά την εισαγωγή τους στη χώρα και διατίθενται στην αγορά με την κατάλληλη σήμανση (ετικέτα), όπως ορίζεται στους σχετικούς Κοινοτικούς Κανονισμούς (Καν. (ΕΚ) 1493/1999 ΚΑΙ Καν.(ΕΚ) 753/2002).
      2. Το Υπουργείο προτίθεται να ενισχύσει τους συνεταιρισμούς για να αυξήσουν την εμφιάλωση της δικής τους οινικής παραγωγής. Στα πλαίσια του Γ΄ ΚΠΣ υπάρχει η δυνατότητα να ενταχθούν σε προγράμματα εκσυγχρονισμού όλα τα οινοποιεία, μεταξύ των οποίων και τα συνεταιριστικά, με ποσοστό επιδότησης από 50-65%. Ήδη έχουν εγκριθεί περισσότερα από 100 επενδυτικά σχέδια για εκσυγχρονισμό οινοποιητικών μονάδων.
      3. Επίσης, εκτιμώντας τη μεγάλη σημασία που έχει η αμπελοκαλλιέργεια για τη Χώρα μας, το Υπουργείο εφαρμόζει από την περίοδο 2001-2002 πρόγραμμα αναδιάρθρωσης των οινοποιησίμων ποικιλιών αμπέλου, το οποίο σύμφωνα με πληροφορίες από την Ε.Ε. θα συνεχιστεί μέχρι το 2010.
      Κατά τις τρεις περιόδους εφαρμογής του, έχει πραγματοποιηθεί αναδιάρθρωση σε περίπου 42.000 στρ. και έχει καταβληθεί στους δικαιούχους το ποσό των 19.000.000 ευρώ.
      Κατά τη φετινή περίοδο, τα αιτήματα των παραγωγών για ένταξη στο πρόγραμμα ανέχονται στα 16.000στρ. και καταβάλλεται κάθε προσπάθεια από τους αρμόδιους φορείς για ενημέρωση και μεγαλύτερη συμμετοχή των παραγωγών, προκειμένου να βελτιώσουμε την ποιότητα των παραγόμενων προϊόντων, πράγμα το οποίο αποτελεί και το στόχο του προγράμματος.
      Επίσης, τροποποιήθηκε η Υπουργική Απόφαση περί ταξινόμησης ποικιλιών αμπέλου, ανά αμπελουργικό διαμέρισμα, με σκοπό τη βελτίωση της ποικιλιακής σύνθεσης του Ελληνικού αμπελώνα.
      Είναι σαφές ότι η Κυβέρνηση δίνει ιδιαίτερο βάρος στον τομέα του οίνου και αποτελεί πολιτική βούληση και δέσμευση η συνεργασία με όλους τους φορείς σε επίπεδο νομοθεσίας, τεχνογνωσίας, εξεύρεσης πόρων, ελέγχου ποιότητας και προώθησης εξαγωγών, έτσι ώστε να παραχθεί οίνος υψηλών ποιοτικών προδιαγραφών που να ανταποκρίνεται στα νέα διεθνή καταναλωτικά πρότυπα.
      Ο Υφυπουργός
      Ε. ΜΠΑΣΙΑΚΟΣ»
      9. Στην με αριθμό 1811/29-6-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 132876/435Β/22-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της παραπάνω σχετικής ερώτησης, σας πληροφορούμε τα παρακάτω: (Ι) Η συγκεκριμένη μονάδα 304 ΠΕΒ εξυπηρετεί τον ελληνικό στρατό.
      (ΙΙ) Η περιβαλλοντική αδειοδότηση, σύμφωνα με την παράγραφο 2 του άρθρου 2 της ΚΥΑ ΗΠ 11014/703/Φ104/2003 (ΦΕΚ 332/Β/20-3-2003), δεν εφαρμόζεται σε έργα και δραστηριότητες που εξυπηρετούν σκοπούς εθνικής άμυνας.
      Κατά συνέπεια η συγκεκριμένη μονάδα δεν υποχρεούται να εφοδιασθεί με Απόφαση Έγκρισης Περ/κών Όρων από Κεντρική ή Περιφερειακή Υπηρεσία Περ/ντος.
      Ο Υπουργός
      Γ. ΣΟΥΦΛΙΑΣ»
      10. Στην με αριθμό 1854/29-6-04 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. ΓΠ/ΟΙΚ/73523/23-7-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 1854/29-6-2004 ερώτηση που κατατέθηκε στη Βουλή από τη Βουλευτή κ. Ε. Τσουρή σχετικά με την εξάλειψη της λίστας των ασθενών που περιμένουν πρόσβαση στις μονάδες υποκατάστασης, σας γνωρίζουμε τα εξής:
      Ο υπάρχων σχεδιασμός είναι πολυεπίπεδος και περιλαμβάνει:
      α. την πρόσληψη προσωπικού,
      β. τη στελέχωση των υπαρχόντων κέντρων χορηγήσεως υποκατάστατων στο πλαίσιο της εφαρμογής διευρυμένου ωραρίου και
      γ. την ίδρυση νέων μονάδων σε νοσοκομεία και παραρτήματα του ΙΚΑ.
      Με τη διεύρυνση του ωραρίου των ήδη λειτουργουσών μονάδων χορηγήσεως υποκατάστατων πρoβλέπεται η μείωση της λίστας αναμονής κατά 2.000 περίπου άτομα, μέσα σε ένα λογικό χρονικό διάστημα, δεδομένου ότι η απορρόφηση των χρηστών από τις μονάδες αυτές πρέπει να γίνει βαθμιαίως, προς αποφυγή αντιδράσεων τοπικών παραγόντων ή ακόμη και σφαλμάτων εφαρμογής.
      Για τις νέες μονάδες σε νοσοκομεία και παραρτήματα του ΙΚΑ έχουν γίνει οι απαιτούμενες επισημάνσεις, επιβάλλεται όμως η συζήτηση με τους υπευθύνους της υποδοχής των μονάδων του ΟΚΑΝΑ και εδώ, προς αποφυγή αντιδράσεων κυρίως εκ μέρους των εργαζομένων.
      Απ' ότι γίνεται αντιληπτό η απορρόφηση των ευρισκομένων σε λίστα αναμονής θα γίνει δυνατή με την υποστήριξη όλων όσων συμβάλλουν προς την κατεύθυνση αυτή, δηλαδή και των εργαζομένων και των τοπικών κοινωνιών.
      Οι αντιδράσεις από τις τοπικές κοινωνίες είναι πιθανές, η πείρα όμως δείχνει ότι ο προηγούμενος διάλογος μαζί τους είναι απαραίτητος αλλά και αποδοτικός προς την κατεύθυνση αυτή.
      Ο Υφυπουργός
      Α. ΓΙΑΝΝΟΠΟΥΛΟΣ»
      11. Στην με αριθμό 923/20-5-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. Φ900α/4073/7230/14-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 923/20-5-2004 ερώτησης που κατέθεσε ο Βουλευτής κ. Μάνος Φραγκιαδουλάκης με θέμα τις μισθολογικές προαγωγές των Αξιωματικών των Ενόπλων Δυνάμεων και την επέκταση εφαρμογής του Ν. 2838/00 και στους πριν την 01-07-00 αποστρατευθέντες Αξκους, σας γνωρίζουμε τα ακόλουθα:
      1. Σύμφωνα με τις συνταγματικές διατάξεις, τα νομοσχέδια συνταξιοδοτικής φύσεως ανήκουν κατά κύριο λόγο στην αρμοδιότητα του Υπουργείου Οικονομικών, το οποίο παρέχει, στα πλαίσια της ακολουθούμενης δημοσιονομικής πολιτικής, τις απαραίτητες κατευθύνσεις για τη ρύθμιση συνταξιοδοτικών θεμάτων.
      2. Η επέκταση των διατάξεων των νόμων των Ν. 2838/00 και Ν. 3016/02 σε όσους Αξιωματικούς αποστρατεύθηκαν πριν από την έναρξη ισχύος των νόμων αυτών, αποτελεί προγραμματική δέσμευση της Πολιτικής Ηγεσίας του Υπουργείου Εθνικής Άμυνας. Ήδη έχει ξεκινήσει η σχετική προεργασία για τη συγκέντρωση όλων των απαραίτητων στοιχείων ώστε να καταστεί δυνατή η υλοποίηση της δέσμευσης αυτής.
      	3. Το Υπουργείο Εθνικής Άμυνας εξετάζει πάντα με αμέριστο ενδιαφέρον τα οικονομικά-συνταξιοδοτικά αιτήματα του στρατιωτικού προσωπικού, (εν ενεργεία και εν αποστρατεία), έχοντας τη βούληση να συμβάλλει στην ικανοποίηση τους και να αμβλύνει τυχόν μισθολογικές ή συνταξιοδοτικές ανισότητες που υφίστανται.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      12. Στην με αριθμό 1881/30-6-04 ερώτηση του Βουλευτή κ. Θεόδωρου Πάγκαλου δόθηκε με το υπ’ αριθμ. 8049/23.7.04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθμ. 1881/2004 ερώτηση, που κατατέθηκε στη Βουλή από το Βουλευτή κ. Θ. Πάγκαλο, σχετικά με την παραχώρηση κατοικιών του Ολυμπιακού Χωριού στους δικαιούχους του ΟΕΚ, σας πληροφορούμε τα εξής:
      Σύμφωνα με τη σύμβαση, οι ανάδοχοι του έργου, έχουν υποχρέωση να παραδώσουν τις κατοικίες στον Οργανισμό Εργατικής Κατοικίας (ΟΕΚ), το Νοέμβρη του 2005. Η σημερινή Διοίκηση έχει τη βούληση και θα εξαντλήσει κάθε δυνατότητα, ώστε να επισπευθεί ο χρόνος παράδοσης, προς όφελος των δικαιούχων.
      Στον πολεοδομικό προγραμματισμό παρότι είχε προβλεφθεί η κατασκευή κτιρίων προσχολικής ηλικίας (4 βρεφονηπιακοί σταθμοί, 4 νηπιαγωγεία) και εμπορικών καταστημάτων, τα κτίρια αυτά δεν υλοποιήθηκαν με ευθύνη των προηγούμενων Διοικήσεων.
      Μέλημα της νέας Διοίκησης είναι η άμεση αρμονική σύνδεση του οικισμού με τον κοινωνικό και πολεοδομικό ιστό της πόλης, σε συνεργασία με τους αρμόδιους φορείς.
      Σύμφωνα με τα μέχρι στιγμής στοιχεία, το κόστος θα υπερβεί κατά πολύ το σύνηθες που είναι μικρότερο των 580 €/M2 (200.000 δρχ./Μ2). Ήδη έχει ξεπεράσει τα 1.100 €/M2 (400.000 €/M2, αγγίζει τις 500.000 δρχ./Μ2).
      Θα πρέπει να τονισθεί ότι οι επισκευές και μετατροπές, οι οποίες θα γίνουν μετά το πέρας των Ολυμπιακών Αγώνων είναι χρονοβόρες και δαπανηρές.
      Αυτό είναι το μεγαλύτερο πρόβλημα και θα πρέπει να αντιμετωπιστεί με τέτοιο τρόπο ώστε και οι δικαιούχοι να είναι ικανοποιημένοι και ο Ο.Ε.Κ. να μη ζημιωθεί.
      Ο Κανονισμός λειτουργίας του οικισμού «ΟΛΥΜΠΙΑΚΟ ΧΩΡΙΟ» θα πρέπει να συνταχθεί πριν από την κλήρωση, αφού θα συμπεριλαμβάνει και τις υποχρεώσεις των οικιστών για την συντήρηση του πρασίνου και ηλεκτροφωτισμού πέραν των καθορισμένων ορίων για τα οποία θα φέρει ευθύνη οι οικείος Δήμος.
      Όπως είναι γνωστό η αναγνώριση ως δικαιούχων αποζημίωσης της απαλλοτριωθείσης έκτασης για την ανέγερση του Ολυμπιακού Χωριού, έχει ανατεθεί σε «Διοικητική Επιτροπή» που λειτουργεί σύμφωνα με τις διατάξεις του άρθρου 39 του v. 3130/2003.
      Η διάρκεια λειτουργίας της Επιτροπής η οποία άρχισε τις εργασίες της στις 12-6-2003 έληξε τυπικά στις 3-3-2004.
      Εργάζεται όμως άτυπα και με εντατικούς ρυθμούς, ώστε με την επικείμενη ψήφιση στη Βουλή διάταξης νόμου που θα ρυθμίζει τα θέματα λειτουργίας της «Διοικητικής Επιτροπής» αλλά και που θα βελτιώνει άλλες του ν. 3130/2003 θα είναι σε θέση να αναγνωρίσει ως δικαιούχους αποζημίωσης ένα μεγάλο αριθμό από αυτούς.
      Επιπλέον σας ενημερώνουμε ότι ο Υφυπουργός Απασχόλησης και Κοινωνικής Προστασίας, ενημέρωσε την Εθνική Αντιπροσωπεία κατά τη διάρκεια συζήτησης της αριθμ. 212/2004 Επίκαιρης Ερώτησης, πρακτικά της οποίας σας επισυνάπτουμε για ενημέρωσή σας.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      13. Στην με αριθμό 1893/30-6-04 ερώτηση του Βουλευτή κ. Δημητρίου Λιντζέρη δόθηκε με το υπ’ αριθμ. ΓΠ/66136/23-7-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 1893/30-6-2004 ερώτηση που κατατέθηκε στη Βουλή από το Βουλευτή κ. Δ. Λιντζέρη σχετικά με την ανέγερση Κέντρου Υγείας Αστικού Τύπου Κερατσινίου, σας γνωρίζουμε τα εξής:
      Η πράξη «Κατασκευή και Προμήθεια - Εγκατάσταση Ιατρικού και Ξενοδοχειακού Εξοπλισμού για τη δημιουργία Κέντρου Υγείας Αστικού Τύπου στο Δήμο Κερατσινίου Αττικής, του Γ΄ ΠεΣΥΠ Αττικής» εντάχθηκε στο Επιχειρησιακό Πρόγραμμα «Υγεία-Πρόνοια» 2000-2006 με αρ. πρωτ. 4573/20-7-2004.
      Όσον αφορά το θέμα της μελέτης σας γνωρίζουμε ότι για την επίλυση των εκκρεμοτήτων και κάθε είδους διαφορών, αρμόδια, σύμφωνα με το άρθρο 11 της προγραμματικής σύμβασης, είναι τριμελής επιτροπή στην οποία μετέχουν ένας εκπρόσωπος του Υπουργείου Υγείας και Κοινωνικής Αλληλεγγύης, ένας εκπρόσωπος τους Γ΄ ΠεΣΥΠ Αττικής και ένας εκπρόσωπος του Δήμου Κερατσινίου. Μέχρι σήμερα στην επιτροπή αυτή δεν έχει αναφερθεί οποιαδήποτε εκκρεμότητα ή διαφορά, ούτε ζητήθηκε η παρέμβασή της.
      Ο Υπουργός
      Ν. ΚΑΚΛΑΜΑΝΗΣ»
      14. Στις με αριθμό 1849/29-6-04 και 1807/28-6-04 ερωτήσεις των Βουλευτών κυρίων Ευάγγελου Βενιζέλου και Στυλιανού Ματζαπετάκη δόθηκε με το υπ’ αριθμ. ΓΠ/66110/23-7-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αριθμό 1849/29-6-2004 και 1807/28-6-2004 ερωτήσεις που κατατέθηκαν στη Βουλή από τους Boυλευτές κυρίους Ε. Βενιζέλο και Σ. Ματζαπετάκη σχετικά με την ατμοσφαιρική ρύπανση στη Θεσσαλoνίκη και στην Αθήνα, σας γνωρίζουμε τα εξής:
      Οι επιπτώσεις της ατμοσφαιρικής ρύπανσης και των διοξινών στην υγεία είναι γνωστές. Είναι επομένως αναγκαίες οι δραστικές παρεμβάσεις και η λήψη των κατάλληλων εκείνων μέτρων που θα οδηγήσουν στη μείωση των διαφόρων ρύπων και στη σταδιακή βελτίωση της ποιότητας του αέρα, με αποτέλεσμα και τη βελτίωση της ποιότητας ζωής.
      Το Υπουργείο Υγείας και Κοινωνικής Αλληλεγγύης, σύμφωνα με την κείμενη νομοθεσία, συνεργάζεται, με όλα τα συναρμόδια Υπουργεία προκειμένου να διασφαλίζεται η δημόσια υγεία και το περιβάλλον γενικότερα.
      Το συνερωτώμενο Υπουργείο Περβάλλοντος, Χωροταξίας και Δημοσίων Έργων θα σας ενημερώσει για θέματα αρμοδιότητάς του.
      Ο Υφυπουργός
      Α. ΓΙΑΝΝΟΠΟΥΛΟΣ»
      15. Στις με αριθμό 1887/30-6-04, 1904/1-7-04, 2167/14-7-04 ερωτήσεις των Βουλευτών κυρίων Έκτορα Νασιώκα, Στυλιανού Ματζαπετάκη και Ασημίνας Ξηροτύρη - Αικατερινάρη δόθηκε με το υπ’ αριθμ. ΓΠ/66130/23-7-04  έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αριθμό 1887/30-6-2004, 1904/1-7-2004, 2167/14-7-2004 ερωτήσεις που κατατέθηκαν στη Βουλή από τους Βουλευτές κυρίου Ε. Νασιώκα, Σ Ματζαπετάκη και Α. Ξηροτύρη-Αικατερινάρη σχετικά με τη διαχείριση των ζωικών απoβλήτων, σας γνωρίζουμε τα εξής:
      Με βάση τον κανονισμό 1774/2002ΕΚ, τα ζωικά υποπροϊόντα κατατάσσονται σε υλικά κατηγορίας 1 και 2, τα οποία θεωρούνται ότι είναι επικίνδυνα και υλικά κατηγορίας 3, τα οποία θεωρούνται ως μη επικίνδυνα. Ανάλογο είναι και το θεσμικό πλαίσιο που πρoβλέπει τους όρους και τα μέτρα για τη διαχείριση αυτών των υποπροϊόντων από τη στιγμή που αυτά θα χαρακτηρισθούν ως απόβλητα προς διάθεση. Έτσι τα μη επικίνδυνα (κατηγορία 3) ακολουθούν τον Εθνικό Σχεδιασμό διαχείρισης μη επικίνδυνων απoβλήτων, παράρτημα ΙΙ (β) της ΚΥΑ 50910/2727/03 (1909 Β΄ 2003), ενώ για τα επικίνδυνα (κατηγορίες 1 και 2) θα πρέπει η διαχείρισή τους να ικανοποιεί τα πρoβλεπόμενα στην ΚΥ Α 19396/1546/97 (1016 Β΄ 1997).
      Ήδη από τα κατ' εξοχήν αρμόδια για το θέμα Υπουργεία Αγροτικής Ανάπτυξης και Τροφίμων και ΠΕΧΩΔΕ έχουν διανεμηθεί στους ενδιαφερόμενους σχετικές εγκύκλιοι, τόσο για την περιβαλλοντική αδειοδότηση, όσο και για τους ελέγχους, όπου δίδονται οδηγίες για την ταξινόμηση των υλικών, επιλογή μεθόδου διαχείρισης και ακολουθούμενες διαδικασίες, τελικό αποδέκτη.
      Τέλος σας γνωρίζουμε ότι με τη συνεργασία των Υπουργείων Αγροτικής Ανάπτυξης και Τροφίμων, ΠΕΧΩΔΕ και Υγείας και Κοινωνικής Αλληλεγγύης έχει ήδη ετοιμαστεί θεσμικό πλαίσιο για την υλοποίηση-εφαρμογή και στη χώρα μας των οριζόμενων στον Κανονισμό 1774/2002, όπως αυτός συμπληρώθηκε και τροποποιήθηκε με τον Κανονισμό 808/2003.
      Ο Υφυπουργός
      Α. ΓΙΑΝΝΟΠΟΥΛΟΣ»
      16. Στην με αριθμό 2864/3-9-04 ερώτηση του Βουλευτή κ. Μανώλη Όθωνα δόθηκε με το υπ’ αριθμ. 1273/10-9-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Όθωνα, σας γνωρίζουμε τα ακόλουθα:
      Α) Το Υπουργείο Τουρισμού και ο ΕΟΤ έριξαν το κύριο βάρος της προσπάθειας προσέλκυσης αλλοδαπών τουριστών -όπως είναι φυσικό- στην προβολή της Ελλάδας σε ξένες τουριστικές αγορές. Σε ό,τι αφορά την πραγματοποιούμενη προβολή της χώρας μας στο εξωτερικό, από την 1.1.2004, υλοποιείται, με κεντρικό μήνυμα το «Οn your marks,Get set, Ready, Visit Greece» («Λάβετε θέσεις, έτοιμοι, επισκεφθείτε την Ελλάδα»), το ετήσιο διαφημιστικό πρόγραμμα της χώρας για το έτος 2004 καθώς και προγραμματισμένες δράσεις προβολής στις βασικές αγορές (Αγγλία -Γερμανία) αλλά και στις ΗΠΑ.
      Συγκεκριμένα, οι ημερομηνίες έναρξης της διαφήμισης σε διάφορα Μέσα του εξωτερικού είναι οι ακόλουθες:
      ΓΕΡΜΑΝΙΑ
      
      FRΑΝΚFURTER ALLGΕΜΕΙΝΕ      20/12/2003,31/12/2003      DIE WELT      20/12/2003, 13/2/2004      SUDDEUTSCHE ZEITUNG      27/1/2004      FREIZEIT REVUE      11/2/2004 & 18/2/2004      CLUECKSREVUE      11/2/2004      ΝΕUΕ WOCΗΕ      11/2/2004      VIEL PASS (εκδοτικός οίκος ΒURDΑ VΕRLAG)      14/2/2004      ΜΕΓΑΛΗ ΒΡΕΤΑΝΙΑ
      
      ΤΗΕ GUΑΚDΙΑΝ      20/12/2003      ΤΗΕ ΤΙΜΕS      20/12/2003      DΑΙLΥ ΜΑΙL      20/12/2003      DΑΙLΥ ΜΑΙL      1/1/2004      ΤΗΕ ΟΒSERVΕR      29/2/2004      ΓΑΛΛΙΑ                        LΕ ΜΟΝDΕ      1/1/2004      LΕS ΕCO      25/2/2004      ΟΛΛΑΝΔΙΑ      DE TELEGRAAF      31/12/2003      ΑΥΣΤΡΙΑ                        ΝΕUΕ ΚRΟΝΕ ΖΕΙΤUΝΟ      1/1/2004      DIΕ ΡRΕSSΕ      9/1/2004 & 29/1/2004      ΤΙΡ      12/1/2004      ΤRΑVΕLLΕR      8/1/2004      ΝΕWS      22/1/2004      ΟSΤΕRRΕΙCΗΕ ΝΑCΗRΙCΗΤΕΝ      30/1/2004      ΗΠΑ            ΝΕW ΥΟRΚ ΤΙΜΕS      1/1/2004      LOS ΑΝGΕLΕS ΤΙΜΕS      1/1/2004      ΙΤΑΛΙΑ
      LA REPUBBLICA                                  31/12/2004
      BΕΛΓΙΟ
      LE SOIR                                                31/12/2004
      ΣΟΥΗΔΙΑ
      DAGENS NYHETER                                31/12/2004
      ΙΣΠΑΝΙΑ
      EL PAIS                                                      31/12/2004
      ΡΩΣΙΑ
      ISVESTIA                                                    31/12//2004
      Επιπλέον:
      Υλοποιήθηκε τηλεοπτική διαφημιστική καμπάνια με σποτ 30" στα μεγάλα διεθνή τηλεοπτικά Μέσα (CΝΝ, ΕURΟSΡΟRΤ, ΕURONEWS, BBC WORLD, TV5) διάρκειας περίπου 2 μηνών με έναρξη τέλη Ιανουαρίου αρχές Φεβρουαρίου 2004.
      ΓΕΡΜΑΝΙΑ
      Ο ΕΟΤ συμμετείχε ως κύριος χορηγός στη διοργάνωση του Ελληνικού Μήνα (Φεβρουάριος 2004) στις υπερταχείες αμαξοστοιχίες της γερμανίας με θέμα την ελληνική γαστρονομία και υπάρχει συμμετοχή του ΕΟΤ στις κινητές εκθέσεις τουρισμού (Tourism Information Kiosks) στους γερμανικούς σιδηροδρόμους Φραγκφούρτης, Στουτγάρδης και Μονάχου τον Φεβρουάριο, Μάρτιο και Απρίλιο 2004 αντίστοιχα.
      ΜΕΓΑΛΗ ΒΡΕΤΑΝΙΑ
      Διαφημιστική προβολή μέσω 100 παραδοσιακών ταξί του Λονδίνου, από τέλος Ιανουαρίου και για 6 μήνες. Διαφημιστική προβολή μέσω 415 λεωφορείων του Λονδίνου διαρκείας 15 ημερών από 2 ως 15 Φεβρουαρίου 2004.
      ΗΠΑ
      Ο ΕΟΤ συμμετείχε στο ADVENTURE TRAVEL SHOW στη Νέα Υόρκη από 9-11/1/2004 και θα συμμετάσχει στην τουριστική εκδήλωση TRAVEL SHOW στην Καλιφόρνια ΗΠΑ ΣΤΙΣ 7-8 Φεβρουαρίου. Η συμμετοχή αυτή προσφέρει:
      Ολοσέλιδη ασπρόμαυρη καταχώρηση την 1η Φεβρουαρίου στον οδηγό προγράμματος του TRAVEL SHOW (δυνατότητα advertorial)
      Ολοσέλιδη τετράχρωμη καταχώρηση στο SPRING TRAVEL ISSUE του LOS ANGELES TIMES MAGAZINE τον Μάρτιο 2004
      Ημισέλιδη τετράχρωμη καταχώρηση στο FALL TRAVEL ISSUE του LOS ANGELES TIMES MAGAZINE τον Οκτώβριο 2004
      Συμμετοχή στη διαφημιστική καμπάνια TRAVEL SHOW με την αναφορά του ΕΟΤ ως χορηγού του Show σε έντυπο διαφημιστικό υλικό, σε όλες τις δημοσιεύσεις πριν το Show και σε δελτία Τύπου
      Παρουσία στην έκθεση με 800 τετρ. Πόδια island booth στον κυρίως χώρο της έκθεσης και ειδική εμφάνιση του λογότυπου στον χώρο της έκθεσης.
      Παρουσία στο ίντερνετ με εμφάνιση του λογότυπου στο site του TRAVEL SHOW, 250000 διαφημιστικά banners στο site του LOS ANGELES ΤΙΜΕS και text link στο site του χορηγού.
      Συμμετοχή της χώρας στο NEW YORK ΤΙΜΕS TRAVEL SHOW, οποίο πραγματοποιήθηκε από 27-29/2/2004.
      Πλέον του ως άνω τακτικού διαφημιστικού προγράμματος, ο ΕΟΤ, προσβλέποντας στην ενίσχυση της εικόνας της Ελλάδας, από τον Μάρτιο 2004, υλοποιεί έκτακτες διαφημιστικές ενέργειες στα πλέον έγκριτα μέσα του εξωτερικού.
      Επίσης, από τον τακτικό προϋπολογισμό και από το πρόγραμμα Δημόσιων Επενδύσεων διατέθηκαν και συνεχίζουν να διατίθενται κονδύλια και για:
      ΔΙΕΘΝΕΙΣ ΤΟΥΡΙΣΤΙΚΕΣ ΕΚΘΕΣΕΙΣ
      ΣΥΝΕΔΡΙΑ
      ΝΟΜΑΡΧΙΑΚΑ ΠΡΟΓΡΑΜΜΑΤΑ ΤΟΥΡΙΣΤΙΚΗΣ ΠΡΟΒΟΛΗΣ
      ΕΚΤΑΚΤΕΣ        ΕΝΕΡΓΕΙΕΣ        ΠΡΟΒΟΛΗΣ,        ΔΙΕΘΝΗ        ΜΕΣΑ,
      ΕΠΑΓΓΕΛΜΑΤΙΚΟΣ ΤΥΠΟΣ, ΣΥΝΕΔΡΙΑΚΟΣ ΤΟΥΡΙΣΜΟΣ
      ΠΡΟΒΟΛΗ ΣΤΙΣ ΗΠΑ
      ΑΠΡΟΒΛΕΠΤΑ,    ΕΚΤΑΚΤΕΣ    ΔΑΠΑΝΕΣ    ΛΟΓΩ    ΟΛΥΜΠΙΑΚΩΝ
ΑΓΩΝΩΝ 2004
      Β) Πλέον των ανωτέρω, έχει ήδη προκηρυχθεί διεθνής ανοικτός διαγωνισμός για την επιλογή αναδόχου στον οποίο θα ανατεθεί η διαφημιστική εκστρατεία του ελληνικού τουρισμού στο εξωτερικό για το έτος 2005. Επομένως, ακολουθώντας τη διεθνή εμπειρία -και με δεδομένο το εκτεταμένο (κόστους 31.000.000 ευρώ περίπου) πρόγραμμα προβολής της χώρας για το τέλος του τρέχοντος έτους και για το 2005, για τις επόμενες χρονιές αναμένεται αξιόλογη αύξηση του εισερχόμενου τουρισμού.
      Αυτή η προσπάθεια μας θα εστιαστεί στην ουσιαστική μεταολυμπιακή προβολή της χώρας μας στο εξωτερικό, και θα γίνουν οι απαραίτητες διορθωτικές κινήσεις ούτως ώστε να διορθωθεί η αδράνεια, η απραγία και η αναποτελεσματικότητα που χαρακτήριζαν την προβολή αλλά και τη γενικότερη τουριστική πολιτική της χώρας μας στο πρόσφατο παρελθόν.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      17. Στην με αριθμό 2781/31-8-04 ερώτηση της Βουλευτού κ. Ευαγελίας Σχοιναράκη – Ηλιάκη δόθηκε με το υπ’ αριθμ. 1272/10-9-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση της Βουλευτού κ. Σχοιναράκη-Ηλιάκη, σας γνωρίζουμε τα ακόλουθα:
      Οι αποφάσεις που έχουν ληφθεί σχετικά με το εν λόγω πρόβλημα είναι εκτός των αρμοδιοτήτων του Υπουργείου μας. Είχαν ληφθεί μάλιστα από την Ελληνική Αστυνομία και την Υ.Π.Α. μετά το πόρισμα που είχε καταθέσει η αρμόδια επιτροπή που είχε συσταθεί τον Σεπτέμβριο του 2002 με την υπ’ αριθ. 2004-400/11/3-ι απόφαση του Γ.Γ. του Υπουργείου Δημόσιας Τάξης.
      Το Υπουργείο Τουρισμού έχει ενημερωθεί για το θέμα και για τους φόβους τυχόν ανάσχεσης του ρυθμού έλευσης αλλοδαπών τουριστών στη χώρα μας. Πιστεύουμε ότι τυχόν επιπτώσεις στον ελληνικό τουρισμό είναι δυνατόν να αποφευχθούν, αν ο έλεγχος στα σημεία εισόδου της χώρας υλοποιηθεί με την προσήκουσα τεχνική και λειτουργική αρτιότητα και θα μεριμνήσουμε ώστε αυτή η διαδικασία να προβληθεί αποτελεσματικά στο εξωτερικό, ούτως ώστε να μειωθεί ο φόβος των επισκεπτών και των tour-operators του εξωτερικού για ενδεχόμενες ουρές, καθυστερήσεις και ταλαιπωρία στα ελληνικά αεροδρόμια.
      Επιπλέον, παρέχεται πια η δυνατότητα χορήγησης θεωρήσεων πολλαπλών εισόδων και μακράς διαρκείας (π.χ. για 1 έτος) στη ζώνη Schengen, δυνατότητα που αφενός δημιουργεί κίνητρα για τακτικότερες επισκέψεις στη χώρα μας και αφετέρου μειώνει δραστικά το κόστος της θεώρησης. Η μαζικότερη χρήση της επιλογής αυτής εξυπηρετεί μελλοντικούς επισκέπτες αλλά και βοηθά τις προξενικές αρχές να χειριστούν με ανοικτό πνεύμα και τη μεγαλύτερη δυνατή ευελιξία αιτήματα για χορήγηση απλής θεώρησης. Έτσι, γνώμονας, πλέον θα είναι η ανάγκη αύξηση του τουριστικού ρεύματος στη χώρα μας, τηρώντας παράλληλα τις διεθνείς υποχρεώσεις μας.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      18. Στην με αριθμό 2644/19-8-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Β-910/9-9-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2644/19-8-04, που κατέθεσε στη Βουλή ο Βουλευτής κ. Βασίλειος Κεγκέρογλου, σχετικά με τη συντήρηση και επισκευή του Κ.Τ.Ε.Ο. Ηρακλείου, σας πληροφορούμε τα εξής:
      α) Ο Νομάρχης Ηρακλείου, με έγγραφο του στις 03-02-04, είχε ζητήσει από την αρμόδια υπηρεσία του Υπουργείου την έγκριση 832.000 ευρώ, για τη συντήρηση και την επισκευή του Κ.Τ.Ε.Ο.
      β) Η υπηρεσία, κρίνοντας υπερβολικό το ποσό αυτό και με προφορική εντολή της πολιτικής ηγεσίας του Υπουργείου, πραγματοποίησε αυτοψία, στο διάστημα από 28-07-04 έως 30-07-04, στο χώρο του Κ.Τ.Ε.Ο., διαπιστώνοντας ότι, το ποσό που ζητήθηκε, ήταν τετραπλάσιο εκείνου που απαιτούσαν οι εργασίες για τον εκσυγχρονισμό του. Ως εκ τούτου, ζητήθηκε να υποβληθεί νέο αίτημα, τροποποιώντας τον αρχικό προϋπολογισμό.
      γ) Στις 26-08-04, η Νομαρχιακή Αυτοδιοίκηση Ηρακλείου, επανήλθε με το υπ' αριθμ. 4185/04 έγγραφο της, ζητώντας τη χρηματοδότηση για τη συντήρηση και επισκευή του Κ.Τ.Ε.Ο. Ηρακλείου, προϋπολογισμού 198.000 ευρώ.
      δ) Ήδη, από τις 30-08-04, έχει υπογραφεί η σχετική υπουργική απόφαση, με την οποία εγκρίθηκε η χρηματοδότηση για ποσό 198.000 €.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      19. Στην με αριθμό 2647 και 2659/19-8-04 ερωτήσεις των Βουλευτών κυρίων Βασιλείου Κεγκέρογλου, και Ευαγγελίας Σχοιναράκη-Ηλιάκη δόθηκε με το υπ’ αριθμ. 509/10-9-01 έγγραφο από τον Υφυπουργό Αγροτικής Ανάπτυξης και Τροφίμων  η ακόλουθη απάντηση:»
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Β. Κεγκέρογλου, Ε. Σχοιναράκη - Ηλιακή, σας πληροφορούμε τα εξής :
      1. Η καταβολή της οικονομικής ενίσχυσης στη σταφίδα καθορίζεται από τα προβλεπόμενα στον Κοινοτικό Κανονισμό 1621 (ΕΚ) 1999 της Επιτροπής.
      Σύμφωνα με τον παραπάνω κανονισμό, προκειμένου να τύχει της οικονομικής ενίσχυσης ένας παραγωγός σταφίδας, οφείλει:
      να σταφιδοποιήσει το σύνολο της ποσότητας που παράγεται από τα δηλωμένα για ενίσχυση καλλιεργούμενα στρέμματα, να παραδώσει ελάχιστη στρεμματική ποσότητα ξερής σταφίδας που ορίζεται στα 300 κιλά στη σουλτανίνα και στα 210 κιλά στη κορινθιακή,
      να παραδώσει προϊόν σύμφωνα με τις ποιοτικές προδιαγραφές που καθορίζει ο Καν. (ΕΚ) 1621/99.
      Στην περίπτωση που δυσμενείς καιρικές συνθήκες –πέραν αυτών που αναγνωρίζει ο Οργανισμός Ασφάλισης Φυτικής Παραγωγής του Κράτους – Μέλους (για την Ελλάδα ο ΕΛΓΑ) – προκαλέσουν απώλεια μέρους της παραγωγής, τότε η ελάχιστη στρεμματική απόδοση δύναται να μειωθεί με Απόφασή μας που ελέγχεται απ’ την Ε.Ε. ως προς την Κοινοτική συμβατότητά της.
      Η Απόφαση αυτή λαμβάνεται μετά από σχετική εισήγηση της αρμόδιας για κάθε περιοχή Δ/νσης Αγροτικής Ανάπτυξης, με εκτίμηση και τεκμηρίωση του  ποσοστού απώλειας της παραγωγής ανά αγροτεμάχιο και παραγωγό, κατάθεση μετεωρολογικών δεδομένων που να αποδεικνύουν το ζημιογόνο αίτιο, σχετική εισήγηση ανεξάρτητης επιστημονικής επιτροπής (εάν κρίνεται απαραίτητο), διασταύρωση στοιχείων παραγωγής από ομοειδείς καλλιέργειες (π.χ. πορεία παραγωγής επιτραπέζιων και οινοποιήσιμων σταφυλιών), κλπ.
      2. Για τις ζημιές που προξενήθηκαν από τις πρόσφατες βροχοπτώσεις (15-16/8/04) στις καλλιέργειες σουλτανίας του Ν. Ηρακλείου, αναφέρεται ότι αυτές φθάνουν σε ποσοστά αποζημιώσιμα από το ΕΛΓΑ, μόνο στο Δήμο Τυλίσου. Από τον ΕΛΓΑ διενεργήθηκαν οι απαραίτητες επισημάνσεις, οι παραγωγοί υπέβαλαν δηλώσεις ζημιάς και έχει ήδη αρχίσει το έργο των εξατομικευμένων εκτιμήσεων, το οποίο θα ολοκληρωθεί πριν το τέλος  Σεπτεμβρίου. Οι αποζημιώσεις θα καταβληθούν το συντομότερο δυνατό.
      Ο Υφυπουργός
      Ε. ΜΠΑΣΙΑΚΟΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης  30 Νοεμβρίου 2004.
      	Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      	1. Η με αριθμό 2570/5-8-2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διαχείριση των υδάτινων πόρων από τις Δημοτικές Επιχειρήσεις Ύδρευσης και Αποχέτευσης.
      	2. Η με αριθμό 3291/20-9-2004 ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη- Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την αντιπλημμυρική θωράκιση του πολεοδομικού συγκροτήματος της Θεσσαλονίκης.
      	Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      	1. Η με αριθμό 3133/15-9-2004 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατάρτιση Εθνικού Σχεδίου Κατανομής εμπορίας εκπομπών ρύπων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 437/22-11-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αφαίρεση διαφημιστικών πινακίδων από κτήρια της Αθήνας κλπ.
      	Η επίκαιρη ερώτηση του κυρίου συναδέλφου έχει ως εξής: 
      «Όπως είναι γνωστό, στα κτήρια που βρίσκονται στην ευρύτερη περιοχή της Αθήνας απαγορεύεται η ανάρτηση διαφημιστικών πινακίδων σύμφωνα με τους ν. 2833/00, 2947/01 και 3057/02.
      	Η εφαρμογή της ανωτέρω απαγόρευσης ανετέθη στην «Ενοποίηση Αρχαιολογικών Χώρων Αθήνας Α.Ε.», η οποία έθεσε 15μερη προθεσμία για την απομάκρυνσή τους και στη συνέχεια προέβη η ίδια αφαίρεσή τους στους μη συμμορφούμενους, χωρίς βέβαια να το ολοκληρώσει μέχρι σήμερα ως όφειλε.
      	Για τη δαπάνη αφαίρεσης αποδίδεται λογαριασμός στο ΥΠΕΧΩΔΕ, το οποίο και προβαίνει στον καταλογισμό του ποσού στους παραβάτες.
      	Όμως, μετά την αποκαθήλωση των πινακίδων αναρτώνται ξανά νέες, γιατί το ΥΠΕΧΩΔΕ μέχρι σήμερα δεν έχει επιβάλει κανένα πρόστιμο και αυτό έχει ως αποτέλεσμα τον αθέμιτο ανταγωνισμό για τις συμμορφούμενες με το νόμο επιχειρήσεις και σε διαμαρτυρίες ενδιαφερομένων για το θέμα αυτό, το Υπουργείο δε δίδει καμία απάντηση.
      	Κατόπιν των ανωτέρω ερωτάται ο Υπουργός ΠΕΧΩΔΕ:
      	1. Γιατί το ΥΠΕΧΩΔΕ δεν επιβάλλει τα σχετικά πρόστιμα στους παραβάτες, τα οποία μπορούν να λειτουργήσουν αποτρεπτικά;
      	2. Πώς θα απαλλάξει τους σύννομους επιχειρηματίες από τον αθέμιτο ανταγωνισμό και πώς σκέπτεται να επιτρέψει τις τοποθετήσεις πινακίδων με ορισμένες προδιαγραφές και γι’ αυτό δεν προχωρεί στην ανωτέρω εφαρμογή του νόμου;»
      	Το λόγο έχει ο Υφυπουργός ΠΕΧΩΔΕ κ. Καλογιάννης.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Σχετικά με το θέμα της αφαίρεσης των διαφημιστικών πινακίδων από τα κτήρια της Αθήνας, θα ήθελα να σας αναφέρω τα εξής: Με το ν. 2946/2001 ορίζονται οι χώροι στους οποίους απαγορεύεται η υπαίθρια διαφήμιση, η διαδικασία αφαίρεσης των παράνομων πινακίδων, καθώς και οι διοικητικές και ποινικές κυρώσεις που επιβάλλονται στις περιπτώσεις αυτές. 
      Στο άρθρο 5 του ιδίου νόμου αναφέρεται πως για την υπαίθρια διαφήμιση απαιτείται προηγούμενη άδεια, η οποία χορηγείται με απόφαση του οικείου δημάρχου ή προέδρου κοινότητος. 
      Με τις διατάξεις του άρθρου 9, πάντα του ίδιου νόμου, όπως τροποποιήθηκαν και ισχύουν σήμερα ορίζεται η διαδικασία αφαίρεσης των παράνομων υπαίθριων διαφημίσεων και επιγραφών, καθώς και τα όργανα της διοίκησης, τα οποία είναι αρμόδια για την έκδοση των σχετικών διοικητικών πράξεων.
      Με την υπ’ αριθμόν 52138/2003 υπουργική απόφαση καθορίζονται οι όροι, οι προϋποθέσεις, οι προδιαγραφές και η διαδικασία τοποθέτησης ειδικά διαμορφωμένων πλαισίων για την προβολή της υπαίθριας εμπορικής διαφήμισης, σύμφωνα και με τις διατάξεις του ν. 2946/2001 που προανέφερα.
      Η ανώνυμη εταιρεία «Ενοποίηση Αρχαιολογικών Χώρων Αθήνας» στο πλαίσιο του ν.2833/2000, όπως τροποποιήθηκε και ισχύει σήμερα, υλοποιεί το πρόγραμμα καθαίρεσης υπαίθριων διαφημίσεων για τις οποίες έχει εκδοθεί από το ΥΠΕΧΩΔΕ, μετά από σχετική αυτοψία, απόφαση χαρακτηρισμού τους ως αυθαιρέτων. Με συνεργεία του αναδόχου της εκάστοτε σχετικής εργολαβίας έχουν ολοκληρωθεί ή είναι σε εξέλιξη καθαιρέσεις διαφημιστικών επιγραφών σε περιοχές του ιστορικού κέντρου, πέριξ αρχαιολογικών χώρων, καθώς και σε βασικούς οδικούς άξονες.
      Από την αρχή της υλοποίησης του προγράμματος μέχρι σήμερα, έχουν καθαιρεθεί περισσότερες από πεντέμισι χιλιάδες πινακίδες. Χαρακτηριστικά αναφέρω ότι ενόψει των Ολυμπιακών Αγώνων στο διάστημα Ιουνίου- Αυγούστου 2004 καθαιρέθηκαν δυόμισι χιλιάδες πινακίδες. 
      Το γεγονός ότι δεν έχει ολοκληρωθεί μέχρι σήμερα η καθαίρεση σε όλο το πεδίο, που προβλέπεται από τη σχετική νομοθεσία, οφείλεται στο ότι το πρόγραμμα εξελίσσεται τμηματικά και με αρκετά προβλήματα. Επισημαίνω μόνο το γεγονός ότι εκκρεμούν περίπου διακόσια δικαστήρια σχετικά με το θέμα, ενώ υπάρχουν και διάφορες άλλες αντιδράσεις, τις οποίες συναντά η υλοποίηση του προγράμματος. 
      Είναι χαρακτηριστικό πάντως ότι η ΕΑΧΑ παρουσίασε πολύ σημαντικό αποτέλεσμα στον τομέα καθαίρεσης των υπαίθριων διαφημίσεων, ενώ στις υπόλοιπες περιοχές, όπου αρμόδιοι για το συγκεκριμένο έργο ήταν οι υπηρεσίες των ΟΤΑ της χώρας, δεν έχουμε αντίστοιχο αποτέλεσμα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Δημήτριος Γεωργακόπουλος έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δεν μου απάντησε ο κύριος Υπουργός. Εγώ δεν ερωτώ εάν πράγματι έγινε η καθαίρεση των πινακίδων και αυτό λέω και στην ερώτησή μου. Έγινε καθαίρεση πινακίδων σε πάρα πολλές περιοχές, ιδιαίτερα του ιστορικού κέντρου της Αθήνας. Αλλά μετά τους Ολυμπιακούς Αγώνες, επειδή ακριβώς δεν επεβλήθησαν τα διοικητικά πρόστιμα, που προβλέπει ο νόμος, αποθρασύνθηκαν οι κύριοι αυτοί και άρχισαν και ξανααναρτούν τις πινακίδες, έτσι ώστε σε λίγο πάλι η Αθήνα, ενώ την καθαρίσαμε από πεντέμισι χιλιάδες πινακίδες, όπως είπατε, να ξαναγεμίσει με αυτές τις ακαλαίσθητες, τις κακόγουστες πινακίδες και να ασχημύνει πάλι η πόλη.
      Επομένως το ζητούμενο είναι, εφόσον βλέπουμε ότι το πρόγραμμα συνεχίζεται και θα συνεχιστεί η καθαίρεση αυτών των πινακίδων, να επιβάλλονται τα πρόστιμα που σας στέλνει η Εταιρεία Αρχαιολογικών Χώρων της Αθήνας ΑΕ για να συμμορφώνονται αυτοί οι κύριοι που είναι παραβάτες.
      Στην προκειμένη περίπτωση, όμως, εάν δεν επιβάλλετε τα πρόστιμα και αφήσετε έτσι αυθαίρετα να αναπτύσσονται ξανά οι πινακίδες, δικαίως και η Εταιρεία των Αρχαιολογικών Χώρων της Αθήνας δεν πρόκειται να ξανακαθαιρέσει και να αυξάνει το κόστος της, χωρίς να απολαμβάνει τίποτα.
      Είναι, επομένως, άμεση ανάγκη το ΥΠΕΧΩΔΕ να επιβάλλει αυτά τα πρόστιμα, εάν δεν θέλουμε να ξαναγεμίσει η Αθήνα με τις ακαλαίσθητες πινακίδες, που ουσιαστικά δημιουργούν ένα περιβαλλοντικό πρόβλημα στην πόλη των Αθηνών και να μην υπάρχει και ο αθέμιτος ανταγωνισμός, γιατί ο διπλανός που βλέπει τον άλλο να αναρτά την πινακίδα του, που την είχε καθαιρέσει η εταιρεία των Αρχαιολογικών Χώρων της Αθήνας, σου λέει: «Γιατί εγώ να μη βάλω;». Θα βάλει και εκείνος και το αποτέλεσμα  θα είναι να γεμίσει και πάλι η Αθήνα σε λίγο με πινακίδες. 
      Στόχος είναι, λοιπόν, να προλάβουμε αυτήν την ιστορία για να μην ξαναρχόμαστε μετά από δυο-τρία χρόνια να ψηφίζουμε άλλο νόμο για την καθαίρεση αυτών των πινακίδων, εκτός και αν, όπως λέω και στην ερώτησή μου, έχετε αποφασίσει να αφήσετε πάλι να εξελιχθεί αυτό το πρόγραμμα ή εάν έχετε αποφασίσει να βάλουν κάποιες πινακίδες. Σ’ αυτήν την περίπτωση βάλτε κάποιες προδιαγραφές τουλάχιστον και όχι ο καθένας να βάζει ό,τι πινακίδα θέλει, γιατί η Αθήνα θα γίνει πραγματικά σαν τσαντίρι. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Κατ’ αρχάς θα ήθελα να διαβεβαιώσω τον κύριο συνάδελφο ότι το θέμα της καθαίρεσης των πινακίδων δεν έχει ολοκληρωθεί ούτε βεβαίως έχει σταματήσει. Μέχρι την έναρξη των Ολυμπιακών Αγώνων ο στόχος τόσο του ΥΠΕΧΩΔΕ όσο και της ΕΑΧΑ ΑΕ επικεντρώθηκε στην καθαίρεση των διαφημιστικών πινακίδων από τα σημεία τα οποία αναφέρει ο αρχικός νόμος του 2000. Δεν ακολουθήθηκε η εφαρμογή του άρθρου 83 του νομού 3057/2002 που αναφέρεται στα πρόστιμα, τα οποία αφ’ ενός μεν είναι αρεκτά υψηλά -έως 50.000 ευρώ για κάθε πινακίδα- αφ’ ετέρου ο υφιστάμενος νόμος δεν προβλέπει κριτήρια, σύμφωνα με τα οποία θα γίνεται αντικειμενικά η επιβολή του προστίμου, καθώς και η κλιμάκωσή του. Αυτός είναι βεβαίως ένας πρόσθετος λόγος για τον οποίο οι ενδιαφερόμενοι προσφεύγουν στα δικαστήρια. Όπως είπα πριν, έχουμε τουλάχιστον πεντακόσιες προσφυγές μέχρι σήμερα στα δικαστήρια. 
      Αρχικός στόχος του ΥΠΕΧΩΔΕ ήταν ενόψει των Ολυμπιακών Αγώνων να επιτύχουμε όσο το δυνατόν περισσότερο στο έργο που ήταν η καθαίρεση των πινακίδων σε συγκεκριμένους χώρους (στο ιστορικό κέντρο της Αθήνας, κατά μήκος των οδών όπου θα περνούσε η ολυμπιακή διαδρομή κ.ο.κ.) στόχος που έχει επιτευχθεί. Το θέμα των προστίμων, των επανατοποθετήσεων και του καταλογισμού του κόστους καθαίρεσης είναι βέβαιο ότι απασχολεί το ΥΠΕΧΩΔΕ λόγω της σύνθετης φύσης που έχει και της εμπλοκής με τις αρμόδιες υπηρεσίες των Οργανισμών Τοπικής Αυτοδιοίκησης. 
      Επίσης εξετάζουμε και αντιμετωπίζουμε το θέμα ενδεχόμενης τροποποίησης του υφιστάμενου νομοθετικού πλαισίου, λαμβάνοντας υπόψη όλες τις παραμέτρους τις οποίες ανέφερα προηγουμένως. 
      Σας ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Δεύτερη είναι η με αριθμό 453/23-11-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την απόδοση στους δήμους παρακρατηθέντων πόρων, την αύξηση της κρατικής επιχορήγησης κλπ. 
      Η επίκαιρη ερώτηση του κυρίου συναδέλφου έχει ως εξής: 
      «Το τελευταίο διάστημα πολλοί, και ιδιαίτερα δήμοι με μεγάλο πληθυσμό (Αθηνών, Βόλου, Θεσσαλονίκης, Καβάλας) και όχι μόνο, επέβαλαν μεγάλες αυξήσεις στα δημοτικά τέλη, προσθέτοντας νέα βάρη στους δημότες, που ήδη δοκιμάζονται από τη μείωση των εισοδημάτων τους, την ακρίβεια, την ανεργία. Και όλα αυτά, όταν ο πληθωρισμός κατά την Κυβέρνηση, θα είναι κάτω από 3%, οι μισθοί και τα ημερομίσθια θα αυξηθούν 2,5%-3% και ο τζίρος των επαγγελματιών και βιοτεχνών συνεχώς μειώνεται, ενώ η πιο αντιλαϊκή φορολογία η έμμεση βρίσκεται στα ύψη. Οι αυξήσεις αυτές είναι σίγουρο ότι θα μετακυλίσουν στην κατανάλωση με συνέπεια την αύξηση αγαθών και υπηρεσιών και τη διόγκωση της ακρίβειας. 
      Η σημερινή Κυβέρνηση της Ν.Δ., συνεχίζοντας την ίδια πολιτική με τις προηγούμενες του ΠΑΣΟΚ αρνείται να αυξήσει τα έσοδα της Τ.Α. από τον κρατικό προϋπολογισμό, αρνείται την επιστροφή των αυθαίρετα  παρακρατηθέντων (υπεξαιρεθέντων), κάνει νέες παρακρατήσεις  και περικοπές από τα νομοθετημένα έσοδα της Τ.Α. Η πολιτική αυτή πρακτική αποτελεί και το άλλοθι για δημοτικούς άρχοντες για την επιβολή υψηλών ανταποδοτικών τελών σε όλες τις υπηρεσίες προς του δημότες. 
      Επειδή η Τ.Α. δεν πρέπει να λειτουργεί με κριτήρια ιδιωτικής επιχείρησης και με επιδίωξη το κέρδος ούτε να αναλαμβάνει υπηρεσίες και τομείς που είναι ευθύνη της Κυβέρνησης, με χαράτσωμα των δημοτών, ερωτάται, ο κύριος Υπουργός:
      Πότε θα δοθούν από την Κυβέρνηση οι παράνομα παρακρατηθέντες πόροι στους δήμους και θα σταματήσουν οι παρακρατήσεις και οι περικοπές των νομοθετημένων εσόδων της Τ.Α.;». 
      Ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος έχει το λόγο. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, η ερώτηση του κ. Γκατζή, έχει δύο σκέλη. Το ένα αφορά το θέμα της αύξησης των ανταποδοτικών τελών και το δεύτερο την πολιτική της Κυβέρνησης για τα οικονομικά της Τοπικής Αυτοδιοίκησης.
      ΄Οσον αφορά το πρώτο σκέλος γνωρίζει και ο κύριος συνάδελφος ότι η αυτοτέλεια της Τοπικής Αυτοδιοίκησης και η δυνατότητα να επιβάλλει τέλη είναι ένα συνταγματικά κατοχυρωμένο δικαίωμα. Και πράγματι υπάρχουν δήμοι, οι οποίοι προβαίνουν σε σημαντικές αυξήσεις. 
      Στον πίνακα που έχω για παράδειγμα αναφέρεται Αθήνα, Θεσσαλονίκη, Καβάλα…
      ΝΙΚΟΛΑΟΣ ΓΚΑΤΖΗΣ: Και ο Βόλος.
      ΑΘΑΝΑΣΙΟΣ ΝΑΚΟΣ ( Υφυπουργός Εσωτερικών, Δημόσιας Διοίκησης και Αποκέντρωσης): Για Βόλο δεν γράφει. Αλλά γνωρίζω ότι η Δήμαρχος Αθηναίων μας έστειλε βεβαίωση με την οποία λέει ότι τα τέλη αυξήθηκαν φέτος 3,5%. 
      Εν πάση περιπτώσει, ο καθορισμός της ανταποδοτικότητας των τελών επιβάλλει στους δήμους να δίνουν απολογιστικά στοιχεία. Δηλαδή να ενημερώνουν τους δημότες και τα δημοτικά τους συμβούλια για την ανταποδοτικότητα των τελών. Είναι αλήθεια ότι πολλές φορές στα δημοτικά τέλη μπαίνουν έξοδα που δεν αφορούν την ανταποδοτικότητα. Αλλά αυτό είναι αρμοδιότητα να κάνει ελέγχους στο βαθμό που μπορεί του Γενικού Γραμματέα Περιφέρειας, εφόσον βεβαίως έχει τα στοιχεία από τα οποία θα προέκυπτε ότι με τα δημοτικά τέλη πληρώνονται και έξοδα, τα οποία δεν είναι ανταποδοτικά.
      Είναι, όμως, τελείως λάθος αυτό που αναφέρετε για τα οικονομικά της Τοπικής Αυτοδιοίκησης, κύριε συνάδελφε. Βεβαίως έγιναν παρακρατήσεις θεσμοθετημένων πόρων τα χρόνια που πέρασαν από την απελθούσα κυβέρνηση, Όμως, για εμάς, για την Κυβέρνησή μας δεν ισχύει το ίδιο. Γνωρίζετε ότι βρήκαμε έναν προϋπολογισμό κατατεθειμένο, έναν προϋπολογισμό που έπρεπε να εφαρμόσουμε. Παρ’ όλα αυτά για τους ΚΑΠ βρήκαμε προϋπολογισθέντα 1.750.000.000 ευρώ. Εξασφαλίσαμε πίστωση 45.000.000 ευρώ επιπλέον και οι δαπάνες των ΚΑΠ ήταν αυξημένες σε σχέση με πέρυσι κατά 13%. Αποδόθηκαν όπως ορίζεται στο ν. 1828.
      Για το 2005 έχει εγγραφεί πίστωση συνολικού ύφους 2.039.000.000 ευρώ, αύξηση δηλαδή κατά 14%. Περισσότερα 245.000.000 ευρώ. Όχι ότι είναι περισσότερα απ’ ό,τι απαιτείται, αλλά είναι ακριβώς αυτά που ορίζει ο νόμος. 
      Για πρώτη φορά η Τοπική Αυτοδιοίκηση από τους ΚΑΠ παίρνει αυτά που λέει ο νόμος. 
      ΄Οσον αφορά τη ΣΑΤΑ  βρήκαμε 750.000.000 ευρώ εκ των οποίων τα 50.000.000 ευρώ ήταν της γνωστής δημιουργικής λογιστικής του ΠΑΣΟΚ, οφειλόμενα από πέρυσι. 
      Παρ’ όλη τη δέσμευση του προϋπολογισμού αυξήσαμε τη ΣΑΤΑ από 750.000.000 σε 800.000.000 και μοιράσαμε τα 750.000.000 φέτος. Με αυτόν τον τρόπο κατανέμονται στους ΟΤΑ 459.000.000 ευρώ που σημαίνει αύξηση 11,5% επιπλέον. Αλλά και από το πρόγραμμα δημοσίων επενδύσεων ο προϋπολογισμός του 2004, όπως τον βρήκαμε από 97.000.000 ευρώ πήγε στα 173.000.000 ευρώ μέχρι τη στιγμή που μιλάμε. Δηλαδή είχαμε αύξηση κατά 91%.
      Πιστεύουμε ότι στην πραγματικότητα και από τη χρονιά που διανύουμε, άρχισε η μερική επιστροφή των παρακρατηθέντων πόρων. Με το πρόγραμμα «ΘΗΣΕΑΣ» αλλά και με τη νέα διάταξη των οικονομικών των ΟΤΑ για το έτος 2005, σε συνάρτηση βέβαια με τις ικανότητες της οικονομίας και με τη δημοσιονομική κατάσταση της χώρας, θα υπάρξει τμηματική απόδοση των παρακρατηθέντων πόρων της Τοπικής Αυτοδιοίκησης.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Γκατζής.
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, δεν είναι δύο τα θέματα. Η αύξηση των τελών, παραδείγματος χάριν, είναι συνέπεια της πολιτικής που ακολουθείται όλα αυτά τα χρόνια με τη λιτότητα της χρηματοδότησης στην Τοπική Αυτοδιοίκηση. Και εσείς, κύριε Υπουργέ, και εγώ ξέρουμε τα ποσοστά. Φωνάζαμε και τότε ότι τα ποσοστά είναι μικρά. Διατηρούνται όλο αυτό το διάστημα. Η χρηματοδότηση από τους ΚΑΠ, γενικότερα της Τοπικής Αυτοδιοίκησης, είναι σε τέτοια ποσοστά, που να μην καλύπτει ούτε τις λειτουργικές της ανάγκες. Το ένα είναι αυτό.
      Το δεύτερο είναι ότι μεταφέρονται οι υπηρεσίες χωρίς να έχουν μεταφερθεί οι αντίστοιχοι πόροι. Δεν μιλάω μόνο για τα παρακρατηθέντα. Και με θεσμικά μέτρα τώρα και με το «ΘΗΣΕΑΣ» παραδείγματος χάριν περικόπτονται αρκετοί πόροι, για να διαχειριστούν. Κόβετε από ένα ταμείο της Τοπικής Αυτοδιοίκησης που ο άλλος έχει το λογαριασμό του.
      Πέρα από αυτό, κύριε Πρόεδρε, θα ήθελα να πω ότι εδώ και καιρό οι εργαζόμενοι ζουν μια από τις χειρότερες περιόδους της Μεταπολίτευσης. Οι αυξήσεις σπάνε κόκκαλα στη ζωή των εργαζομένων. Να δούμε την επιδρομή που γίνεται στο λαϊκό εισόδημα και από την άλλη μεριά την ανεργία, η οποία βρίσκεται σε πολύ υψηλά ποσοστά. Να δούμε τη φτώχεια που διευρύνεται. Να δούμε πώς οι υπηρεσίες των ΔΕΚΟ κλπ. επιβάλλουν νέες αυξήσεις. Να μην πω για το πετρέλαιο, τα τέλη κυκλοφορίας, για τις ανάγκες που αναγκάζουν τον άλλον να πάει σε ιδιωτικούς γιατρούς και να πληρώνει φάρμακα. Με βάση μια εκτίμηση της ΠΟΛ, της Πανελλήνιας Ομοσπονδίας Λογιστών, οι έμμεσοι φόροι μιας τετραμελούς οικογένειας φτάνουν στα 4.200 ευρώ, κύριε Υπουργέ. Καταλαβαίνετε, λοιπόν, τι συνέπεια έχει αυτή η πολιτική για τα φτωχά λαϊκά στρώματα;
      Και εμείς λέμε το εξής: Είναι φυσικά δικαίωμα της Τοπικής Αυτοδιοίκησης να πάρει απόφαση, αλλά την αναγκάζετε με την πολιτική της έλλειψης χρηματοδότησης που εφαρμόζετε και το βρίσκουν σαν άλλοθι, κύριε Υπουργέ, ώστε να λένε: «Δεν έχουμε λεφτά και έτσι να επιβάλλουν φόρους». Τι θα κάνουμε; Και μέσα εκεί περνάνε όλα τα άλλα. Εμείς λέμε ότι πρέπει και οι πόροι να αυξηθούν και από την άλλη μεριά να δούμε πώς η Τοπική Αυτοδιοίκηση με τις υπηρεσίες που μεταφέρετε να έχει και τους αντίστοιχους πόρους.
      Τελειώνοντας να πω ότι ο Βόλος δεν συμπεριελήφθη στην ερώτηση από λάθος της κοπέλας που έγραφε στο κομπιούτερ. Ήρθε, όμως, και το συμπλήρωσε με στυλό. Ξέρετε ότι στο Βόλο από το 1992 μέχρι σήμερα έχει φτάσει η αύξηση 250%, όταν οι εργαζόμενοι το ίδιο διάστημα κατά την προηγούμενη δεκαετία πήραν αύξηση 63%; Πώς είναι δυνατόν να αντέξουν τα φτωχά λαϊκά στρώματα μια τέτοια πολιτική; 
      Γι’ αυτό λέμε ότι δεν μπορεί η Τοπική Αυτοδιοίκηση να λειτουργεί σαν επιχειρηματίας. Δώστε τα απαραίτητα κονδύλια. Δώστε και τα υπόλοιπα παρακρατηθέντα. Δεν τα δώσατε όλα, κύριε Υπουργέ. Έχετε παρακρατήσει αρκετά. Και να σημειώσω εδώ ότι αυτό δεν άρχισε μόνο από την προηγούμενη κυβέρνηση. Άρχισε επί Νέας Δημοκρατίας με τα 400.000.000.000, αν θυμάστε, την περίοδο 1992-1995. Νομίζουμε ότι πρέπει να δοθεί μια λύση στα προβλήματα που αντιμετωπίζει η Τοπική Αυτοδιοίκηση και έρχονται να κάνουν δυσκολότερη τη ζωή  των φτωχών λαϊκών στρωμάτων και από την επιβολή των αυξημένων τελών.
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κύριος Υπουργός.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):  Νομίζω, κύριε Πρόεδρε, ότι από την απάντηση του κ. Γκατζή και από την επιμονή του στο ερώτημα που έθεσε, προκύπτει ότι πράγματι η Κυβέρνηση απέδωσε αυτά που λέει ο νόμος και τα απέδωσε, κύριε Γκατζή, με το παραπάνω. Και σας απέδειξα με νούμερα ότι αυτό συμβαίνει για πρώτη φορά τα τελευταία επτά χρόνια.
      Ισχυρίζεστε τούτο, αν καταλαβαίνω καλά, ότι λόγω του ότι τα χρήματα αυτά παρακρατήθηκαν τα προηγούμενα χρόνια, εξανάγκασαν τους δήμους να βάλουν μεγάλες αυξήσεις στα δημοτικά τέλη και με αυτόν τον τρόπο να καλύψουν έσοδα.
      ΝΙΚΟΛΑΟΣ ΓΚΑΤΖΗΣ: Και με τη μικρή χρηματοδότηση…
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μακάρι να ήταν έτσι. Φοβούμαι ότι δεν είναι ακριβώς έτσι για την ύπαρξη διαφορετικών δημοτικών τελών. Και όπως κάνατε έκκληση προηγουμένως, στην παλαιότερη εποχή, που ήμασταν μαζί δημοτικοί σύμβουλοι στο Δήμο Βόλου, ζητούσαμε τα απολογιστικά να είναι απολογιστικά. Και λέγαμε -και το λέμε και τώρα- ότι πρέπει να βρεθεί ένα μοντέλο όχι για να επιβάλουμε εμείς τα τέλη, η κεντρική διοίκηση, γιατί αλίμονο αν η κεντρική διοίκηση έχει λόγο ακόμη και σε αυτό. Εδώ πάμε στην εποχή να δώσουμε περισσότερες αρμοδιότητες στην Τοπική Αυτοδιοίκηση.
      ΝΙΚΟΛΑΟΣ ΓΚΑΤΖΗΣ: Με πόρους.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Από την άλλη μεριά, όμως, ξέρετε πάρα πολύ καλά ότι υπάρχουν δήμοι νοικοκυρεμένοι, που κάνουν πολύ καλά τη δουλειά τους και με λιγότερα δημοτικά τέλη και υπάρχουν και άλλοι οι οποίοι ανακατεύουν μέσα στα δημοτικά τέλη πάρα πολλά πράγματα.
      Είναι αλήθεια αυτό ότι δεν υπάρχει ομοιομορφία στους δήμους. Και εκεί φαίνεται ποιος είναι ο καλός δήμαρχος, η καλή δημοτική αρχή και ποια δεν είναι. Και υπάρχουν πάρα πολλά προβλήματα. 
      Μη μου πείτε ότι οι υπερχρεωμένοι δήμοι δημιουργήθηκαν επειδή δεν έφταναν –έστω παρά την παρακράτηση- οι πόροι τους οποίους μεταβίβαζε η προηγούμενη κυβέρνηση στους δήμους. Μπαίνουν και θέματα κακοδιαχείρισης. 
      Αυτό, όμως, δεν σημαίνει ότι πρέπει να αλλάξει η νοοτροπία -νοοτροπία για την οποία πολλοί έχουμε αγωνιστεί να επικρατήσει- να μειωθεί η αυτοτέλεια της Τοπικής Αυτοδιοίκησης και η ανεξαρτησία της. Το αντίθετο επιδιώκουμε –και ξέρω ότι το επιδιώκετε και εσείς- να αυξηθεί, δηλαδή, η δυνατότητά της και άλλα πράγματα να κάνει και άλλους πόρους να έχει και άλλες δυνατότητες, για να εξυπηρετήσει τους πολίτες των κοινωνιών, τους οποίους υπηρετεί.
      ΝΙΚΟΛΑΟΣ ΓΚΑΤΖΗΣ: Με 2,7% επί του προϋπολογισμού των ΚΑΠ, κύριε Υπουργέ;
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ο χρόνος που δόθηκε επιπλέον δεν οφείλεται στο γεγονός ότι ο Προεδρεύων, ο ερωτών Βουλευτής και ο ερωτώμενος Υπουργός είναι από τη Μαγνησία, αλλά στο ότι έχουμε μία άνεση χρόνου, επειδή σήμερα ο αριθμός των ερωτήσεων είναι περιορισμένος.
      ΧΡΗΣΤΟΣ ΠΡΩΤΟΠΑΠΑΣ: Δημιουργείτε καλό προηγούμενο για την επόμενη ερώτηση, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θα έχετε και εσείς και ο κύριος Υπουργός άνεση χρόνου, κύριε Πρωτόπαπα.
      Επίκαιρες ερωτήσεις δεύτερου κύκλου:
      Πρώτη είναι η με αριθμό 444/22.11.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Πρωτόπαπα προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με το ασφαλιστικό της Εμπορικής Τράπεζας κλπ.
      Η επίκαιρη ερώτηση του κ. Πρωτόπαπα έχει ως εξής:
      «Η πρόταση του Προέδρου της Εμπορικής Τράπεζας κ. Προβόπουλου για το μέλλον του Ταμείου Επικουρικής Ασφάλισης των εργαζομένων οδηγεί σε επιβάρυνση του Ι.Κ.Α. τουλάχιστον τρεις φορές μεγαλύτερη της προβλεπόμενης «ενίσχυσής» του των 450.000.000 ευρώ από το Δημόσιο και την Τράπεζα. Ως αποτέλεσμα δημιουργούνται σοβαρές αντιδράσεις από τη ΓΣΕΕ αλλά και το σύνολο των συνδικάτων.
      Επειδή η σχετική πρόταση υπεβλήθη μετά από σύσκεψη – συνεννόηση του κυρίου Πρωθυπουργού, του κυρίου Υπουργού Οικονομίας και του κ. Προβόπουλου και επομένως η Κυβέρνηση φέρει την ευθύνη για την όποια εξέλιξη, αλλά και επειδή το Ταμείο αυτό είναι Νομικό Πρόσωπο Ιδιωτικού Δικαίου και η οποιαδήποτε λύση πρέπει να έχει τη συναίνεση των εργαζομένων, ερωτώνται οι κύριοι Υπουργοί:
      1. Τι θα πράξουν ώστε η τελική λύση να μην επιβαρύνει το κοινωνικοασφαλιστικό σύστημα, άρα και τις εκατοντάδες χιλιάδες των εργαζομένων και των συνταξιούχων που είναι ασφαλισμένοι στο Ι.Κ.Α.;
      2. Θα επιμείνει η Κυβέρνηση και η Διοίκηση της Τράπεζας στις διαδικασίες του διαλόγου με το Σύλλογο της Εμπορικής για να εξασφαλίσει την απαραίτητη συμφωνία των εργαζομένων, αναζητώντας και εναλλακτικές λύσεις; Δεσμεύονται ότι θα σεβαστούν την αυτονομία του Ταμείου ως Νομικό Πρόσωπο Ιδιωτικού Δικαίου και τις ισχύουσες συμβάσεις μεταξύ εργοδοτών και εργαζομένων;»
      Το λόγο έχει ο Υπουργός Οικονομίας και Οικονομικών κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, επιδίωξη της πολιτικής, που ακολουθεί η Κυβέρνηση, είναι να αξιοποιηθεί το υφιστάμενο νομοθετικό πλαίσιο με στόχο την εξυγίανση του ασφαλιστικού συστήματος. Η πολιτική προωθείται στα πλαίσια των διατάξεων των ν. 3029/2002 και 3232/2004 μέσα από διάλογο με τους κοινωνικούς εταίρους.
      Τώρα αναφορικά με το Ταμείο Επικουρικής Ασφάλισης του Προσωπικού της Εμπορικής Τράπεζας της Ελλάδος, το ΤΕΑΠΕΤΕ, είναι γνωστό ότι αυτό έχει συσταθεί με τη μορφή ένωσης προσώπων και λειτουργεί ως αυτοδιοικούμενο και αυτοδιαχειριζόμενο. 
      Στο πλαίσιο αυτό, η αντιμετώπιση των όποιων οικονομικών προβλημάτων που εμφανίζονται, αποτελεί αντικείμενο συνεννόησης μεταξύ της τράπεζας και των εργαζομένων μετά από τη διεξαγωγή σχετικού διαλόγου μεταξύ των μερών. Αυτός ο διάλογος, όπως γνωρίζετε, είναι σε εξέλιξη και δεν υπάρχει καμία αμφιβολία ότι επί σειρά ετών η ανεξάρτητη λειτουργία του ταμείου από το υπόλοιπο σύστημα Δημοσίου Δικαίου επιβάλλει οπωσδήποτε ιδιαίτερη προσοχή και μελέτη της λύσης που θα επιλεγεί από τη διοίκηση και τους εργαζομένους σε σχέση με την οικονομική λειτουργία των ασφαλιστικών φορέων του υπόλοιπου δημόσιου συστήματος.
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, οφείλω να επισημάνω δύο θετικά στην τοποθέτηση του κυρίου Υπουργού και κάποια αρνητικά, τα οποία στη συνέχεια θα αναφέρω. Ας ξεκινήσουμε από τα θετικά, για να δείξουμε και καλή διάθεση.
      Χαίρομαι, διότι ο Υπουργός αναγνώρισε ότι το καλύτερο πλαίσιο για να κάνουμε συζήτηση για το ασφαλιστικό και να προχωρήσουμε τη μεταρρύθμιση του ασφαλιστικού, όπου απαιτείται, είναι το πλαίσιο που καθορίζει ο ν. 3029 του 2002 και ο ν. 3232 του 2004. Και χαίρομαι διότι θέλω να θυμίσω ότι αυτοί είναι νόμοι που ψήφισε η Κυβέρνηση του ΠΑΣΟΚ, αλλά καταψήφισε η Νέα Δημοκρατία με την ιδιότητα τότε της Αξιωματικής Αντιπολίτευσης. Χαίρομαι γιατί αναγνωρίζει ότι είναι το καταλληλότερο θεσμικό πλαίσιο, έστω και εκ των υστέρων.
      Το δεύτερο που θεωρώ θετικό είναι ότι ο κύριος Υπουργός αναγνώρισε -και αυτό κατά τη γνώμη μου δημιουργεί ένα προηγούμενο και απαντά σ΄ ένα σκέλος της ερώτησής μου- ότι όποια λύση υπάρξει για το ασφαλιστικό ταμείο της Εμπορικής θα είναι αποτέλεσμα συμφωνίας μεταξύ εργοδοτών-εργαζομένων, χωρίς καμία -και το τονίζω αυτό, διότι αυτό κατάλαβα- κρατική παρέμβαση. Και εννοώ παρέμβαση νομοθετικού χαρακτήρα.
      Περνάμε τώρα στα υπόλοιπα σημεία. Η Κυβέρνηση δεν μπορεί να φέρεται ως Πόντιος Πιλάτος. Έγινε σύσκεψη του Πρωθυπουργού, του Υπουργού Οικονομικών και του Προέδρου Εμπορικής Τράπεζας. Θα έλεγα ότι μόνο μικρά παιδιά δεν πιστεύουν –και αυτά αμφίβολο είναι- ότι στη σύσκεψη αυτή δεν συζητήθηκε και το θέμα του ασφαλιστικού της Εμπορικής. Εξάλλου λίγες ώρες μετά απ’ αυτήν τη σύσκεψη ο κ. Προβόπουλος εκδήλωσε την πρωτοβουλία του.
      Ας μη συμπεριφέρεται η Κυβέρνηση ως Πόντιος Πιλάτος. Είναι λογικό ότι και αυτή έχει συμφέρον και ενδιαφέρον, όπως έχει και όλη η ελληνική πολιτεία και όλος ο ελληνικός λαός, να λυθεί σωστά το ασφαλιστικό ενός μεγάλου κλάδου. Και αν θέλετε, να δημιουργήσει, και μέσα από το διάλογο, ένα θετικό προηγούμενο για γενικότερες θετικές λύσεις στο ασφαλιστικό. 
      Να αναλάβει, λοιπόν, τις ευθύνες της η Κυβέρνηση. Να προχωρήσει το διάλογο χωρίς εγωισμούς. Και αν τον αναλάβει ο κ. Προβόπουλος, ας τον αναλάβει. Αλλά πρέπει σε κάποιο σημείο να διαβεβαιώσει και ο κ. Αλογοσκούφης ότι είναι παρόντες –και ονομάζω ειδικά τον Υπουργό Οικονομίας και Οικονομικών, καθώς επίσης και τον κύριο Υπουργό Απασχόλησης- και αναλαμβάνουν και αυτοί τις ευθύνες τους.
      Ξέρετε ότι πήγε να γίνει λύση, κύριε Υπουργέ, χωρίς να υπάρχει αναλογιστική μελέτη τουλάχιστον κατατεθειμένη στους εργαζόμενους; Ας προχωρήσει ο κ. Προβόπουλος σε μια κοινή αναλογιστική μελέτη μαζί με το σύλλογο. Ας διαπιστώσουν τα προβλήματα. Ας προχωρήσει ο διάλογος αναζητώντας τις προτάσεις, όχι με εγωισμούς -«τη βάζω, την αποσύρω, την ξαναβάζω, την ξανα-αποσύρω»- αλλά κοινά αποδεκτές και εναλλακτικές λύσεις. Υπάρχει και η πρόταση της ΟΤΟΕ για το ενιαίο επικουρικό ταμείο των τραπεζοϋπαλλήλων. Ο διάλογος μπορεί να προχωρήσει, να συνεχιστεί και να αποδώσει. Δεν πρέπει να γίνονται παρεμβάσεις ερήμην των εργαζομένων ούτε να εμφανίζεται η Κυβέρνηση νίπτουσα τας χείρας της.
      Και κάτι άλλο και τελευταίο: Όταν υπάρχει μια αντιδικία –και αυτό απευθύνεται κυρίως στον κύριο Υπουργό Απασχόλησης, που πρέπει να παρέμβει κατά τη γνώμη μου- δεν μπορεί να εμφανίζεται η διοίκηση της Εμπορικής για πρώτη φορά και να λέει «ζητώ ονομαστικές καταστάσεις των απεργών». Αυτό έγινε σήμερα το πρωί. Ευτυχώς, μετά από παρέμβαση του συλλόγου, ο κ. Προβόπουλος έδειξε σύνεση και απέσυρε τη σχετική εντολή. Είναι, όμως, ενδεικτικό  του κλίματος. Με τέτοιο κλίμα, μ΄ ένα κλίμα που μπορεί να δημιουργήσει την αίσθηση απειλής σε βάρος του προσωπικού και κυρίως του απλού εργαζόμενου, δεν μπορεί να περιμένουμε να προχωρήσει ουσιαστικά ο διάλογος.
      Διάλογος, λοιπόν, και συνεννόηση με την παρουσία και την ευθύνη της Κυβέρνησης, όπου χρειάζεται, με την εγγύηση της Κυβέρνησης, όπως χρειάζεται, μέσα στο πλαίσιο των ν. 3029 και 3232 αναζητώντας, χωρίς διάθεση παρεμβάσεων, εναλλακτικές λύσεις. Και είμαι βέβαιος πως αν γίνει κάτι τέτοιο, ξεκινώντας από μία κοινή αναλογιστική μελέτη, μπορεί να έχουμε θετικές εξελίξεις.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, κύριοι συνάδελφοι, δεν έχω και πολλά να προσθέσω. Απλώς να επισημάνω ότι η αντιμετώπιση του ασφαλιστικού, στα πλαίσια των δύο νόμων του 2002 και του 2004, δεν σημαίνει ότι αυτοί οι νόμοι δεν έχουν προβλήματα. Είναι, όμως, εκπεφρασμένη βούληση και δέσμευση της Κυβέρνησης να κινηθούμε στα πλαίσια αυτών των νόμων.
      Υπάρχουν σημαντικά κενά σε σχέση με τη χρηματοδότηση των διατάξεων και των σημείων που προωθούν αυτοί οι δύο νόμοι και αυτό φαίνεται και στο διάλογο που είναι σε εξέλιξη, όχι μόνο στην Εμπορική Τράπεζα, αλλά και γενικότερα στο τραπεζικό σύστημα, όπου τώρα ενόψει της εφαρμογής των διεθνών λογιστικών προτύπων ανακύπτουν διάφορα ζητήματα, τα οποία χρήζουν αντιμετώπισης.
      Είναι δεδομένη η βούληση της Κυβέρνησης να αφήσει το διάλογο να εξελιχθεί μεταξύ των εργοδοτών και των εργαζομένων, προκειμένου να υπάρξουν συναινετικές λύσεις, διότι η συναίνεση για μας είναι πολύ σημαντική στο να λύσουμε αυτά τα μεγάλα κοινωνικά προβλήματα.
      Τώρα αναφορικά μ΄ ένα τελευταίο σημείο, επειδή επιχειρείται να συνδεθεί μια ενημέρωση που έκανε ο Πρόεδρος της Εμπορικής Τράπεζας στον Πρωθυπουργό για την κατάσταση της τράπεζας με τη λύση του ασφαλιστικού, θα ήθελα εδώ να πω ότι ασφαλώς στα πλαίσια της ενημέρωσης αναφέρθηκε και το ασφαλιστικό. Είναι, όμως, δεδομένη η βούληση της Κυβέρνησης να αφήσει τις διοικήσεις και των κρατικών τραπεζών, σε εισαγωγικά «κρατικών», γιατί σε πολλές από αυτές έχει μειοψηφία το δημόσιο, μην ξεχνάμε ότι πριν από λίγες εβδομάδες προχωρήσαμε και στην απεμπλοκή του ελληνικού δημοσίου και από την Εθνική Τράπεζα να διαχειριστούν τα των οργανισμών και των επιχειρήσεων αυτών με ανεξαρτησία για το συμφέρον και των τραπεζών, αλλά και του κοινωνικού συνόλου. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι η με αριθμό 454/23.11.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου, προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση του έργου της παραλιακής λεωφόρου του Πειραιά κλπ. διαγράφεται λόγω κωλύματος του κυρίου Βουλευτή.
      Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 24/14/1-11-2004 επερώτηση των Βουλευτών του ΠΑΣΟΚ κυρίων Χρήστου Παπουτσή, Γεωργίου Ανωμερίτη, Ιωάννη Διαμαντίδη, Παναγιώτη Ρήγα, Παναγιώτη Σγουρίδη, Κωνσταντίνου Καϊσερλή, Δημητρίου Βαρβαρίγου, Αγγελικής (Άτζελας) Γκερέκου, Μιχαήλ Καρχιμάκη, Βασιλείου Κεγκέρογλου, Δημητρίου Λιντζέρη, Στυλιανού Ματζαπετάκη, Γρηγορίου Νιώτη, Εμμανουήλ Όθωνα, Αθανασίου Παπαγεωργίου, Ιωάννη Παρασκευά, Εμμανουήλ Σκουλάκη, Εμμανουήλ Στρατάκη, Ευαγγελίας Σχοιναράκη-Ηλιάκη, Ελπίδας Τσουρή, Εμμανουήλ Φραγκιαδουλάκη, Νικολάου Χριστοδουλάκη, Ευάγγελου Αργύρη, Ιωάννη Δριβελέγκα, Δημητρίου Κουσελά, Λάζαρου Λωτίδη, Αθανασίας Μερεντίτη, Αθανασίου Μωραίτη, Δημητρίου Πιπεργιά, Αναστασίου Σιδηρόπουλου, Στέφανου Τζουμάκα, Βασιλείου Τόγια, Απόστολου-Αθανασίου Τσοχατζόπουλου, Νικολάου-Φωτίου Χατζημιχάλη, Δημητρίου Ρέππα προς τον Υπουργό Εμπορικής Ναυτιλίας Βουλευτών του Πανελλήνιου Σοσιαλιστικού Κινήματος σχετικά με τη θέση της Ελλάδας στην απόφαση – πλαίσιο του Συμβουλίου της Ευρωπαϊκής Ένωσης για την ενίσχυση της ποινικής νομοθεσίας σχετικά με την καταστολή της ρύπανσης από τα πλοία.
      Το Πανελλήνιο Σοσιαλιστικό Κίνημα ορίζει για τη συζήτηση της επερώτησης ως Κοινοβουλευτικό Εκπρόσωπο το Βουλευτή κ. Χρήστο Παπουτσή. 
      Το λόγο έχει ο πρώτος επερωτών, κ. Γεώργιος Ανωμερίτης.
      ΓΕΩΡΓΙΟΣ ΑΝΩΜΕΡΙΤΗΣ: Κύριοι συνάδελφοι το ναυάγιο του δεξαμενοπλοίου «PRESTIGE» το Νοέμβριο του 2002, ακριβώς δηλαδή πριν από δύο χρόνια, ενός πλοίου ελληνικών συμφερόντων, νηολογίου Μπαχάμας, αμερικανικού νηογνώμονα, λιβεριανής εταιρείας, βρετανικής ασφάλισης, ρωσικού φορτίου, Ελβετού διαχειριστή, γιαπωνέζικης ναυπήγησης και τελευταίας επιθεώρησης στο Ντουμπάι των Ηνωμένων Αραβικών Εμιράτων, ανέδειξε την ανάγκη λήψης σειράς πρόσθετων μέτρων αποφυγής της ρύπανσης των θαλασσών από τα κράτη μέλη της Ευρωπαϊκής Ένωσης.
      Τα μέτρα αυτά ήταν: Πρώτον η ταχύτερη απόσυρση των δεξαμενοπλοίων με μονά τοιχώματα.
      Δεύτερον, η αποζημίωση των θυμάτων ρύπανσης και η αύξηση των ποσών της αστικής ευθύνης. 
      Και τρίτον, η εισαγωγή ενιαίου συστήματος κυρώσεων για τα αδικήματα της ρύπανσης.
      Οι αποφάσεις για τα θέματα αυτά ελήφθησαν ομοφώνως από την Eυρωπαϊκή Eπιτροπή, το Συμβούλιο Υπουργών Ναυτιλίας και το Ευρωπαϊκό Κοινοβούλιο.
      ΄Ετσι για το θέμα της ταχύτερης απόσυρσης των λεγόμενων μονοπύθμενων δεξαμενόπλοιων ψηφίστηκε ομόφωνα νέος κανονισμός, ο 1726 του 2003. Τη συμβιβαστική πρόταση της Ελληνικής Προεδρίας ψήφισαν πεντακόσιοι τέσσερις Ευρωβουλευτές, εναντίον ψήφισαν τέσσερις και δεκατέσσερις απείχαν, μεταξύ των οποίων και οι Ευρωβουλευτές της Νέας Δημοκρατίας. 
      Παρά τις καταστροφολογικές προβλέψεις που ακούστηκαν και μέσα σ΄ αυτήν την Αίθουσα από τη Νέα Δημοκρατία, οι επιπτώσεις του κανονισμού αυτού επί του συνόλου της ελληνικής και της ελληνοκτήτου ναυτιλίας ανήλθαν μόνο στο 3%. Τη σχετική απάντηση του Υπουργείου Εμπορικής Ναυτιλίας και τα έγγραφα αυτών των πλοίων θα τα καταθέσω για τα Πρακτικά στην Ολομέλεια.
      (Στο σημείο αυτό ο Βουλευτής κ. Γεώργιος Ανωμερίτης για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Δεύτερον, για το θέμα της αποκατάστασης των ζημιωθέντων και τις πρόσθετες αστικές ευθύνες δεν υπήρξαν σημαντικές διαφορές. Και επί της συμβιβαστικής πρότασης που υπέβαλε η Ελληνική Προεδρία προωθήθηκαν και ψηφίστηκαν ομόφωνα. Το ποσό των αποζημιώσεων που  θα καταβάλλεται πλέον ανέρχεται στο ποσό του 1 δισεκατομμυρίου ευρώ. 
      Για το τρίτο θέμα, δηλαδή, για το θέμα της εναρμόνισης των ποινικών κυρώσεων προωθήθηκε οδηγία και στα πλαίσια αυτής, μιας απόφαση πλαίσιο επί των οποίων δημιουργήθηκε μεγάλο ζήτημα στην Ευρωπαϊκή ΄Ενωση από τους κακούς χειρισμούς της ελληνικής Κυβέρνησης. Αποτέλεσμα ήταν να οδηγηθούμε στην απομόνωση με τη συνεπικουρία δύο κρατών-μελών από τα είκοσι πέντε κράτη-μέλη της Ευρωπαϊκής ΄Ενωσης, της Κύπρου και της Μάλτας, ο στόλος των οποίων όπως γνωρίζουμε, συντίθεται κυρίως από πλοία ελληνικών ναυτιλιακών εταιρειών. Σημειώνεται ότι με πάρα πολύ κόπο και πολλά λεφτά και τη συμμετοχή των ελληνικών ναυτιλιακών εταιρειών καταφέραμε μετά από πολλά χρόνια απομόνωσης και κακών χαρακτηρισμών για το ελληνικό νηολόγιο, να βρεθούμε στη λευκή ζώνη κατάταξης της παγκόσμιας ναυτιλίας, όπως αυτή μετράται ετησίως  από διεθνή οργανισμό. Σημειώνω ότι οι ζώνες είναι λευκή, γκρίζα και μαύρη. Οι σημαίες όμως της Κύπρου και της Μάλτας δυστυχώς -και ελπίζουμε μέσα στα πλαίσια της Ευρωπαϊκής ΄Ενωσης να βελτιωθούν- θεωρούνται μαύρες. Είναι στη μαύρη ζώνη και θεωρούνται σημαίες ευκαιρίας.
      Θεωρώ, λοιπόν, ότι μέσα σ΄ ένα υπερεθνικό σύνολο δεν πας να ταυτιστείς με νηολόγια, με σημαίες όπως τις λέμε στη ναυτική γλώσσα, ευκαιρίας. Αυτό δείχνει ότι οι πρώτοι ταυτίζονται με τους έσχατους και σ’ αυτό δημιουργείται αρνητική εικόνα.
      Απ’ όλη αυτήν την ιστορία που έγινε γνωστή στον Τύπο με το περίφημο βέτο εμείς έχουμε ενστάσεις. Οι κύριες ενστάσεις μας για το χειρισμό του θέματος  αυτού από την Κυβέρνηση θα έλεγα ότι είναι πέντε.
      Πρώτον, θεωρούμε ότι δεν προσπάθησε η Κυβέρνηση να διαβουλευτεί σε συμβουλευτικές θέσεις με τους άλλους εταίρους σε επίπεδο κυβερνήσεων ή Υπουργών. Εάν θωρούσε ότι είναι σοβαρό το θέμα θα έπρεπε σε επίπεδο κυβερνήσεων ή Υπουργών και όχι απλώς σε επίπεδο στελεχών και τεχνοκρατών να χειριστεί αυτό το θέμα, ώστε να μην εμφανιστούμε εμείς ότι είμαστε στη γωνία, το κακό παιδί, το μαύρο πρόβατο. ΄Οταν η χώρα μας –και αυτό το λέω όχι μόνο για το φίλο παριστάμενο Υπουργό, αλλά το λέω για όλους και αυτό πρέπει να το καταλάβουμε- είναι σε ένα υπερεθνικό σύνολο και διαθέτουμε δώδεκα ψήφους στους τριακόσιους είκοσι έναν -γιατί αυτό το συναποδεχθήκαμε- πρέπει να ξέρουμε ότι όταν πάμε σε ψηφοφορίες εκεί θα χάσουμε. Γι’ αυτό όλη η δουλειά πρέπει να γίνεται προηγουμένως, πρέπει να γίνεται με τις κυβερνήσεις,  με τους Υπουργούς, σε πολιτικό επίπεδο αν θεωρούμε ότι διακυβεύονται σημαντικά συμφέροντα.
      Και θέλω να θυμίσω ότι αυτό το κάναμε εμείς στην Ελληνική Προεδρεία. Πολλές φορές ακούω να λέγεται ότι και εμείς δεν υιοθετήσαμε τις απόψεις του κλάδου, των ναυτιλιακών εταιρειών και ότι πήγαμε και προωθήσαμε το άλφα και το βήτα. Πράγματι, ξεκινάμε από την πιο σωστή δυνατή σκληρή θέση για να συμβιβαστούμε κάπου. Χαίρομαι διότι αυτό που είπα προηγουμένως ότι κατέθεσε τα σχετικά έγγραφα, είναι γεγονός. Όλοι θυμόμαστε εδώ μέσα τις συζητήσεις για τα μονοπύθμενα. Το έγγραφο που κατέθεσα το υπογράφει ο σημερινός Υπουργός. Βέβαια, τα ίδια έλεγα και εγώ όταν ήμουν Υπουργός. Από το έγγραφο αποδεικνύεται ότι οι επιπτώσεις όχι μόνο επί του ελληνικού στόλου αλλά και επί του ελληνόκτηκτου που είναι σε είκοσι επτά διαφορετικές σημαίες είναι μόνο 3%. Κάναμε πολύ θόρυβο και έλεγα εγώ τότε είναι 2,73% χωρίς να συμπεριλάβω και ποιοτικά στοιχεία τα οποία δεν είναι της στιγμής να αναλύσω. 
      Πρέπει, λοιπόν, όταν πηγαίνουμε να κάνουμε διαβουλεύσεις να τις κάνουμε με ένα και μόνο σκοπό, δηλαδή να υποστηρίξουμε τα συμφέροντά μας και να τα πάμε μέχρι εκεί που μπορούμε. Το «όλα ή τίποτε» σε υπερθνικά σύνολα και με ισχυρούς εταίρους απέναντί μας οδηγεί στο τίποτε ιδιαίτερα όταν τίθενται θέματα υψηλών αξιών, όπως είναι η προστασία του θαλασσίου περιβάλλοντος.
      Η δεύτερη ένστασή μας έχει σχέση με το εξής: Ενώ αυτή η απόφαση επεκτείνει την ευθύνη και σε τρίτους, το νηογνώμονα, τις Λιμενικές Αρχές, στους διαχειριστές επιχειρήθηκε να εμφανισθεί ως ποινικοποίηση της ναυτικής εργασίας. Αυτό δεν είναι αλήθεια. Ποινικές κυρώσεις σήμερα επιβάλλονται στον πλοίαρχο και στον κύριο του πλοίου. Πάντα γίνονταν αυτό για απορρίψεις ρυπογόνων ουσιών από τα πλοία στη θάλασσα. Αυτές οι ποινικές κυρώσεις όπως λέει η οδηγία και όπως δέχεται και η απόφαση πλαίσιο αφορούν ρύπανση μόνο από πρόθεση ή από βαρεία αμέλεια που αν μεταφράσουμε το γαλλικό ή τον αγγλικό όρο εμπεριέχει και δόλο. 
      Αξίζει να σημειωθεί ότι και η διεθνής σύμβαση για την προστασία του θαλασσίου περιβάλλοντος MARPOL 73-78 αποδέχεται τις ευθύνες εκ προθέσεως και με δόλο. Ακόμη η ελληνική νομοθεσία αποδέχεται και την απλή αμέλεια, όρος που κατά την άποψή μας είναι πολύ πιο αυστηρός από αυτόν που προτείνετε να αποδεχθούμε στο προτεινόμενο πλαίσιο.
      Το χειρότερο όμως είναι ότι το σημερινό ισχύον νομικό σύστημα αποτελεί απειλή για τη ναυτική εργασία και όχι το προτεινόμενο. Γι’ αυτό πρέπει να βρούμε τη λύση των ενιαίων ποινών. Να εναρμονίσουμε το Ποινικό μας Δίκαιο πάνω στις προτεινόμενες ποινές διότι εάν δεν το κάνουμε, τότε η μία χώρα μπορεί να μιλάει για ισόβια, η άλλη για φυλάκιση και έτσι να κινδυνεύουν η ναυτική εργασία και οι Έλληνες ναυτικοί. 
      Η τρίτη ένστασή μας είναι ότι αυτά που συζητάμε δεν αφορούν την ατυχηματική ρύπανση. Γι’ αυτά ισχύουν τα της MARPOL. Το λέει σαφώς στο παράρτημά της η οδηγία. Το λέει και η πρόταση πλαίσιο. Αφορούν το σύνολο των ρυπάνσεων και αυτό που λέμε λειτουργική ρύπανση. Αφού οι ποινικές κυρώσεις επιβάλλονται για ρυπάνσεις από πρόθεση ή από βαρεία αμέλεια και μόνο από δόλο, είναι αυτονόητο ότι δεν μιλάμε για ατυχηματική ρύπανση. Εξάλλου, αυτή συμβαίνει μια φορά κάθε τόσο με τα ιστορικά στοιχεία, που έχουμε και δεν αποτελεί το σημείο που μπορούμε να συζητήσουμε. 
      Εξάλλου, ρύπανση από πρόθεση με δόλο δεν είναι ατύχημα.
      Η τέταρτη ένσταση είναι ότι οι προτεινόμενες διατάξεις αφορούν όλα τα πλοία ανεξαιρέτως σημαίας, πλην των πολεμικών. Άρα δεν δημιουργείται άμεση σχέση σε βάρος των ελληνικών, όπως αρχικά έχει ισχυριστεί η ελληνική Κυβέρνηση. 
      Πέμπτον, οι προτεινόμενες διατάξεις δεν θίγουν τους ναυτεργάτες ή τους πενήντα χιλιάδες ναυτικούς, όπως ειπώθηκε και στη Διαρκή Επιτροπή, αλλά και στα Μέσα Μαζικής Ενημέρωσης. Πρώτα απ’ όλα, γιατί όπως είπα, δεν υπάρχει ιστορικό προηγούμενο, να φυλακίζονται δηλαδή όλα τα μέλη του πληρώματος όταν ρυπαίνουν το περιβάλλον. Ακόμα και στο «PRESTIGE», το μεγαλύτερο ατύχημα των τελευταίων ετών που έγινε στα νερά της Ευρωπαϊκής Ένωσης, όλοι αφέθηκαν ελεύθεροι, πλην του πλοιάρχου για τον οποίο είμαστε βέβαιοι ότι ουδεμία ευθύνη φέρει γι’ αυτό το ατύχημα.
      Εξάλλου, τα ελληνικά πετρελαιοφόρα είναι διακόσια ογδόντα τρία. Ακόμα και αν θεωρούμε ότι όλα προκαλούν ή θα προκαλέσουν ρύπανση, ατυχηματική ή λειτουργική, το πολύ-πολύ να κατηγορηθούν διακόσιοι ογδόντα τρεις πλοίαρχοι και αυτοί μόνο από πρόθεση ή βαρεία αμέλεια, εκτός αν δεν θέλουμε από πρόθεση και βαρεία αμέλεια να θεωρούμε ότι κανείς διαπράττει αδίκημα. 
      Εκεί που θα συμφωνούσα είναι ότι πρέπει να υπάρξει ανώτατο ποσό στις κυρώσεις των νομικών προσώπων και σ’ αυτό πρέπει να επιμείνουμε, δεδομένου ότι και η νομική υπηρεσία της Ευρωπαϊκής Ένωσης τείνει προς αυτή την κατεύθυνση.
      Κυρίες και κύριοι συνάδελφοι, σήμερα στηρίζουμε την ελληνική ναυτιλία με όλες μας τις δυνάμεις, γιατί υπάρχουν δύο δεδομένα. Το πρώτο είναι η ανάδειξη των όρων της ποιοτικής ναυτιλίας και το δεύτερο είναι η τήρηση των κανόνων της αειφόρου ανάπτυξης στον τομέα των θαλασσίων μεταφορών. Κατά την άποψή μας, το βέτο που  ασκήθηκε  τραυμάτισε τα συμφέροντα της χώρας και της ναυτιλίας. Γι’ αυτό οφείλω να επαναδιατυπώσω κάποιες θέσεις για να ξεκαθαρίσουμε τις θέσεις μας εδώ.
      Πρώτον, η ελληνική ναυτιλία είναι και μεγάλη και παντοδύναμη. Θα τη στηρίζουμε όπως μπορούμε, στο βαθμό που συμμετέχει στην οικονομική ανάπτυξη της χώρας σαν ένας από τους πιο βασικούς τομείς της. Ακριβώς επειδή είναι μεγάλη δύναμη δεν έχει ανάγκη από νομικά δεκανίκια ούτε από μίζερες εμμονές. Οι ηγέτες αναζητούν τα μεγάλα και ρομαντικά και δεν ασχολούνται με τις υποπαραγράφους οδηγιών και διατάξεων, πολύ περισσότερο δεν υποδεικνύουν βέτο ούτε εκείνοι ούτε τα μαύρα πρόβατα σε διεθνή όργανα.
      Δεύτερον, η αυστηροποίηση των διεθνών κανόνων ωφελεί τους μεγάλους και παντοδύναμους. Ας αναλύσουμε τι συνέβη με την «OIL POLLUTION ACT» των Ηνωμένων Πολιτειών το 1990 και θα δούμε γιατί στο πιο αυστηρό πλαίσιο του κόσμου εμείς διαπρέπουμε και από προχθές θεωρούμαστε η καλύτερη ναυτιλία στις Ηνωμένες Πολιτείες. 
      Τρίτον, η ελληνική ναυτιλία δεν είναι ένα ενιαίο οικονομικό αγαθό. Όσοι δεν μπορούν να είναι ανταγωνιστικοί ή θα συνεργαστούν με άλλους ή θα αποσυρθούν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Ανωμερίτη, αν θέλετε μπορείτε να πάρετε χρόνο από τη δευτερολογία σας.
      ΓΕΩΡΓΙΟΣ ΑΝΩΜΕΡΙΤΗΣ: Εντάξει, κύριε Πρόεδρε, θα πάρω χρόνο από τη δευτερολογία μου. 
      Η ενίσχυση της ανταγωνιστικότητας και η εφαρμογή διεθνών κανόνων δεν μπορεί να έχει ως μέτρο της μεζούρας τα συμφέροντα μίζερων και μη ανταγωνιστικών ναυτιλιακών εταιριών. Δεν μπορούμε να πηγαίνουμε στα διεθνή όργανα και αντί να στηρίζουμε τους ανταγωνιστικούς, τους μεγάλους και τους δυνατούς να στηρίζουμε  εκείνους που προκαλούν μονίμως προβλήματα.
      Τέταρτον, το κύρος της ναυτιλίας είναι ταυτισμένο με το κύρος της χώρας. Όταν η χώρα απομονώνεται, τότε τίθεται σε κίνδυνο και το κύρος της ναυτιλίας, άρα και τα συμφέροντά της. Η δημιουργία αρνητικών εικόνων για τη χώρα, η μείωση του κύρους της από λαθεμένες πολιτικές θα κοστίσουν και στη διεθνοποιημένη μας ναυτιλία.
      Πέμπτον, σε κάθε μας προσπάθεια πρέπει να προσμετρούμε μαζί τα συμφέροντα της ναυτιλίας και τα συμφέροντα της χώρας. Αδέξιοι χειρισμοί μπορούν να έχουν σοβαρές και αρνητικές επιπτώσεις και στη χώρα και στη ναυτιλία και σε κρίσιμες στιγμές όταν συζητάμε πολύ σοβαρότερα θέματα, όπως σε λίγο το Κυπριακό.
      Για κάθε θέμα χρειάζεται στρατηγική, πολιτική, επεξεργασμένες θέσεις και συνεχείς διαπραγματεύσεις. Σε αυτά τα θέματα πρέπει να είμαστε ξεκάθαροι και σε τριτεύοντα θέματα οδηγιών ή άλλων προτάσεων να μπορούμε να τα κοιτάμε χωρίς πρόσκαιρες ικανοποιήσεις, αλλά πραγματικά να βλέπουμε αν επιφέρουν θετικά ή αρνητικά αποτελέσματα στη ναυτιλία και την οικονομία.
      Τέλος, όσοι υπηρετούμε τη ναυτιλία και τη ναυτοσύνη, οφείλουμε να προστατεύουμε το περιβάλλον, την υπέρτατη αξία μετά τον άνθρωπο. Δεν πρέπει να αφανίσουμε το θαλάσσιο περιβάλλον. Και δεν πρέπει να επιτρέψουμε σε κανέναν να θίξει αυτό το μεγάλο αγαθό, γιατί τότε ψυχές και καράβια θα χαλάσουν. Για να μη σταθούμε μάλλον, όπως λέει και η Αποκάλυψη, στην άμμο, σε κάποια άκρη της άμμου της θάλασσας και μετά από μια καταστροφή να δούμε το κακό. Γι’ αυτό στο θέμα της προστασίας του θαλάσσιου περιβάλλοντος –χαίρομαι που το λέω- η ελληνική ναυτιλία και η χώρα μας έχουν αποδεχθεί όλες τις διεθνείς συνθήκες και γι’ αυτό μέσα σ’ αυτό το περιβάλλον δεν χωρούν μιζέριες, δεν χωρούν άνθρωποι ναυτικοί εφοπλιστές ή πλοίαρχοι που να μη σέβονται αυτές τις αρχές. Εμείς κάθε κίνηση και κάθε θέση προς αυτήν την κατεύθυνση της μεγάλης ναυτιλίας, της ποιοτικής ναυτιλίας, της ανταγωνιστικής ναυτιλίας θα τη στηρίξουμε, αλλά σε καμία περίπτωση αποφάσεις που αφορούν λίγους και κακούς.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Οι επερωτώντες συνάδελφοι μπορούν πέραν του πενταλέπτου πρωτολογίας να κάνουν χρήση του χρόνου στο σύνολο και του τριλέπτου της δευτερολογίας, εάν θέλουν να ολοκληρώσουν τη σκέψη τους και τις προτάσεις τους.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, με συγχωρείτε!
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Θα ήθελα να παρακαλέσω να κάνουμε αυστηρή χρήση του Κανονισμού, ο οποίος δεν επιτρέπει τη μεταφορά χρόνου της δευτερολογίας στην πρωτολογία.
      ΒΥΡΩΝ ΠΟΛΥΔΩΡΑΣ: Συμφωνώ, κύριε Πρόεδρε.
      ΧΡΗΣΤΟΣ ΠΑΠΟΥΤΣΗΣ: Επιπλέον, κύριε Πρόεδρε, θα ήθελα να παρακαλέσω να μην επιτρέπετε την παραβίαση του χρόνου. Καταλαβαίνω ότι είστε πολύ ανοικτός στη συζήτηση και καμιά φορά βοηθάει, αλλά νομίζω ότι περισσότερο βοηθούν οι κανόνες στη δημοκρατία και στην οργάνωση του δημοκρατικού διαλόγου.
      ΠΡΟΕΔΡΕΥΩΝ (Γεώργιος Σούρλας): Το Προεδρείο δέχεται αυτήν την πρόταση, αρκεί εσείς οι εκπρόσωποι και οι επερωτώντες Βουλευτές να το σεβαστείτε και να μην είναι υποχρεωμένο το Προεδρείο συνέχεια να κτυπά το κουδούνι και να διακόπτει και να υπάρχει εκνευρισμός και ένταση, που δεν είναι καθόλου ευχάριστο. Συμφωνούμε, λοιπόν, να κινηθείτε στο πεντάλεπτο.
      Ο κ. Διαμαντίδης, δεύτερος επερωτών, έχει το λόγο.
      ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, για άλλη μια φορά η ελληνική Κυβέρνηση και ο Υπουργός Εμπορικής Ναυτιλίας δημιουργούν επικοινωνιακά τεχνάσματα για να καλύψουν την άσχημη θέση της Κυβέρνησης και του Υπουργείου Εμπορικής Ναυτιλίας πάνω σε πολύ σοβαρά θέματα όπως είναι το θεσμικό πλαίσιο στη θαλάσσια ρύπανση. Δεν μας είναι πρωτόγνωρη αυτή η στάση της Κυβέρνησης, διότι από την αρχή της ανάληψης των καθηκόντων της η Νέα Δημοκρατία πέφτει συνεχώς σε αντιφάσεις προσπαθώντας να εξηγήσει στον ελληνικό λαό γιατί δεν μπορεί να υλοποιήσει τις προεκλογικές της δεσμεύσεις.
      Στο θέμα της θαλάσσιας ρύπανσης και της απόφασης-πλαίσιο του Συμβουλίου της Ευρωπαϊκής Ένωσης η ελληνική Κυβέρνηση και το Υπουργείο Εμπορικής Ναυτιλίας σε μία προσπάθεια εντυπωσιασμού και παραπλάνησης του ελληνικού λαού και των ναυτικών πρόβαλαν ότι καταψήφισαν αυτήν την απόφαση-πλαίσιο ασκώντας βέτο σαν ένα ιστορικό «όχι» για την πρόταση, όπως ισχυρίζονται, για την προάσπιση των συμφερόντων των Ελλήνων ναυτικών, βάζοντας, δηλαδή, σαν ασπίδα τους πενήντα χιλιάδες και πλέον ναυτικούς για να δικαιολογήσει το σωστό της απόφασης αυτής. Μόνο που αυτό το «όχι», κύριε Πρόεδρε, ήταν σαν τα γνωστά «όχι» του Υπουργού Εμπορικής Ναυτιλίας.
      Θα μου επιτρέψετε να κάνω μια παρένθεση και να σας υπενθυμίσω το «όχι» που είπε ο κύριος Υπουργός Εμπορικής Ναυτιλίας πριν το καλοκαίρι στην αύξηση των ναύλων των εισιτηρίων που ζητούσαν οι εφοπλιστές και την εν συνεχεία αύξηση των εισιτηρίων, το «όχι» που έλεγε για την κατάργηση στις εκπτώσεις στις κοινωνικά ευπαθείς ομάδες, όπως οι πολύτεκνοι, οι ανάπηροι, οι στρατιώτες, οι φοιτητές και την εν συνεχεία κατάργησή τους. Τώρα το ατυχές περιστατικό με το ναυάγιο των ελληνικών συμφερόντων του δεξαμενόπλοιου “PRESTIGE” πριν από δύο χρόνια προκάλεσε μια μεγάλη οικολογική καταστροφή. 
      Σήμερα είναι πιο επιτακτική η ανάγκη για γρηγορότερη απόσυρση των μονοπύθμενων, όπως λέγονται, πλοίων και την αντικατάστασή τους απ’ αυτά των διπλών τοιχωμάτων, το όριο ηλικίας των πλοίων, για καταβολή αποζημίωσης στους πληγέντες με υψηλότερο ποσοστό αστικής ευθύνης, καθώς και διοικητικές και ποινικές κυρώσεις, ποινές εκτός από τον κύριο του πλοίου και τον πλοίαρχο και σε τρίτους εμπλεκόμενους, όπως είναι ο νηογνώμονας του πλοίου, οι εταιρείες πετρελαίων, εφόσον τελούνται εγκλήματα εκ προθέσεως ή εκ βαρείας αμελείας.
      Εδώ πρέπει να τονίσω ότι ο κύριος Πρόεδρος της Κυβέρνησης, ο κ. Καραμανλής, σαν Αρχηγός της Αξιωματικής Αντιπολίτευσης είχε κρίνει επιτακτική ανάγκη την κατάργηση των μονοπύθμενων πλοίων, καθώς και το όριο ηλικίας των πλοίων, ανεξάρτητα αν μετά, όταν έγινε Κυβέρνηση και προφανώς κάτω από εφοπλιστικές πιέσεις το αναίρεσε.
      Η Ελλάδα, κύριε Πρόεδρε, είναι πρωτοπόρος στα θέματα προστασίας του θαλασσίου περιβάλλοντος, ξεχωρίζοντας για την ποιοτική της ναυτιλία με μικρής ηλικίας πλοία, κατακτώντας έτσι τη λευκή σημαία. Άλλωστε, δεν είναι τυχαίο ότι η ελληνική ναυτιλία αποτελεί ίσως τη μεγαλύτερη αρμάδα στον κόσμο και τα έσοδά της μαζί με τον τουρισμό είναι τα μεγαλύτερα για τη χώρα μας.
      Το 2003 η Ελληνική Προεδρία, με Πρόεδρο τον κ. Σημίτη, διαχειρίστηκε επιτυχώς τα θέματα της γρηγορότερης απόσυρσης των μονοπύθμενων πλοίων και τα υψηλότερα ποσά αστικής ευθύνης για την καταβολή αποζημιώσεων στους πληγέντες. Το 2004, σήμερα, η ηγεσία του Υπουργείου Εμπορικής Ναυτιλίας υποχωρεί πάλι στις πιέσεις των εφοπλιστών και δεν κρίνει αναγκαία την αντικατάσταση των μονοπύθμενων πλοίων απ’ αυτά με τα διπλά τοιχώματα.
      Το 2004, σήμερα, η Κυβέρνηση, η ηγεσία του Υπουργείου Εμπορικής Ναυτιλίας, με τη συμπαράσταση του Πρωθυπουργού, χωρίς προσπάθεια εξεύρεσης συμβιβαστικής λύσης, πρόβαλε, όπως ισχυρίζεται, βέτο στην απόφαση-πλαίσιο της Ευρωπαϊκής Ένωσης, διαφωνώντας στις διοικητικές και ποινικές κυρώσεις σε τρίτους εμπλεκόμενους, όπως ο νηογνώμονας ή ο κύριος του φορτίου, εφόσον τέτοια τελούνται εκ προθέσεως ή από βαρεία αμέλεια. Δεν αφορά, δηλαδή, το σύνολο των Ελλήνων ναυτικών. Αξίζει να τονίσουμε ότι αυτή την απόφαση υπερψήφισαν είκοσι δύο χώρες της Ευρωπαϊκής Ένωσης, με εξαίρεση την Ελλάδα, την Κύπρο και τη Μάλτα.
      Ταυτίσατε, δηλαδή, κύριε Υπουργέ, την ελληνική σημαία μας, την ελληνική σημαία της ναυτιλίας, της πρώτης παγκόσμιας δύναμης, με σημαίες ευκαιρίας, με σημαίες που δεν τιμούν την παγκόσμια ναυτιλία, αλλά εξυπηρετούν μόνο εφοπλιστικά συμφέροντα. Αυτή είναι η εικόνα για τη χώρα μας στην Ευρωπαϊκή Ένωση. Καταντήσαμε να γίνουμε οι ουραγοί, να γίνουμε το μαύρο πρόβατο.
      Αν είχατε βάλει βέτο, τότε το θέμα δεν θα είχε πάει στην COREPER. Εφόσον έχει πάει, σημαίνει ότι ο φάκελος παραμένει προς συζήτηση και δεν έχει κλείσει ακόμα. Άρα, ποια αδιάλλακτη στάση μάς λέει ότι τήρησε η Κυβέρνηση; Μήπως προσπαθείτε, κύριε Υπουργέ, να χαϊδέψετε τα αυτιά κάποιων; Και αν ναι, να μας πείτε ποιους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω λίγο χρόνο και από τη δευτερολογία μου, κύριε Πρόεδρε, δεν μπορώ να κάνω διαφορετικά. Δεν υπάρχει αντίρρηση.
      Ισχυρίζεστε, λοιπόν, ότι προβάλατε βέτο, για να προστατέψετε τους Έλληνες ναυτικούς. Και φέρατε σαν παράδειγμα τον πλοίαρχο του «PRESTIGE» κ. Μάγγουρα, ο οποίος φυλακίστηκε από τις ισπανικές αρχές και με προσπάθειες της Κυβέρνησης του ΠΑΣΟΚ καταφέραμε σήμερα και είναι ελεύθερος. Βεβαίως, κατέβαλε προσπάθειες και η σημερινή Κυβέρνηση. Ξεχνάτε όμως ότι Ευρωβουλευτές της Νέας Δημοκρατίας καταψήφισαν την άρση των όρων της απελευθέρωσής τους από πέρσι;
      Ποιον κοροϊδεύετε, λοιπόν; Να μας πείτε. Ποιων τα συμφέροντα εξυπηρετείτε; Των Ελλήνων ναυτικών ή των ασύδοτων πλοιοκτητών και των νηογνωμόνων, που εκδίδουν εικονικά πιστοποιητικά αξιοπλοϊας; Εσείς δεν ήσασταν που το πρώτο πράγμα που διαπιστώσατε, όταν αναλάβατε καθήκοντα ως Υπουργός Εμπορικής Ναυτιλίας, ήταν ότι δεν υπάρχει αξιοκρατία στους ελέγχους αξιοπλοϊας των πλοίων μας; Εάν ισχύει αυτό που είπατε τότε, τώρα ποιους προσπαθείτε να προστατεύσετε;
      Ξέρετε ποιους υπερασπίζεστε, κύριε Υπουργέ; Μόνο το 3% των «μαύρων» και συμφεροντολόγων εφοπλιστών, οι οποίοι προφανώς θέλουν να αποφύγουν την αύξηση των ασφαλίστρων. Γι’ αυτούς βάζετε την άσπρη σημαία της Ελλάδος να είναι σε ίδια μοίρα με τη μαύρη σημαία της Κύπρου και της Μάλτας. Και η τελευταία, η Μάλτα συγκαταλέγεται στις σημαίες ευκαιρίας και είναι στη μαύρη λίστα του PARIS MOU. Και όταν λέμε σημαία, εννοούμε το νηογνώμονα, κύριε Πρόεδρε, για να μην υπάρχει παρεξήγηση.
      Αφήστε επιτέλους, κύριε Πρόεδρε, κύριε Υπουργέ, τους λεονταρισμούς και κοιτάξτε κατάματα την αλήθεια. Πέστε την αλήθεια και πέστε μας τι θα πράξετε για τον Έλληνα ναυτικό και να του πείτε ποια είναι η αλήθεια και να μην προσπαθείτε με τεχνάσματα να δημιουργείτε εντυπωσιασμούς. Εσείς είπατε ότι όλοι είμαστε στο ίδιο πλοίο και αν βουλιάξει, θα βουλιάξουμε όλοι μαζί. Πρέπει επιτέλους να καταλάβετε ότι αυτήν τη στιγμή εσείς είστε στην ηγεσία του Υπουργείου Εμπορικής Ναυτιλίας και εσείς έχετε την ευθύνη να οδηγήσετε το πλοίο σε σωστό δρόμο, για να μη βουλιάξει.
      Οι ναυτικοί μας που καθημερινά οργώνουν τις θάλασσες σε όλα τα μήκη και πλάτη της γης, θέλουν να ξέρουν ότι έχουν να παλέψουν με τα φαινόμενα της φύσης και όχι με την ασυδοσία κάποιας μικρής μερίδας εφοπλιστών. Και οι ναυτικοί μας, κύριε Πρόεδρε, γνωρίζουν πολύ καλά ποια είναι σήμερα η πολιτική της Κυβέρνησης της Νέας Δημοκρατίας. Ποια πολιτική ανακόλουθη με όσα έλεγε προεκλογικά ακολουθεί και ποια πολιτική ακολουθεί που είναι αντίθετη προς τα συμφέροντα των ναυτικών. Γιατί επιτέλους, θα πρέπει να πάψετε, κύριε Υπουργέ, να κοροϊδεύετε τον ελληνικό λαό και να κοιτάξετε να κυβερνήσετε εάν μπορείτε βεβαίως να το κάνετε. Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Διαμαντίδης εξήντλησε και τη δευτερολογία του. Και πάλι λέω, κύριε Παπουτσή, ότι όταν ο Βουλευτής επιμένει –είναι μια παρέκκλιση βέβαια του Κανονισμού- και θέλει να ολοκληρώσει μια ενότητα σκέψεων και προτάσεων, τον κατανοώ από τη θέση αυτή, γιατί ως Βουλευτής στα έδρανα, δυσκολευόμουν. Αν παρά ταύτα, θέλετε να αυτοπειθαρχήσετε, να το κάνετε. 
      Ο κ. Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Κυρίες και κύριοι συνάδελφοι, δυο μέρες πριν από την εθνική επέτειο της 28ης Οκτωβρίου, μέσα σε ένα κλίμα εθνικής έξαρσης και υπερηφάνειας, ο ελληνικός λαός άκουσε για ένα καινούργιο βέτο που άσκησε ο Υπουργός Εμπορικής Ναυτιλίας της Ελλάδας στο Συμβούλιο Υπουργών Δικαιοσύνης βεβαίως και που αφορούσε στη θέσπιση ποινικών κυρώσεων για τη θαλάσσια ρύπανση. Ο Υπουργός από τα παράθυρα των τηλεοράσεων ενημέρωσε τον ελληνικό λαό ότι το βέτο ασκήθηκε ως έσχατο μέσο της δυνατότητας που είχε εκείνη τη στιγμή η ελληνική αντιπροσωπεία απέναντι σε μια συντονισμένη και συγχρονισμένη κίνηση των υπολοίπων να ποινικοποιήσουν το ναυτικό επάγγελμα. Τελικά, μας έδωσε την εικόνα –και αυτή η εικόνα μπήκε στις ελληνικές οικογένειες- ότι ένας αμέριμνος ναυτόπαις στη γέφυρα του πλοίου κινδυνεύει να κλειστεί φυλακή γιατί υπήρξε μια ατυχηματική ρύπανση και γιατί βεβαίως με το θεσμικό πλαίσιο που πήγαινε να περάσει μέσα από το Σχέδιο Απόφασης Πλαισίου, τελικά το ναυτικό επάγγελμα ενοχοποιείτο, οι ναυτικές σχολές θα έκλειναν, κανένας δεν θα επέλεγε το ναυτικό επάγγελμα ως διέξοδο. Και όλα αυτά, τα έσωσε ο κ. Κεφαλογιάννης ως ο Ρομπέν των Ναυτικών στο Συμβούλιο Υπουργών Δικαιοσύνης στις 26 Οκτωβρίου!
      Τα πράγματα δεν είναι όμως καθόλου έτσι γιατί ήδη με την οδηγία που έχει ψηφιστεί καθορίζονται οι ποινικές κυρώσεις για τη θαλάσσια ρύπανση και βεβαίως το Σχέδιο Απόφασης Πλαισίου, έρχεται να καθορίσει τις ποινές και για την αντικειμενική υπόσταση του εγκλήματος, αλλά και για τα αδικήματα παραπέμπει στην οδηγία η οποία έχει ψηφιστεί και έχει υπάρξει γι’ αυτήν πολιτική συμφωνία. 
      Επίσης, σε καμία περίπτωση δεν ποινικοποιείται το ναυτικό επάγγελμα. Υπάρχουν ποινικές κυρώσεις και οι ποινές καθορίζονται μέσα από το Σχέδιο Απόφασης Πλαισίου όταν πράγματι υπάρχει δόλος ή βαρεία αμέλεια και όταν γνωρίζει αυτός που προκαλεί τη ρύπανση ότι πρόκειται με την πράξη του να προκληθεί η ρύπανση η οποία τιμωρείται. 
      Βέβαια η πατρίδα μας εμφανίστηκε διά του Υπουργού, του κ. Κεφαλογιάννη μέσα στο Συμβούλιο Υπουργών και ενώ είχαμε καταβάλλει τόσες προσπάθειες για να μπορέσει να απενοχοποιηθεί η κακή συμπεριφορά κάποιων Ελλήνων εφοπλιστών, ενώ είχε καταβληθεί μεγάλη προσπάθεια η Ελληνική ναυτιλία να αποκτήσει χαρακτηριστικά ποιότητας και ανταγωνιστικότητας και να μπει στη λευκή ζώνη, με τη στάση μας ήλθαμε απέναντι σε μια κορυφαία ευαισθησία της ευρωπαϊκής κοινής γνώμης και της ελληνικής κοινής γνώμης που είναι η προστασία του θαλάσσιου περιβάλλοντος.
      Ποιοι; Μια χώρα που έχει ευπαθέστατα θαλάσσια οικοσυστήματα -όπως αυτό του Αιγαίου- και που μια άλλη εξίσου σημαντική δραστηριότητα -όπως αυτή του τουρισμού- κινδυνεύει από απαράδεκτες συμπεριφορές που έχουν ως αποτέλεσμα τη ρύπανση του θαλάσσιου περιβάλλοντος και των ακτών μας στα νησιά του Αιγαίου, αν συμβεί κάτι τέτοιο. 
      Ενώ οι πάντες θα περίμεναν η Ελλάδα να κρατήσει μια τέτοια στάση όπου θα δείξει την υπερβολική της ευαισθησία για την προστασία του θαλάσσιου περιβάλλοντος, για να δείξει μέσα σε ένα υπερεθνικό οργανισμό ότι είναι εκείνη η χώρα που απαιτεί και θέλει μια ποιοτική ανταγωνιστική ναυτιλία, που απαιτεί και θέλει αυστηρές κυρώσεις σε εκείνους εκ των εφοπλιστών που με τρόπο απαράδεκτο μπορούν μερικές φορές και συνειδητά να προκαλέσουν ρύπανση, αντί να δείξει ότι πράγματι είναι μια χώρα της οποίας η ναυτιλία όχι χωρίς λόγο κατέχει την πρώτη θέση, εν τούτοις προσήλθε, άσκησε βέτο χωρίς να εξαντλήσει τις διαπραγματεύσεις και πιστεύω ότι εξέθεσε τη χώρα μας διεθνώς. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ο κ. Παναγιώτης Σγουρίδης έχει το λόγο. 
      ΠΑΝΑΓΙΏΤΗΣ ΣΓΟΥΡΙΔΗΣ:  Ευχαριστώ, κύριε Πρόεδρε. 
      Αν και οι Βουλευτές σύμφωνα με το Σύνταγμα και τον Κανονισμό της Βουλής έχουν απεριόριστο δικαίωμα λόγου και ψήφου επί παντός επιστητού, οι περισσότεροι εδώ στην Αίθουσα θα αναρωτιέστε τι ζητάει ένας στεριανός στα περί των ναυτικών και στα περί του ναυτικού επαγγέλματος και ο λόγος περί εμού. Θα αιτιολογήσω, λοιπόν, ότι συμμετέχω στην επερώτηση ως υπεύθυνος για τον τουρισμό εκ μέρους της Κοινοβουλευτικής Ομάδας του ΠΑΣΟΚ και εκφράζοντας το ενδιαφέρον μου για την αποφυγή της ρύπανσης των ακτών μας και των θαλασσών μας. 
      Φανταστείτε ότι ο τουρισμός που είναι, αν θέλετε, ένας από τους μεγαλύτερους πόρους αδήλου εισοδήματος και συναγωνίζεται τη ναυτιλία -αλλά θα έλεγα ότι είναι μεγαλύτερος- να πλήττεται από ασύδοτες ενέργειες που ρυπαίνουν τις ακτές μας, που διώχνουν τους τουρίστες. Εξετάζοντας, λοιπόν, το ζήτημα, το οποίο ετέθη με την επερώτηση, διαπίστωσα ορισμένα πράγματα γύρω από το αψυχολόγητο της προβολής άρνησης ψήφου –όχι βέτο- σε πρώτη φάση εκ μέρους της ελληνικής Κυβέρνησης για το θέμα της οδηγίας. 
      Πρώτον, το εθνικό μας νομικό πλαίσιο είναι αυστηρότερο αυτού που προτείνεται αυτήν τη στιγμή  εκ μέρους της Ευρωπαϊκής Ένωσης. 
      Δεύτερον, ακούστηκε εκ μέρους του Υπουργού ότι εμείς σε καμία περίπτωση δεν θα δεχθούμε την ποινικοποίηση του ναυτικού επαγγέλματος, δεν θα δεχθούμε ποτέ τη δίωξη των ναυτικών μας. Ψάχνοντας είδα ότι πολλοί εκ των ναυτικών μας βρίσκονται στις φυλακές, χωρίς να είναι ψηφισμένη αυτή η οδηγία. 
      Άρα, προς τι αυτό το βέτο, αυτή η άρνηση ψήφου; Γίνεται στο πλαίσιο του να προστατευθεί ο νηογνώμονας ή ο κύριος του φορτίου; Μα, εδώ διώκουμε αυτές τις εταιρείες που έχουν φορτώσει τις νταλίκες σε περίπτωση ατυχημάτων στο οδικό δίκτυο και δεν θα διωχθούν οι εταιρείες για επικίνδυνο φορτίο ή για μη πρόληψη, εάν θέλετε, της προστασίας του περιβάλλοντος από τη ρύπανση των θαλασσών; Γιατί να μη διωχθούν;
      Τρίτον, ως προς την αναφορά σε δημιουργία πλεονεκτημάτων σε στόλους τρίτων χωρών, θα σας έλεγα ότι οι  Ηνωμένες Πολιτείες Αμερικής καθώς και άλλες χώρες μπορούν να έχουν δικό τους εθνικό δίκαιο. Άλλωστε αυτές είναι οι χώρες που δέχονται τους μεγαλύτερους προορισμούς των φορτίων, άρα μπορούν να επιβάλουν όποιους κανόνες θέλουν. 
      Δεν υπάρχει λόγος, λοιπόν, να επισείουμε εμείς πιθανή άρνηση ψήφου. 
      Τέταρτον, το θέμα έχει πάει στην COREPER. Άρα, δεν μπορώ να καταλάβω γιατί υπήρξε τέτοιος θόρυβος και τέτοιοι λεονταρισμοί. Πιθανόν να επιδιώκαμε εντυπώσεις για εσωτερική κατανάλωση, όχι όμως, επί της ουσίας. 
      Πέμπτον, θα σας έλεγα ότι σήμερα οι περισσότεροι Έλληνες πλοιοκτήτες επενδύουν στον εκσυγχρονισμό του στόλου για την προστασία του περιβάλλοντος. Αυτό μάλιστα σε μία περίοδο άνθισης της ναυτιλίας λόγω κυρίως του ανοίγματος των αγορών προς την Κίνα. Έτσι, λοιπόν, προστρέχουν οι Έλληνες πλοιοκτήτες να δημιουργήσουν προϋποθέσεις για έναν καλύτερο και ασφαλέστερο στόλο και εμείς ερχόμαστε να προστατεύσουμε τι; 
      Θα έλεγα επίσης, ότι η αυστηρότερη εφαρμογή μιας οδηγίας θα επιτρέψει στους ίδιους τους εργαζόμενους στο ναυτικό επάγγελμα να απαιτήσουν, να πιέσουν για καλύτερους όρους, αν θέλετε, για την προστασία και των ίδιων. 
      Έτσι, λοιπόν, κύριε Υπουργέ, θεωρώ ότι η Ελλάδα θα πρέπει με κάθε τρόπο αυτήν την προϋπόθεση άρνησης ψήφου ως προς το θέμα αυτό να τη σκεφτεί πάρα πολύ. Η ελληνική Κυβέρνηση, εφόσον έπαιξε μέχρι ενός σημείου το παιχνίδι αυτό –δεν ξέρω αν το έπαιξε γιατί θέλατε να εξοφλήσετε κάποια γραμμάτια σε κάποιους τους οποίους θεωρείτε ότι θα έπρεπε να τους ενισχύσετε- από εδώ και πέρα θα πρέπει να μη βάλει γι’ αυτό το θέμα άρνηση ψήφου. 
      ΠΡΟΕΔΡΕΥΩΝ (Γεώργιος Σούρλας): Ο κ. Κωνσταντίνος Καϊσερλής έχει το λόγο. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Σας ευχαριστώ, κύριε Πρόεδρε. 
      Κύριε Πρόεδρε, αυτό που συμβαίνει στο Υπουργείο Εμπορικής Ναυτιλίας τους τελευταίους οκτώ μήνες χαρακτηρίζεται ως απίστευτο. Από πού προέρχεται αυτός ο προσδιορισμός; Προέρχεται από το συνδυασμό της εκτεταμένης άγνοιας των πολιτών που θα υποστούν τραγικές συνέπειες από τα γεγονότα που θα αναφέρω, της ημιμάθειας των φορέων που πιέζουν και νομίζουν ότι επηρεάζουν τις αποφάσεις και της ευκαιριακής και καταστροφικής συνάμα εκμετάλλευσης της αμάθειας από αυτούς που παίρνουν τις αποφάσεις. 
      Οι πολίτες των νησιωτικών περιοχών και οι φορείς που τους εκπροσωπούν παρακολουθούν την Κυβέρνηση της Νέας Δημοκρατίας να παρουσιάζει για οκτώ ολόκληρους μήνες το θέατρο του παραλόγου. Ενώ γνωρίζουμε ότι η μοναδική πηγή πλούτου για την επιβίωση ενός εκατομμυρίου πολιτών των νησιωτικών περιοχών είναι η προστασία, η ανάδειξη και η εκμετάλλευση του φυσικού περιβάλλοντος, προτάσσουμε στην περίπτωση καταστροφής ενός μονοπύθμενου πλοίου τα συμφέροντα ελάχιστων εφοπλιστών. 
      Ενώ γνωρίζουμε ότι τα νησιά μας με τη μοναδικότητά τους στη διεθνή τουριστική αγορά βρίσκονται στο στόχαστρο των πολυεθνικών τουριστικών εταιρειών για τον ευτελισμό τους και το εύκολο ξεπούλημά τους, δημιουργούμε για ελάχιστα συμφέροντα συνθήκες, αιτίες και αφορμές για να μπουν οι τουριστικές περιοχές μας στη δυσφήμιση και στην απαξίωση, ώστε να ξεπουληθούν ακόμα πιο φθηνά. 
      Ενώ γνωρίζουμε ότι οι ευρωπαίοι πολίτες που αποτελούν τη μοναδική τουριστική αγορά μας είναι ιδιαίτερα ευαίσθητοι στο περιβάλλον και στην προστασία του και υπάρχει κίνδυνος, με μία σκόπιμη και υποκινούμενη από ανταγωνιστικά ή ιδιοτελή συμφέροντα, δυσφημιστική καμπάνια να υποστούν οικονομική κατάρρευση, προσφέρουμε με απερισκεψία σε ανταγωνιστές τα όπλα επηρεασμού της ευρωπαϊκής κοινής γνώμης. 
      Ενώ γνωρίζουμε ότι οι πολίτες των νησιών μας πρέπει να κατανοήσουν και να μάθουν ότι η επιβίωσή τους εξαρτάται από την προστασία και την ανάδειξη του φυσικού περιβάλλοντος, που αποτελεί τη μοναδική πηγή πλούτου μαζί με τα πολιτιστικά αγαθά μας και να παίρνουν μέτρα και να εργάζονται προς αυτήν την κατεύθυνση, η υπεύθυνη Κυβέρνηση τους λέει ωμά ότι υπάρχουν άλλες προτεραιότητες και ότι το περιβάλλον μπορεί να περιμένει ή και να καταστραφεί. 
      Μ’ ένα απλό βέτο, γιατί δεν είχαμε τη δυνατότητα να πείσουμε για τις απόψεις μας και να συνεννοηθούμε με τους ευρωπαίους εταίρους μας και για τα συμφέροντα ελάχιστων εφοπλιστών, προσφέρουμε σε ομηρία των οικονομικών συμφερόντων την επιβίωση και τις περιουσίες εκατοντάδων χιλιάδων κατοίκων των νησιώτικων περιοχών.
      Την ίδια ώρα παράλληλα βλέπουμε την εγκατάλειψη των νησιών μας στον τομέα των θαλάσσιων συγκοινωνιών και έκπληκτοι ακούμε από το στόμα του ίδιου του Υπουργού Εμπορικής Ναυτιλίας, ότι ο νόμος του 2001 δεν μπορεί να εφαρμοστεί. Και αντί, ως όφειλε, οκτώ ολόκληρους μήνες τώρα να προχωρήσει στην τροποποίηση του νόμου αδρανεί και θέτει και σ’ αυτόν τον τομέα των θαλάσσιων συγκοινωνιών, προς χάριν των εφοπλιστικών συμφερόντων, την ζωή και την ανάπτυξη των νησιώτικων περιοχών.
      Κύριε Πρόεδρε, είναι το θέατρο του παραλόγου; Απίστευτα και όμως αληθινά; Αδυναμία κατανόησης των τραγικών επιπτώσεων ή μονόπλευρη πολιτική υπέρ των μεγάλων συμφερόντων; Οι κραυγές αγωνίας του πληθυσμού όλων των νησιών μας που εντείνονται τις τελευταίες ημέρες δεν σας προβληματίζουν; Δεν μπορούμε να καταλάβουμε ότι τα νησιά μας, με την παγκόσμια μοναδικότητά τους στη διεθνή τουριστική αγορά, βρίσκονται στο στόχαστρο του σκληρού ανταγωνισμού και των πολυεθνικών τουριστικών εταιριών; Δεν παρατηρούμε τον τελευταίο καιρό ότι η ραχοκοκαλιά του ντόπιου νησιώτικου πληθυσμού, οι μικρές και οικογενειακές επιχειρήσεις συνθλίβονται κάτω από την πίεση των μεγάλων και των ξένων συμφερόντων;
      Για σας, κύριε Υπουργέ, τα μέτρα για την άρση της απομόνωσης των νησιώτικων περιοχών και για την προστασία και στήριξη των μοναδικών πηγών πλούτου, που είναι το περιβάλλον και τα πολιτιστικά αγαθά, είναι άγνωστες λέξεις και έννοιες.
      Κύριε Υπουργέ, αυτό το βέτο, που επιεικώς μπορεί να χαρακτηρισθεί ως αδυναμία συνεργασίας με τους εταίρους μας και αυτή η αδράνειά σας στον προγραμματισμό των ακτοπλοϊκών συγκοινωνιών και την άρση της απομόνωσης των νησιωτικών περιοχών είναι πισώπλατες μαχαιριές στον αγώνα επιβίωσης και ανάπτυξης των νησιώτικων περιοχών μας. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο Υπουργός Εμπορικής Ναυτιλίας κ. Μανώλης Κεφαλογιάννης έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, θα μου επιτρέψετε να ξεκινήσω από ορισμένες παρατηρήσεις με βάση τις τοποθετήσεις των αξιότιμων συναδέλφων της Αξιωματικής Αντιπολίτευσης.
      Πρώτα απ’ όλα θέλω να πω ότι, όταν συζητούμε μια επερώτηση, πρέπει να ξέρουμε ποιο είναι το θέμα. Το θέμα, λοιπόν, δεν είναι η ακτοπλοΐα. Το θέμα είναι μια διεθνής δραστηριότητα που εκτείνεται σε όλα τα μήκη και τα πλάτη του κόσμου, σε όλους τους ωκεανούς και είναι η ποντοπόρος ναυτιλία. Υπάρχουν χιλιάδες πλοία ελληνικά που ποτέ δεν έχουν δει ελληνική θάλασσα. Επομένως δεν θα συζητήσουμε σήμερα το θέμα της ακτοπλοΐας.
      Για την ενημέρωση της Βουλής θέλω να σας πω ότι, όπως και οι αξιότιμοι συνάδελφοι της Αξιωματικής Αντιπολίτευσης, έτσι και η πολιτική ηγεσία του Υπουργείου Εμπορικής Ναυτιλίας, ζήτησαν από την Επιτροπή Παραγωγής και Εμπορίου της Βουλής να συζητήσει αυτό το θέμα της ακτοπλοΐας και πιστεύω ότι μέσα στην άλλη εβδομάδα ή σε λίγες ημέρες, η Πρόεδρος της Βουλής θα καθορίσει τη συγκεκριμένη ημερομηνία.
      Θέλω επίσης να σας πληροφορήσω ότι θα ενεργοποιηθεί το Συμβούλιο Εθνικής Ναυτιλιακής Πολιτικής. Θα φύγει και γράμμα - πρόσκληση προς όλους τους φορείς. Είναι μια πρωτοβουλία της προηγούμενης κυβέρνησης, του προκατόχου μου Υπουργού κ. Πασχαλίδη, την οποία και εμείς υιοθετούμε και θέλουμε να την ενεργοποιήσουμε περισσότερο από όσο ήταν στο παρελθόν και βεβαίως πρόσκληση και στους παριστάμενους και όχι μόνο συναδέλφους πρώην Υπουργούς Εμπορικής Ναυτιλίας.
      Προσπάθησα να κωδικοποιήσω την κριτική και πού εστιάζεται αυτή η κριτική. Όση ώρα μιλούσαν οι συνάδελφοι του ΠΑΣΟΚ. Μας είπαν «δεν διαπραγματευθήκατε». Νομίζω ότι δεν διαβάζετε τα έγγραφα που σας κατέθεσα στην Επιτροπή Παραγωγής και Εμπορίου.
      
      
      
      Θα πρέπει να σας πω ότι όχι μόνο διαπραγματευτήκαμε, όχι μόνο μπήκαμε στις λεπτομέρειες των θεμάτων, όχι μόνο συζητήσαμε με τους συναδέλφους Υπουργούς των άλλων χωρών, αλλά εγώ, ως Υπουργός Εμπορικής Ναυτιλίας, ο Γενικός Γραμματέας του Υπουργείου και άλλα στελέχη ταξίδεψαμε στα πέρατα της γης. Ο Γενικός Γραμματέας πήγε στο Βανκούβερ, όπου συζήτησε με πέντε συναδέλφους Υπουργούς, καθώς και στη Μάλτα. Χθες στο Υπουργείο Εμπορικής Ναυτιλίας είχαμε το σύμβουλο του αρμόδιου Υπουργού του Ηνωμένου Βασιλείου. Εγώ, ως Υπουργός Εμπορικής Ναυτιλίας, είχα αλλεπάλληλες επαφές στην Κομισιόν, αλλά και με όλους τους συναδέλφους Βουλευτές. Όλο αυτό το διάστημα κάναμε διαπραγματεύσεις και θέλω να σας διαβεβαιώσω ότι αυτές οι διαπραγματεύσεις έχουν συγκεκριμένα αποτελέσματα και αποδίδουν καρπούς. 
      Φοβάμαι ότι οι συνάδελφοι του ΠΑΣΟΚ κάνουν ένα λάθος. Από μία συγκυριακή τοποθέτηση, για την οποία θα σας αποδείξω παρακάτω ότι δεν ήταν πάγια θέση του κόμματός σας, όσο ήσασταν στην κυβέρνηση, συνεχίζετε το ίδιο λάθος. Εσείς επιμένετε σήμερα σε κάτι, που κανείς στην Ευρωπαϊκή Ένωση δεν επιμένει. Αυτό είναι πρωτοφανές. Είναι σαν να θέλετε να τιμωρήσετε την εμπορική ναυτιλία. 
      Η Ολλανδική Προεδρεία κάνει προτάσεις συμβιβασμού και συνεργασίας, τόσο προς τον ομιλούντα Υπουργό, όσο και προς τον Υπουργό Εξωτερικών. Όμως, εσείς λέτε «ψηφίστε εδώ και τώρα». 
      Επίσης έχουμε το Ευρωπαϊκό Κοινοβούλιο –και θα σας αναφέρω παρακάτω τι λέει το Ευρωπαϊκό Κοινοβούλιο- με εισηγήτρια προερχόμενη από την Ολλανδία, η οποία προσεγγίζει και σχεδόν ταυτίζεται με τις ελληνικές θέσεις, αλλά εσείς επιμένετε ότι πρέπει να τιμωρηθεί η ελληνική ναυτιλία και να ποινικοποιηθεί η ναυτική εργασία. Αυτό είναι ανήκουστο και πρωτοφανές. Καμία χώρα στον κόσμο δεν πετροβολεί τα τζάμια του σπιτιού της. Όμως, εσείς αυτό κάνετε με τις τοποθετήσεις σας και επιμένετε. Η σημερινή συζήτηση είναι μία πρώτης τάξεως ευκαιρία, για να αλλάξετε τοποθέτηση. 
      Κύριοι συνάδελφοι του ΠΑΣΟΚ, είναι μόνο η Νέα Δημοκρατία και η Κυβέρνησή της που επιμένουν σε απόψεις διαφορετικές από τις δικές σας; Μα σας το είπαν στην επιτροπή και τα άλλα κόμματα. Σήμερα δεν είναι κανένας από τα άλλα κόμματα εδώ, για να στηρίξει την επερώτησή σας. Αυτό δεν σας προβληματίζει; 
      Επιπλέον δεν σας προβληματίζουν οι θέσεις των ναυτεργατών, τόσο σε ελληνικό όσο και σε παγκόσμιο επίπεδο, οι θέσεις του κόσμου της ναυτιλίας, οι θέσεις της Διεθνούς Ναυτικής Ομοσπονδίας; Τελικά δεν σας προβληματίζει τίποτα; Δεν καταλαβαίνετε ότι έχετε πάρει λάθος γραμμή, ότι αρμενίζετε στραβά στο πέλαγος της εμπορικής ναυτιλίας, ότι κάνετε ζημιά; Όταν όλοι βλέπουν ότι το εσωτερικό μέτωπο δεν είναι αρραγές, όταν δεν προστατεύουμε όλοι τα συμφέροντά μας, όταν εγκαλείτε ένα κόμμα που έχει δώσει μάχες για εθνικά θέματα, δεν καταλαβαίνετε ότι τελικά κάνετε ζημιά; 
      Κύριοι συνάδελφοι, θυμάμαι ότι, όταν κατά τις δεκαετίες του 1980 και του 1990 ο Ανδρέας Παπανδρέου έλεγε ένα «όχι» στην Ευρωπαϊκή Ένωση, βγαίνατε με σημαίες και πανηγυρίζατε. Τι είδους πολιτική θέλετε να ακολουθήσουμε σήμερα; Την πολιτική της υποχώρησης στα εθνικά μας συμφέροντα; Γιατί η εμπορική ναυτιλία είναι εθνικό συμφέρον. Μήπως θέλετε να ακολουθήσουμε την πολιτική του «yes-man;». Όχι, κύριοι συνάδελφοι. Η Ελληνική Κυβέρνηση, όπου θεωρεί ότι θίγονται τα συμφέροντα της Ελλάδας, θα στυλώσει τα πόδια. 
      Όλοι θα πρέπει να καταλάβουμε ότι δεν είμαστε μία περιθωριακή χώρα, ιδιαιτέρως στον τομέα της εμπορικής ναυτιλίας. Αντιθέτως είμαστε μία χώρα που έχει μεγάλη παράδοση και ιστορία. Είμαστε μεγάλη δύναμη στη ναυτιλία, νιώθουμε κοσμοπολίτες στην Ευρώπη και θα υπερασπιστούμε τα εθνικά μας δίκαια και συμφέροντα. 
      Το τρίτο θέμα της επερώτησής σας αφορά τα μονοπύθμενα. Αφήστε πια αυτήν την καραμέλα, αυτό το παραμύθι, γιατί κάθε φορά που θα μιλάτε θα εκτίθεστε. 
       Όμως, αφού μιλάτε για μονοπύθμενα και αφού ο αγαπητός συνάδελφος από τα Δωδεκάνησα αναφέρθηκε σ’ αυτό το θέμα, εγώ θα σας καταθέσω στη συνέχεια ένα έγγραφο. Ξέρετε τι λέει αυτό το έγγραφο; Θα σας πω αμέσως, μια και νιώθετε τόσο μεγάλη ανάγκη να προστατέψετε τους κατοίκους της Δωδεκανήσου.
      
      
      
      	ΚΩΝΣΤΑΝΤΙΝΟΣ ΚΑΪΣΕΡΛΗΣ: Όχι της Δωδεκανήσου. Τον τουρισμό των νησιών.
      	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα φτάσουμε και στον τουρισμό. Έχετε λίγη υπομονή. 
      	Εδώ, λοιπόν, αγαπητοί συνάδελφοι, οι Υπουργοί του ΠΑΣΟΚ υπέγραψαν δώδεκα κατ’ εξαίρεση άδειες στην ακτοπλοΐα για μονοπύθμενα. τους, λοιπόν, μιλάτε για μονοπύθμενα; 
      Καταθέτω το έγγραφο για τα Πρακτικά και περιμένω την απάντησή τους. Η πρώτη είναι 27-4-1994, υπάρχει η άλλη τους 19-1-2000 και οι τελευταίες είναι τους 19-12-2003, «πιάνει» δηλαδή και όλους τους Υπουργούς που κουβαλήσατε και σήμερα εδώ.
      	(Στο σημείο αυτό ο Βουλευτής κ. Κεφαλογιάννης καταθέτει για τα Πρακτικά το προαναφερθέν έγγραφο, το οποίο έχει ως εξής:
      
      (Να φωτογραφηθεί ο πίνακας)
      
      Αφήστε αυτήν την προϊστορία, αυτήν την «καραμέλα», αυτό το παραμύθι για τα μονοπύθμενα. Ελάτε να κουβεντιάσουμε σοβαρά για την εμπορική ναυτιλία, ελάτε να δούμε ποιο είναι το συμφέρον, ελάτε να δούμε πώς θα στηρίξουμε μία επιχειρηματική δραστηριότητα που προσφέρει τα μέγιστα στην Ελλάδα. 
      	Μου είπατε ότι δεν θίγει τους ναυτεργάτες. Θα σας το πω με τις ίδιες τις δηλώσεις των ναυτεργατών και στην Ελλάδα και διεθνώς. 
      Μου είπατε επίσης για το περιβάλλον. Κοιτάξτε, κύριε Σγουρίδη, κι εγώ ορεσίβιος είμαι και μάλιστα από τα εννιακόσια μέτρα, όπως κι εσείς. Βέβαια, θα μου πείτε τι γυρεύει άλλος ένας ορεσίβιος στη ναυτιλία. Είμαστε από νησί και ξέρουμε ότι αντλούμε τη δύναμή μας μέσα από τη θάλασσα. Έτσι μεγαλούργησε η Ελλάδα κι έχουμε υποχρέωση και να την προστατέψουμε βεβαίως και στο θέμα του περιβάλλοντος. Όπως γνωρίζετε, το δικό μου το νησί περισσότερη παράδοση έχει στον τουρισμό, παρά στην εμπορική ναυτιλία και η οικονομική δραστηριότητα της ευρύτερης οικογένειάς μου είναι στον τουρισμό κι έχουμε ακριβώς τις ίδιες ανησυχίες. 
      	Όμως, ξέρετε ποιο είναι το πρόβλημα; Μία χώρα σοβαρή, όπως κι εσείς την περιγράψατε, μία χώρα που έχει την καλύτερη ναυτιλία στον κόσμο, που έχει τη λευκή σημαία –και το είπατε κι εσείς, θα το καταθέσω κι εγώ παρακάτω στη συζήτηση- πήρε και πρόσφατα από τις Ηνωμένες Πολιτείες το πιο δύσκολο πλαίσιο που υπάρχει σ’ αυτήν τη χώρα, τα εύσημα τα ελληνικά πλοία να μπαίνουν χωρίς πολλές διατυπώσεις στα αμερικανικά λιμάνια. Άλλες σημαίες έχουν τεράστια προβλήματα. Αυτό είναι, αν θέλετε, ένα μεγάλο πλεονέκτημα για να προσελκύσουμε και νέες σημαίες στα ελληνικά νηολόγια. Εμείς, λοιπόν, θέλουμε τα πλοία να είναι στην ελληνική σημαία, όχι μόνο τα πλοία των ελληνικών συμφερόντων, αλλά και άλλων.
      	Ξέρετε τι θα γίνει αν υπάρχει διακριτική μεταχείριση σε βάρος των Ελλήνων ναυτικών σε σχέση με τρίτες χώρες; Μ’ ένα τηλέφωνο για μία υπεράκτια εταιρεία η οποία είναι το κάθε πλοίο, το κάθε βαπόρι της ποντοπόρου ναυτιλίας, θα αλλάξει σημαία και θα πάει σε σημαία ευκαιρίας κι εμείς τι θα κάνουμε; Θα επιβαρύνουμε το περιβάλλον, ενώ εμείς ως χώρα έχουμε θεσμούς και προστατεύουμε το περιβάλλον. Η παράδοση της χώρας μας είναι, όχι μόνο μέσα από την ελληνική πλοιοκτησία, να προστατεύει το περιβάλλον. Η HELMEPA είναι μία οργάνωση που εδώ και είκοσι δύο χρόνια προστατεύει το διεθνές περιβάλλον. 
      Δεν μπορώ να καταλάβω τι είναι αυτό το μένος που έχετε εναντίον της Κύπρου. Τι σας ενοχλεί η Κύπρος; Η άλλη Ελλάδα, η ταλαιπωρημένη Ελλάδα, η καλή Ελλάδα κατάφερε να μπει «με το σπαθί της» στην Ευρωπαϊκή Ένωση, που έχουμε δύο φωνές και δύο ψήφους, κι εσείς βρίζετε τους αδελφούς μας Κυπρίους; Έχετε κανένα λόγο να ακολουθείτε αυτήν τη στάση και αυτήν την τακτική; 
      	Εμείς, λοιπόν, με την Κύπρο (CYMEPA), με την Τουρκία -(TURKMEPA)- με πρωτοβουλίες Ελλήνων της ναυτιλίας σε όλα τα μήκη και τα πλάτη του κόσμου, όπως η Νότια Αμερική, προσπαθούμε να προστατέψουμε το περιβάλλον. Τα 2/3 των ελληνικών πλοίων μετέχουν σ’ αυτές τις οργανώσεις και πέντε μόνο έχουν βρεθεί με παραβάσεις ήσσονος σημασίας.
      	Αντί, λοιπόν, να θέλουμε να υπάρχουν ίσοι όροι ανταγωνισμού σε μία διεθνή δραστηριότητα, εσείς έρχεστε και επικαλείσθε τα συμφέροντα. Τώρα κι εγώ δημαγωγικά, όπως κι εσείς, δεν μπορώ να σας αντιστρέψω το ερώτημα; Μήπως θέλετε να προστατεύσετε κάποια συμφέροντα κάποιων «πειρατών» της θάλασσας κι όχι των σοβαρών εφοπλιστών; Δεν το ισχυρίζομαι, δεν θα φτάσω σ’ αυτό το σημείο να το ισχυριστώ, αλλά το λέω για να δείξω το έωλο του επιχειρήματός σας, το άδειο της επιχειρηματολογίας. Δεν το κάνετε αυτό για να φύγουν από την ελληνική σημαία οι σοβαροί εφοπλιστές και να πάνε σε σημαία ευκαιρίας; 
      Ας τ’ αφήσουμε, λοιπόν, αυτά. Έχουμε περάσει τις «παιδικές ασθένειες» του πολιτικού μας συστήματος. Δεν βρίσκεστε στο 1974, δεν μας στέλνει ο λαός στην έξαλλη πολιτική του ΠΑΣΟΚ του 1980. 
      Συνειδητοποιείστε  ότι είσθε ένα κόμμα της Αντιπολίτευσης, αλλά στο έτος 2000 και πρέπει να φέρεστε ως ένα κόμμα του 2000 με δημιουργικές προτάσεις, με συνέπεια λόγων και έργων και με μια συνέχεια στην πολιτική. Και έτσι σας θέλουμε. Έτσι θα γίνουμε καλύτεροι. Έτσι και εμείς θα υιοθετήσουμε πολλά και συγκεκριμένα θέματα τα οποία λέτε. 
      Κύριοι συνάδελφοι, νομίζω ότι σήμερα είναι μια σπουδαία μέρα για την ελληνική ναυτιλία. Σήμερα το πρωί με το συνάδελφο κ. Ανωμερίτη, υποδεχτήκαμε στο Υπουργείο Εμπορικής Ναυτιλίας τον καπετάν Μάγκουρα. Και λέω για τον κ. Ανωμερίτη, γιατί είχε κάνει τον κόπο να πάει στην Ισπανία να μαζέψει υπογραφές, να δώσει και αυτός εκ μέρους του κόμματός του τη μάχη για την απελευθέρωση του καπετάν Μάγκουρα, καπετάνιου αυτού του πλοίου που γίνεται αυτή η φασαρία και που δεν μπορώ να καταλάβω γιατί γι’ αυτόν τον άνθρωπο εμείς θα υιοθετήσουμε θέσεις όπως αυτές ξένων εντύπων που δεν έχουν κανένα ενδιαφέρον για τη ναυτιλία και τους κατονομάζει «αλήτες των θαλασσών». Δεν είναι οι Έλληνες ναυτικοί «αλήτες των θαλασσών». Δεν είναι αλήτης ο καπετάν Μάγκουρας. Είναι ο άνθρωπος εκείνος που με κίνδυνο της ζωής του προσπάθησε να προστατέψει το θαλάσσιο περιβάλλον και πλήρωσε λάθη πολιτικής, λάθη πολιτικής κατεύθυνσης, όπως αυτά που κάνετε σήμερα εσείς με την τοποθέτησή σας.
      Εμείς είμαστε ευτυχείς, γιατί μέσα σε οκτώ μήνες δεν έχει μείνει ούτε ένας Έλληνας ναυτικός κρατούμενος σε κανένα μέρος του κόσμου. Και θέλω να ευχαριστήσω δημοσίως τον Υπουργό Εξωτερικών και όλη την πολιτική ηγεσία του Υπουργείου Εξωτερικών και του Υπουργείου Δικαιοσύνης, για τις συντονισμένες προσπάθειες που μας οδήγησαν να φέρουμε το συγκεκριμένο αποτέλεσμα, όχι μόνο για τον καπετάν Μάγκουρα, αλλά και για πολλούς άλλους.
      Η απελευθέρωση του καπετάν Μάγκουρα είναι η τελευταία από μία σειρά επιτυχημένων πρωτοβουλιών της ελληνικής Κυβέρνησης. 
      Για την ιστορία, κύριοι συνάδελφοι, θα σας πω ότι τον Απρίλιο του 2004 πήγαμε στο Πακιστάν με τον Υφυπουργό Εξωτερικών κ. Βαλινάκη και καταφέραμε τον επαναπατρισμό πέντε Ελλήνων και  τριών αλλοδαπών ναυτικών οι οποίοι κρατούντο εκεί. Αυτό δείχνει ποια είναι η δύναμη της ελληνικής ναυτιλίας, η σοβαρότητα της αντιμετώπισης των προβλημάτων και η απήχηση που έχει η θέση της χώρας μας στο διεθνές περιβάλλον. 
      Το Σεπτέμβριο του 2004 απελευθερώσαμε δεκατρείς ναυτικούς του «Βασίλειος 16» σε συνεργασία με την κυβέρνηση της Γεωργίας, όπου είχαν οι Γεωργιανές Αρχές κάποιες αιτιάσεις για το πλοίο και το πλήρωμά του. Το ίδιο έγινε με την απελευθέρωση από την Ινδονησία του πλοιάρχου Μιχαήλ Καμπουριά του δεξαμενοπλοίου «ΠΑΝΟΣ». Επίσης σαν μια εκδήλωση καλής θελήσεως και εκεί υπήρξε συντονισμός και είναι προς έπαινο του μακαρίτη Ανδρέα Παπανδρέου που έσωσε τη ζωή από τον απαγχονισμό του ναυτικού μας Καστανιά και βεβαίως οι καλές σχέσεις της Ελλάδος με την Αίγυπτο που οδήγησαν στο να έλθει και αυτός ο ναυτικός εδώ για να εκτίσει το υπόλοιπο της ποινής του. 
      Οι επιτυχημένες διπλωματικές παρεμβάσεις ανά τον κόσμο από την πλευρά της ελληνικής Κυβέρνησης αποδεικνύουν το κύρος της χώρας μας και το δυναμισμό της ελληνικής ναυτιλίας παγκοσμίως. Μια παγκόσμια δύναμη μαζί με τον τουρισμό είναι οι δύο βασικοί πυλώνες της εθνικής μας οικονομίας. Έτσι θέλουμε να τους βλέπουμε τους  δύο αυτούς πυλώνες που μας ενδιαφέρουν και βεβαίως θα κάνουμε το ίδιο πράγμα, θα ακολουθήσουμε την ίδια πολιτική και για την προστασία του περιβάλλοντος και για την προστασία της ελληνικής ναυτιλίας.
      Η πολιτική μας ανεξάρτητα με ότι λέτε -και όπως είναι γνωστό αυτά που λέει κανείς τον χαρακτηρίζουν, είναι σαν τον καθρέφτη, επιστρέφουν πίσω και δεν έχω κανένα λόγο να μπω στα μικρά, στα προσωπικά, στις αντιπαραθέσεις οι οποίες εκθέτουν αυτούς που τις εκστομίζουν και ειδικά σε ένα επίσημο βήμα όπως είναι το Βήμα της Βουλής και όχι αυτούς οι οποίοι θίγονται- έχει φέρει αποτέλεσμα. Δώδεκα δισεκατομμύρια ευρώ είναι τα χρήματα τα οποία θα έλθουν στην Ελλάδα φέτος. Δύο και πλέον δισεκατομμύρια ευρώ περισσότερα από τον τουρισμό. Αυτήν την οικονομική δραστηριότητα θα την πετάξουμε από το παράθυρο; Αυτήν την οικονομική δραστηριότητα θα την αφήσουμε απροστάτευτη; Τους πενήντα χιλιάδες ναυτικούς με τις οικογένειές τους θα τους πετάξουμε σαν έρμα στη θάλασσα; 
      Αυτήν την πολιτική μας συστήνετε να ακολουθήσουμε;
      Στα εμπορικά πλοία. Έχω έναν πίνακα εδώ –θα σας τον καταθέσω κιόλας- για 96 πλοία που μπήκαν στην ελληνική σημαία και 100 που είτε πήγαν για διάλυση είτε έφυγαν από την ελληνική σημαία. Τα νεοεισερχόμενα πλοία που ενεγράφησαν στο ελληνικό νηολόγιο  έχουν ηλικία 6,6 έτη και 23 κόμμα τόσων χρόνων είναι τα πλοία τα οποία φεύγουν.
      Τι σημαίνει αυτό; Σημαίνει ότι υπάρχει ένα κλίμα εμπιστοσύνης, ότι πιστεύουν ότι η Ελλάδα είναι σοβαρή, πιστεύουν ότι η Ελλάδα δίνει μάχες στα διεθνή φόρα και βεβαίως τα αποτελέσματα είναι να έχουμε τον πιο νέο στόλο παγκοσμίως και βεβαίως αυτό δείχνει ότι η εμπορική ναυτιλία έχει μέλλον. 
      Τριακόσια ένα νέα πλοία βρίσκονται υπό κατασκευή στα ναυπηγεία διεθνώς. Ανοίγω εδώ παρένθεση και λέγω ότι η αλόγιστη πολιτική της προηγούμενης εικοσαετίας, μια μεγάλη δραστηριότητα τη ναυπηγοεπισκευαστική –το «ναυπηγό» σβήστε το πια από την Ελλάδα, αλλά και το «επισκευαστική» με πάρα πολλά προβλήματα και τώρα αναλαμβάνουμε συγκεκριμένες πρωτοβουλίες- την αδράνησε, με αποτέλεσμα σήμερα στην Ελλάδα να μην ναυπηγείται ούτε ένα πλοίο, κύριοι συνάδελφοι. Αυτή είναι η πολιτική στην οποία μας οδήγησε το ΠΑΣΟΚ όλα αυτά τα χρόνια.
      ΓΕΩΡΓΙΟΣ ΑΝΩΜΕΡΙΤΗΣ:  Ούτε στην Ευρώπη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Στην Ευρώπη γίνονται, κύριε συνάδελφε και το ξέρετε. Και στην ακτοπλοία. Διατελέσατε πάρα πολλά χρόνια Υπουργός Εμπορικής Ναυτιλίας και το ξέρετε. Και όχι μόνο αυτό, αλλά φεύγουν από εδώ από το Πέραμα οι καλοί τεχνίτες, αυτοί που κάνουν τις «πατέντες»  και πηγαίνουν και προσφέρουν τις υπηρεσίες τους στα ναυπηγεία της Ευρώπης, όπως είναι της Γερμανίας για να κατασκευάσουν τα πλοία της ακτοπλοϊας, όπως επαναλαμβάνω, πολύ καλά γνωρίζετε.
      Κυρίες και κύριοι συνάδελφοι, εγώ δεν θα σας πω αυτά που πιστεύει η Ελληνική Κυβέρνηση. Είχαμε  πολλές φορές την ευκαιρία και σε ερωτήσεις εδώ στη Βουλή, να συζητήσουμε αυτά τα θέματα.
      Θα σας διαβάσω, όπως είπα και στην αρχή, τι λένε οι εμπλεκόμενοι στη ναυτιλία. Η ΠΝΟ, η Πανελλήνία Ναυτική Ομοσπονδία. Η ΓΣΕΕ των ναυτών για παράδειγμα λέει: «Παρά το γεγονός ότι η διεθνής νομοθεσία και ιδιαίτερα η διεθνής  σύμβαση MARPOL το 1978 προβλέπει ρητά ότι η θαλάσσια ρύπανση που έχει προκληθεί από ατύχημα δεν αποτελεί παραβίαση της εν λόγω σύμβασης –αυτό λέει η ΠΝΟ- η Ευρωπαϊκή Επιτροπή με την παραπάνω απόφαση καλεί τα κράτη-μέλη να υιοθετήσουν νομοθεσία» -ακούστε- «για την ποινικοποίηση της ναυτικής εργασίας». 
      Είναι δημαγωγός, ο Υπουργός Εμπορικής Ναυτιλίας ή δημαγωγεί το αρμόδιο όργανο των ναυτεργατών που είναι η ΠΝΟ; 
      Και λέει παρακάτω: «Παράλληλα εάν υιοθετηθεί η ποινικοποίηση της ναυτικής εργασίας θίγονται τα ανθρώπινα δικαιώματα των ναυτεργατών, μένει απροστάτευτο το ναυτικό επάγγελμα και το κύρος και η αξιοπρέπεια των ναυτεργατών». Αυτό το λέει η ΠΝΟ.
      Τι λέει τώρα η ITF, που είναι η Παγκόσμια Ναυτική Ομοσπονδία, μέλος της οποίας είναι και η Ευρωπαϊκή Ναυτική Ομοσπονδία που εκπροσωπεί πέντε εκατομμύρια ναυτεργάτες.
      Λέει: «Αυτή η πρόταση δηλαδή, η απόφαση-πλαίσιο, «της οποίας η σύλληψη είναι λάθος θα προκαλέσει σύγχυση. Αυτές οι εξελίξεις προξενούν σοβαρή ανησυχία στους ναυτικούς….» -δεν λέει στους εφοπλιστές αλλά στους ναυτικούς- «…καθώς η επιβολή ποινικής ευθύνης αποτελεί σοβαρό ζήτημα». Και συνεχίζει: «Θα έθετε τους ναυτικούς σε επαχθή θέση και σε χειρότερη μοίρα από άλλα επαγγέλματα». 
      Τι λέει τώρα το Ευρωπαϊκό Κοινοβούλιο, η αρμόδια εισηγήτρια του Ευρωπαϊκού Κοινοβουλίου. Λέει ότι «το Συμβούλιο αναφέρεται σε σοβαρή αμέλεια.» -αυτό στο οποίο αναφέρθηκαν και οι αγαπητοί συνάδελφοι- «Ενώ αυτό δεν είναι διεθνώς αποδεκτός όρος, νομίζω ότι πρέπει να αναφερθούμε σε βαριά αμέλεια.» Αυτό δηλαδή που λέει η Ελληνική Κυβέρνηση. 
      Και λέει παρακάτω: Ο πλοίαρχος και το πλήρωμα πρέπει να απολαμβάνουν γενικής προστασίας ακόμα και στα χωρικά ύδατα –το λέω επειδή αναφερθήκατε στα χωρικά ύδατα- και γι’ αυτό, λέει η εισηγήτρια από την Ολλανδία στο Ευρωπαϊκό Κοινοβούλιο, κατέθεσα προς συζήτηση την τροπολογία νούμερο 7, για να τους προσφέρω προστασία τύπου MARPOL. Δηλαδή, όλοι επιθυμούν με βάση τη Συνθήκη της MARPOL, με βάση το Διεθνές Δίκαιο, να μην υπάρχει διάκριση μεταξύ των ναυτικών οι οποίοι τυχαίνει να έχουν την καταγωγή τους από κράτη που είναι κοινοτικά και των άλλων που δεν είναι. 
      Τι λέει ο ΙΜΟ, ο Διεθνής Ναυτιλιακός Οργανισμός στον οποίο ευτύχησε να έχει η Ελλάδα ένα γενικό γραμματέα. Στην έβδομη ετήσια διάλεξη που έδωσε πριν μερικές μέρες στις 6 Οκτωβρίου 2004 –δεν θα σας διαβάσω αποσπάσματα από την ομιλία- έχει ως τίτλο και θα σας τον διαβάσω, γιατί είναι χαρακτηριστικός: «Ποινικοποίηση της ναυτιλίας: Ανθρώπινα πιόνια σε πολιτικά και νομικά σχέδια». Αν ήμουν δημαγωγός, δεν θα μπορούσα να σας πω σε ποια πολιτικά και νομικά σχέδια εμπλέκετε τα ανθρώπινα αυτά πιόνια που λέγονται Έλληνες ναυτικοί; Δεν θα το κάνω όμως. Απλώς έτσι, για να δείτε ότι μπορεί κανείς πολύ εύκολα να αντιστρέψει την επιχειρηματολογία, όταν βασίζεται μόνο σε χαρακτηρισμούς και όχι σε επιχειρήματα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, θα πάρω και λίγο χρόνο από τη δευτερολογία μου. 
      Πείτε, όμως, εσείς ότι έχετε μια δική σας ρότα, ότι έχετε μια δική σας κατεύθυνση και ότι δεν θέλετε να υιοθετήσετε ούτε των ναυτεργατών ούτε της ναυτιλιακής κοινότητας ούτε του Ευρωπαϊκού Κοινοβουλίου ούτε των διεθνών οργανισμών. Τη δική σας πολιτική, τις θέσεις των δικών σας Υπουργών δεν τις υιοθετείτε; Δηλαδή, μόλις κατεβήκατε από το άρμα της εξουσίας και πήγατε στην Αντιπολίτευση, ξεκινήσατε πάλι την πολιτική της σύγκρουσης χωρίς λογική, όπως στο παρελθόν;
      Θα σας διαβάσω τι έλεγε ο κ. Πασχαλίδης, ο προκάτοχός μου Υπουργός Εμπορικής Ναυτιλίας στις 5-12-2003, στο Συμβούλιο Υπουργών Θαλάσσιων Μεταφορών για το ίδιο θέμα. Λέει ο κ. Πασχαλίδης ότι η ναυτιλία ως διεθνής δραστηριότητα έχει ανάγκη από διεθνείς κανόνες και ότι οι ρυθμίσεις της διεθνούς σύμβασης για την προστασία του θαλάσσιου περιβάλλοντος MARPOL και της σύμβασης του δικαίου της θαλάσσης UNCLOS, θα πρέπει να γίνουν σεβαστές από την κοινοτική νομοθεσία. Ποια εφοπλιστικά συμφέροντα, κύριοι συνάδελφοι, υπηρετεί ο κ. Πασχαλίδης, αν αυτές είναι οι ίδιες θέσεις της ελληνικής κυβέρνησης; Κατηγορείτε τον κ. Πασχαλίδη, τον συνάδελφό σας Βουλευτή και πρώην Υπουργό, με την ίδια επιχειρηματολογία που κατηγορείτε τον Υπουργό Εμπορικής Ναυτιλίας ότι υπηρετεί συμφέροντα εφοπλιστών και μάλιστα πειρατών εφοπλιστών; 
      Τα ίδια έλεγε ο κ. Πασχαλίδης και στις 18 Νοεμβρίου του 2003 στην Επιτροπή Παραγωγής και Εμπορίου, παρουσιάζοντας μάλιστα και δέσμη σαράντα τεσσάρων μέτρων για το διαρκή εκσυγχρονισμό της ελληνικής ναυτιλίας. Στα σαράντα τέσσερα αυτά μέτρα για το διαρκή εκσυγχρονισμό της ελληνικής ναυτιλίας ο κ. Πασχαλίδης, στα πρώτα τρία αναφέρει αυτά τα πράγματα, ότι είναι μία διεθνής δραστηριότητα, ότι δεν μπορεί να υπάρχει διακριτική μεταχείριση μεταξύ των διαφόρων στελεχών της ναυτιλίας και ότι πρέπει να πάμε με τους διεθνείς κανόνες. 
      Πείτε, όμως, ότι τον κ. Πασχαλίδη τον στέλνετε στην πυρά. Έκανε ένα λάθος και τον ανακαλείτε στην τάξη. Ο κ. Ανωμερίτης, που είναι και ο πρώτος επερωτών σας, τι έλεγε; Ανακοίνωση Τύπου, Συμβούλιο Υπουργών Βρυξελών στις 9-12-2002. Διαβάζω από το δελτίο Τύπου το οποίο θα καταθέσω στα Πρακτικά για τους συναδέλφους και για τους συναδέλφους του ΠΑΣΟΚ να τα εξετάσουν και να μας απαντήσουν στις δευτερολογίες τους. Λέει το δελτίο Τύπου ότι ο κ. Ανωμερίτης υπογράμμισε την ανάγκη αυστηρής κίνησης όλων μέσα στα πλαίσια του δικαίου της θαλάσσης, δηλαδή της UNCLOS, και των διεθνών συμβάσεων, δηλαδή της MARPOL, για να μη γυρίσει μέσα από μεμονωμένες δράσεις η ελληνική ναυτιλία στις συνθήκες του 15ου αιώνα. 
      (Στο σημείο αυτό ο Υπουργός Εμπορικής Ναυτιλίας κ. Μανώλης Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δηλαδή υπάρχει μία συνέχεια στην πολιτική. Η κυβέρνηση εκείνης της εποχής λέει ότι θα γυρίσει στον 15ο αιώνα η Ναυτιλία εάν υπάρχει διακριτική μεταχείριση. Και σήμερα εγκαλείται η Ελληνική Κυβέρνηση.
      Αυτά, κύριοι συνάδελφοι, στη διάθεσή σας για την κρίση σας, για τις επικρίσεις σας και βεβαίως για την αυτοκριτική σας.
      Το ίδιο άλλωστε έλεγε ο κ. Ανωμερίτης, ενημερώνοντας δύο ημέρες μετά τους Έλληνες ανταποκριτές. Τα ίδια πάλι. Διεθνείς συνθήκες κλπ.
      Τι σας έχει κάνει να αλλάξετε εάν δεν είναι το πάθος για αντιπολίτευση, εάν, βρε αδελφέ, δεν σας αρέσει η παρούσα ηγεσία του Υπουργείου Εμπορικής Ναυτιλίας και θέλετε να την αλλάξετε; Εσείς, όμως, που έχετε πείρα, έχετε γνώση, ξεχάσατε τόσο γρήγορα τι λέγατε πριν ένα ακριβώς χρόνο; Ούτε χρόνο δεν κλείσατε; Ούτε χρόνος δεν έκλεισε από τότε που ο κ. Πασχαλίδης έλεγε παρόμοια πράγματα, με αυτά που ισχυρίζεται η Ελληνική Κυβέρνηση, στη Βουλή. 
      Θα στείλουμε, λοιπόν και τον κ. Ανωμερίτη στην πυρά; Θα πούμε ότι ο κ. Ανωμερίτης εκπροσωπεί εφοπλιστικά συμφέροντα και μάλιστα πειρατικά; Αυτή είναι η στάση σας; Αυτή είναι η θέση που υιοθετείτε;
      Εμείς, κύριοι συνάδελφοι, θέλουμε να συνεννοηθούμε. Και αυτό που θα ήθελα πολύ από την Αξιωματική Αντιπολίτευση, είναι να μας πει μία καθαρή θέση. Το Κομμουνιστικό Κόμμα έδωσε μία καθαρή θέση στην επιτροπή. Ο Συνασπισμός έχει τη δική του καθαρή θέση. Εσείς, ως Αντιπολίτευση, είστε ήξεις αφίξεις. Άλλα λέει το ένα στέλεχος, άλλα λέει το άλλο στέλεχος, άλλα λέει ο ένας πρώην Υπουργός, λέει «καταψηφίστε», άλλα λέει ο άλλος Υπουργός, «ναι μεν αλλά…». Πρέπει, λοιπόν, να έχετε μία θέση. 
      Ζητούμε τη στήριξή σας. Θέλουμε τη συνεργασία σας. Θέλουμε να δούμε την Εμπορική Ναυτιλία να κυριαρχεί σε όλα τα μήκη και τα πλάτη της γης. Θέλουμε να  είναι μία οικονομική δραστηριότητα. Θέλουμε ανθρώπους στη θάλασσα. Και θέλουμε κάτι το οποίο έκτισαν άνθρωποι φτωχοί, που δεν έβρισκαν, δεν είχαν τον τρόπο, να ζήσουν τις οικογένειές τους και πάλευαν με τα κύματα για δεκαετίες, να υπάρχει και στο μέλλον. Θέλουμε ανθρώπους να έρχονται στις Σχολές του Εμπορικού Ναυτικού, να γίνονται ναυτικοί, να γίνονται στελέχη γραφείων, να γίνονται εφοπλιστές, να προσφέρουν στην ελληνική οικονομία, όπως πρόσφερε ο ναυτικός κόσμος όλα αυτά τα χρόνια.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχουν μείνει οκτώ λεπτά για δευτερολογία και πέντε λεπτά για τριτολογία.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Χρήστος Παπουτσής.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, η Ελλάδα είναι παγκόσμια υπερδύναμη στον τομέα της εμπορικής ναυτιλίας. Ταυτόχρονα, όμως, η χώρα μας, η ιστορία μας και ο πολιτισμός μας είναι αναπόσπαστα δεμένα με τη ναυτιλία.
      Για εμάς τους Έλληνες η σχέση με τη θάλασσα, η σχέση με τη ναυτιλία ήταν πάντοτε, είναι και θα συνεχίσει να είναι, μία σχέση ζωής, μία σχέση ελευθερίας, μία σχέση επιβίωσης. Και δεν θα μπορούσε να ήταν διαφορετικά καθώς τα 9/10 της συνολικής έκτασης της Ελλάδας είναι ακτές και το ? του εδάφους της αποτελείται από νησιά και βραχονησίδες.
      Επομένως η προστασία του θαλάσσιου περιβάλλοντος αποτελεί γι’ αυτόν ακριβώς το λόγο για εμάς τους Έλληνες, πρώτη προτεραιότητα. 
      Προς αυτήν ακριβώς την κατεύθυνση πρέπει να λαμβάνουμε όλα τα ενδεδειγμένα μέτρα, να παίρνουμε όλες τις πρωτοβουλίες που απαιτούνται σε νομοθετικό και διοικητικό επίπεδο για την πρόληψη αλλά και για την αντιμετώπιση της θαλάσσιας ρύπανσης.
      Ελπίζω να συμφωνήσουμε όλοι σε δύο παραδοχές. Πρώτα απ’ όλα ότι η ναυτιλία είναι μία διεθνής δραστηριότητα και δεύτερον, ότι η ρύπανση της θάλασσας, γενικότερα η ρύπανση του περιβάλλοντος, δεν γνωρίζει σύνορα.
      Είναι προφανές ότι οι διεθνείς συμβάσεις, όπως και η ευρωπαϊκή πολιτική που αναπτύσσεται για την προστασία του θαλασσίου περιβάλλοντος, έχουν ιδιαίτερη σημασία για τη χώρα μας και ιδιαίτερα για την ελληνική ναυτιλία. Και είναι ακριβώς αυτοί οι λόγοι εθνικού συμφέροντος που υποχρεώνουν την όποια ελληνική κυβέρνηση, ανεξαρτήτως ιδεολογικής και πολιτικής ταυτότητας, να συμμετέχει ενεργά σε αυτές τις διεργασίες, να είναι στην πρώτη γραμμή όλων των κρατών της Ευρωπαϊκής Ένωσης, όλων των κρατών του Διεθνούς Οργανισμού Ναυτιλίας, όλων των κρατών του κόσμου, όλων των κρατών εκείνων τα οποία θέλουν να προωθήσουν ένα νομοθετικό πλαίσιο που να εγγυάται την προστασία του θαλασσίου περιβάλλοντος.
      Είναι απαραίτητο να κατανοήσουμε όλοι ότι για να συνεχίσει η ναυτιλία μας να είναι πρωτοπόρα και κυρίαρχη και στον 21ο αιώνα, όπως ήταν στον 20ο, θα πρέπει να συμβαδίζει με τις εξελίξεις. Θα πρέπει να αξιοποιεί την τεχνολογία για να μειώνει τους κινδύνους, θα πρέπει να επενδύει στην ασφάλεια και στην ποιότητα, να επενδύει μεσοπρόθεσμα και μακροπρόθεσμα στην ισχύ και στο κύρος της χώρας μας, να ενισχύει το κύρος της χώρας μας, το οποίο μπορεί να παίξει ηγετικό ρόλο στην Ευρωπαϊκή Ένωση, μιας κι έχουμε το 50% του κοινοτικού στόλου.
      Και είναι απαραίτητο να παίξει αυτό το ρόλο η Ελλάδα, καθώς ολοένα και περισσότερο η Ευρωπαϊκή Ένωση θα ενισχύει τη δική της παρουσία ως ένωση των είκοσι πέντε κρατών-μελών στο διεθνή ναυτιλιακό οργανισμό και σε όλους τους παγκόσμιους οργανισμούς, διαπραγματευόμενη ως ένωση πλέον τα θέματα ναυτιλίας. Και είναι ακριβώς αυτή η επιλογή των είκοσι πέντε κρατών-μελών που υποχρεώνει την Ελλάδα να επανακαθορίσει και τη δική της στρατηγική για την πολιτική ναυτιλίας μέσα στα πλαίσια της Ευρωπαϊκής Ένωσης. Να μετακινηθούμε δηλαδή, από την παραδοσιακή τακτική που ακολουθήσαμε από την ένταξή μας στην ΕΟΚ το 1981, την πολιτική δηλαδή της ήσσονος ρυθμιστικής παρέμβασης της Ευρωπαϊκής Ένωσης, στον τομέα της εμπορικής ναυτιλίας αρνούμενοι την υιοθέτηση αυστηρότερων μέτρων από εκείνα που θεσμοθετήθηκαν και έγιναν αποδεκτά στο πλαίσιο της διεθνούς σύμβασης MARPOL 1973-1978 για την πρόληψη της ρύπανσης από τα πλοία.
      Και αυτό γιατί οι καιροί άλλαξαν. Γιατί τότε ήταν 1981 και σήμερα είναι 2004. Γιατί είμαστε στον 21ο αιώνα και τότε ήταν ακόμη ο 20ος αιώνας. Γιατί η Ευρωπαϊκή Οικονομική Κοινότητα -ΕΟΚ- των δέκα κρατών-μελών τότε εξελίχθηκε σε Ευρωπαϊκή Ένωση των είκοσι πέντε κρατών-μελών. Και είναι κυρίαρχο το αίτημα των λαών της Ευρώπης σήμερα για την ανάπτυξη και την ανταγωνιστικότητα της ευρωπαϊκής οικονομίας, το οποίο πρέπει να συνδέεται απόλυτα και να συνδυάζεται με τις επιδιώξεις των πολιτών, την προστασία του περιβάλλοντος και την ποιότητα της ζωής των πολιτών της. 
      Είναι ιδιαίτερα ενθαρρυντικό το γεγονός ότι τα τελευταία χρόνια βρίσκεται σε εξέλιξη ένα μεγάλο πρόγραμμα εκσυγχρονισμού του ελληνικού εμπορικού στόλου, του ελληνόκτητου εμπορικού στόλου. Και θέλω να επισημάνω ιδιαίτερα τις μεγάλες παραγγελίες, που βρίσκονται τώρα σε εξέλιξη, σε σύγχρονα δεξαμενόπλοια διπλών τοιχωμάτων. Σήμερα, όμως, στην Ευρωπαϊκή Ένωση ποιος είναι ο αγώνας που γίνεται; Ο αγώνας γίνεται ενάντια στη ρύπανση από πρόθεση ή από αμέλεια. Και αυτός ο αγώνας βρίσκεται στις προτεραιότητες της Ευρωπαϊκής Ένωσης. 
      Δεν είμαι από εκείνους που έσπευσαν να το συνδέσουν ούτε με το «PRESTIGE» ούτε με τα ναυτικά ατυχήματα ούτε με τα διαπλεκόμενα συμφέροντα εντός της χώρας, για να αποκαταστήσουμε και την πραγματικότητα. Υπενθύμισα, όμως, από την πρώτη στιγμή ότι αυτή η δέσμευση της Ευρωπαϊκής Ένωσης κατεγράφη στα συμπεράσματα του Ευρωπαϊκού Συμβουλίου της Κοπεγχάγης τη 12η Δεκεμβρίου 2002. Το Συμβούλιο Υπουργών Μεταφορών της Κοινότητας κατέληξε τον Ιούνιο που μας πέρασε -μετά από δύο χρόνια συζητήσεων- σε μια κοινή θέση σχετικά με την οδηγία για την επιβολή κυρώσεων, συμπεριλαμβανομένων και των ποινικών κυρώσεων για τις παραβάσεις που σχετίζονται με τη ρύπανση. Η ελληνική Κυβέρνηση σ’ αυτό το Συμβούλιο των Υπουργών Μεταφορών του Ιουνίου επέλεξε να μπει στο περιθώριο και να καταψηφίσει την οδηγία, η οποία όμως εγκρίθηκε από την πλειοψηφία. Τώρα είναι στο Ευρωπαϊκό Κοινοβούλιο για δεύτερη ανάγνωση κι έχει ενδιαφέρον όχι τι λέει η ελληνική Κυβέρνηση, αλλά τι λένε οι Έλληνες Ευρωβουλευτές και κυρίως οι Ευρωβουλευτές της Νέας Δημοκρατίας.
      Ας δούμε, λοιπόν, τη θέση που πήρε στην πρώτη ανάγνωση αυτής της νομοθετικής πρωτοβουλίας ο αρμόδιος την εποχή εκείνη Ευρωβουλευτής σας, ο κ. Κωστής Χατζηδάκης, ο οποίος υπερθεμάτιζε για τη νομοθετική πρωτοβουλία, για να υπάρχει ενιαία αντιμετώπιση του ζητήματος των κυρώσεων, ασκώντας μάλιστα και κριτική στο Συμβούλιο Υπουργών ότι καθυστερεί τη διαδικασία και δεν δέχεται τις αυστηρότερες προτάσεις, τις οποίες ήδη είχε υποβάλει το Ευρωπαϊκό Κοινοβούλιο και η Ευρωπαϊκή Επιτροπή.
      Όπως διαπιστώνετε, κυρίες και κύριοι συνάδελφοι, ήταν διαφορετική η ευαισθησία του κ. Χατζηδάκη και διαφορετική του αρμοδίου Έλληνα Υπουργού, διαφορετική πολιτική επιλογή του Ευρωβουλευτή από την Κυβέρνηση. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να το καταθέσετε για τα Πρακτικά.
      ΧΡΗΣΤΟΣ ΠΑΠΟΥΤΣΗΣ: Βεβαίως θα σας τα καταθέσω, μόλις κατέβω από το Βήμα. Έχω μαζί μου τα Πρακτικά στα οποία φαίνεται ολόκληρη η τοποθέτηση του κ. Χατζηδάκη αναλυτικά.
      Πρόκειται περί μιας διγλωσσίας ενός κόμματος, που προσδιορίζεται ανάλογα με τη συγκυρία και τη σκοπιμότητα, σκοπιμότητα η οποία είναι άλλοτε συλλογική και άλλοτε προσωπική. Τώρα, όμως, βρισκόμαστε σε άλλη φάση. Τώρα εμείς ελέγχουμε με τη σημερινή επερώτηση τη στάση της Κυβέρνησης στο Συμβούλιο Υπουργών Δικαιοσύνης της 25ης Οκτωβρίου, για άλλο θέμα, για την απόφαση πλαίσιο, για άλλη νομοθετική πρωτοβουλία σχετική με την οδηγία, που είναι, όμως, διαφορετική νομοθετική πρωτοβουλία, η οποία αναλαμβάνεται με διαφορετική νομική βάση, επί τη βάσει διαφορετικού άρθρου της Συνθήκης της Ευρωπαϊκής Ένωσης το οποίο απαιτεί ομοφωνία. 
      Ο σκοπός ακριβώς της απόφασης πλαίσιο είναι να συμπληρώσει την οδηγία με κανόνες πάνω σε ποινικά θέματα και να θεσπιστούν διατάξεις για τη διευκόλυνση των ποινικών ερευνών στα κράτη μέλη, να θεσπιστούν κανόνες συνεργασίας, προκειμένου να διασφαλιστεί η αποτελεσματική ποινική δίωξη των παραβάσεων. Αυτό συζητούμε σήμερα και γι’ αυτό ελέγχουμε την Κυβέρνηση.
      Η Κυβέρνηση, όμως, της Νέας Δημοκρατίας συστηματικά διαστρεβλώνει τον πολιτικό στόχο της νομοθετικής πρωτοβουλίας της Ευρωπαϊκής Επιτροπής, του Συμβουλίου Υπουργών και του Ευρωπαϊκού Κοινοβουλίου. Η Κυβέρνηση της Νέας Δημοκρατίας ονομάζει ως εθνικό συμφέρον την υποστήριξη των συμφερόντων ενός μέρους της ναυτιλιακής βιομηχανίας, εκείνων δηλαδή που επιδιώκουν το κέρδος χωρίς ίχνος ευθύνης απέναντι στις κοινωνίες, απέναντι στους λαούς, αδιαφορώντας για το θαλάσσιο περιβάλλον, για τις οικονομικές και οικολογικές επιπτώσεις που προκαλεί η καταστροφή του.
      Η Κυβέρνηση της Νέας Δημοκρατίας κατέστησε τη χώρα σ’ αυτόν τον τομέα δακτυλοδεικτούμενη στη διεθνή κοινή γνώμη και βεβαίως στα ευρωπαϊκά θεσμικά όργανα. Η Νέα Δημοκρατία στην πραγματικότητα αδιαφορεί για τις επιπτώσεις στην οικονομία και στην κοινωνία από μια ενδεχόμενη εκτεταμένη ρύπανση. Η Κυβέρνηση της Νέας Δημοκρατίας επιχειρεί στην πραγματικότητα να εμποδίσει την Ευρωπαϊκή Ένωση να προχωρήσει σ’ ένα αυστηρό νομοθετικό πλαίσιο για την πρόληψη και για την τιμωρία της ρύπανσης της θάλασσας και μάλιστα τη στιγμή που ο μεγάλος ανταγωνιστής της Ευρωπαϊκής Ένωσης, οι Ηνωμένες Πολιτείες της Αμερικής, έχουν από δεκαπενταετίας ένα αυστηρότατο πλαίσιο, το οποίο μεταξύ άλλων ορίζει και την απεριόριστη αντικειμενική ευθύνη για περιπτώσεις ρύπανσης. 
      Στο εσωτερικό, όμως, της χώρας η Κυβέρνηση της Νέας Δημοκρατίας ψεύδεται και δημιουργεί σύγχυση. Και θέλω να είμαι συγκεκριμένος:
      Ψέμα πρώτο: Βάλαμε βέτο. Καταψηφίστηκε η απόφαση πλαίσιο στο Συμβούλιο Υπουργών Δικαιοσύνης. Ποια είναι η αλήθεια; Δεν έγινε καμία απολύτως ψηφοφορία στις 25 Οκτωβρίου στο Συμβούλιο Υπουργών Δικαιοσύνης, ούτε βέτο ούτε καταψήφιση. Αντίθετα μάλιστα με επιστολή που κατέθεσαν οι τρεις Υπουργοί, μεταξύ των οποίων και ο Έλληνας Υπουργός Εμπορικής Ναυτιλίας στον Προεδρεύοντα του Συμβουλίου Υπουργών, ζητείται να μελετηθεί το θέμα και να συζητηθεί σε βάθος σ’ ένα άλλο συμβούλιο, όπως και πραγματοποιήθηκε το επόμενο συμβούλιο δύο εβδομάδες αργότερα, αφού λήφθηκε υπόψη, όπως γράφεται στην επιστολή, η αντίδραση της ναυτιλιακής βιομηχανίας.
      Ψέμα δεύτερο: Υποστηρίζουμε τα συμφέροντα των Ελλήνων ναυτικών. Ποια είναι η αλήθεια; Η διεθνής σύμβαση MARPOL επιτρέπει την τιμωρία για ατυχηματική ρύπανση, εφόσον ο κύριος του πλοίου ή ο πλοίαρχος ενήργησαν είτε από πρόθεση να προξενήσουν βλάβη είτε από αμέλεια και εν επιγνώσει της πιθανότητας να προκαλέσουν τη βλάβη, όπως αναφέρεται ρητώς στον κανονισμό 6, παράγραφος β΄, στο παράρτημα 2. 
      Η Κυβέρνηση της Νέας Δημοκρατίας δημιουργεί σύγχυση σχετικά με τη νομική ερμηνεία του όρου «αμέλεια», ενώ στην πραγματικότητα ενδιαφέρεται να μην επεκταθεί το πεδίο εφαρμογής των κυρώσεων στους νηογνώμονες, στους πλοιοκτήτες, στους ναυλωτές και στις λιμενικές αρχές, οι οποίες ενδεχομένως μπορούν να εμπλακούν με τον ένα ή τον άλλο τρόπο με πρόθεση στη ρύπανση της θάλασσας.
      Ψέμα τρίτο: Ποινικοποιείται η ναυτική εργασία, λέει ο Υπουργός. Λες και η ναυτική εργασία είναι εξ ορισμού συνδεδεμένη με τη θαλάσσια ρύπανση. Λες και είναι μέρος των καθηκόντων των ναυτικών προϋπόθεση για να πιάσουν δουλειά στη θάλασσα, στο βαπόρι, το να ρυπαίνουν τη θάλασσα. Το ψέμα είναι φανερό καθώς πουθενά δεν αναφέρεται ότι θεωρείται ποινικό αδίκημα η ρύπανση χωρίς απόδειξη ότι υπήρχε πρόθεση ή αμέλεια. Μ’ αυτό, όμως, το ψέμα, με άλλοθι ότι δήθεν προστατεύουμε τους ναυτικούς, στην πραγματικότητα η Κυβέρνηση της Νέας Δημοκρατίας δεν επιτρέπει να δημιουργηθεί ένα αυστηρό νομοθετικό πλαίσιο για όλους τους υπόλοιπους εμπλεκόμενους σε μια ενδεχόμενη ρύπανση οι οποίοι υπόλοιποι εμπλεκόμενοι δεν καλύπτονται από καμία διεθνή σύμβαση MARPOL.
      Το λεγόμενο βέτο δεν ήταν βέτο υπέρ των ναυτικών, αλλά ήταν veto υπέρ της ρύπανσης. Ήταν πολιτική και επικοινωνιακή γκάφα πρώτου μεγέθους, γιατί δυσφήμισε την Ελλάδα στη διεθνή κοινή γνώμη, γιατί περιόρισε τη διαπραγματευτική ικανότητα της χώρας στην Ευρωπαϊκή Ένωση, γιατί δημιούργησε μια μεγάλη σύγχυση στο εσωτερικό της χώρας.
      Το ερώτημα είναι αν υπάρχει κυβέρνηση. Υπάρχει επιτελείο αξιολόγησης των λόγων και των έργων των Υπουργών; Υπάρχει κυβερνητικό επιτελείο διερεύνησης της αλήθειας και του ψέματος, διερεύνησης του μύθου και της πραγματικότητας στις επιλογές και στις αποφάσεις και κυρίως στα επικοινωνιακά ευρήματα των Υπουργών; Δυστυχώς η αλήθεια είναι πικρή. Και η αλήθεια είναι ότι με τα ψέματα δεν κυβερνάται η χώρα. Αντίθετα, βρισκόμαστε σε μια εξαιρετικά κρίσιμη περίοδο.
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Όπως είπαμε και κατά τη συζήτηση στη Διαρκή Επιτροπή Παραγωγής και Εμπορίου, εμείς επιθυμούμε η Ελλάδα, ιδιαίτερα στον τομέα της εμπορικής ναυτιλίας, να συνεχίσει να είναι ηγέτιδα δύναμη στην Ευρωπαϊκή Ένωση και σε παγκόσμιο επίπεδο. Για να γίνει αυτό, πρέπει να έχει κύρος. Το κύρος πρέπει να προφυλάσσεται με όλους τους τρόπους και εντός της χώρας και εκτός και στα θεσμικά όργανα της Ευρωπαϊκής Ένωσης και στο Ελληνικό Κοινοβούλιο. Για να μπορεί το Ελληνικό Κοινοβούλιο να συμβάλει αποφασιστικά και για να μπορεί να συμβάλει και η Αντιπολίτευση, όπως ζήτησε προηγουμένως ο κύριος Υπουργός, πρέπει η συζήτηση να γίνεται αποκλειστικά και μόνο στα πλαίσια της αλήθειας, της πραγματικότητας, των αντικειμενικών και υπαρκτών στοιχείων, αυτών που προσδιορίζει η δεοντολογία και κυρίως η ευρωπαϊκή και η διεθνής νομιμότητα.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πολύδωρας.
      ΒΥΡΩΝ ΠΟΛΥΔΩΡΑΣ: Αδικείτε τους εαυτούς σας, κύριοι συνάδελφοι, διότι βάλλετε κατά της πολιτικής του Υπουργείου Εμπορικής Ναυτιλίας της Ελλάδος, μιας πολιτικής και μιας θέσης που έλαβε στα πλαίσια της Ευρωπαϊκής Ένωσης για την προάσπιση των εθνικών συμφερόντων.
      Αδικείτε ακόμη τους εαυτούς σας, διότι κυρίως από την παρέμβαση του Κοινοβουλευτικού σας Εκπροσώπου εφάνη ότι αυτή η παρέμβαση-απάντηση ήταν καταφορά εναντίον των προηγουμένων -ή και του εαυτού του- Υπουργών Εμπορικής Ναυτιλίας του ΠΑΣΟΚ.
      ΙΩΑΝΝΗΣ ΔΙΑΜΑΝΤΙΔΗΣ: Από πού προκύπτει αυτό;
      ΒΥΡΩΝ ΠΟΛΥΔΩΡΑΣ: Από την περιγραφή των θέσεων που είχε λάβει. Τις ανέφερε αναλυτικά ο κύριος Υπουργός.
      Αδικείτε ακόμη τους εαυτούς σας, διότι χρησιμοποιείτε εκφράσεις όπως αυτές του κ. Παπουτσή: «ψέμα πρώτο, ψέμα δεύτερο, ψέμα τρίτο». Η κοινοβουλευτική, η νομική και η πολιτική επεξεργασία των θέσεων είναι: Έχετε μια ερμηνεία σ’ αυτό το σημείο, ενώ εμείς έχουμε μια άλλη ερμηνεία.
      Πού είναι το ψέμα;
      Και εάν εκτιμήσουμε αυτές τις ερμηνείες, κυρίες και κύριοι συνάδελφοι, τι βγαίνει στο τέλος; Βγαίνει ότι είστε υπερευαίσθητοι στο περιβάλλον; Αυτό είναι δικαίωμά σας! Είμαστε εξίσου υπερευαίσθητοι! Η πολιτική σας, εάν δεν εγένετο αυτή η στάση στην Ευρωπαϊκή Ένωση από πλευράς ελληνικού Υπουργείου Εμπορικής Ναυτιλίας και ηκολουθείτο η γενναιόδωρη άποψη για το περιβάλλον, θα είχε η Ελλάς ζημιά ή όφελος; Αυτό είναι το ερώτημα!
      ΧΡΗΣΤΟΣ ΠΑΠΟΥΤΣΗΣ: Όφελος!
      ΒΥΡΩΝ ΠΟΛΥΔΩΡΑΣ: Εκτιμάτε ότι θα είχε όφελος. 
      Είστε, λοιπόν, γαλαντόμοι! Το λέω για το ναυτικό κόσμο, το λέω για τον τουρισμό, το λέω για τους ναυτικούς, για τους εφοπλιστές, για το νηογνώμονα, για τις ασφαλιστικές εταιρείες, για τις ναυτικές υπηρεσίες, για το ναυτικό κόσμο! Συνέλθετε καμιά φορά! Ο Ντισραέλι έλεγε για τα χρόνια της μεγάλης βρετανικής αποικιοκρατίας το εξής: Δεν υπάρχουν αποικίες. Υπάρχει μόνο ο βρετανικός εμπορικός στόλος!
      Τι λέτε τώρα; Θέλετε να ισχυριστούμε ότι αποδέχεστε τη δύναμη, τον πλούτο, την ηγέτιδα θέση της Ελλάδας στη ναυτιλία, χωρίς ναυτικούς, χωρίς εφοπλιστές και χωρίς νηογνώμονα; Πού τα βρήκατε τα ποσοστά 1% ή 3%; Είναι γνωστοί, είναι από Καρδάμυλα της Χίου, είναι από τις Οινούσσες, είναι από την Κάσο, είναι από την Κεφαλονιά, είναι από τα Δωδεκάνησα, είναι Έλληνες οι οποίοι είναι δημιουργοί!
      Εάν εγώ ήμουν στη θέση του Υπουργού Εμπορικής Ναυτιλίας ή στη δική σας θέση, δεν θα κηδεμόνευα θεωρητικά για το πώς θα έκαναν τα καράβια και για το πώς σκίζουν τις θάλασσες, αλλά θα τους ρώταγα: «Τι θέλετε, κύριοι; Η ελληνική Κυβέρνηση τίθεται στην υπηρεσία σας!». Όχι, να παίζουμε κρυφτούλι! Ειπώθηκε επίσης: «Ξέρεις τι κακό είναι οι εφοπλιστές; Υηρετείτε τα συμφέροντα των εφοπλιστών!» Προηγουμένως σας ανέφερε τα κείμενα ο Μανώλης Κεφαλογιάννης. 
      Και αν πάμε και στην ακτοπλοΐα, τους ξέρουμε τους καραβοκυραίους της ακτοπλοΐας! Και θέλουμε να υπηρετήσουμε την ελληνική εμπορική ναυτιλία, την ποντοπόρα και την ακτοπλοΐα στο σύνολό της. Αρκεί, κύριοι ιστορικοί, νόες του ΠΑΣΟΚ, ένα γεγονός είτε να σε βουλιάξει είτε να σε πάει ψηλά.
      Εμάς, η Συνθήκη του Κιουτσούκ Καϊναρτζί το 1774 μάς πήγε στα ύψη. Έτσι βρεθήκαμε το ’21 με το στόλο των τριών νήσων, της Ύδρας, των Σπετσών, των Ψαρών. Η Συνθήκη του Κιουτσούκ Καϊναρτζί έδινε δικαιώματα ναυτολόγησης και επέτρεπε στους Έλληνες να είναι ναυτικοί σε καράβια με ρωσική σημαία. Έμαθαν την τέχνη και σε είκοσι χρόνια -ή σαράντα χρόνια για την ακρίβεια- ήταν πρωταθλητές στη Μεσόγειο και ετοιμοπόλεμοι. Ήξεραν την τέχνη της ναυτοσύνης. Είχαν γίνει καραβοκυραίοι.
      Ένα γεγονός, όπως αυτό στο οποίο εσείς θεωρείτε ότι εμείς είμαστε οι περιβαλλοντολογικά «αναίσθητοι» και εσείς οι «υπερευαίσθητοι», εάν δεν το προσέξεις, μπορεί να σε βουλιάξει σε μια κρίσιμη στιγμή.
      Υπάρχουν τρία σημεία από τη συζήτησή μας, τα οποία θα ήθελα να σχολιάσω, διότι η παρέμβαση του Κοινοβουλευτικού Εκπροσώπου κ. Παπουτσή, εκτός από τις φράσεις ψέμα, ψέμα, ψέμα το οποίο δεν τον τιμά και τον αδικεί εμφατικά, θα έλεγα ότι ήταν καλή. Σας είπα ότι είναι μία ερμηνεία η οποία δεν ευνοεί ούτε εσάς ούτε την ελληνική ναυτιλία.
      ΧΡΗΣΤΟΣ ΠΑΠΟΥΤΣΗΣ: Πείτε μας τι δική σας εκδοχή! 
      ΒΥΡΩΝ ΠΟΛΥΔΩΡΑΣ: Σας λέω λοιπόν τώρα τρία σημεία. 
      Πρώτον, όσον αφορά το μονοπύθμενο και διπύθμενο, ξέρετε ότι το υποστηρίξατε και εσείς και ο Μανώλης Κεφαλογιάννης σας είπε δώδεκα αποφάσεις. Ξέρετε ότι κάποιοι είναι αδιάφοροι για το μονοπύθμενο ή το διπύθμενο ή για το τριών πτυχών. Αυτοί είναι εκείνοι, οι οποίοι ευνοούνται από τη ναυπήγηση, αν πάρουμε την αλυσίδα των οικονομικών γεγονότων, εκείνοι οι οποίοι ευνοούνται από το σίδηρο και όχι εκείνοι οι οποίοι πλέουν, αλλά εκείνοι που λειτουργούν ναυπηγικά όπως η Νορβηγία, η Ολλανδία, αλλά και η Ιαπωνία και η Κορέα με σίδηρο, που είναι ευρωπαϊκής καταγωγής κατά το μάλλον ή ήττον, κατά το μεγαλύτερο ποσοστό. Δικαιούνται να είναι αδιάφοροι. Και σας λέμε χαρακτηριστικά πάνω στο μονοπύθμενο, διπύθμενο ότι είναι ζήτημα χρόνου. Και εμείς θέλουμε να μετάσχουμε στις νέες ρυθμίσεις τηρούντες τους κανόνες της ασφάλειας.
      Αλλά όταν έχεις ένα στόλο ο οποίος πλέει και πλέει ασφαλώς με τη στατιστική να δείχνει και για την ακτοπλοΐα και για την ποντοπόρο ελληνική ναυτιλία το μικρότερο ποσοστό ατυχημάτων δεν θα το συνεκτιμήσουμε ότι μιλάμε για λόγους αρχής, ότι μιλάμε -έρχομαι στο δεύτερο- για το νομικό θέμα; Πώς είσαστε τόσο απαθείς για την υπόθεση της βαρείας αμέλειας;
      Είπε ο Υπουργός ότι τη βαρεία αμέλεια την αποδεχόμαστε κι εμείς. Δεν θέλουμε να παίξουμε με τον σόλοικο νομικό όρο της «σοβαρής αμέλειας». Και το δόλο και τη βαρεία αμέλεια και τον ενδεχόμενο δόλο τα αποδεχόμεθα  σαν κριτήρια στην ατυχηματική πρόνοια. Είναι ή δεν είναι έτσι;
      Το τρίτο, το πιο σοβαρό, για να είμαστε εξηγημένοι είναι το εξής: Διαπραγματευόμαστε σοβαρά κι έχουμε κατά νου και την Κύπρο και τη Μάλτα. Και θα έπρεπε να είσαστε προσεκτικότεροι για τους χαρακτηρισμούς «μαύρη και άσπρη και γκρίζα σημαία», ειδικώς όταν μιλάμε για την Κύπρο και ειδικώς όταν μιλάμε για την ελληνική ποντοπόρα ναυτιλία.  Δώδεκα δισεκατομμύρια ευρώ εισφέρει η ναυτιλία στη χώρα έναντι 10.000.000.000 του τουρισμού. Θέλει προσοχή, ευαισθησία και αναγνώριση των προσπαθειών. Και αυτή η μη υπερψήφιση των αυστηρών προτάσεων για το περιβάλλον, είναι μια εσωτερική αντίφαση μέσα στα νομικά κείμενα. Γιατί αν δείτε τι λέει η MARPOL σε σχέση με την τελευταία εξέλιξη, όπου πιέζουν, θα δείτε ότι υπάρχει αντίφαση στους ορισμούς. Άλλη είναι η γραμμή της MARPOL και άλλη είναι η τελευταία απόφαση που θέλουν να περάσουν.
      Σας είπε αναλυτικά ο Μανώλης Κεφαλογιάννης ότι οι διαπραγματεύσεις συνεχίζονται. Εμείς θέλουμε να κατασφαλίσουμε τα συμφέροντα της ελληνικής εμπορικής ναυτιλίας, που είναι ταυτόχρονα και συμφέροντα της ευρωπαϊκής εμπορικής ναυτιλίας και της Κύπρου και της Μάλτας, των δύο νεοείσακτων χωρών, κατά ένα τρόπο που δεν θα στοιχίσει στον ίδιο το ρυθμό ανάπτυξης της ευρωπαϊκής εμπορικής ναυτιλίας και φυσικά δεν θα καταστήσει οιονεί υπόδικους όλους τους ‘Έλληνες ναυτικούς ή τους ευρωπαίους ναυτικούς. 
      Είναι πολύτιμη η παρατήρηση για την βαρεία αμέλεια, όπως είναι πολύτιμη και η άλλη παρατήρηση που βγαίνει από το Ευρωπαϊκό Κοινοβούλιο -αν δεν κάνω λάθος- ότι θα τυγχάνει ειδικής πρόνοιας και προστασίας και ο πλοιοκτήτης και οι ναυτικοί στα χωρικά ύδατα, που σημαίνει ότι δεν είναι αρμόδιος ο κυρίαρχος των χωρικών υδάτων. Στον πλοιοκτήτη και στο ναυτικό δίνει ένα πλεονέκτημα, το πλεονέκτημα του εδάφους-πλοίου και τα συναφή πλεονεκτήματα από την αναγνώριση αυτού του είδους για την εφαρμογή των κανόνων προστασίας του περιβάλλοντος και του Ναυτικού Δικαίου.
      ΠΡΟΕΔΡΟΣ (Άννα Μπενάκη-Ψαρούδα): Τελειώνετε σας παρακαλώ, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Τελειώνω, κυρία Πρόεδρε.
      Κλείνω λέγοντας ότι η συνεργασία για την επίτευξη των καλυτέρων αποτελεσμάτων είναι επιτακτική στον τομέα της εμπορικής ναυτιλίας. Να προσελκύσουμε ναυτικούς στο επάγγελμα, να τους στηρίξουμε και προπαντός, ειδικά για τη συζήτησή μας, να μην έχουμε εικόνα διασπασμένου μετώπου για το πώς θέλουμε την ελληνική-ευρωπαϊκή εμπορική ναυτιλία.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα):  Εισερχόμαστε στο στάδιο των δευτερολογιών.
       Ο κ. Ανωμερίτης έχει το λόγο.
      ΓΕΩΡΓΙΟΣ ΑΝΩΜΕΡΙΤΗΣ: Κυρία Πρόεδρε, κάναμε μια ολόκληρη συνεδρίαση, αλλά και από την πλευρά του κυρίου Υπουργού δεν έγινε καμία κουβέντα για το θέμα που συζητάμε. Δηλαδή η Κυβέρνηση εμφανίζεται να έχει κάποιες διαφορετικές θέσεις, οι οποίες ούτε αναπτύχθηκαν ούτε και προδιέγραψαν το τι ακριβώς θα γίνει στις επόμενες συνεδριάσεις. Διότι όταν πάμε και αναστατώνουμε την Ευρωπαϊκή Ένωση  και την ελληνική ναυτιλία, εμπλέκουμε εφοπλιστές, εμπλέκουμε ναυτεργάτες και τελικά βλέπουμε από την πρόσκληση που έγινε στη Διαρκή Επιτροπή ότι όλα αυτά αφορούν το άρθρο 4, παράγραφος 5 και το άρθρο 7, παράγραφος 6, που αν τα διαβάσει κανείς δεν καταλαβαίνει τίποτα, τότε πραγματικά ερχόμαστε σ’ αυτό που λέμε εμείς.
      Και έτσι είναι, κύριε Υπουργέ. Αυτά που διαβάσατε στα έγγραφα, τα οποία είναι αποσπάσματα και από δικές μου ανακοινώσεις και του κ. Πασχαλίδη, έτσι είναι και έτσι πολιτευόμαστε πάντα. Πηγαίνουμε στα ευρωπαϊκά όργανα ξεκινώντας από μία θέση, προκειμένου να διαβουλευθούμε, να διαπραγματευθούμε και να καταλήξουμε σε μια κοινά αποδεκτή θέση. Δεν βάζουμε βέτο. Εμείς γι’ αυτό σας εγκαλούμε. Το βέτο είναι η εύκολη λύση, αλλά είναι η απομόνωση της χώρας. Και αυτήν την απομόνωση θα την πληρώσουμε. Και το ξέρετε πολύ καλά.
      Το δεύτερο θέμα είναι ότι μιλήσατε πάλι για την ποινικοποίηση της ναυτικής εργασίας, ότι οδηγούμε σε τιμωρία την εμπορική ναυτιλία μ’ αυτές τις θέσεις -τις οποίες αποφασίσαμε- και ξεκινήσαμε αυτήν την απόφαση από την Ελληνική Προεδρία. Σας παρακαλώ να πάτε στις αποφάσεις του Ευρωπαϊκού Λαϊκού Κόμματος του Δεκεμβρίου του 2002 στην Κοπεγχάγη και στις του Μαρτίου του 2003 στις Βριξέλες και να δείτε ότι αυτές τις θέσεις που εμείς στηρίξαμε, τις έχει στηρίξει ο Αντιπρόεδρος του Ευρωπαϊκού Λαϊκού Κόμματος, κ. Κωνσταντίνος Καραμανλής και φέρουν την υπογραφή του.
      Ένα τρίτο θέμα: Κύριε Υπουργέ, σχετικά μ’ αυτό το χαρτί που καταθέσατε στη Βουλή, το οποίο φυσικά δεν είναι του Υπουργείου Εμπορικής Ναυτιλίας, για τα δήθεν εξαιρεθέντα μονοπύθμενα από τη θητεία μας, σας παρακαλώ να απολύσετε αύριο ή να απομακρύνετε αυτόν που σας το έδωσε. Θα σας κάνει ζημιά, όποιος κι αν είναι, δεν ξέρω βέβαια ποιος είναι. Και να το αποσύρετε το χαρτί. Σας το λέω μόνο, γιατί δεν πρέπει να σας κάνει ρεζίλι. Η απόσυρση, ταχύτερη ή όχι, των μονοπύθμενων αφορά πετρελαιοφόρα, δεξαμενόπλοια και εσείς καταθέσατε ένα πίνακα με δέκα φορτηγά. Τι δουλειά έχει το ένα με το άλλο; Εμείς δεν μιλάμε γι’ αυτό.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μου επιτρέπετε;
      ΓΕΩΡΓΙΟΣ ΑΝΩΜΕΡΙΤΗΣ: Σας παρακαλώ, έχετε δευτερολογία, θα απαντήσετε.
      Εγώ για την προστασία τη δική σας το λέω και επειδή δεν είναι έγγραφο του ΥΕΝ, γιατί ξέρετε ότι οι σύμβουλοι που έχετε -και είχαμε- είναι υψηλού επιπέδου και ξέρουν και δεν θα σας έδιναν ποτέ ένα τέτοιο έγγραφο.
      Τρίτο θέμα: ποινικοποίηση ναυτικής εργασίας. Γιατί το θέτουμε σ’ αυτήν τη βάση; Ή γιατί θέτουμε το θέμα, όπως είπα, της τιμωρίας της εμπορικής ναυτιλίας; Εκεί είναι το θέμα; Δηλαδή εμείς είμαστε εναντίον των ναυτεργατών και εσείς είστε υπέρ ή το αντίστροφο, με τους εφοπλιστές ή όχι; Εμείς σας ξεκαθαρίσαμε τις θέσεις μας. Εμείς ξεκαθαρίσαμε τις θέσεις μας, γιατί πιστεύουμε σε κάτι άλλο, έχουμε μια άλλη, διαφορετική οπτική γωνία. Γιατί πιστεύουμε στην ποιοτική ναυτιλία, πιστεύουμε στην προστασία του περιβάλλοντος και πιστεύουμε ότι αυτά είναι ένα πακέτο, πάνε όλα μαζί. Εσείς γιατί συνεχώς, σε όλα τα μέσα, στρέφεστε εναντίον μας και λέτε ότι είμαστε κατά των ναυτεργατών και ποινικοποιείται η ναυτική εργασία και εμείς οι κακοί τα θέλουμε αυτά. Δεν είναι έτσι.
      Τουλάχιστον, ας μην τα λέτε εσείς ως Νέα Δημοκρατία, διότι γνωρίζετε ότι είσαστε το μόνο κόμμα στο ελληνικό Κοινοβούλιο, που έχετε ως ταμία, εφοπλιστή στο Λονδίνο που είχε εξωχώρια εταιρεία, τη ΜAYO. Πηγαίνετε στο φάκελο της Εισαγγελίας Πρωτοδικών Αθηνών, για να δείτε ότι ο κύριος αυτός είναι ο ιδιοκτήτης του ΤΑΣΜΑΣ ΣΠΙΡΙΤ, του μονοπύθμενου που βούλιαξε στο Καράτσι και έκανε το μεγαλύτερο οικολογικό έγκλημα στην Άπω Ανατολή.
      Μη μιλάτε, λοιπόν, γι’ αυτά τα θέματα, διότι εμείς πιστεύουμε ότι όλοι μαζί μπορούμε να σηκώσουμε και να στηρίξουμε την ελληνική ναυτιλία. Και δεν είναι δυνατόν, κύριε Υπουργέ, το κόμμα σας να μας λέει ότι επί είκοσι χρόνια ό,τι κάνουμε, είναι κακό και τώρα ό,τι αναφέρετε εσείς, είναι καλό. Δηλαδή την εισαγωγή δολαρίων, την ποιοτική ναυτιλία, την εκλογή για πρώτη φορά από το 1945 Έλληνα Γενικού Γραμματέα στο Διεθνή Ναυτιλιακό Οργανισμό, όλα αυτά ποιος τα έκανε; Εσείς σε έξι μήνες;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Χρειάζεται, κύριε Υπουργέ, μια πιο υπεύθυνη προσέγγιση απ’ όλους και ιδιαίτερα από σας, που είσαστε σήμερα Κυβέρνηση, στα θέματα της ναυτιλίας. Με τη ναυτιλία ούτε εμείς παίζουμε ούτε παίξαμε. Τη στηρίξαμε, την κάναμε μεγάλη, την κάναμε ποιοτική, την κάναμε να μην είναι το «μαύρο πρόβατο» στην Ευρώπη. Και γι’ αυτό σας εγκαλούμε σήμερα στο Κοινοβούλιο, διότι με τους ατυχείς χειρισμούς σας ξανακάνατε την ελληνική ναυτιλία συνώνυμο των σημαιών της Μάλτας και της Κύπρου.
      Δεν είναι κακό και να μη λαϊκίζουμε σ’ αυτό το θέμα. Δεν μιλάμε για την Κύπρο ως Κύπρο. Σιγά που έχει η Κύπρος κανένα κυπριακό καράβι ή η Μάλτα κανένα Μαλτέζο εφοπλιστή. Όλα ξένα είναι. Ελληνικά είναι κατά 80% τα πλοία τους. Γι’ αυτό σας συμβουλεύουμε  και αυτή είναι η θέση μας -αν δεν κάνω λάθος, πηγαίνετε την Πέμπτη- όποτε πάτε να κοιτάξετε για το καλό της ελληνικής ναυτιλίας, να βρείτε την άριστη εκείνη θέση -έχετε νομικά επιχειρήματα, έχετε ουσιαστικά επιχειρήματα- που δεν θα μας βάζει στη γωνία. Διότι αυτό που επικαλεσθήκατε και στη Διαρκή Επιτροπή, το «αλήτες των ωκεανών» δεν αφορά τους εφοπλιστές, ούτε αφορά τους ναυτεργάτες. Αφορά τα πλοία και τη φράση αυτή την είπε ο κ. Σιράκ και όχι κανένας κακός σοσιαλιστής. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Η LE MONDE, όχι ο Σιράκ.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Διαμαντίδης έχει το λόγο για μια σύντομη συμπλήρωση.
      ΙΩΑΝΝΗΣ ΔΙΑΜΑΝΤΙΔΗΣ: Χαίρομαι, κύριε Κεφαλογιάννη, γιατί θα σας δοθεί μια ευκαιρία τις προσεχείς μέρες στην Ευρωπαϊκή Επιτροπή να συζητήσετε τη συμβιβαστική όπως είπατε, πρόταση της Ολλανδικής Προεδρίας. Είναι, λοιπόν, μια μεγάλη ευκαιρία να πάτε εκεί και να δείξετε ότι είστε ο ισχυρός Έλληνας Υπουργός Εμπορικής Ναυτιλίας, της μεγαλύτερης ναυτιλίας του κόσμου. Είναι ευκαιρία εκεί να πείσετε για τα δίκαια αιτήματα της χώρας μας, για το δίκαιο της ελληνικής ναυτιλίας και να αποδείξετε με τη στάση σας, ότι την πολιτική στη ναυτιλία στην Ευρωπαϊκή Ένωση, την καθορίζουμε εμείς.
      Μιλήσατε για ποινικοποίηση της ναυτικής εργασίας. Πρέπει να ξεκαθαρίσουμε, κυρία Πρόεδρε, εδώ ότι η οδηγία αυτή της Ευρωπαϊκής Επιτροπής δεν μιλάει για ποινικοποίηση στους ναυτεργάτες. Είναι ξεκάθαρη, το είπαν και άλλοι συνάδελφοι. Μιλάει για τους πλοιοκτήτες, μιλάει για τους νηογνώμονες, μιλάει για τους διάφορους που εμπλέκονται σ’ αυτήν την ιστορία των πλοίων. Δεν μιλάει για τον απλό ναυτικό. Μην προσπαθείτε, κύριε Υπουργέ, να δημιουργήσετε τεχνάσματα και να παρασύρετε τον Έλληνα ναυτικό. Ξεκαθαρίστε το.
      Κάνατε επίσης μια αναφορά για τη Ναυπηγοεπισκευαστική. Να σας θυμίσω ότι εσείς οι ίδιοι στο ΦΕΚ που δημοσιεύθηκε, είπατε ότι εντός δύο μηνών -Υφυπουργός της Κυβέρνησής σας πήγε στο Πέραμα και το ξέρετε και συνεστήθη πενταμελής επιτροπή από πέντε Γενικούς Γραμματείς Υπουργείων- θα φέρετε προτάσεις για τη λύση. Πού είναι; Τίποτε δεν φέρατε και το ξέρετε πολύ καλά. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είμαστε έτοιμοι.
      ΙΩΑΝΝΗΣ ΔΙΑΜΑΝΤΙΔΗΣ: Αφήστε τα τώρα αυτά. Τα ξέρουμε. Έχουν περάσει ήδη τρεις μήνες από την ημερομηνία δέσμευσή σας για την λύση του προβλήματος στη Ζώνη του Περάματος.
      Τέλος, για να κλείσω, μιλήσατε και για τις Σχολές Εμπορικού Ναυτικού. Φέρτε ένα νομοσχέδιο επιτέλους στη Βουλή -είστε εννέα μήνες Υπουργός- που να αναφέρεται στην εκπαίδευση, να το συζητήσουμε, να δούμε αν χρειάζεται κάποια βελτίωση, για να δώσετε τη δυνατότητα σε νέα παιδιά να μπουν μέσα στη ναυτική εργασία.
      Ευχαριστώ πολύ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Κυρία Πρόεδρε, κύριε Υπουργέ, είναι γνωστό ότι «είναι μέγα το της θαλάσσης κράτος» και η Ελλάδα είναι μεγάλη στον τομέα της ναυτιλίας, έτσι ώστε να μη χρειάζεται ξεπερασμένες λογικές και μίζερες πρακτικές στα διεθνή φόρα. Η ελληνική ναυτιλία είναι πρωτοπόρα, γιατί στηρίχθηκε πάνω στην ποιότητα, στηρίχθηκε στην προστασία της ασφάλειας, στηρίχθηκε πάνω στο σεβασμό των διεθνών κανόνων. Άρα τίποτα δεν έχει να φοβάται η ελληνική ναυτιλία από ένα αυστηρό πλαίσιο ποινικών κυρώσεων σε περίπτωση ατυχήματος.
      Αυτοί που έχουν να φοβούνται, είναι πράγματι αυτοί που στο βωμό του συμφέροντος δεν προστατεύουν ούτε το θαλάσσιο περιβάλλον και δεν προστατεύουν πρώτα και κύρια τη ζωή των ίδιων των ναυτικών, που δημαγωγικά και χύνοντας κροκοδείλια δάκρυα στις τηλεοράσεις ο κύριος Υπουργός, διατείνεται ότι πήγε να προστατεύσει με την άσκηση του βέτο.
      Και βεβαίως πρέπει να κατανοήσουμε ότι η χώρα μας οφείλει σήμερα που είναι σ’ έναν υπερεθνικό οργανισμό, όπως είναι η Ευρωπαϊκή Ένωση να μην απομονώνεται, να μην περιθωριοποιείται. Και πρέπει να γίνεται κατανοητό ότι η άσκηση πολιτικής στα διεθνή φόρα δεν μπορεί να έχει ως στόχο τη δημιουργία μιας εικόνας στο εσωτερικό για λογαριασμό του εκάστοτε Υπουργού ή της κυβέρνησης.
      Η συμμετοχή στα διεθνή φόρα γίνεται για την προστασία του κύρους της χώρας μας.
      Άρα, λοιπόν, δεν μπορούμε για λόγους εσωτερικής κατανάλωσης, δημαγωγώντας και ουσιαστικά διαστρεβλώνοντας την πραγματικότητα, να ασκούμε πολιτικές τέτοιες, οι οποίες στην ουσία θίγουν το κύρος της χώρας. Ούτε η ναυτική εργασία ποινικοποιείται ούτε βεβαίως το ναυτικό επάγγελμα διώκεται.
      Εκείνο που δεν προστατεύεται, είναι το κύρος της χώρας και ειδικότερα το κύρος της πατρίδας μας, που δεν είναι πια συμβατό με τις ευαισθησίες της ευρωπαϊκής κοινής γνώμης, που είναι υπέρ της προστασίας του θαλάσσιου περιβάλλοντος. Κυρίως αυτό που δεν προστατεύεται, είναι οι ελληνικές ακτές, ο ελληνικός τουρισμός και τα ελληνικά νησιά.
      Σας ευχαριστώ. 
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο συνάδελφος κ. Παναγιώτης Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κυρία Πρόεδρε. 
      Κύριε Υπουργέ, θα ήθελα πραγματικά να συμφωνήσω μαζί μας στο ότι πέρασαν τριάντα χρόνια από τη Μεταπολίτευση και θα πρέπει ο πολιτικός κόσμος να ξεπεράσει τις «παιδικές ασθένειες», κάτι που είπατε σήμερα με έμφαση από το Βήμα της Βουλής. 
      Το παράδοξο είναι, κύριε Κεφαλογιάννη, ότι η παράταξή σας, ενώ θεωρεί ότι η Κύπρος μπήκε στην Ευρωπαϊκή Ένωση με το σπαθί της, αντιθέτως για την Ελλάδα θεωρεί ότι βρίσκεται στην ΟΝΕ με οικονομία-«τραβεστί» και με ψεύτικα στοιχεία. Αν αυτό δεν είναι «παιδική ασθένεια», αν αυτό δεν είναι αμοραλισμός, τότε τι είναι;
      Μας είπατε ότι «σπάμε τα τζάμια του σπιτιού μας» ως προς το θέμα της ναυτιλίας. Μα, εσείς βάλατε φωτιά στο «σπίτι» της Ελλάδας με το θέμα της απογραφής! 
      Μας είπατε επίσης ότι ο ελληνικός στόλος της εμπορικής ναυτιλίας είναι ο πρώτος, είναι αχτύπητος, είναι η «λευκή σημαία» και ότι μπαίνει στα λιμάνια των Ηνωμένων Πολιτειών Αμερικής χωρίς καμία άλλη διαπίστευση και αυτό αρκεί. Ο κοινός νους τι σκέφτεται; Διερωτάται ότι αφού δεν έχουμε να φοβηθούμε τίποτα, γιατί πηγαίνουμε να διαπραγματευτούμε επισείοντας το θέμα του βέτο ή της άρνησης ψήφου;
      Είπε ο Κοινοβουλευτικός Εκπρόσωπος ότι: «Οι δικοί μας οι άξιοι εφοπλιστές από τα Καρδάμυλα της Χίου, από τις Οινούσσες, από την Κάσο, από την Ύδρα κτίζουν συνεχώς νέα και σύγχρονα πλοία και ότι ο στόλος της Ελλάδας εκσυγχρονίζεται». Μάλιστα. Τι λέει, λοιπόν, η κοινή λογική; Λέει ότι αφού εμείς θέλουμε να έχουμε έναν τέτοιο στόλο, αυτός ο στόλος πρέπει να προστατευτεί από αυστηρούς κανόνες έναντι των «πειρατών». Άρα, γιατί να μην τους δεχθούμε;
      Μας ρωτήσατε για ποιο λόγο κάναμε την επερώτηση. Κατά την άποψή μου, εγώ την υπέγραψα για τους εξής λόγους. Ο πρώτος λόγος είναι γιατί επιτέλους δεν θα πρέπει να κάνουμε εξωτερική πολιτική με όρους εσωτερικής κατανάλωσης και πρέπει να λέμε τα σύκα-σύκα και τη σκάφη-σκάφη. Ο δεύτερος λόγος είναι ότι δεν ξοδεύεις ένα βέτο ή μια άρνησης ψήφου κυρίως σε επιτροπές της Ευρωπαϊκής Ένωσης, που θέλουν ομοφωνία, διότι έχουμε άλλα σπουδαιότερα ζητήματα να δούμε ως χώρα. 
      Επίσης μας είπατε ότι επιτέλους θα πρέπει να συνεργαστούμε, για να δούμε τι θα κάνουμε από εδώ και πέρα και μας ζητήσατε την άποψή μας. Η άποψή μας είναι ότι δεν θα πρέπει σε καμία περίπτωση, κύριε Υπουργέ, αφού διαπραγματευτείτε σκληρά, να φθάσετε στο σημείο να θέσετε ζήτημα άρνηση ψήφου. Αυτή είναι η θέση μας.
      Επίσης ο Κοινοβουλευτικός Εκπρόσωπος κ. Πολύδωρας μας είπε ότι πρέπει να δούμε πώς θα χαράξουμε νέες πολιτικές. Για να χαράξουμε νέες πολιτικές, θα πρέπει πρώτα-πρώτα να δούμε πώς θα ανοίξουμε αγορές για την εμπορική μας ναυτιλία στην Κίνα και σε χώρες όπως ο Καναδάς, οι Ηνωμένες Πολιτείες Αμερικής. Εκεί θα πρέπει να ανοίξουμε νέες αγορές. Αυτή πρέπει να είναι η πολιτική μας. Από εκεί και πέρα τα υπόλοιπα θα τα βρουν.
      Κλείνοντας, θα ήθελα να πω ότι πέρασαν εννέα μήνες. Αποφασίστε λοιπόν, βάλτε αυτές τις πολιτικές και φέρτε τις να τις συζητήσουμε.
      ΒΑΣΙΛΕΙΟΣ ΧΡΥΣΗΣ: Κυρία Πρόεδρε, μπορώ να έχω το λόγο για μια παρατήρηση; 
      ΠΡΟΕΔΡΟΣ (Άννα Μπενάκη - Ψαρούδα): Όχι, κύριε συνάδελφε. Λυπάμαι, δεν γίνεται.
      Ο συνάδελφος κ. Κωνσταντίνος Καϊσερλής έχει το λόγο.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Σας ευχαριστώ, κυρία Πρόεδρε.
      Κυρία Πρόεδρε, είπα -λείπατε όμως και θα το επαναλάβω- ότι πιστεύω πως και σήμερα ακόμη, περισσότερο από κάθε άλλη φορά, απ’ αυτά που άκουσα από τον κύριο Υπουργό και από τον κ. Πολύδωρα, αυτά που συμβαίνουν στο Υπουργείο Εμπορικής Ναυτιλίας, είναι απίστευτα.
      Θέσαμε ένα βέτο. Στην ουσία τι είπαμε; Σε είκοσι ένα κράτη της Ευρωπαϊκής Ένωσης είπαμε «όχι» στην προστασία του περιβάλλοντος και ότι αυτή δεν μας ενδιαφέρει. Είπαμε «όχι» στα αυστηρά μέτρα για τα μονοπύθμενα και για τις κυρώσεις αυτών που ρυπαίνουν τη θάλασσα. Και το είπαμε εμείς, η Ελλάδα, που διαφημίζουμε το περιβάλλον ως μοναδική πηγή πλούτου ανάπτυξης του τόπου μας. Το είπαμε στους Ευρωπαίους πολίτες, που έρχονται στην Ελλάδα για το περιβάλλον και μόνο. Το είπαμε εμείς -για να συμπληρώσω- που έχουμε την πιο ισχυρή και την πλέον ανταγωνιστική ναυτιλία στον κόσμο.
      Και επειδή ο κύριος Υπουργός δεν μπορεί να απαντήσει ευθέως σ’ αυτά που ανέφερα, τι μας λέει; Ότι και οι κυβερνήσεις του ΠΑΣΟΚ το «1821» τόσο έδωσαν άδεια μονοπύθμενων. Και βεβαίως ο κ. Ανωμερίτης λέει ότι τα μονοπύθμενα που δόθηκαν, ήταν επιβατικά και τάνκερ. Βεβαίως συμπληρώνει –κι αρχίζω πλέον να παραξενεύομαι, κυρία Πρόεδρε- ότι οι σχέσεις εφοπλιστών-μονοπύθμενων με τον κύριο Υπουργό και τη Νέα Δημοκρατία είναι ιδιαίτερες. 
      Κύριε Υπουργέ, από την αδράνειά σας και από τα λάθη σας –που εύχομαι να μην είναι σκόπιμα- τα νησιά του Αιγαίου υπέστησαν τραγικές οικονομικές συνέπειες από την απουσία προγραμματισμού των ακτοπλοϊκών συγκοινωνιών το καλοκαίρι που πέρασε. Και θα το δείτε, θα υποστούν κι άλλες εξαιτίας της αδράνειάς σας. 
      Μιλάτε επί πέντε λεπτά για έναν πλοίαρχο και δεν σκέπτεστε τους πολίτες των νησιών μας, που για να επιβιώσουν χρειάζονται καθαρές παραλίες, που για να πείσουν τους Ευρωπαίους τουρίστες να επισκεφθούν τα νησιά μας αγωνίζονται και διαφημίζουν το καθαρό περιβάλλον.
      Κύριε Υπουργέ, είναι πισώπλατη η μαχαιριά που δώσατε με το βέτο στις νησιωτικές περιοχές μας και στους πολίτες τους. Δώσατε όπλα στους αντιπάλους και κυρίως στους ισχυρούς, στις πολυεθνικές τουριστικές εταιρείες, για να δυσφημίσουν τη χώρα, ότι εμείς δεν θέλουμε την προστασία του περιβάλλοντος κι αυτό είναι ιδιαίτερα σοβαρό. Είναι πισώπλατη η μαχαιριά. 
      ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, έχετε το λόγο για να δευτερολογήσετε. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Πρόεδρε, θα περίμενα να ανακαλέσετε στην τάξη τον κύριο συνάδελφο, στην προσωπική επίθεση στην οποία απετόλμησε να εκξτομίσει …
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν ζείτε στα μικρά νησιά, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …  αναφερόμενος σε ιδιαίτερες σχέσεις με συμφέροντα. 
      Κύριε συνάδελφε, αυτές είναι βαριές κουβέντες να λέγονται μέσα στη Βουλή. Είναι σαν να μουντζώνετε τη δημοκρατία. Αλλά μουντζώνοντας τη δημοκρατία, κύριε συνάδελφε, δείχνετε τη ταυτότητά σας. Και επειδή είστε και νέος Βουλευτής εκτίθεστε κι αυτά στη δημοκρατία σημειώνονται και πληρώνονται. Αυτό ως μία αρχική απάντηση. Σας επιστρέφεται πίσω και σας επιστρέφεται, αν θέλετε, και με τη ρήση «οι διαπλεκόμενοι …
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Κυρία Πρόεδρε, το λόγο επί προσωπικού.
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε συνάδελφε. Είπατε μία φράση, η οποία ήταν αρκετά βαριά, την πρόσεξα και εγώ και δικαιούται ο Υπουργός να απαντήσει. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Εγώ τη φράση την άκουσα, κυρία Πρόεδρε. Δεν την είπα από μόνος μου και να απαντήσει, αν είναι λάθος ... 
      ΠΡΟΕΔΡΟΣ (Άννα Μπενάκη - Ψαρούδα): Την ανακαλείτε; 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Το λόγο επί προσωπικού, κυρία Πρόεδρε, γιατί η ζωή του καθενός …
      ΠΡΟΕΔΡΟΣ (Άννα Μπενάκη - Ψαρούδα): Δεν υπάρχει προσωπικό, κύριε συνάδελφε. Αυτήν τη φράση, στην οποία αναφέρεται ο κύριος Υπουργός, την ανακαλείτε ή την εννοούσατε διαφορετικά; 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Κυρία Πρόεδρε, άκουσα αυτά από τον κ. Ανωμερίτη και αυτά μετέφερα. Εάν ο κύριος Υπουργός νομίζει ότι ο κ. Ανωμερίτης δεν είπε αυτά, να το πει. 
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ. Αυτό δεν είναι απάντηση. 
      Συνεχίστε, κύριε Υπουργέ. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν είναι απάντηση, γιατί δεν θέλουμε να απαντήσουμε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Πρόεδρε, επειδή βεβαίως δεν είναι νέος σε ηλικία, αλλά έχει μία πορεία μέσα στα κοινά, θα του συστήσει το κόμμα του, αν δεν κατάλαβε τι είπε, να το  ανακαλέσει αυτό και μετά από το τέλος της συζήτησης. Εγώ θα το κλείσω το θέμα εδώ.
      Κυρίες και κύριοι συνάδελφοι, έκανα εδώ μια αναφορά και είχε την ευαισθησία ο κ. Ανωμερίτης -και είναι προς τιμήν του- να δώσει μια απάντηση. 
      Τι είπα; Είπα ότι, πρώτον, το θέμα της συζήτησης δεν είναι η ακτοπλοΐα και ότι αυτό θα το συζητήσουμε σε μια συζήτηση που θα γίνει στην Επιτροπή Παραγωγής και Εμπορίου. Αλλά επειδή μέσα στην προπαγάνδα, την οποία θέλει το ΠΑΣΟΚ να χρησιμοποιήσει, με κάποια επιχειρήματα έωλα αναφέρει και τη λέξη «μονοπύθμενα» και επειδή πολλοί συνάδελφοι ενδεχομένως δεν είχαν προετοιμαστεί να κάνουν μια συζήτηση για την ποντοπόρο ναυτιλία και είχαν πάντα κατά νου την ακτοπλοΐα, σας κατέθεσα για την ακτοπλοΐα δώδεκα αποφάσεις των κυβερνήσεων του ΠΑΣΟΚ…
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Εδώ μιλάμε για ρύπανση.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …που, κύριε συνάδελφε, από τα Δωδεκάνησα δεν είναι του 1821 -η τελευταία είναι 19.12.2003- και αναφέρονται και στην περίοδο του κ. Παπουτσή και αναφέρονται και στην περίοδο του προκατόχου μου Υπουργού και άλλων Υπουργών. 
      Δηλαδή εσάς σας ενδιαφέρει πιο πολύ η θαλάσσια ρύπανση που είναι κάτι πολύ σημαντικό και όλοι συμφωνούμε ότι πρέπει να τηρούνται οι διεθνείς κανόνες και να προστατεύσουμε το περιβάλλον και δεν σας ενδιαφέρει πώς θα πηγαίνουν οι συμπολίτες σας στα νησιά της άγονης γραμμής της περιοχής σας με μονοπύθμενα και κατ’ εξαίρεση άδειες από τις κυβερνήσεις του ΠΑΣΟΚ;
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Γι’ αυτό μιλάμε, κύριε Υπουργέ;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτό κρατείται, σημειώνεται, κρίνεται και αξιολογείται. 
      ΙΩΑΝΝΗΣ ΔΙΑΜΑΝΤΙΔΗΣ: Αυτό το είπατε στην Ευρωπαϊκή ‘Ενωση;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εγώ κατέθεσα, κύριε Ανωμερίτη, δώδεκα αποφάσεις, οι οποίες είναι από τα αρχεία του Υπουργείου Εμπορικής Ναυτιλίας με ημερομηνίες. Αν θέλετε, μπορώ να πω για τον καθένα σας ποια έχει υπογράψει και πότε. 
      Επίσης αν επιθυμείτε, καταθέστε μια ερώτηση, μια αίτηση κατάθεσης εγγράφων -αυτή είναι η κοινοβουλευτική διαδικασία- να σας τα καταθέσουμε με τις υπογραφές σας.
      Ας έρθουμε τώρα σε διάφορα άλλα θέματα. Θέλω να πω στον κ. Διαμαντίδη, επειδή η Βουλή μάς δίνει την ευκαιρία να κάνουμε και κάποιες αναφορές…
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Για τα μονοπύθμενα είπατε τίποτα;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Για τα μονοπύθμενα το θέμα έκλεισε. Θα σας κρίνουν στην περιοχή σας, κύριε Καϊσερλή.
      ΠΡΟΕΔΡΟΣ ( Άννα Μπενάκη - Ψαρούδα): Κύριε Καϊσερλή, σας παρακαλώ πολύ μη διακόπτετε συνεχώς. Μιλήσατε με κάθε άνεση και τα είπατε, όπως θέλατε. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Μα, με προσέβαλε ο κύριος Υπουργός, κυρία Πρόεδρε.
      ΠΡΟΕΔΡΟΣ ( Άννα Μπενάκη - Ψαρούδα): Σας παρακαλώ, ησυχία.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το νομοσχέδιο για τη ναυτική εκπαίδευση -έχετε δίκιο- έχει ανακοινωθεί και από την πολιτική ηγεσία του Υπουργείου Εμπορικής Ναυτιλίας. Θα είναι το πρώτο νομοσχέδιο, το οποίο θα συζητηθεί στη Βουλή. Είμαστε σχεδόν έτοιμοι, έχουμε συζητήσει με όλους τους εμπλεκόμενους φορείς και ασφαλώς -και αυτό θέλω να το κάνουμε σαν μια νέα πολιτική τακτική με τη νέα Κυβέρνηση- όλα τα θέματα που αφορούν το Υπουργείο Εμπορικής Ναυτιλίας θα συζητούνται πρώτα στην αρμόδια επιτροπή. Θέλουμε αυτό το οποίο λέγεται εθνική υπόθεση-εμπορική ναυτιλία να έχει και τη μέγιστη δυνατή συναίνεση από όλα τα στελέχη του Κοινοβουλίου.
      Για τη ναυπηγοεπισκευαστική ζώνη είμαστε έτοιμοι να ανακοινώσουμε κάποια συγκεκριμένα πράγματα.
      Ο κ. Ανωμερίτης -και πάλι προς τιμήν του- είπε «εγώ τα είπα αυτά που ανέγνωσε ο Υπουργός. ‘Ετσι είναι». Μάλιστα σημείωσα την αποστροφή του λόγου του. Λέει «ξεκινήσαμε για να διαβουλευτούμε και να διαπραγματευτούμε». 
      Αλλά πού θα φθάσουμε;  Η κατάληξη ποια είναι, κύριοι συνάδελφοι; Η κατάληξη είναι ότι ξεκινάς και διαπραγματεύεσαι από μια θέση ότι είναι διεθνής δραστηριότητα και πού καταλήγεις; Σε άτακτο φυγή; Σε υποχώρηση; Σε εκχώρηση όλων των δικών σου δικαιωμάτων προς όφελος κάποιου άλλου; Αυτό δεν είναι τακτική, αυτό δεν είναι διαπραγμάτευση, αυτό είναι μονόπλευρη άτακτη υποχώρηση. Αυτή λοιπόν την πολιτική δεν θα την ακολουθήσουμε ούτε στο επόμενο Συμβούλιο Υπουργών ούτε ποτέ. Θέλουμε να συνεργαστούμε, θέλουμε να συνεννοηθούμε με τους εταίρους μας στην Ευρωπαϊκή ‘Ενωση.
      Για να είναι τα πράγματα σαφή θα πω ότι εδώ υπάρχει ένα σχέδιο απόφασης-πλαισίου. Εμείς δεν διαφωνούμε παντού. Το αντίθετο μάλιστα. Τι λέμε; Λέμε ότι είναι αντιφατικές οι διατάξεις, οι οποίες έρχονται στην απόφαση-πλαίσιο, από αυτές που υπήρχαν στην οδηγία, κάτι το οποίο, κύριε Παπουτσή, το αποδέχτηκε και ο προεδρεύων Ολλανδός Υπουργός. Για το άρθρο 4.7 και 4.2. το αποδέχτηκε ο ίδιος. Δηλαδή εσείς πάτε πιο μπροστά από αυτούς, οι οποίοι θέλουν να κλείσουν το θέμα.
      Έτσι, γίνεται συζήτηση στο Ευρωπαϊκό Συμβούλιο για το πώς θα εναρμονίσουμε την οδηγία με την απόφαση-πλαίσιο. Εμείς συνεχίζουμε να διαπραγματευόμαστε στηρίζοντας τα ελληνικά εθνικά συμφέροντα. 
      Εσείς μου είπατε τώρα «να το ψηφίσουμε». Ο ναυτιλιακός κόσμος σας κρίνει και ο ναυτιλιακός κόσμος δεν ανήκει στη Νέα Δημοκρατία. Η ΠΕΜΕΝ, η οποία εξέδωσε σήμερα την ανακοίνωσή της, γνωρίζετε ότι ανήκει σ’ ένα κόμμα της Αριστεράς. Μας λέει να καταψηφίσουμε. 
      Όταν ήλθε η ΠΝΟ στο γραφείο μου για άλλα θέματα, εγώ τους είπα ότι θα πάω να ψηφίσω υπέρ, γιατί το ΠΑΣΟΚ φωνάζει. Εκεί κάπου μπλέξαμε την ιστορία και με τη συζήτηση που είχε γίνει περί διαπλεκομένων και το ΠΑΣΟΚ βρήκε την ευκαιρία να θέσει ένα θέμα, κερδίζοντας ενδεχομένως και μερικούς πόντους στις εφημερίδες και κάποια δημοσιότητα. Τους λέω: «Εγώ θα το ψηφίσω. Εσείς τι λέτε;» Ένας ένας από τους εκπροσώπους της ΠΝΟ μου έδωσε την απάντησή του και μου είπε να μην ψηφίσω για διαφορετικούς λόγους ο καθένας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κυρία Πρόεδρε, θα ήθελα θα πάρω χρόνο από την τριτολογία μου.
      Ο εκπρόσωπος των μηχανικών, που ανήκει στο Κομμουνιστικό Κόμμα, μου είπε να καταψηφίσω την απόφαση, εκθέτοντάς μου διαφορετικούς λόγους από τους δικούς μου. 
      Ο εκπρόσωπος των ναυτών, που ανήκει σε άλλο κόμμα της Αριστεράς, μου είπε ότι στην εκτελεστική επιτροπή ανέφερε ότι θα καταψηφίσει. 
      Ο κ. Μαρουλάκης …
      ΚΩΝΣΤΑΝΤΙΝΟΣ ΚΑΪΣΕΡΛΗΣ:  Φακελωμένους τους έχετε όλους; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Είναι εκπρόσωποι οι οποίοι δηλώνουν ότι είναι μέλη κάποιου κόμματος. Όλοι αυτοί είπαν ότι θα καταψηφίσουν. 
      Όταν, λοιπόν, εγώ έχω την ΠΝΟ, που είναι η αντίστοιχη ΓΣΕΕ των ναυτεργατών, να μου λέει να καταψηφίσω, όπως μου το λένε και τα επί μέρους σωματεία, η ITF, τότε τι θέλετε από εμένα; Όλα αυτά βρίσκονται στα πρακτικά της ΠΝΟ.
      Εγώ θέλω να απαντήσω προς τον κ. Παπουτσή. Είπατε το πρώτο, το δεύτερο, το τρίτο ψέμα κ.ο.κ. Αυτή είναι μια παλιά προπαγανδιστική αρχή που λέει ότι «πες πες κάτι θα μείνει.» 
      Εγώ θέλω να σας ρωτήσω: εσείς ποιο έγγραφο είδατε ή ποια δήλωση του Υπουργού που αναφέρεται σε βέτο; Εγώ έχω μπροστά μου όλες τις ανακοινώσεις και μπορώ να τις θέσω υπ’ όψιν σας. Ξέρετε τι λένε όλες οι ανακοινώσεις του Υπουργείου Εμπορικής Ναυτιλίας; Αφού πρώτα σας διάβασα τις ανακοινώσεις του ΠΑΣΟΚ, τώρα θα σας διαβάσω και τις δικές μας. Η δική μας ανακοίνωση λέει τα ακόλουθα: «Η Ελλάδα, η Κύπρος και η Μάλτα καταψήφισαν την απόφαση-πλαίσιο, αναστέλλοντας την ισχύ των σχετικών διατάξεων, αφού για την έγκρισή τους απαιτείται ομοφωνία». Τώρα αν τα κανάλια ή οι δημοσιογράφοι μιλούν για βέτο, αυτό δεν είναι δικό μου θέμα. Εσείς με το «πες πες ψέματα» –σας αντιστρέφω τώρα αυτό που λέτε- υιοθετείτε μια συγκεκριμένη προσέγγιση. 
      Όσον αφορά το περιβάλλον, εγώ θα ήθελα να επαναλάβω ότι στην Ευρωπαϊκή Ένωση λέμε ότι έχουμε το πιο αυστηρό δίκαιο και τις πιο αυστηρές ποινές. Εμείς θέλουμε να πληρώνεται η ατυχηματική ρύπανση -και αυτή είναι η πρότασή μας μαζί με τη Μάλτα και την Κύπρο- πιο πάνω και από την MARPOL. Δηλαδή, όταν πληρώνουν για ατυχηματική ρύπανση, να μην είναι ενάμισι εκατομμύριο ευρώ που προτείνει η Ευρωπαϊκή Ένωση, αλλά να είναι τρία εκατομμύρια ευρώ. Τι δεν δεχόμαστε; Δεν δεχόμαστε να υπάρχει διακριτική μεταχείριση. 
      Χθες έγινε ένας ποδοσφαιρικός αγώνας στο στάδιο «Καραϊσκάκη». Εγώ δεν μπόρεσα να συμμετάσχω, αλλά πήγαν πάρα πολλοί Βουλευτές. Για να σας το πω με ποδοσφαιρικούς όρους είναι σαν να δέχεστε να παίζετε σε ένα παιχνίδι που στη μία ομάδα η πρόθεση τιμωρείται με κόκκινη κάρτα και στην άλλη με απλή παρατήρηση. Θα παίζατε ποτέ αυτό το παιχνίδι; Αυτό είναι το παιχνίδι που παίζεται διεθνώς. 
      Εμείς, τι λέμε; Εμείς λέμε στην Ευρωπαϊκή Ένωση να πάμε όλοι μαζί στον ΙΜΟ, να πάρουμε τις διεθνείς συμβάσεις και να πούμε «ελάτε να υιοθετήσουμε τους πιο αυστηρούς κανόνες που υπήρχαν ποτέ, το πιο αυστηρό δίκαιο που υπάρχει σε οποιαδήποτε χώρα της γης, με μία μόνο προϋπόθεση, να το υιοθετήσουμε όλοι μαζί.» 
      Είναι τόσο δύσκολο αυτό να το πούμε στην ελληνική Βουλή; Σ’ αυτό αρχίζουν και προσεγγίζουν και συμφωνούν και οι εταίροι μας στην Ευρωπαϊκή Ένωση.
      Γιατί το ΠΑΣΟΚ από ένα μένος αντιπολίτευσης, ενδεχομένως και εν όψει της εκλογής του Προέδρου ή της Προέδρου της Δημοκρατίας -για να προσεγγίσω και τη θέση της κυρίας Προέδρου της Βουλής για εκλογή γυναίκας στο αξίωμα του Προέδρου της Δημοκρατίας...
      ΠΡΟΕΔΡΟΣ (Άννα Μπενάκη - Ψαρούδα): Ο χρόνος σας τελείωσε, κύριε Κεφαλογιάννη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Πρόεδρε, εγώ θέλω να κλείσω λέγοντας και πάλι ότι αυτό το θέμα θα μπορούσε με μία απλή ερώτηση να ανοίξει κοινοβουλευτικά, θα μπορούσε και το ΠΑΣΟΚ με όσες δυνάμεις διαθέτει -και διαθέτει πάρα πολλές- είχα και στην επιτροπή την ευκαιρία να πω...
      ΠΡΟΕΔΡΟΣ ( Άννα Μπενάκη - Ψαρούδα): Δεν θα έχετε τριτολογία, κύριε Υπουργέ, την εξαντλήσατε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Σε πολλούς από τους προκατόχους μου Υπουργούς Ναυτιλίας είπα να χρησιμοποιήσετε τη δύναμη που διαθέτετε για να υπηρετήσουμε όλοι μαζί τα συμφέροντα της εμπορικής ναυτιλίας και όχι μονότονα να αντιπολιτεύεστε για την αντιπολίτευση.
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Παπουτσής για να δευτερολογήσει. 
      ΧΡΗΣΤΟΣ ΠΑΠΟΥΤΣΗΣ: Ευχαριστώ, κυρία Πρόεδρε. 
      Πρώτα απ’ όλα θέλω να υπενθυμίσω στους κυρίους και στις κυρίες συναδέλφους ότι όταν έλαβα το λόγο προηγουμένως δεν αναφέρθηκα στον κ. Κεφαλογιάννη και δεν αναφέρθηκα συνειδητά, υπό την έννοια ότι γνωρίζω ότι πρόκειται περί κυβερνητικής θέσης, μιας και ο κ. Κεφαλογιάννης, ο κύριος Υπουργός, πριν πάει στις Βρυξέλλες επισκέφτηκε τον Πρωθυπουργό, πήρε την έγκρισή του και στη συνέχεια τις όποιες δηλώσεις έκανε τις υιοθέτησε και ο Κυβερνητικός Εκπρόσωπος. Αυτό το λέω διότι εγώ σέβομαι τα πρόσωπα και επιμένω στις πολιτικές. Γι’ αυτό έλεγα συνεχώς «η Κυβέρνηση της Νέας Δημοκρατίας» και χρησιμοποιούσα τον όρο «Η Κυβέρνηση της Νέας Δημοκρατίας».
      Βεβαίως αναγκάζομαι τώρα να πω ότι και ο Υπουργός ψεύδεται εκ συστήματος, γιατί συνεχίζει αυτήν την πρακτική και τη συνεχίζει και εντός του Κοινοβουλίου, παρά το γεγονός ότι αναφέρθηκα στην ομιλία μου σε συγκεκριμένα στοιχεία, παρά το γεγονός ότι αναφέρθηκα στις δηλώσεις του κ. Χατζηδάκη στην ολομέλεια του Ευρωπαϊκού Κοινοβουλίου, τις οποίες και θα καταθέσω στα Πρακτικά του Κοινοβουλίου, προκειμένου...
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας) : Που αφορούν την περίοδο της Αντιπολίτευσης. 
      ΧΡΗΣΤΟΣ ΠΑΠΟΥΤΣΗΣ: Είχαμε άλλη γλώσσα στην περίοδο της Αντιπολίτευσης; Ξέρετε, η νομοθετική εργασία, κύριε Υπουργέ...
      ΓΕΩΡΓΙΟΣ ΚΑΛΑΝΤΖΗΣ: Στην Αντιπολίτευση, όχι τώρα που είμαστε Κυβέρνηση.
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, όχι διάλογος, κύριοι συνάδελφοι. Κύριε Καλαντζή, σας παρακαλώ. 
      Συνεχίστε, κύριε Παπουτσή. 
      ΧΡΗΣΤΟΣ ΠΑΠΟΥΤΣΗΣ: Θα ήθελα, λοιπόν, να υπενθυμίσω στους κυρίους συναδέλφους ότι η νομοθετική εργασία του Ευρωπαϊκού Κοινοβουλίου δεν διακόπτεται από τις εθνικές εκλογές στα κράτη - μέλη, είναι διαρκής, συνεχής και οι Βουλευτές, όπως και οι πολιτικές ομάδες στο Ευρωπαϊκό Κοινοβούλιο, δεσμεύονται από τις αποφάσεις που παίρνουν και υποστηρίζουν, πέραν του γεγονότος ότι για το συγκεκριμένο θέμα, πέραν του Ευρωπαϊκού Κοινοβουλίου και του Ευρωβουλευτού σας, ο ίδιος ο Αρχηγός του κόμματος της Νέας Δημοκρατίας, ο Κωνσταντίνος Καραμανλής, ο σημερινός Πρωθυπουργός της χώρας ως Αντιπρόεδρος του Ευρωπαϊκού Λαϊκού Κόμματος υποστήριξε τις ίδιες ακριβώς θέσεις, τις οποίες υποστηρίζουμε κι εμείς. Δηλαδή ποιες; Να υπάρχει ένα αυστηρό πλαίσιο προκειμένου να τιμωρείται η ρύπανση στη θάλασσα, με απλά λόγια και καθαρά. Δεν χρειάζονται, λοιπόν, ούτε η εκ συστήματος ψευδολογία ούτε οι λαϊκισμοί ούτε η χρησιμοποίηση επιχειρημάτων που είναι εντελώς έωλα. 
      Εδώ θέλω επίσης να επισημάνω ότι δεν είμαι από εκείνους που προτείνουν την άνευ όρων παράδοση επί παντός επιστητού σε όλα τα θέματα της Ευρωπαϊκής Ένωσης. Γνωρίζω πολύ καλά τι σημαίνει διαπραγμάτευση και ποια είναι η αξία της διαπραγμάτευσης για ένα κράτος - μέλος το οποίο χρειάζεται και πρέπει να είναι στην πρωτοπορία των συμβιβαστικών προτάσεων και γι’ αυτό σας εγκαλούμε, γιατί δεν μπήκατε σ’ αυτήν τη διαδικασία, γιατί ενώ πολιτικά έχει καταγραφεί η θέση της Νέας Δημοκρατίας στην πρώτη φάση της οδηγίας υπέρ των μέτρων αυτών, έρχεσθε εσείς ως Κυβέρνηση της Νέας Δημοκρατίας τον Ιούνιο στο Συμβούλιο Υπουργών Μεταφορών και καταψηφίζετε και βάζετε την Ελλάδα στη γωνία. Στη συνέχεια, όταν έρχεται τον Οκτώβριο στο Υπουργείο Δικαιοσύνης η απόφαση-πλαίσιο για να ρυθμίσει και να εννοιοποιήσει τους κανόνες, όπου τα κράτη-μέλη θα πάρουν ποινικά μέτρα και πώς θα συνεργαστούν στο θέμα της ποινικής δίωξης, εκεί τι κάνετε; 
      Χρησιμοποιείτε την απόφαση - πλαίσιο, όπως είπατε στην Επιτροπή Παραγωγής και Εμπορίου, για να σκοτώσετε την οδηγία η οποία ήδη αποτελεί νομική πράξη της Ευρωπαϊκής Ένωσης και βρίσκεται σε διαδικασία δεύτερης ανάγνωσης στο Ευρωπαϊκό Κοινοβούλιο.
      Γνωρίζετε, κύριε Υπουργέ, τι σημαίνει διαδικασία δεύτερης ανάγνωσης; Γιατί επικαλεσθήκατε εδώ και την εισήγηση της Ολλανδής Ευρωβουλευτού που είναι και η εισηγήτρια. Γνωρίζετε τι σημαίνει; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πολύ καλά. 
      ΧΡΗΣΤΟΣ ΠΑΠΟΥΤΣΗΣ: Αφού, λοιπόν, γνωρίζετε τι σημαίνει, θέλετε να σας διαβάσω τα συγκεκριμένα άρθρα και να τα καταθέσω στη Βουλή για να δείτε τι προτείνει η κ. Γουότμαν σχετικά με τα θέματα τα οποία εσείς τόση ώρα μας παρουσιάζετε εδώ; Παντού, σε όλες τις τροπολογίες, προτείνει η φράση του Συμβουλίου όπου αναφέρεται σε «παραβάσεις» να τροποποιηθεί σε «ποινικά αδικήματα». Αυτό μας ζητάτε γιατί υπολογίζετε ότι εμείς είμαστε ερασιτέχνες της πολιτικής, δεν γνωρίζουμε τα θέματα, δεν έχουμε στοιχεία μαζί μας και ερχόμαστε εδώ γενικώς για να λαϊκίσουμε. Δηλαδή νομίζετε ότι ακολουθούμε την ίδια πρακτική την οποία ακολουθείτε και εσείς.
      Έχετε λάθος. Κάνουμε υπεύθυνη πολιτική. Τι σημαίνει, λοιπόν, διαδικασία συναπόφασης; Σημαίνει ότι το Ευρωπαϊκό Κοινοβούλιο αν υιοθετήσει τις τροπολογίες της εισηγητού του και δεν αποδεχθεί ως έχει την κοινή θέση του Συμβουλίου, τότε θα πάνε σε διαδικασία διαβούλευσης όπου τα κράτη-μέλη και τα είκοσι πέντε -γιατί εισάγεται σύμφωνα με τα άρθρα της Συνθήκης- θα έχουν ξανά το δικαίωμα της αρνησικυρίας. Άρα για να τροποποιηθεί η κοινή θέση του Συμβουλίου πρέπει να υπάρξει μόνο ομοφωνία. Για να γίνουν δεκτές οι θέσεις του Ευρωπαϊκού Κοινοβουλίου, αν υιοθετηθούν αυτές οι αυστηρές θέσεις τότε χρειάζεται ομοφωνία. 
      Πιστεύετε ότι κανένα από τα κράτη τα οποία υποστήριξαν την πλειοψηφία του Ευρωπαϊκού Συμβουλίου θα αλλάξουν θέση; Σε κάθε περίπτωση είναι πραγματικά εξαιρετικά δύσκολο από πλευράς θεσμικής λειτουργίας και νομικής λειτουργίας της Ευρωπαϊκής Ένωσης. Όμως, σας παρακαλώ πολύ, μην παραπλανείτε το Σώμα.
      Δεύτερον, αναφερθήκατε στη δήθεν μεγάλη υποστήριξη των Ελλήνων ναυτικών. Και εγώ σας ρωτώ. Αυτές οι αυστηρές προτάσεις που κάνει η κ. Γουότμαν, όπως επίσης και η θέση της Ευρωπαϊκής Επιτροπής, που είναι αυστηρότερη από τη θέση του Συμβουλίου την οποία μάχεστε, αυτές είναι τις οποίες επικαλείστε στην ομιλία σας, η οποία διενεμήθη από το Υπουργείο στο Συμβούλιο Υπουργών Δικαιοσύνης προχθές, όπου αναφέρεσθε ότι πριν από λίγες ημέρες δημοσιοποιήθηκε από την εισηγήτρια του Ευρωπαϊκού Κοινοβουλίου το σχέδιο σύστασης για τη δεύτερη ανάγνωση κοινής θέσης του Συμβουλίου, σχετικά με τη ρύπανση από τα πλοία και τη θέσπιση κυρώσεων για παραβάσεις και ζητάτε από τους συναδέλφους σας να περιμένουν για να υιοθετηθούν αυτές οι προτάσεις; 
      Μήπως βρισκόμαστε μπροστά σε μια προσπάθεια να ξεφύγετε από το πραγματικό πρόβλημα; Γιατί αν υιοθετηθούν οι αυστηρότερες προτάσεις, θα ξαναπάτε το θέμα εκεί που υπάρχει η πλειοψηφία και όχι η ομοφωνία, όπως είναι η απόφαση πλαίσιο και έχετε τη δυνατότητα να κάνετε χρήση του δικαιώματος της αρνησικυρίας; Αν ξαναπάτε εκεί τότε θα έχετε πάλι το επιχείρημα ότι υιοθετήθηκαν οι αυστηρότερες δυστυχώς από την πλειοψηφία εκείνων οι οποίοι είναι εναντίον των συμφερόντων της ελληνικής ναυτιλίας. Αυτό πράττετε, κύριε Υπουργέ.
      Επίσης θέλω να καταθέσω στα Πρακτικά την επιστολή που καταθέσατε στο Συμβούλιο Υπουργών την ημέρα που υποτίθεται βάζατε βέτο. Θα καταθέσω, λοιπόν, στα Πρακτικά την επιστολή, που την ημέρα όπου η Κυβέρνηση καταψηφίζει όπως υπάρχει στην ανακοίνωση -σήμερα χαίρομαι που ομολογεί επιτέλους ότι δεν υπήρξε βέτο, γιατί αυτό ακριβώς ζητούσαμε να μην υπάρχει βέτο, αλλά να υπάρχει διαπραγμάτευση- των τριών Υπουργών με την οποία ζητούν από τον προεδρεύοντα και σωστά κατά τη γνώμη μου, να συνεχιστεί η συζήτηση και η εξέταση σε βάθος. Ξέρετε γιατί; Γιατί το χρονοδιάγραμμα του Ευρωπαϊκού Κοινοβουλίου δεν προβλέπει άμεση ψήφιση αυτής της νομοθετικής πρωτοβουλίας.
      Χρειάζονται μερικοί μήνες ακόμα. Κατ’ αρχήν προβλέπεται για το Μάιο. Απλώς έπρεπε να δημιουργήσουμε κακή εντύπωση στη διεθνή κοινή γνώμη, γιατί γνωρίζετε ποια και πόσα ήταν τα δημοσιεύματα στο διεθνή Τύπο, όπως επίσης και τα σχόλια τα οποία ακούστηκαν στα ευρωπαϊκά θεσμικά όργανα, στην Ευρωπαϊκή Επιτροπή, στο Συμβούλιο, στους συναδέλφους του κυρίου Υπουργού, παντού. 
      Επιπλέον υπάρχει μια σύγχυση. Όπως γνωρίζετε, κυρία Πρόεδρε, εγώ δεν είμαι νομικός και με πολύ μεγάλη προσοχή θα διατυπώσω τη θέση ενώπιόν σας. Υπάρχει μια τεράστια σύγχυση. Ο κύριος Υπουργός προσπαθεί να δημιουργήσει σύγχυση σχετικά με το θέμα της αμέλειας…
      ΠΡΟΕΔΡΟΣ (Άννα Μπενάκη - Ψαρούδα): Μόνο θα παρακαλέσω να επισπεύσετε.
      ΧΡΗΣΤΟΣ ΠΑΠΟΥΤΣΗΣ:  Ολοκληρώνω κυρία Πρόεδρε.
      Θέλω λοιπόν να ξεκαθαρίσω ότι τα κριτήρια υπαιτιότητας της διεθνούς σύμβασης ΜARPOL αφορούν την πρόθεση και την αμέλεια ΄με ενδεχόμενο δόλο -είναι αμέλεια και ενδεχόμενος δόλος-  ή την πρόθεση. Αυτό προσδιορίζει η διεθνής σύμβαση MARPOL.
      Για ποιον, λοιπόν, δίνετε μάχη κύριε Υπουργέ, για ποια συμφέροντα των ναυτικών και μας εγκαλείτε στη διεθνή σύμβαση MARPOL, αφού έτσι και αλλιώς αυτά όλα είναι προσδιορισμένα; Δεν υπάρχει κάτι καινούργιο. Το μόνο καινούργιο για το οποίο δίνετε μάχη και υποτίθεται βάζετε βέτο, είναι ποιο; Η επέκταση της ευθύνης στους πλοιοκτήτες, στους ναυλωτές, στους νηογνώμονες και στις λιμενικές αρχές. Γι’ αυτούς δίνετε μάχη. Αυτή είναι η πραγματική αλήθεια.
      Τελειώνοντας θέλω να πω ότι επιτέλους σε ένα τόσο κρίσιμο θέμα δεν είναι σωστό να χρησιμοποιούμε επικοινωνιακά τεχνάσματα, να αποκρύπτουμε την αλήθεια και κυρίως να χρησιμοποιούμε όλα τα πυρά, μεταξύ των οποίων και αργυρώνητους λιβελογράφους οι οποίοι να χτυπούν με κάθε τρόπο όχι μόνο το κόμμα μας, την Αξιωματική Αντιπολίτευση, αλλά και τα πρόσωπα. Και αυτά καταγράφονται στη μνήμη του καθένα και προχωράμε μπροστά, γιατί η πολιτική ζωή και ο πολιτικός αγώνας έχει πολύ μέλλον μπροστά του.
      Ευχαριστώ, κυρία Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ ( Άννα Μπενάκη - Ψαρούδα): Κύριε Υπουργέ, έχετε το λόγο για να τριτολογήσετε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Νομίζω, κύριε συνάδελφε, ότι μπλέξατε στη διαδικασία και χάσατε την ουσία. Η ουσία είναι συγκεκριμένη. Θα υπάρχουν σαφείς κανόνες προς όλους είτε αυτοί είναι κοινοτικοί είτε όχι, είτε είναι ναυτικοί χωρών-μελών της Ευρωπαϊκής Ένωσης είτε σε σημαίες ευκαιρίας; 
      Εσείς λέτε να υπάρχει αυστηρότερο δίκαιο στους κοινοτικούς ναυτικούς. Δικαίωμά σας. Κρινόμαστε όλοι. Πηγαίνετε να τα πείτε στον Πειραιά, πηγαίνετε να τα πείτε στην ΠΝΟ, πηγαίνετε να τα πείτε στους επί μέρους συλλόγους που απαρτίζουν την ΠΝΟ, πηγαίνετε να τα πείτε ακόμα και σε στελέχη που απειλούν ότι θα έλθουν στη Χαριλάου Τρικούπη να σας εγκαλέσουν. Αυτό είναι δικαίωμά σας. 
      Εμείς έχουμε μία σαφή γραμμή. Πρώτον, είμαστε με την ελληνική ναυτιλία, είμαστε με τους Έλληνες ναυτικούς, δεν θέλουμε διακριτική μεταχείριση, δεν θέλουμε ποινικοποίηση της ατυχηματικής ρύπανσης. Θέλουμε οι όποιοι αυστηροί κανόνες να υπάρχουν για όλα τα κράτη του κόσμου. Δεν θα πριονίσουμε το κλαδί πάνω στο οποίο καθόμαστε. Θέλουμε να βοηθήσουμε την ελληνική οικονομία μέσω της ελληνικής ναυτιλίας.
      Τώρα, επειδή αναφερθήκατε για δεύτερη φορά στον Αρχηγό της Νέας Δημοκρατίας και Πρωθυπουργό, σας το λέμε άπαξ διά παντός: δεν δεχόμαστε συμψηφισμούς. Δεν υπάρχουν συμψηφισμοί σε κανένα θέμα. Η στήριξη της Κυβέρνησης στην εθνική προσπάθεια που γίνεται για την εμπορική ναυτιλία, έχει τόση δύναμη που γίνεται κατανοητή από τους εταίρους μας. Οι εταίροι μας, περισσότερο γνώστες πια  των θεμάτων, προσεγγίζουν τις ελληνικές θέσεις. Παραποιείτε ακόμα και τις θέσεις του Ευρωπαϊκού Κοινοβουλίου. Εγώ κατέθεσα όλα τα πρακτικά. Γνωρίζετε άριστα αγγλικά. Υπάρχει και ελληνική μετάφραση. Δείτε και τη μετάφραση. Διαβάστε. Όχι μόνο η συγκεκριμένη Ολλανδή Ευρωβουλευτής προσεγγίζει τις ελληνικές θέσεις αλλά και οι περισσότεροι Ευρωβουλευτές.
      Και υπάρχει στο Ευρωπαϊκό Κοινοβούλιο σήμερα ένα κλίμα ότι για δεύτερη φορά στον τομέα της ναυτιλίας θα επιστραφεί οδηγία πίσω όπως έγινε με τα λιμάνια. Και εσείς έρχεστε και μας λέτε να σταματήσουμε την ενημέρωση αντί με τους Ευρωβουλευτές σας και με τη γνώση που έχετε και την πείρα εσείς προσωπικά ως επίτροπος για τόσα χρόνια να βοηθήσετε την εθνική προσπάθεια αφού όλοι συμφωνούμε; Γιατί τριχοτομούμε την τρίχα; Μπήκατε σε διαδικασίες, σε λεπτομέρειες νομικά και νομικίστικα θέματα. Σας τα έχουμε καταθέσει, τα έχουμε καταθέσει και για τους συναδέλφους στην Ευρωπαϊκή Επιτροπή. Βοηθήστε την εθνική προσπάθεια, μη μείνετε στο περιθώριο. Δεν βοηθάτε και εκτίθεστε και εσείς οι ίδιοι. Σας χρειαζόμαστε, σας θέλουμε, θέλουμε συστράτευση και έχουμε κοινό συμφέρον. Το κοινό μας συμφέρον είναι η ελληνική εμπορική ναυτιλία και το όφελος της εθνικής οικονομίας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο κ. Παπουτσής.
      ΧΡΗΣΤΟΣ ΠΑΠΟΥΤΣΗΣ:  Πρώτα απ’ όλα θεωρώ ότι είναι ανεπίτρεπτο μετά από συζήτηση τόσων ωρών να συνεχίζετε να προσδιορίζετε το εθνικό συμφέρον κατά το δοκούν. Δεν είναι εθνικό συμφέρον κύριε Κεφαλογιάννη η διαιώνιση του καθεστώτος ατιμωρησίας για κάποιους ασύδοτους πλοιοκτήτες. Δεν είναι εθνικό συμφέρον η διαιώνιση του καθεστώτος ατιμωρησίας για κάποιους ιδιοκτήτες επικίνδυνων μεταφερόμενων φορτίων και για όσους νηογνώμονες εκδίδουν εικονικά πιστοποιητικά της αξιολόγησης. Δεν είναι εθνικό συμφέρον αυτό με κανέναν τρόπο και δεν νομίζω ότι υπάρχει κανείς συνάδελφος σ’ αυτή την Αίθουσα που μπορεί να υποστηρίξει κάτι τέτοιο.
      Δεύτερον, σας είπα να περιορίσετε επιτέλους τα ψεύδη και παρ’ όλα αυτά ξανασυνεχίσατε όταν πήραμε το λόγο, να απαντάτε για άλλο θέμα. Απαντάτε ξανά για την οδηγία, η οποία βρίσκεται, επαναλαμβάνω, σε δεύτερη ανάγνωση ενώ η επερώτηση την οποία συζητούμε σήμερα αφορά την απόφαση-πλαίσιο για την οποία υποτίθεται ότι βάλατε βέτο ή καταψηφίσατε  στο Συμβούλιο Υπουργών Δικαιοσύνης. Δεν κάνατε ούτε το ένα, ούτε το άλλο. Κάνατε αυτό που έπρεπε να κάνετε, δηλαδή να συνεχίσετε τη διαπραγμάτευση. Αλλά κάνατε ένα επικοινωνιακό τρικ και γι’ αυτό εγκαλείστε. Ήρθατε στην Ελλάδα και πουλήσατε φύκια για μεταξωτές κορδέλες. Είπατε ότι δώσατε μάχη, ότι κινηθήκατε υπέρ των συμφερόντων των Ελλήνων ναυτικών. Δεν αφορά σε καμία περίπτωση η απόφαση πλαίσιο τους Έλληνες ναυτικούς. Αφορά τα πλοία και την παράνομη δραστηριότητα ρύπανσης της θάλασσας, δηλαδή τους κανόνες που πρέπει να εναρμονιστούν στο κράτος-μέλος στο κατώτερο επίπεδο.
      Και εδώ λέτε καμιά φορά και την αλήθεια. Λέτε ότι η Ελλάδα έχει αυστηρό νομικό πλαίσιο και έχει κυρία Πρόεδρε. Τι κάνει η Κυβέρνηση; Δεν επιτρέπει στην Ευρωπαϊκή Ένωση να εναρμονίσει τη νομοθεσία προς τα πάνω. Αυτό κάνετε. Για ποιον λόγο; Είναι ή δεν είναι αυτή εξυπηρέτηση των πιο μαύρων συμφερόντων στην παγκόσμια εμπορική ναυτιλία; Αυτό είναι το ερώτημα στο οποίο πρέπει να απαντήσετε και αφήστε τα υπόλοιπα.
      Κατά τα άλλα όταν μιλάω για εθνικό συμφέρον, δηλαδή για το να παραμείνει η Ελλάδα χώρα κύρους, η ελληνική ναυτιλία παγκόσμια υπερδύναμη, οι Έλληνες ναυτικοί να έχουν εργασία, να υπάρχει συνδυασμός της προστασίας του θαλασσίου περιβάλλοντος και της ανταγωνιστικότητας της ελληνικής ναυτιλίας, είναι θέματα στα οποία εμείς πρωτοστατήσαμε, εμείς δημιουργήσαμε το πλαίσιο αυτό, εμείς το παλέψαμε, εμείς το διαπραγματευτήκαμε. Και αυτό έγινε αποδεκτό. Η δική μου πρόταση στην Ευρωπαϊκή Ένωση και δύο χρόνια αργότερα του κ. Ανωμερίτη ήταν αυτή που αποτελεί σήμερα τη νομική βάση για τη λειτουργία και την ασφάλεια της ναυσιπλοΐας. Ναι ή όχι; Ήταν η βάση που αποτέλεσε κοινή θέση στην Ευρωπαϊκή Ένωση και ταυτόχρονα δημιούργησε το νομικό πλαίσιο στα πλαίσια του IMO, του Διεθνούς Οργανισμού Ναυτιλίας. Μα, ήταν η δική μας πρόταση αυτή και ήταν η πρόταση που όχι απλώς κατοχύρωσε ένα καθαρό πλαίσιο αλλά και ενίσχυσε το κύρος της ελληνικής ναυτιλίας, γιατί η Ελλάδα ήταν μπροστά.
      Με την πολιτική σας απλώς θέτετε την Ελλάδα στη γωνία και εμείς δεν θέλουμε την Ελλάδα στη γωνία. Θέλετε να αλλάξετε πολιτική; Ευχαρίστως είμαστε εδώ να συμβάλουμε με όλες μας τις δυνάμεις και για τα συμφέροντα των Ελλήνων ναυτικών και της ναυτιλίας και για να προωθήσουμε τις καλύτερες δυνατές θέσεις και για να κάνουμε τις καλύτερες δυνατές συμμαχίες παντού στα συμβούλια, στους διεθνείς οργανισμούς και στο Ευρωπαϊκό Κοινοβούλιο. Εδώ είμαστε. Αλλά με την αλήθεια και όχι με τα ψέματα. 
      (Χειροκροτήματα από την πτέρυγα του ΠΑΣΟΚ)
      (Στο σημείο αυτό ο Βουλευτής κ. Χρήστος Παπουτσής  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Πρόεδρε, μπορώ να έχω το λόγο;
      ΠΡΟΕΔΡΟΣ ( Άννα Μπενάκη - Ψαρούδα): Μόνο για να κλείσετε, κύριε Υπουργέ. Μην πυροδοτηθεί νέα συζήτηση.
      Ορίστε, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς, κυρία Πρόεδρε και κύριοι συνάδελφοι, με ή χωρίς τη συμπαράσταση της Αξιωματικής Αντιπολίτευσης θα υπερασπιστούμε τα εθνικά μας συμφέροντα. Εάν το ΠΑΣΟΚ δεν θέλει να βοηθήσει σ’ αυτήν την προσπάθεια, ας μείνει στο περιθώριο.
      Νιώθω όμως την ανάγκη όχι μόνο να υπερασπιστώ τον εαυτό μου σε υπονοούμενα τα οποία άφησε ο κ. Παπουτσής, αλλά να υπερασπιστώ και τους συναδέλφους μου Βουλευτές του ΠΑΣΟΚ, τον κ. Ανωμερίτη και τον προκάτοχό μου κ. Πασχαλίδη, διότι αν οι δηλώσεις τους εκείνη την εποχή στα συμβούλια Υπουργών είναι απόλυτα ταυτισμένες με τη σημερινή θέση της ελληνικής Κυβέρνησης, τότε δεν μπορώ να καταλάβω ποια σκοπιμότητα οδηγεί τον Κοινοβουλευτικό Εκπρόσωπο του ΠΑΣΟΚ να στρέφεται κατά των συναδέλφων του Βουλευτών και να αφήνει υπονοούμενα περί συμφερόντων. Τα υπονοούμενα περί συμφερόντων επιστρέφουν σ’ αυτούς που έχουν το «θάρρος», το θράσος δηλαδή, να τα εκστομίζουν στη Βουλή. 
      Σας ευχαριστώ. 
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 24/14/1-11-2004 επερώτησης Βουλευτών του ΠΑΣΟΚ προς τον Υπουργό Εμπορικής Ναυτιλίας, σχετικώς με τη θέση της Ελλάδας στην Απόφαση-πλαίσιο του Συμβουλίου της Ευρωπαϊκής Ένωσης για την ενίσχυση της ποινικής νομοθεσίας, σχετικά με την καταστολή της ρύπανσης από πλοία. 
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Παρασκευής 12 Νοεμβρίου 2004 και της Δευτέρας 15 Νοεμβρίου 2004 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα 
      ΠΡΟΕΔΡΟΣ (Άννα Μπενάκη-Ψαρούδα): Συνεπώς τα Πρακτικά των συνεδριάσεων της Παρασκευής 12 Νοεμβρίου 2004 και της Δευτέρας 15 Νοεμβρίου 2004 επικυρώθηκαν.
      Κύριοι συνάδελφοι,  δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 21.26΄ λύεται η συνεδρίαση για αύριο Τρίτη 30 Νοεμβρίου 2004 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία: ι) ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις» και ιι) μόνη συζήτηση επί της αρχής των άρθρων και του συνόλου του σχεδίου νόμου του Υπουργείου Ανάπτυξης: «Συνήγορος του Καταναλωτή - ρύθμιση θεμάτων του Υπουργείου Ανάπτυξης», σύμφωνα με την ημερήσια διάταξη.  
      Η ΠΡΟΕΔΡΟΣ                ΟΙ ΓΡΑΜΜΑΤΕΙΣ



3
Συνεδρίαση  29-11-04                 σελ. 

