      (Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις)
      
      ΠΙΝΑΚΑΣ ΠΕΡΙΕΧΟΜΕΝΩΝ
      Η’ ΑΝΑΘΕΩΡΗΤΙΚΗ ΒΟΥΛΗ
      ΠΕΡΙΟΔΟΣ ΙΒ’
      ΣΥΝΟΔΟΣ Α’
      ΣΥΝΕΔΡΙΑΣΗ ΟΕ’
      
      Τρίτη 29 Ιανουαρίου 2008
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      
      1. Επικύρωση Πρακτικών, σελ.
      2. ‘Αδεια απουσίας του Βουλευτή κ. Α. Αλευρά, σελ.
      3. Επί Διαδικαστικού θέματος, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Υγείας και Κοινωνικής Αλληλεγγύης: 
      i. σχετικά με την επαρκή χρηματοδότηση και τη σωστή διαχείριση του Εθνικού Συστήματος Υγείας (Ε.Σ.Υ.), σελ.
      ii. σχετικά με την επίλυση των προβλημάτων του Γενικού Νοσοκομείου Λάρισας, σελ.
      β) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με την αέρια ρύπανση στη συνοικία του Παλαιού Λιμεναρχείου Βόλου, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
       1. Ψήφιση επί της αρχής, των άρθρων και του συνόλου των σχεδίων νόμων του Υπουργείου Οικονομίας και Οικονομικών: 
      α) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ινδίας για την προώθηση και αμοιβαία προστασία των επενδύσεων», σελ.
      β) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Αιγύπτου για την αμοιβαία συνδρομή μεταξύ των Τελωνειακών τους Διοικήσεων», σελ.
      2. Ψήφιση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης:
      α) «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και του Κινεζικού Συμβουλίου Προώθησης του Διεθνούς Εμπορίου (CCPIT) της Λαϊκής Δημοκρατίας της Κίνας για τη «Δημιουργία Δικτύου Συνεργασίας για την Υποστήριξη Επιχειρήσεων»», σελ.
      β) «Κύρωση της Συμφωνίας μεταξύ της Κυβέρνησης, της Ελληνικής Δημοκρατίας και της Κυβέρνησης της Ισλαμικής Δημοκρατίας του Ιράν για την αμοιβαία προστασία και προώθηση των επενδύσεων και των ρηματικών διακοινώσεων σχετικά με την τροποποίηση του άρθρου 1 παρ. 4 αυτής», σελ.
      3. Συζήτηση και ψήφιση επί της αρχής, των άρθρων και του συνόλου των σχεδίων νόμων του Υπουργείου Οικονομίας και Οικονομικών:
      α) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν για την αμοιβαία συνδρομή μεταξύ των Τελωνειακών τους Διοικήσεων», σελ.
      β) «Κύρωση Συμφωνίας Στρατηγικής Συνεργασίας μεταξύ της Ελληνικής Δημοκρατίας και των Εταιρειών Microsoft Corporation, Microsoft Ireland Operation Limited και Μάικροσοφτ Ελλάς Ανώνυμη Βιομηχανική και Εμπορική Εταιρεία Προϊόντων και Υπηρεσιών Πληροφορικής», σελ.
      4. Ψήφιση στο σύνολο του σχεδίου νόμου του Υπουργείου Εσωτερικών: «Τροποποίηση του ν. 3231/2004 «εκλογή βουλευτών», σελ.
      5. Κατάθεση σχεδίων νόμων:
      α) Οι Υπουργοί Ανάπτυξης, Οικονομίας και Οικονομικών, Εξωτερικών και Εθνικής Παιδείας και Θρησκευμάτων κατέθεσαν σχέδιο νόμου: «Κύρωση της Συμφωνίας μεταξύ της Κυβερνήσεων της Ελληνικής Δημοκρατίας και της Κυβερνήσεως του Χασεμιτικού Βασιλείου της Ιορδανίας στην επιστημονική και τεχνολογική συνεργασία», σελ.
      β) Οι Υπουργοί Πολιτισμού, Εσωτερικών, Οικονομίας και Οικονομικών και Δικαιοσύνης κατέθεσαν σχέδιο νόμου: «Μέτρα για την Προστασία των Πολιτιστικών Αγαθών», σελ.
      6. Συζήτηση επί της αρχής του σχεδίου νόμου του Υπουργείου Εθνικής ‘Αμυνας: «Ρυθμίσεις θεμάτων αναπήρων πολέμου, προσωπικού του Υπουργείου Εθνικής ‘Αμυνας και άλλες διατάξεις», σελ.
      
      ΟΜΙΛΗΤΕΣ
      Α. Επί Διαδικαστικού θέματος:
      ΚΑΚΛΑΜΑΝΗΣ Α., σελ.
      ΛΕΒΕΝΤΗΣ Α., σελ.
      ΜΕΪΜΑΡΑΚΗΣ Ε., σελ.
      ΣΟΥΡΛΑΣ Γ., σελ.
      
      Β. Επί των αναφορών και ερωτήσεων:
      ΚΑΛΟΓΙΑΝΝΗΣ Σ., σελ.
      ΚΑΡΤΑΛΗΣ Κ., σελ.
      ΠΑΠΑΓΕΩΡΓΙΟΥ Γ. (Ν. ‘Αρτας), σελ.
      ΣΤΡΑΤΑΚΗΣ Ε., σελ.
      ΤΣΙΟΓΚΑΣ Δ., σελ.
      
      Γ. Επί των σχεδίων νόμων του Υπουργείου Οικονομίας και Οικονομικών:
      ΓΕΩΡΓΙΑΔΗΣ Α., σελ.
      ΛΕΓΚΑΣ Ν., σελ.
      
      Δ. Επί των σχεδίου νόμου του Υπουργείου Εθνικής ‘Αμυνας:
      ΑΛΥΣΑΝΔΡΑΚΗΣ Κ., σελ.
      ΑΜΟΙΡΙΔΗΣ Ι., σελ.
      ΒΑΡΒΙΤΣΙΩΤΗΣ Μ., σελ.
      ΒΕΛΟΠΟΥΛΟΣ Κ., σελ.
      ΓΕΡΟΝΤΟΠΟΥΛΟΣ Κ., σελ.
      ΓΕΩΡΓΙΑΔΗΣ Α., σελ.
      ΚΑΡΑΤΖΑΦΕΡΗΣ Γ., σελ.
      ΚΑΡΧΙΜΑΚΗΣ Μ., σελ.
      ΛΕΒΕΝΤΗΣ Α., σελ.
      ΜΑΝΟΥΣΟΥ-ΜΠΙΝΟΠΟΥΛΟΥ Α., σελ.
      ΜΕΪΜΑΡΑΚΗΣ Ε., σελ.
      ΜΠΑΝΙΑΣ Ι., σελ.
      ΟΙΚΟΝΟΜΟΥ Β., σελ.
      ΠΑΥΛΙΔΗΣ Α., σελ.
      ΠΟΛΑΤΙΔΗΣ Η., σελ.
      ΡΑΓΙΟΥ Ν., σελ.
      ΡΟΝΤΟΥΛΗΣ Α., σελ.
      ΣΓΟΥΡΙΔΗΣ Π., σελ.
      ΣΚΟΥΛΑΣ Ι., σελ.
      ΤΑΣΟΥΛΑΣ Κ., σελ.
      ΤΖΑΜΤΖΗΣ Ι., σελ.
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΟΕ΄
      Τρίτη 29 Ιανουαρίου 2008 
      Αθήνα, σήμερα στις 29 Ιανουαρίου 2008, ημέρα Τρίτη και ώρα 18.07΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Κωνσταντίνο Καρτάλη, Βουλευτή Μαγνησίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Φωκίδος κ. ΙΩΑΝΝΗΣ ΜΠΟΥΓΑΣ κατέθεσε αναφορά, με την οποία ο κ. Αναστασόπουλος Παναγιώτης, ζητεί να επανεξεταστεί το αίτημά του, για κατάταξη στο Πυροσβεστικό Σώμα.
      2) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία το Σωματείο Εργαζομένων του Εθνικού Ιδρύματος Αποκατάστασης Αναπήρων Ν. Αχαίας, ζητεί την καταβολή δεδουλευμένων αποδοχών στα μέλη του.
      3) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία Σύλλογοι Γονέων και Κηδεμόνων των Ειδικών Σχολείων της Πάτρας, ζητούν την κάλυψη των θέσεων με εκπαιδευτικό προσωπικό και υλικοτεχνικές υποδομές των σχολείων της πρωτοβάθμιας εκπαίδευσης ειδικής αγωγής.
      4) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά, με την οποία ο Δήμος Τραγανού Ηλείας, ζητεί την επαναλειτουργία του Αστυνομικού Σταθμού Τραγανού και την αναβάθμισή του σε Αστυνομικό Τμήμα.
      5) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε δημοσίευμα εφημερίδας, το οποίο επισημαίνει πως στην Αργολίδα τα ναρκωτικά επεκτείνονται και τα κέντρα πρόληψης υπολειτουργούν.
      6) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά, με την οποία ο Ιατρικός Σύλλογος Νομού Ηλείας, ζητεί να συμπεριληφθούν οι υγειονομικοί που εργάζονται ως ελεύθεροι επαγγελματίες, στις ευεργετικές διατάξεις που εφαρμόστηκαν για τους πυροπαθείς.
      7) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά, με την οποία η ΄Ενωση Ελλήνων Χημικών ζητεί να μην αναγνωρισθούν ως τίτλοι ανώτατης εκπαίδευσης, τα πτυχία που χορηγούν τα Κέντρα Ελευθέρων Σπουδών που συνεργάζονται με ευρωπαϊκά Α.Ε.Ι..
      8) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά, με την οποία ο Σύλλογος Γουμεριωτών Ηλείας `ΑΓΙΑ ΠΑΡΑΣΚΕΥΗ` ζητεί την προστασία του οροπεδίου της Φολόης από τα απορρίμματα του Δήμου Ωλένης.
      9) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο κ. Νικόλαος Καραβίδας, ζητεί πληροφορίες για τις προσπάθειες ανεύρεσης των κλαπέντων ιερών κειμηλίων από την Ιερά Μονή Κοιμήσεως της Θεοτόκου, στο χωριό Μακρίνο του ανατολικού Ζαγορίου.
      10) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία οι Σύλλογοι Αποφοίτων Τμημάτων Μουσικών Σπουδών Αριστοτελείου, Καποδιστριακού, Ιονίου και Μακεδονίας Πανεπιστημίων καθώς και ο Πανελλήνιος Σύλλογος Πανεπιστημιακών Εκπαιδευτικών Μουσικής, ζητούν την άμεση διενέργεια διαγωνισμού του Α.Σ.Ε.Π. για τα σχολεία γενικής παιδείας και τα μουσικά σχολεία, με τη συμμετοχή αποκλειστικά αποφοίτων πανεπιστημιακών τμημάτων μουσικής.
      11) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά, με την οποία οι δήμαρχοι του Νομού Ηρακλείου Κρήτης, ζητούν τη στελέχωση του Ε.Κ.Α.Β. Μεσσαράς.
      12) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά, με την οποία ο Δήμος Εγνατίας Νομού Θεσσαλονίκης, ζητεί τη χορήγηση άδειας φορτηγού εκκενώσεως και αποφράξεως βόθρων.
      13) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία ο Σύλλογος Εργαζομένων της «ΑΣΠΡΟΦΟΣ Α.Ε.», ζητεί τη συμμετοχή της εταιρείας στο διαγωνισμό, για την εκπόνηση της μελέτης του βασικού σχεδιασμού του χερσαίου επί ελληνικού εδάφους, τμήματος του Ελληνοϊταλικού αγωγού φυσικού αερίου.
      14) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά, με την οποία ο Δήμος Καλαμάτας, προτείνει τα χαρακτηριστικά οδικού έργου που πρέπει να έχει ο περιμετρικός δακτύλιος Καλαμάτας.
      15) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία το Σωματείο Εργαζομένων στα Κέντρα Πρόληψης Ο.ΚΑ.ΝΑ. και Αυτοδιοίκησης, ζητεί την ίδρυση αυτοδιοικούμενων Ν.Π.Δ.Δ. για τα Κέντρα Πρόληψης Ο.ΚΑ.ΝΑ. και Αυτοδιοίκησης.
      16) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο Δήμος Σκύδρας, ζητεί την πλήρωση των κενών οργανικών θέσεων στα αγροτικά ιατρεία της περιοχής.
      17) Η Βουλευτής Κερκύρας κ. ΑΓΓΕΛΙΚΗ (ΑΝΤΖΕΛΑ) ΓΚΕΡΕΚΟΥ κατέθεσε αναφορά, με την οποία ο Νομάρχης Κέρκυρας, διαμαρτύρεται για την απόσπαση δύο γιατρών από το Γενικό Νοσοκομείο Κέρκυρας.
      18) Η Βουλευτής Κερκύρας κ. ΑΓΓΕΛΙΚΗ (ΑΝΤΖΕΛΑ) ΓΚΕΡΕΚΟΥ κατέθεσε αναφορά, με την οποία κάτοικοι του Δήμου Κορισσίων Κέρκυρας, διαμαρτύρονται για την ελλιπή νοσοκομειακή περίθαλψη τόσο από το Κέντρο Λευκίμμης όσο και από το Νοσοκομείο Κέρκυρας.
      19) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά, με την οποία ο εφημέριος του Ιερού Ναού Κοιμήσεως της Θεοτόκου στο Σταυροπήγιο Αβίας του Νομού Μεσσηνίας, ζητεί την αποκατάσταση και αναστήλωση του πιο πάνω Ιερού Ναού.
      20) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμος Ερμούπολης Σύρου, διαμαρτύρεται για τη μη διέλευση της Ολυμπιακής Φλόγας από τη Σύρο.
      21) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμος Δρυμαλίας Κυκλάδων, ζητεί την αποπληρωμή πιστοποιήσεων έργων της Σ.Α.Ε.Π. 167, λόγω αδυναμίας κάλυψης των οφειλών από το δήμο του.
      22) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Έπαρχος Θήρας, ζητεί την άμεση ανακοίνωση αποτελεσμάτων για την πλήρωση των θέσεων του δημόσιου τομέα από προστατευόμενους του ν.2643/98 από τον Ο.Α.Ε.Δ. Σύρου.
      23) Ο Βουλευτής Ιωαννίνων κ. ΕΥΑΓΓΕΛΟΣ ΑΡΓΥΡΗΣ κατέθεσε αναφορά, με την οποία η Ένωση Αστυνομικών Υπαλλήλων Νομού Ιωαννίνων, ζητεί τη στελέχωση του Τμήματος Μεταγωγών των Δικαστηρίων Ιωαννίνων.
      24) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία ο κ. Βανταράκης Ευάγγελος, δημόσιος υπάλληλος, ζητεί την επίλυση υπηρεσιακού του ζητήματος.
      25) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία η κ. Πασχάλη Βίκυ, ζητεί τη διενέργεια του διαγωνισμού της Εθνικής Σχολής Δημόσιας Διοίκησης και της Εθνικής Σχολής Τοπικής Αυτοδιοίκησης.
      26) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία ο κ. Γραμμένος Αθανάσιος, διαμαρτύρεται για τη συμπεριφορά οδηγού λεωφορείου του Ο.Α.Σ.Α..
      27) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία ο Πανελλήνιος Σύλλογος Οικογενειών Πεσόντων Αεροπόρων, ζητεί την απονομή βαθμού στους πεσόντες πριν την 1-1-2006 αεροπόρους.
      28) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ, Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά, με την οποία ο πρόεδρος του Αγροτικού Συνεταιρισμού Κρεμαστού Δήμου Κονιστρών Νομού Εύβοιας, ζητεί την αποζημίωση των πυρόπληκτων κατοίκων της περιοχής του.
      29) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά, με την οποία το Τοπικό Διαμέρισμα Κουρτεσίου του Δήμου Βουπρασίας Νομού Ηλείας, ζητεί την ασφαλτόστρωση δρόμου.
      30) Ο Βουλευτής Αχαΐας κ. ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ κατέθεσε αναφορά, με την οποία σύλλογοι γονέων και κηδεμόνων και υπό ίδρυση σύλλογοι ειδικών δημοτικών σχολείων Πατρών, ζητούν την άμεση κάλυψη με εκπαιδευτικό προσωπικό των σχολείων της πρωτοβάθμιας ειδικής αγωγής.
      31) Ο Βουλευτής Λαρίσης κ. ΒΑΣΙΛΕΙΟΣ ΕΞΑΡΧΟΣ κατέθεσε δημοσίευμα εφημερίδας, το οποίο αναφέρεται στην ανάγκη ενίσχυσης με προσωπικό, του υποκαταστήματος της Αγροτικής Τράπεζας της Ελασσόνας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1208/29-10-2007 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 286 Β/22-11-2007 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Αναφορικά με την παραπάνω σχετική ερώτηση σας ενημερώνουμε ότι:
      Το ΥΠΕΧΩΔΕ αναγνωρίζοντας την αναγκαιότητα αναβάθμισης των συνθηκών του περιβάλλοντος και της ποιότητας ζωής, θέσπισε σειρά μέτρων που αποβλέπουν στην εξοικονόμηση ενέργειας στον οικιστικό τομέα και στη βελτίωση της ενεργειακής απόδοσης των κτιρίων με σκοπό τη μείωση της κατανάλωσης συμβατικής ενέργειας και τον περιορισμό των εκπομπών διοξειδίου του άνθρακα.
      Έχει ενσωματωθεί στο εθνικό μας δίκαιο η οδηγία 93/76/ΕΟΚ (Οδηγία SAVE) με την έκδοση της ΚΥΑ 21475/4707/1998 (ΦΕΚ 880Β/19-08-1998) σχετικά με «όρους και προϋποθέσεις για τη βελτίωση της ενεργειακής απόδοσης των κτιρίων και τον περιορισμό των εκπομπών διοξειδίου του άνθρακα».
      Στον Γενικό Οικοδομικό Κανονισμό (ΓΟΚ), ν. 1577/1985 όπως ισχύει σήμερα εισήχθησαν ρυθμίσεις που επιτρέπουν και ευνοούν την τοποθέτηση εξωτερικής θερμομόνωσης και την ενσωμάτωση τεχνικών και συστημάτων εξοικονόμησης ενέργειας στο κέλυφος υφιστάμενων -προ του 1980- κτιρίων, ενώ παράλληλα ευνοείται η τοποθέτηση-ενσωμάτωση ηλιακών συστημάτων και εν γένει συστημάτων ΑΠΕ στα υφιστάμενα κτήρια.
      Κατά την παρούσα φάση έχει δοθεί προτεραιότητα στην ενσωμάτωση στο εθνικό μας δίκαιο της νέας οδηγίας 2002/91/ΕΚ για την ενεργειακή απόδοση των κτιρίων. Με απόφαση του Υπουργού Ανάπτυξης συγκροτήθηκε Επιτροπή με συμμετοχή και εκπροσώπου του ΥΠΕΧΩΔΕ, η οποία έχει ήδη ολοκληρώσει το έργο της και έχει υποβάλλει στο ΥΠΑΝ:
      - Σχέδιο Νόμου με τίτλο «Λήψη μέτρων βελτίωσης της ενεργειακής απόδοσης των κτιρίων», όπου τίθεται το γενικό πλαίσιο εφαρμογής της οδηγίας.
      - Σχέδιο Κοινής Υπουργικής Απόφασης με τίτλο «Μητρώο Ενεργειακών Επιθεωρητών Κτιρίων Κατοικιών και Ειδικών Χρήσεων».
      Επίσης η Επιτροπή ολοκληρώνει την επεξεργασία «Τεχνικού Κανονισμού», σύμφωνα με τις απαιτήσεις της οδηγίας 2002/91/EK, ο οποίος θα υποστηρίξει την εφαρμογή της.
      Ήδη με το νόμο 3522/2006 (ΦΕΚ 276 Α΄/22-12-2006) έχει εισαχθεί το κίνητρο της φοροελάφρυνσης για εγκαταστάσεις φυσικού αερίου και ΑΠΕ στον οικιακό και τριτογενή τομέα, το οποίο επεκτάθηκε και σε άλλους βασικούς τομείς που συμβάλλουν στη βελτίωση της ενεργειακής απόδοσης των κτηρίων.
      Με την επικείμενη εφαρμογή της οδηγίας 2002/91/ΕΚ για την ενεργειακή απόδοση των κτιρίων αναμένεται να προκύψουν πολλαπλά οφέλη σε κάθε επίπεδο (οικονομικό, κοινωνικό, περιβαλλοντικό).
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      2. Στην με αριθμό 1026/23-10-2007 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 246 Β/14-11-2007 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Αναφορικά με την παραπάνω σχετική ερώτηση από πλευράς ΥΠΕΧΩΔΕ σας ενημερώνουμε ότι:
      Την 5-7-2007 υλοποιήθηκε από τη Νομαρχία Ανατολικής Αττικής η εκτέλεση της με αρ. πρωτ. 101/22-1-2007 απόφασης της σφράγισης των ηλεκτρομηχανολογικών εγκαταστάσεων του λατομείου της εταιρείας «ΑΦΟΙ Κ. ΣΤΑΥΡΟΥ ΛΑΤΟΜΕΙΑ ΕΤΟΙΜΟ ΜΠΕΤΟΝ Α.Ε.», στη θέση Μερέντα στο Μαρκόπουλο.
      Επίσης την 20-8-2007 και την 26-10-2007 υλοποιήθηκε η εκτέλεση της αρ. πρωτ. 118/22-1-07 όμοιας απόφασης σφράγισης των ηλεκτρομηχανολογικών εγκαταστάσεων του λατομείου της «ΛΑΤΟΜΕΙΑ ΜΑΡΚΟΠΟΥΛΟΥ ΑΒΕΕ», που βρίσκεται στη θέση Χώνι Ντάγλα Μερέντα στο Μαρκόπουλο.
      Όσον αφορά το δεύτερο ερώτημα που αναφέρεται στην ανάπλαση και γενικότερα την αποκατάσταση του λατομικού χώρου η υπόθεση εκκρεμεί στο Συμβούλιο της Επικρατείας.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      3. Στην με αριθμό 1544/6-11-2007 ερώτηση του Βουλευτή κ. Γεωργίου Παπακωνσταντίνου δόθηκε με το υπ’ αριθμ. 48530/481/3-12-2007 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε τα ακόλουθα:
      Η αναθεώρηση του ΑΕΠ και των άλλων εθνικολογιστικών μεγεθών είναι ένα καθαρά τεχνικό θέμα το οποίο χειρίζεται αποκλειστικά η ΕΣΥΕ σε συνεργασία με την Eurostat, χρησιμοποιώντας κοινή μεθοδολογία, με αποτέλεσμα η αναθεώρηση να διαμορφωθεί τελικά στο 9,6%. Για πρώτη ψαρά παρουσιάζεται επίσημα το αναθεωρημένο ΑΕΠ της Ελλάδος, σε ανακοίνωση της Eurostat (142/2007/22.10.07), ενώ το προσχέδιο του Προϋπολογισμού είχε ήδη κατατεθεί στις 1/1012007.
      Η αναθεώρηση του συστήματος των εθνικών λογαριασμών είναι μία εργασία ευρείας κλίμακας, η οποία επιβάλλεται για θεσμικούς, όσο και για ουσιαστικούς λόγους. Ο Κανονισμός 2223/96 της ΕΕ προβλέπει ότι τα κράτη μέλη υποχρεούνται σε αλλαγή του έτους βάσης τουλάχιστον ανά πενταετία. Η προηγούμενη αναθεώρηση είχε γίνει με έτος βάσης το 1988. Όταν το 1995 εισήχθη το Εθνικολογιστικό Σύστημα Ολοκληρωμένων Λογαριασμών ΕΣΟΛ 95, αυτό εφαρμόστηκε στα στοιχεία του έτους 1995. Έτσι το έτος 1995 δεν θεωρήθηκε αλλαγή έτους βάσης και αυτό γιατί δεν είχαν διεξαχθεί ουσιώδεις πρωτογενείς έρευνες.
      Επισημαίνεται ότι στο πλαίσιο δηλώσεων του Επιτρόπου Aλμoύνια στις 8 Οκτωβρίου 2007 στο Λουξεμβούργο, ο ίδιος αναφέρθηκε στην επιτυχή εφαρμογή των διαδικασιών που θεσμοθετήθηκαν στο πρόσφατο παρελθόν για την επίλυση στατιστικών διαφορών χωρίς κανένα είδος πολιτικής παρέμβασης. «Είναι αρμοδιότητα των στατιστικών αρχών, των ελληνικών και της Eurostat να εξηγήσουν ης τεχνικές διαπραγματεύσεις που έγιναν. Ελπίζω η GNI Committee να υιοθετήσει τα στοιχεία αυτά στη συνεδρίασή της στις 26 Οκτωβρίου. Είμαι ευτυχής που οι διαδικασίες για την ανάλυση των στοιχείων από ης ελληνικές στατιστικές αρχές λειτούργησαν πολύ καλά, καθώς και για την πολύ καλή συνεργασία των Ελληνικών στατιστικών αρχών.»
      Τέλος υπενθυμίζεται ότι η Eurostat στην ανακοίνωσή της για τα δημοσιονομικά στοιχεία, στις 23 Οκτωβρίου 2006 για πρώτη φορά αναγνωρίζει χωρίς υποσημειώσεις και αστερίσκους τα ελληνικά δημοσιονομικά στοιχεία, αίροντας όλες ης προηγούμενες αμφιβολίες της.
      Ο Υπουργός
      Γ. ΑΛΟΓΟΣΚΟΥΦΗΣ»
      4. Στην με αριθμό 1879/14-11-2007 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 49982/ΕΥΣ7191/3-12-2007 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω σχετικής ερώτησης του Βουλευτή κ. Θ. Λεβέντη, σας γνωστοποιούμε τα ακόλουθα:
      Ύστερα από γόνιμη συνεργασία του ΥΠΟΙΟ τόσο με τις ελληνικές αρχές και τους τοπικούς φορείς υπεύθυνους για τη συλλογή και εκτίμηση των ζημιών, όσο και με τις αρμόδιες υπηρεσίες της Ευρωπαϊκής Επιτροπής, διεμορφώθη και υπεβλήθη επιτυχώς το αίτημα της Ελληνικής Δημοκρατίας για συνδρομή του Ταμείου Αλληλεγγύης Ευρωπαϊκής Ένωσης (ΤΑΕΕ) με στόχο την αντιμετώπιση των προβλημάτων που επέφεραν οι πρόσφατες καταστροφικές πυρκαγιές στη Χώρα.
      Η αναμενόμενη επιδότηση του ΤΑΕΕ μπορεί να χρησιμοποιηθεί μόνο για τη χρηματοδότηση ορισμένων βασικών ενεργειών έκτακτης ανάγκης, όπως ορίζεται στο Άρθρο 3(2) δηλαδή,
      - άμεση αποκατάσταση της λειτουργίας υποδομών και εξοπλισμού στους τομείς της ενέργειας, των υδάτων, της αποχέτευσης, των τηλεπικοινωνιών, των μεταφορών, της υγείας και της εκπαίδευσης.
      .-εφαρμογή προσωρινών μέτρων στέγασης και χρηματοδότηση υπηρεσιών διάσωσης με σκοπό την κάλυψη των άμεσων αναγκών του σχετικού πληθυσμού
      - άμεση διασφάλιση των υποδομών πρόληψης και λήψη μέτρων για την άμεση προστασία της πολιτιστικής κληρονομιάς
      - άμεσος καθαρισμός των περιοχών που επλήγησαν από την καταστροφή, συμπεριλαμβανομένων των φυσικών περιοχών.
      Επιπλέον, προβλέπεται η αξιοποίηση των μηχανισμών υλοποίησης και διαχείρισης των πόρων που περιγράφονται στο πλαίσιο του Ειδικού Σχεδίου Ανασυγκρότησης και Ανάπτυξης Πληγεισών Περιοχών Από Πυρκαγιές, το οποίο εκπονήθηκε από τις Υπηρεσίες του ΥΠΟΙΟ και περιλαμβάνει σύνολο δράσεων και χρηματοδοτήσεων από εθνικούς και κοινοτικούς πόρους.
      Σύμφωνα με τα στοιχεία της αρμόδιας Ειδικής Υπηρεσίας Διαχείρισης του ΠΕΠ Αττικής (ΕΥΔ), βρίσκεται ήδη σε φάση ολοκλήρωσης η Αναθεώρηση του ΠΕΠ Αττικής 2000 - 2006, στο πλαίσιο της οποίας τεκμηριώνεται η χρονική παράταση της υλοποίησής του ενώ προβλέπονται παρεμβάσεις, οι οποίες πρόκειται στη συνέχεια να εξειδικευθούν περαιτέρω και αφορούν στην αντιμετώπιση των προβλημάτων για τις πυρόπληκτες περιοχές.
      Η χρηματοδότηση των πράξεων μέσω του Περιφερειακού Επιχειρησιακού Προγράμματος Αττικής 2000-2006, γίνεται ύστερα από υποβολή πρότασης στο πλαίσιο πρόσκλησης της αρμόδιας Ειδικής Υπηρεσίας Διαχείρισης προς δυνητικούς τελικούς δικαιούχους, όπως ορίζεται από την «Εγκύκλιο για τις διαδικασίες ένταξης πράξεων στα Επιχειρησιακά Προγράμματα του ΚΠΣ 2000-2006», σε εφαρμογή του άρθρου 46 του Κανονισμού (ΕΚ) 1260/99, όπως τροποποιήθηκε και ισχύει, και αφού ολοκληρωθεί η διαδικασία αξιολόγησης και ένταξης της πράξης.
      Πρόσθετες πληροφορίες μπορούν να σας δοθούν από τα Υπουργεία Αγροτικής Ανάπτυξης και Τροφίμων και Εσωτερικών, Δημόσιας Διοίκησης και Αποκέντρωσης προς τα οποία κοινοποιείται το παρόν έγγραφο.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      5. Στην με αριθμό 3042/7-12-2007 ερώτηση του Βουλευτή κ. Κωστή Αϊβαλιώτη δόθηκε με το υπ’ αριθμ. Δ6/Φ38/οικ.Κ/25525/21-12-2007 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που αφορά στην προώθηση των ανανεώσιμων πηγών ενέργειας στη χώρα θέτουμε καταρχήν υπόψη σας ότι η ταχύρυθμη ανάπτυξη του τομέα αποτελεί για την ελληνική κυβέρνηση και το Υπουργείο Ανάπτυξης στόχο πρώτης ενεργειακής προτεραιότητας και καταβάλλονται συντονισμένες προσπάθειες για την περαιτέρω διείσδυση των Ανανεώσιμων Πηγών Ενέργειας στο ενεργειακό σύστημα της χώρας.
      Ειδικότερα όσον αφορά το θεσμικό πλαίσιο που προώθησε το Υπουργείο Ανάπτυξης επισημαίνεται ότι ο νέος νόμος 3468/2006 για την προώθηση της παραγωγής ηλεκτρικής ενέργειας από Ανανεώσιμες Πηγές και από Συμπαραγωγή Ηλεκτρισμού και Θερμότητας Υψηλής Απόδοσης (ΣΗΘΥΑ) εισάγει νέες σημαντικές βελτιώσεις υπέρ της δυναμικής προώθησης του τομέα και συγκεκριμένα:
      - διατηρεί και ενισχύει το ευνοϊκό καθεστώς τιμολόγησης που στηρίζεται στη σχετική γερμανική νομοθεσία, ενισχύοντας τις τιμές στη περίπτωση των φωτοβολταϊκών συστημάτων μέχρι 60% υψηλότερα σε σχέση με τις προηγούμενες,
      - εξορθολόγησε και απλοποίησε τη διαδικασία αδειοδότησης με τη δημιουργία δύο συντονιστικών οργάνων σε διυπουργικό και υπηρεσιακό επίπεδο αντίστοιχα,
      - εισήγαγε καθεστώς αυστηρής παρακολούθησης των κατόχων αδειών για την τήρηση των νόμιμων υποχρεώσεών τους,
      - παρέχει δυνατότητα εγκατάστασης υπεράκτιων (offshore) αιολικών πάρκων,
      - ολοκληρώνει την εναρμόνιση της εθνικής νομοθεσίας προς τις απαιτήσεις του άρθρου 5 της οδηγίας 2001/77/ΕΚ, μέσω της δημιουργίας συστήματος έκδοσης πιστοποιητικών προέλευσης ανανεώσιμης ενέργειας,
      	- βελτιώνει τους όρους των συμβάσεων πώλησης ανανεώσιμης ενέργειας,
      - αυξάνει το όριο ισχύος των μικρών υδροηλεκτρικών έργων που εντάσσονται στο νόμο.
      - Παράλληλα, εντός του 2006, ο Υπουργός Ανάπτυξης υπέγραψε Απόφαση με την οποία εντάχθηκαν στο ειδικό μέτρο του Επιχειρησιακού προγράμματος Ανταγωνιστικότητα 135 νέες ενεργειακές επενδύσεις προώθησης της διείσδυσης των συστημάτων ΑΠΕ, συμπαραγωγής στο ενεργειακό σύστημα της χώρας, με συνολικό προϋπολογισμό 200,5 εκατομμύρια ευρώ και δημόσια επιχορήγηση 68,9 εκατομμύρια ευρώ, με ισχυρό περιφερειακό χαρακτήρα.
      - Το Απρίλιο του 2007 εγκρίθηκε από τον Υπουργό Ανάπτυξης (Δ6/Φ1/οικ. 8684/24.4.2007) η πρώτη φάση του Προγράμματος Ανάπτυξης Φωτοβολταϊκών Σταθμών, σε εφαρμογή των διατάξεων του άρθρου 14 του ν. 3468/2006 για την «Παραγωγή Ηλεκτρικής Ενέργειας από Ανανεώσιμες Πηγές Ενέργειας και ΣΗΘΥΑ» και τροποποιήθηκε με τη νεότερη απόφαση Δ6/Φ1/οικ. 15450/18.7.2007. Με την εγκριτική απόφαση γίνεται ένα ακόμη καθοριστικό βήμα, μετά την ψήφιση του ν.3468/2006 και την έκδοση του Κανονισμού Αδειών Παραγωγής Ηλεκτρικής Ενέργειας από Α.Π.Ε. και Σ.Η.Θ.Υ.Α., για την ανάπτυξη των φωτοβολταϊκών συστημάτων στη χώρα μας και την υλοποίηση μεγάλων επενδύσεων σε έργα ΑΠΕ, που ως το 2010 θα ανέλθουν σε 2,5 δισ. ευρώ.
      - Επίσης σε στενή συνεργασία με τη ΡΑΕ καθώς και άλλα εμπλεκόμενα Υπουργεία το Υπουργείο Ανάπτυξης εξετάζει τη περαιτέρω βελτίωση του σχετικού θεσμικού πλαισίου με στόχο την ταχύτερη ορθολογική ανάπτυξη του τομέα.
      Όσον αφορά το ποσοστό συμμετοχής των ανανεώσιμων πηγών ενέργειας στο ισοζύγιο ηλεκτρικής ενέργειας σημειώνουμε ότι η κυριότερη πηγή καυσίμου είναι ο εγχώριος λιγνίτης μικρής θερμογόνου δύναμης που αναμένεται να καλύψει φέτος το 50,5% του συνόλου των αναγκών σε ηλεκτρική ενέργεια. Το πετρέλαιο κυρίως για την κίνηση ηλεκτροπαραγωγικών εγκαταστάσεων νησιωτικών συστημάτων μη συνδεόμενων με την ηπειρωτική χώρα, αναμένεται να συμμετάσχει με ποσοστό 13%. Το φυσικό αέριο προερχόμενο από εισαγωγές από τη Ρωσία και σε μορφή LNG από την Αλγερία θα καλύψει το 22,5%. Τα μεγάλα υδροηλεκτρικά έργα αναμένεται να παράγουν το 4,8%, οι λοιπές ανανεώσιμες πηγές ενέργειας θα συγκεντρώσουν ποσοστό τάξης 3,6% (στο οποίο η αιολική ενέργεια συμμετέχει με ποσοστό 79,9%, τα μικρά υδροηλεκτρικά έργα με 10,5% και η βιομάζα με 9,6%). Τέλος οι εισαγωγές-εξαγωγές θα κληθούν να καλύψουν το υπόλοιπο 5,6%.
      Σημειώνεται ότι κατά το τρέχον έτος η παραγωγή των μεγάλων υδροηλεκτρικών έργων έφτασε μόλις τις 3 TWh ήτοι στο ήμισυ της παραγωγής του περσινού έτους, ενώ η δυναμικότητα των έργων για μέσες συνθήκες υδραυλικότητας και συντηρητικό σενάριο διαχείρισης νερών είναι 4,2 TWh.
      Υπογραμμίζεται στο σημείο αυτό ότι ειδικό στα νησιά του Αιγαίου, την Κρήτη και την Εύβοια έχουν ήδη αναπτυχθεί αιολικά πάρκα συνολικής ισχύος 390,28 MW ενώ έχουν εκδοθεί άδειες εγκατάστασης για επιπλέον 166,31 MW.
      Πρόσθετα χρήσιμα στοιχεία για την εξέλιξη του τομέα των ανανεώσιμων πηγών ενέργειας και τις προοπτικές ανάπτυξής του μπορούν να αντληθούν επίσης από την «4η Εθνική Έκθεση για το επίπεδο διείσδυσης των ανανεώσιμων πηγών ενέργειας», που βρίσκεται διαθέσιμη στον δικτυακό τόπο του Υπουργείου Ανάπτυξης (www.ypan.gr) και παρέχει μια ολοκληρωμένη επίκαιρη εικόνα του δυναμικού ανάπτυξης του τομέα.
      Ο Υπουργός
      ΧΡΗΣΤΟΣ ΦΩΛΙΑΣ»
      	6. Στην με αριθμό 3219/13-12-2007 ερώτηση των Βουλευτών κυρίων Νικολάου Τσούκαλη και Μιχαήλ Παπαγιαννάκη δόθηκε με το υπ’ αριθμ. Δ6/Φ38/οικ./25524/21-12-07 έγγραφο από τον Υπουργό Ανάπτυξης η ακόλουθη απάντηση:
      «Σε απάvτηση της παραπάνω ερώτησης που αφορά στην προώθηση των ανανεώσιμων πηγών ενέργειας στη χώρα θέτουμε υπόψη σας τα ακόλουθα:
      Το Υπουργείο Ανάπτυξης, τα τελευταία χρόνια, έχει αναγάγει τα θέματα που σχετίζονται με την κλιματική αλλαγή, σε θέματα μείζονος σπουδαιότητας. Με συγκροτημένες πολιτικές, στρατηγική και σχέδιο δράσης, το ΥΠ.ΑΝ στηρίζει την αειφορία και τη βιώσιμη ανάπτυξη, εφαρμόζει με συνέπεια πολιτικές, υλοποιεί δράσεις και υιοθετεί πρωτοβουλίες, μεταβάλλοντας το ενεργειακό μας ισοζύγιο, δίνοντας έμφαση στην υποκατάσταση του πετρελαίου από το φυσικό αέριο και προωθώντας τη χρήση των Ανανεώσιμων Πηγών Ενέργειας (ΑΠΕ) στην παραγωγή ηλεκτρικής ενέργειας. Η στρατηγική μας αυτή, διαρθρώνεται σε δυο βασικούς άξονες πολιτικής:
      - Ο πρώτος άξονας της πολιτικής μας στην κατεύθυνση αυτή είναι η προώθηση μέτρων και πολιτικών για την παραγωγή ενέργειας από ΑΠΕ με την ψήφιση του Ν.3468/2006,
      - Ο δεύτερος άξονας είναι η εφαρμογή μέτρων για την ορθολογική χρήση και την εξοικονόμηση ενέργειας, ξεκινώντας από το Δημόσιο Τομέα.
      		Ειδικότερα όσον αφορά τις ΑΠΕ ο νέος νόμος 3468/2006 για την προώθηση παραγωγής ηλεκτρικής ενέργειας από Ανανεώσιμες Πηγές και από Συμπαραγωγή Ηλεκτρισμού και Θερμότητας Υψηλής Απόδοσης (ΣΗΘΥΑ) εισάγει νέες σημαντικές βελτιώσεις υπέρ της δυναμικής προώθησης του τομέα και συγκεκριμένα:
      - διατηρεί και ενισχύει το ευνοϊκό καθεστώς τιμολόγησης που στηρίζεται στη σχετική γερμανική νομοθεσία, ενισχύοντας τις τιμές στη περίπτωση των φωτοβολταϊκών συστημάτων μέχρι 60% υψηλότερα σε σχέση με τις προηγούμενες,
      - εξορθολόγησε και απλοποίησε τη διαδικασία αδειοδότησης με τη δημιουργία δύο συντονιστικών οργάνων σε διυπουργικό και υπηρεσιακό επίπεδο αντίστοιχα,
      - εισήγαγε καθεστώς αυστηρής παρακολούθησης των κατόχων αδειών για την τήρηση των νόμιμων υποχρεώσεών τους,
      - παρέχει δυνατότητα εγκατάστασης υπεράκτιων (offshore) αιολικών πάρκων,
      - ολοκληρώνει την εναρμόνιση της εθνικής νομοθεσίας προς τις απαιτήσεις του άρθρου 5 της οδηγίας 2001/77/ΕΚ, μέσω της δημιουργίας συστήματος έκδοσης πιστοποιητικών προέλευσης ανανεώσιμης ενέργειας,
      - βελτιώνει τους όρους των συμβάσεων πώλησης ανανεώσιμης ενέργειας,
      - αυξάνει το όριο ισχύος των μικρών υδροηλεκτρικών έργων που εντάσσονται στο νόμο.
      	- Παράλληλα, εντός του 2006, ο Υπουργός Ανάπτυξης υπέγραψε Απόφαση με την οποία εντάχθηκαν στο ειδικό μέτρο του Επιχειρησιακού προγράμματος 	Ανταγωνιστικότητα 135 νέες ενεργειακές επενδύσεις προώθησης της διείσδυσης των συστημάτων ΑΠΕ, συμπαραγωγής στο ενεργειακό σύστημα της χώρας, με συνολικό προϋπολογισμό 200,5 εκατομμύρια ευρώ και δημόσια επιχορήγηση 68,9 εκατομμύρια ευρώ, με ισχυρό περιφερειακό χαρακτήρα.
      - Τον Απρίλιο του 2007 εγκρίθηκε από τον Υπουργό Ανάπτυξης (Δ6/Φ1/οικ.8684/24.4.2007) η πρώτη φάση του Προγράμματος Ανάπτυξης Φωτοβολταϊκών Σταθμών, σε εφαρμογή των διατάξεων του άρθρου 14 του ν. 3468/2006 για την «Παραγωγή Ηλεκτρικής Ενέργειας από Ανανεώσιμες Πηγές Ενέργειας και ΣΗΘΥΑ» και τροποποιήθηκε με τη νεότερη απόφαση Δ6/Φ1/οικ. 15450/18.7.2007. Με την εγκριτική απόφαση γίνεται ένα ακόμη καθοριστικό βήμα, μετά την ψήφιση του ν.3468/2006 και την έκδοση του Κανονισμού Αδειών Παραγωγής Ηλεκτρικής Ενέργειας από Α.Π.Ε. και Σ.Η.Θ.Υ.Α., για την ανάπτυξη των φωτοβολταϊκών συστημάτων στη χώρα μας και την υλοποίηση μεγάλων επενδύσεων σε έργα ΑΠΕ, που ως το 2010 θα ανέλθουν σε 2,5 δισ. ευρώ.
      - Επίσης σε στενή συνεργασία με τη ΡΑΕ καθώς και άλλα εμπλεκόμενα Υπουργεία το Υπουργείο Ανάπτυξης εξετάζει τη περαιτέρω βελτίωση του σχετικού θεσμικού πλαισίου με στόχο την ταχύτερη ορθολογική ανάπτυξη του τομέα.
      Τέλος σημειώνεται ότι στο πλαίσιο της 4ης Εθνικής Έκθεσης για το επίπεδο διείσδυσης των ανανεώσιμων πηγών ενέργειας, που βρίσκεται διαθέσιμη στον δικτυακό τόπο του Υπουργείου Ανάπτυξης www.ypan.gr. έχουν εκπονηθεί τρία σενάρια όσον αφορά τη δυνατότητα επίτευξης του στόχου 20,1 % της Οδηγίας 2001/77/ΕΚ. Σύμφωνα με το βασικό σενάριο με συντηρητικές εκτιμήσεις για την ανάπτυξη του τομέα αναμένεται να προσεγγιστεί ικανοποιητικά ο στόχος της Οδηγίας και συγκεκριμένα η διείσδυση αναμένεται να φτάσει στο 18,5,% της ακαθάριστης κατανάλωσης ηλεκτρικής ενέργειας κατά το έτος 2010 (κατανάλωση 71,9 TWh στην οποία έχει συμπεριληφθεί ιδιοκατανάλωση μονάδων παραγωγής 6% και απώλειες δικτύου μεταφοράς 2,5%). Σύμφωνα δε με το αισιόδοξο σενάριο, υπό πολύ ευνοϊκές συνθήκες, είναι δυνατή η επίτευξη του στόχου. Πρόσθετα χρήσιμα στοιχεία για την εξέλιξη του τομέα των ανανεώσιμων πηγών ενέργειας και τις προοπτικές ανάπτυξής του μπορούν να αντληθούν από την παραπάνω έκθεση.
      Ο Υπουργός
      ΧΡΗΣΤΟΣ ΦΩΛΙΑΣ»
      7. Στην με αριθμό 2359/23-11-2007 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 559Β/14-12-2007 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και όσον αφορά στις αρμοδιότητες του ΥΠΕΧΩΔΕ σας γνωρίζουμε ότι:
      Για την περιοχή «Λίμνη Ταυρωπού - GR1410001» έχει εκπονηθεί Ειδική Περιβαλλοντική Μελέτη (ΕΠΜ) και έχει συνταχθεί σχέδιο Προεδρικού Διατάγματος (Π.Δ.), σύμφωνα με το ν.1650/1986, για την προστασία και διαχείριση του υγροτόπου, των δασών και των δασικών εκτάσεων.
      Η Ειδική Περιβαλλοντική Μελέτη, η οποία σύμφωνα με το Νόμο 1650/86, για το περιβάλλον, είναι η απαραίτητη επιστημονική τεκμηρίωση για τη θεσμοθέτηση μέτρων προστασίας, βρίσκεται στη διαδικασία έγκρισης. Μετά την έγκρισή της, θα ακολουθήσει η διαδικασία δημοσιοποίησης του σχεδίου Π. Δ!τος μέσω του Νομαρχιακού Συμβουλίου Καρδίτσας.
      Στο προτεινόμενο από τη Ειδική Περιβαλλοντική Μελέτη σχέδιο Π.Δ., προβλέπεται ότι «η ποιοτική και ποσοτική διαχείριση των υδατικών πόρων που τροφοδοτούν την περιοχή οικοανάπτυξης και την ευρύτερη περιοχή καθώς και ο προσδιορισμός του κατώτερου ορίου της στάθμης της λίμνης καθορίζονται με την έκδοση Κ. Υ.Α. των Υπουργών Γεωργίας, Ανάπτυξης και ΠΕΧΩΔΕ εντός 2 ετών, μετά από μελέτη η οποία εκπονείται με μέριμνα του φορέα διαχείρισης».
      Επισυνάπτεται συνημμένα το με αρ.πρωτ. 11008/30-11-07 έγγραφο της αρμόδιας Περιφέρειας Θεσσαλίας σχετικά με τις ενέργειες των Υπηρεσιών της, για την αντιμετώπιση των προβλημάτων του θέματος.
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 3269/13-12-2007 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. Α.Π.Φ.21/169/ΑΣ3709/7-1-2008 έγγραφο από την Υπουργό Εξωτερικών η ακόλουθη απάντηση:
      «Η συνεργασία Ελλάδας-Κύπρου σε όλο το φάσμα διμερών αλλά και ευρωπαϊκών θεμάτων ουδέποτε υπήρξε στενότερη. Οι κυβερνήσεις μας εργάζονται συστηματικά και με τρόπο συντονισμένο για την προώθηση των κοινών συμφερόντων μας, συμπεριλαμβανομένων και των θεμάτων της Ευρωπαϊκής Άμυνας και Ασφάλειας.
      Υπενθυμίζεται ότι τα Battlegroups, στα οποία αναφέρεται η Ερώτηση, είναι υποκατηγορία των δυνάμεων ταχείας αντίδρασης της ΕΕ. Στο πλαίσιο αυτό, από το 2006 η Κύπρος μαζί με τη Βουλγαρία και τη Ρουμανία συμμετέχει πλήρως σε ελληνικό Battlegroup, δηλαδή σε χερσαία δύναμη στην οποία το κράτος πλαίσιο, που προσφέρει τον κύριο όγκο των δυνάμεων, είναι η Ελλάδα. Η συμμετοχή της Κύπρου στη δύναμη αυτή, επισημοποιήθηκε με τετραμερή συμφωνία που υπεγράφη από τους Υπουργούς Αμύνης της Ελλάδας, Κύπρου, Βουλγαρίας και Ρουμανίας σnς 21 Νοεμβρίου 2005.
      Καθόσον αφορά την Τουρκία συνομολογήθηκαν προσφάτως μεταξύ της χώρας μας-και αυτής, ορισμένα Μέτρα Οικοδόμησης Εμπιστοσύνης (Μ.Ο.Ε.) που περιλαμβάνουν την προσφορά κοινής χερσαίας δυνάμεως στο πλαίσιο του ΝΑΤΟ, όπου ήδη υφίσταται επαρκής προς τούτο συνεργασία. Τα μέτρα αυτά, αποτελούν συνέχεια των Μ.Ο.Ε. που βασίζονται στο πλαίσιο συμφωνιών, από το 1998 και εφεξής, γνωστότερο ως πλέγμα συμφωνιών Παπούλια-Γιλμάζ.
      Τα εν λόγω Μ.Ο.Ε. αλλά και τα παρόμοιά τους που συνήψαν οι δύο χώρες στο παρελθόν, τόσο ως διαδικασία όσο και ως εφαρμογή, δεν έχουν καμία σχέση ούτε είναι συγκρίσιμα με τις διαδικασίες εντός Ε.Ε. ή την στενότατη σε όλους τους τομείς συνεργασία μεταξύ Ελλάδος και Κύπρου, αλλά αποβλέπουν, εξελικτικά, στην εμπέδωση ενός καλύτερου κλίματος εμπιστοσύνης στις ελληνοτουρκικές σχέσεις.
      Όσον αφορά τη σύναψη Συμφωνίας Έρευνας Διάσωσης με την Κύπρο, αυτή ουδεμία σχέση έχει με το Ενιαίο Αμυντικό Δόγμα. Η εν λόγω Συμφωνία όταν ολοκληρωθεί και συνομολογηθεί - και η Ελλάδα επιθυμεί τη σύναψή της, όπως άλλωστε την εmδιώκει με όλες τις γειτονικές της χώρες- θα κωδικοποιεί απλώς το ήδη υφιστάμενο στην πράξη πλαίσιο συνεργασίας των δύο χωρών για την αντιμετώπιση περιστατικών έρευνας και διάσωσης εντός των εκατέρωθεν περιοχών ευθύνης τους, δηλαδή εντός των FIRS Αθηνών και Λευκωσίας.
      Η Ελλάδα και η Κύπρος συγκαταλέγονται μεταξύ των χωρών που εργάζονται για την ενίσχυση της ευρωπαϊκής αμυντικής ταυτότητας, ούτως ώστε η Ευρωπαϊκή Ένωση να εξασφαλίσει επαρκή μέσα αντίδρασης που να ανταποκρίνονται στο ειδικό οικονομικό και πληθυσμιακό της βάρος.
      Στο πλαίσιο αυτό, οι προβλέψεις της Συνθήκης της Λισαβόνας αποτελούν σημαντικό βήμα προόδου, στο οποίο η Ελλάδα έχει συμβάλει ενεργά. Η οικοδόμηση όμως της Ευρώπης της Άμυνας, που είναι μακροχρονίως η κυριότερη εγγύηση της ασφάλειας όλων των ευρωπαϊκών λαών, θα απαιτήσει ακόμη σημαντική προσπάθεια και εντατική συνεργασία με όλους τους εταίρους. Στο πλαίσιο αυτό, η συνεργασία Ελλάδας και Κύπρου λειτουργεί ως πολλαπλασιαστής του ειδικού βάρους των δύο χωρών εντός της ΕΕ και ως τοιαύτη είναι απολύτως επιδιωκτέα.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      9. Στην με αριθμό 3234/13.12.2007 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 551/4.1.2008 έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης και στο πλαίσιο των αρμοδιοτήτων μας, σας ενημερώνουμε τα ακόλουθα:
      Το Υπουργείο Εσωτερικών δεν έχει τη δυνατότητα χρηματοδότησης των Ο.Τ .Α. α΄ και β΄ βαθμού σε περίπτωση εκτεταμένων ζημιών από θεομηνίες.
      Τα ποσά που διατίθενται, είτε από τα προγράμματα, είτε από τον ειδικό λογαριασμό που διαχειρίζεται το Υπουργείο, είναι περιορισμένα και ικανά να καλύψουν μικρής έκτασης ζημιές από έκτακτες ανάγκες στους Δήμους.
      Στο πλαίσιο αυτών των δυνατοτήτων έχει ήδη χρηματοδοτήσει, κατά το έτος 2007, το Δήμο Κονιστρών με ποσό 300.000,00 ευρώ, για την αντιμετώπιση εκτάκτων αναγκών που προκλήθηκαν από την πυρκαγιά του Αυγούστου, καθώς και με ποσό 24.000,00 ευρώ για τη λήψη μέτρων αποκατάστασης του δασικού οδικού δικτύου, καθαρισμού των περιαστικών δασών, ελέγχου των χώρων υγειονομικής ταφής απορριμμάτων και λοιπών ενεργειών πυροπροστασίας.
      Επιπλέον, σύμφωνα με την κατανομή των Κ.Α.Π. στις Νομαρχιακές Αυτοδιοικήσεις της Χώρας, για το έτος 2007, στη Ν.Α. Εύβοιας κατανέμεται ποσό 1.828.000,00 ευρώ για την κάλυψη αποκλειστικά δαπανών βελτίωσης, συντήρησης και αποκατάστασης του οδικού της δικτύου, 2.992.000,00 ευρώ για επενδυτικούς σκοπούς στους οποίους περιλαμβάνεται και η κατασκευή, βελτίωση και συντήρηση του οδικού δικτύου και 1.000.000,00 ευρώ για αποκαταστάσεις υποδομών από τις πυρκαγιές του Αυγούστου.
      Πέραν των ανωτέρω, στους πρωτοβάθμιους Ο.Τ.Α. παρέχεται η δυνατότητα να προτείνουν την ένταξη έργων στο Αναπτυξιακό Πρόγραμμα Τοπικής Αυτοδιοίκησης «ΘΗΣΕΑΣ», μέσω της συμπλήρωσης ή τροποποίησης του προγράμματός τους για την αντιμετώπιση των προβλημάτων που μνημονεύονται στην παραπάνω ερώτηση.
      Στο πλαίσιο του προγράμματος «ΘΗΣΕΑΣ», με την υπ' αριθμ. 613/31.10.2007 Απόφαση του Υφυπουργού Εσωτερικών εντάχθηκε στις Οριζόντιες Δράσεις του Προγράμματος το έργο με τίτλο «Έργα αποκατάστασης-προστασίας πυρόπληκτης περιοχής Δ. Κονιστρών, Ν Ευβοίας», με προϋπολογισμό 450.000,00 ευρώ.
      Επίσης, η Γενική Γραμματεία Πολιτικής Προστασίας στο πλαίσιο των αρμοδιοτήτων της, εκδίδει κάθε χρόνο εγκύκλιο, για την λήψη προληπτικών μέτρων και την δρομολόγηση έργων και δράσεων για την αντιμετώπιση των πλημμυρών . Ειδική μέριμνα δίδεται για τις περιοχές στις οποίες στο πρόσφατο παρελθόν έχει καταστραφεί η δασική βλάστηση από πυρκαγιές.
      Σκοπός της εγκυκλίου είναι η έγκαιρη προετοιμασία του μηχανισμού Πολιτικής Προστασίας της Χώρας σε Κεντρικό, Περιφερειακό και Τοπικό επίπεδο, με τη συντονισμένη δρομολόγηση έργων, δράσεων και μέτρων πρόληψης και ετοιμότητας για την αντιμετώπιση κινδύνων από την εκδήλωση πλημμυρικών φαινομένων.
      Ειδικότερα, στην εγκύκλιο προσδιορίζονται, βάσει του ισχύοντος θεσμικού πλαισίου, οι αρμοδιότητες των φορέων στην πρόληψη και αντιμετώπιση πλημμυρικών φαινομένων, μέτρα και δράσεις πρόληψης σε επίπεδο Περιφερειών, Νομαρχιακών Αυτοδιοικήσεων και Ο.Τ.Α., η εμπλοκή όλων των επιχειρησιακά εμπλεκομένων φορέων στην αντιμετώπιση πλημμυρικών φαινομένων, η συμμετοχή των εθελοντικών οργανώσεων Πολιτικής Προστασίας προς υποβοήθηση του έργου της Νομαρχιακής Αυτοδιοίκησης ή Ο.Τ.Α. και η ενημέρωση του κοινού για τον κίνδυνο των πλημμυρών.
      Ο Υφυπουργός
      ΘΑΝΑΣΗΣ ΝΑΚΟΣ»
      10. Στην με αριθμό 3190/12.12.2007 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. Οικ.574/2.1.2008 έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της ανωτέρω (α) ερώτησης με το αντικείμενο του θέματος και κατόπιν των ανωτέρω (β) & (γ) σχετικών εγγράφων της Περιφέρειας Κεντρικής Μακεδονίας - Θράκης, σας πληροφορούμε τα εξής:
      Τα παράλληλα αντιπλημμυρικά έργα (αναχώματα) που εκτελούνται κατά μήκος της κοίτης, στα πεδινά των λεκανών απορροής του ποταμού, είναι κατασκευασμένα από επιχώσεις με υλικά κατηγορίας (Ε1) έως (Ε4) και χωρίζονται σε υπερβλητά και κύρια (Θερινά ή Χειμερινά).
      Τόσο τα κύρια όσο και τα υπερβλητά έχουν διαστάσεις τέτοιες που να αντέχουν σε ορισμένη στάθμη και πίεση νερού. Υπάρχουν δηλαδή, πλημμυρικές παροχές με περίοδο επαναφοράς 10ετίας ή 20ετίας στις οποίες η στάθμη του νερού είναι υψηλότερη από τη στέψη τόσο των κυρίων όσο και των υπερβλητών αναχωμάτων.
      Στις περιπτώσεις αυτές τα αναχώματα υπερπηδούνται από τα νερά και καταστρέφονται, δηλαδή, τα αναχώματα από μόνα τους δεν αποτελούν δικλείδα ασφαλείας κατά των πλημμυρών.
      Στα ανωτέρω θα πρέπει να συμπληρωθεί ότι τα υλικά επίχωσης έχουν ιδιότητες μηχανικές (συνοχή, κτλ.) και φυσικές (συμπύκνωση, διαπερατότητα, κτλ.), οι οποίες χρόνο με το χρόνο και μετά από την έκθεση των αναχωμάτων σε συνθήκες κατακλυσμού για μεγάλο χρονικό διάστημα, αλλοιώνονται. Το αποτέλεσμα είναι η μειωμένη αντοχή τους σε πιέσεις που οδηγούν στη θραύση τους.
      Από τις πρόσφατες πλημμύρες (17-21 Νοεμβρίου 2007) προκλήθηκαν ρήγματα στα αναχώματα του ποταμού Έβρου και στη γέφυρα του ποταμού Άρδα στα Κόμαρα. 
      Η Περιφέρεια Ανατολικής Μακεδονίας & Θράκης με το ανωτέρω (γ) σχετικό έγγραφό της ζήτησε από το Τ.Ε.Ε.-Περιφερειακό Τμήμα Θράκης τον ορισμό πραγματογνωμόνων για σύνταξη έκθεσης πραγματογνωμοσύνης για τα αίτια που προκάλεσαν ρήγματα στα ανωτέρω αναχώματα.
      Ο Υφυπουργός
      ΑΘΑΝ. ΝΑΚΟΣ») 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καρτάλη. 
      Εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές-ερωτήσεις πρώτου κύκλου:
      Πρώτη θα συζητηθεί η με αριθμό 3388/17-12-2007 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Υγείας και Κοινωνικής Αλληλεγγύης, σχετικά με την επαρκή χρηματοδότηση και τη σωστή διαχείριση του Εθνικού Συστήματος Υγείας (Ε.Σ.Υ.).
      Αναλυτικότερα η ερώτηση του κ. Στρατάκη έχει ως εξής: 
      «Η προσπάθεια απαξίωσης του Εθνικού Συστήματος Υγείας από την Κυβέρνηση καταγράφεται για ακόμα μια φορά τα τελευταία χρόνια στα στοιχεία έρευνας που δόθηκαν στη δημοσιότητα. 
      Η προβληματική παροχή υπηρεσιών και η κακή οργάνωση των δημόσιων νοσοκομείων, παρά τις μεγάλες και πολλές φορές επίπονες προσπάθειες των εργαζομένων και των γιατρών, έχουν προκαλέσει την αγανάκτηση των πολιτών και την εξώθησή τους να στραφούν στον ιδιωτικό τομέα, παρ’ όλο που στις περισσότερες περιπτώσεις η οικογένεια δανείζεται χρήματα προκειμένου να μπορέσει να αντεπεξέλθει στο κόστος των παρεχόμενων υπηρεσιών υγείας. 
      Επειδή οι σημαντικές ελλείψεις οικονομικού προγραμματισμού, ελέγχου διαχείρισης, καθώς και οι ανεπαρκείς επενδύσεις οδηγούν στη συστηματική απαξίωση του Εθνικού Συστήματος Υγείας, γεγονός που καταγράφεται καθημερινά από τις έρευνες που γίνονται τόσο σε εθνικό όσο και σε ευρωπαϊκό επίπεδο, χωρίς ωστόσο η Κυβέρνηση να δείχνει διατεθειμένη να λάβει άμεσα και ουσιαστικά μέτρα για την επίλυση του ιδιαίτερα σημαντικού αυτού ζητήματος, 
      Επειδή η απάντηση στην 277/3-10-2007 ερώτησή μου για το σημαντικό αυτό ζήτημα καταδεικνύει τη σοβαρότητα με την οποία η Κυβέρνηση αντιμετωπίζει το θέμα, αφού κάνει λόγο για τη συζήτηση των προγραμματικών της δηλώσεων, χωρίς ωστόσο στην πράξη να γίνεται τίποτα, 
      Ερωτάται ο κύριος Υπουργός: 
      Εάν είναι διατεθειμένος να λάβει άμεσα μέτρα, προκειμένου να σταματήσει η συστηματική απαξίωση του Εθνικού Συστήματος Υγείας, η οποία γίνεται αντιληπτή καθημερινά από τους πολίτες και να προβεί στην επαρκή χρηματοδότησή του, καθώς και στον ορθολογικό οικονομικό προγραμματισμό και τον έλεγχο της διαχείρισης.»
      Στην ερώτηση του κ. Στρατάκη θα απαντήσει ο Υφυπουργός Υγείας και Κοινωνικής Αλληλεγγύης κ. Γεώργιος Παπαγεωργίου. 
      Κύριε Υφυπουργέ, έχετε το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε. 
      Κύριε συνάδελφε, προτεραιότητα της Κυβέρνησης και στη νέα τετραετία είναι ο χώρος της υγείας. Στόχος μας είναι όχι απλώς να αναβαθμίσουμε, αλλά να επανιδρύσουμε το κατά γενική ομολογία γερασμένο Ε.Σ.Υ.. Θα επαναλάβω τη δήλωση του Πρωθυπουργού κατά τη διάρκεια της συζήτησης των προγραμματικών δηλώσεων: 
      «Κτίζουμε το νέο Ε.Σ.Υ. με απόλυτη διαφάνεια στη διαχείριση, με εκσυγχρονισμό των υποδομών και με τη στελέχωσή του με το κατάλληλο προσωπικό όλων των βαθμίδων, με στόχο την ποιοτική αναβάθμιση των παρεχομένων υπηρεσιών υγείας στον ελληνικό λαό.»
      Θα σας αναφέρω ότι όλη αυτήν την περίοδο προετοιμαζόμαστε εντατικά προς αυτήν την κατεύθυνση και τα αποτελέσματα είναι ορατά. Θα σας θυμίσω, όμως, ότι τη χρονιά που πέρασε, πριν από ένα μήνα περίπου, εκτελέστηκαν έργα που ξεπερνούν τα 600.000.000 ευρώ και περιλαμβάνουν την ολοκλήρωση αρκετών νοσηλευτικών μονάδων, την επέκταση πολλών καινούργιων και την επιτάχυνση στη διαδικασία κατασκευής αρκετών απ’ αυτών.
      Μερικά απ’ αυτά έχουν πίσω τους μια δεκαετία αμαρτωλή, που ξεκίνησε από τις δικές σας μέρες, με τις περίφημες εκείνες πλαστές εγγυητικές επιστολές και τις έκπτωτες τεχνικές εταιρείες. Επίσης τα έργα περιλαμβάνουν καινούργια κέντρα υγείας, πολλά περιφερειακά ιατρεία με τον κατάλληλο και πλέον σύγχρονο, της τελευταίας τεχνολογίας, θα έλεγα, ιατρικό εξοπλισμό.
      Ακόμη, οι προσλήψεις μόνο τη χρονιά που πέρασε, στο μεν ιατρικό προσωπικό με διαπιστευμένα στοιχεία στο Υπουργείο Υγείας, είναι χίλιοι διακόσιοι ειδικευόμενοι ιατροί και τριακόσιοι ιατροί του Ε.Σ.Υ., δηλαδή, σύνολο χίλιοι πεντακόσιοι. Και με στοιχεία επίσης του Α.Σ.Ε.Π., τα οποία και θα καταθέσω στα Πρακτικά, οι προσλήψεις του νοσηλευτικού προσωπικού μόνο τη χρονιά που πέρασε είναι τρεις χιλιάδες εννιακόσιες εβδομήντα επτά θέσεις. Σ’ αυτές προστίθεται και ένας πολύ μεγάλος αριθμός προσωπικού, κατηγοριών που για πάρα πολλά χρόνια δεν ήταν στις προτεραιότητες, με αποτέλεσμα να υπάρχουν σημαντικές δυσλειτουργίες είτε στις διοικητικές είτε στις τεχνικές υπηρεσίες είτε και σε πολλά άλλα επίπεδα.
      Ακόμη, εκσυγχρονίστηκε η επείγουσα προνοσοκομειακή περίθαλψη, το Ε.Κ.Α.Β., με την πλέον μαζική πρόσληψη που έγινε ποτέ. Τα τρία τελευταία χρόνια εννιακόσιοι εβδομήντα δύο διασώστες προσλήφθηκαν στο Ε.Κ.Α.Β.. 
      Μπήκε σε εφαρμογή ο νέος νόμος των προμηθειών. Ακολουθείται νέα πολιτική στο φάρμακο. Ετοιμαζόμαστε με την ολοκλήρωση της μηχανοργάνωσης των ασφαλιστικών ταμείων, για την επιστροφή ενός σημαντικού ποσού από την προμήθεια των φαρμάκων, ώστε και μαζί από την εξοικονόμηση που θα προκύψει από το νέο σύστημα προμηθειών και όλα αυτά επανεπενδυόμενα στο χώρο της υγείας, να αναβαθμίσουν θεαματικά τις προσφερόμενες υπηρεσίες.
      Αυτή η προσπάθεια συνεχίζεται. Το αποτέλεσμα δεν μας ικανοποιεί απόλυτα. Θα συνεχίσουμε την προσπάθεια. Και θεωρούμε ότι τα αποτελέσματα θα είναι ακόμη πιο θετικά.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Κύριε Υφυπουργέ, αναφερθήκατε στις προγραμματικές δηλώσεις της Κυβέρνησης. Ξεχάσατε, όμως, να διαβάσετε μια παράγραφο απ’ αυτές τις προγραμματικές δηλώσεις, η οποία λέει ότι η προσπάθεια της Κυβέρνησης είναι να ανταποκριθεί το Εθνικό Σύστημα Υγείας στις διεθνείς προδιαγραφές. Τα πράγματα, όμως, λένε το εντελώς αντίθετο. Διότι μια πρόσφατα πανευρωπαϊκή έρευνα απέδειξε στην πράξη -και δεν το λέμε εμείς- ότι το Εθνικό Σύστημα Υγείας κατέβηκε πέντε βαθμίδες και από τους είκοσι επτά δείκτες που αξιολογούνται, οι δώδεκα ήταν κάτω από τη βάση. Συνολικά δε το Εθνικό Σύστημα Υγείας στη χώρα μας με άριστα το 1000 πήρε 561 μονάδες, που σημαίνει ότι οι βασικοί δείκτες, όπως είναι αυτοί της ποιότητας των παρεχόμενων υπηρεσιών υγείας -η πρόσβαση σε οικογενειακό ιατρό, η ύπαρξη ηλεκτρονικού ιατρικού φακέλου- που είναι βασικής προτεραιότητας δείκτες, είναι πολύ κάτω από τη βάση.
      Όλα αυτά δείχνουν ότι όσα λέτε εδώ είναι λόγια κενά περιεχομένου, διότι δεν ανταποκρίνονται στην πραγματικότητα. Οι εργαζόμενοι στο Πανεπιστημιακό Νοσοκομείο Ηρακλείου μας κάλεσαν, με την παρουσία μάλιστα της κυρίας Αντιπροέδρου της Βουλής και μας είπαν ότι νιώθουν ότι υποπίπτουν σε ποινικές ευθύνες, αναλαμβάνουν ποινικές ευθύνες με την αδυναμία τους να ανταποκριθούν στις απαιτήσεις που υπάρχουν σ’ ένα τόσο μεγάλο νοσοκομείο, όταν δεν έχουν διοριστεί ούτε οι γιατροί ούτε το νοσηλευτικό προσωπικό, όλα αυτά που καθημερινά με ερωτήσεις σάς βομβαρδίζουμε διότι υπάρχει πραγματικά τεράστιο πρόβλημα.
      Αναφερθήκατε και στις προσλήψεις του Ε.Κ.Α.Β.. Μα, πριν από λίγο διαβάστηκε εδώ στην Αίθουσα αναφορά κυβερνητικού Βουλευτή που μιλάει για το αίτημα των δήμων μιας ολόκληρης περιοχής για δήθεν μια καινούργια υπηρεσία που έγινε εκεί που δεν στελεχώθηκε, αλλά απλά πήρε, από την υπάρχουσα σε μια άλλη πόλη, κάποιους ανθρώπους, για να δείξετε ότι κάτι κάνετε. Δεν λύνονται έτσι τα προβλήματα του Εθνικού Συστήματος Υγείας. 
      Κύριε Υφυπουργέ, θέλω να σας υπενθυμίσω μια απάντηση που εσείς μου στείλατε με ημερομηνία 25.1.2008, που αναφέρετε την αδυναμία των φορέων ασφάλισης και κυρίως όσων έχουν την ανάγκη της κρατικής ενίσχυσης για να εξοφλήσουν τα νοσοκομεία, ότι δεν το κάνουν και γι’ αυτό ακριβώς υπάρχουν τα προβλήματα.
      Πέστε μας τελικά πού οφείλεται όλη αυτή η κατάσταση. Νομίζω ότι πραγματικά η Κυβέρνηση αποδεικνύει στην πράξη παρά τα λεγόμενά της, ότι δεν θέλει να αναβαθμίσει το Εθνικό Σύστημα Υγείας. 
      Αυτό δεν το λέμε για να κάνουμε αντιπολίτευση, το λέμε γιατί τα δεδομένα αυτό μαρτυρούν. Το σημαντικότερο που μαρτυρούν τα δεδομένα είναι ότι η ιδιωτική δαπάνη για την υγεία αυξάνεται καθημερινά, σε αντίθεση μ’ αυτό που θα έπρεπε να συμβαίνει στην πράξη. 
      	Ευχαριστώ πολύ.
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ τον κύριο Στρατάκη.
      	Ο κύριος Υπουργός έχει το λόγο.
      	ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε συνάδελφε, το έχω πει πολλές φορές στην Αίθουσα αυτή, θα το επαναλάβω και τώρα και συνεχώς θα το επαναλαμβάνω μέχρις ότου γίνει κατανοητό απ’ όλους: Οι κομματικές αντιπαραθέσεις στο χώρο της υγείας ή αυτές που κρύβουν κάποιες σκοπιμότητες ή που εξυπηρετούν μικροπολιτικές σκοπιμότητες έχουν περισσεύσει, δεν χρειάζονται. Το λέω αυτό απευθυνόμενος σ’ ένα συνάδελφο -τον οποίον εκτιμώ προσωπικά- προερχόμενο από ένα χώρο όπου το 90% αυτών των προβλημάτων που υπάρχουν –γιατί δεν είπαμε ότι είμαστε απόλυτα ικανοποιημένοι- προέρχονται από τη δική σας αδιαφορία, από τη δική σας αμέλεια. 
      Πότε, αλήθεια, είχε αντιστραφεί υπέρ των ιδιωτικών δαπανών η συνολική δαπάνη στο χώρο της υγείας; Η έκρηξη του διπλασιασμού φτάνει στο 2000. Μέσα στη δεκαπενταετία 1985-2000 διπλασιάστηκαν ακριβώς οι ιδιωτικές δαπάνες. Θα σας πω και κάποια στοιχεία που δεν γνωρίζετε. Αυτές οι αυξήσεις αφορούν κατά 75% το χώρο της πρωτοβάθμιας φροντίδας τον οποίον εγκαταλείψατε εντελώς στην τύχη του. Αυτά είναι τα θέματα τα οποία έπρεπε να γνωρίζετε. 
      Αλήθεια, ακόμα αμφισβητείτε τους διορισμούς για τους οποίους μίλησα και που δεν έφερα εδώ δικά μας στοιχεία…
      	ΕΜΜΑΝΟΥΗΛ ΣΤΡΑΤΑΚΗΣ: Δεν λύνονται τα προβλήματα με αντιπολίτευση στην αντιπολίτευση.
      	ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ δεν σας διέκοψα. Έφερα εδώ στοιχεία του Α.Σ.Ε.Π. για την πρόσληψη του προσωπικού αυτού τα οποία και θα καταθέσω για τα Πρακτικά.
      Τι κάνετε; Δεν δέχεστε ότι εννιακόσιοι εβδομήντα διασώστες –πάλι με στοιχεία του Α.Σ.Ε.Π.- και διακόσια καινούργια ασθενοφόρα ήλθαν για να ολοκληρώσουν το στόλο του Ε.Κ.Α.Β. ώστε να ενισχύσουμε την εγκαταλειμμένη επείγουσα προνοσοκομειακή περίθαλψη; 
      ΕΜΜΑΝΟΥΗΛ ΣΤΡΑΤΑΚΗΣ: Πόσα όμως έχουν αποσυρθεί.
      	ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ακόμα δεν δέχεστε ότι σε λίγες ημέρες ολοκληρώνεται ένας νέος διαγωνισμός για διακόσια πενήντα ακόμα νέα ασθενοφόρα, τα οποία όλα θα πάνε στην περιφέρεια, θα αφορούν το Ε.Κ.Α.Β. κι αυτά θα μπορέσουν να καλύψουν ένα μεγάλο κενό που υπήρχε, όταν όλα είχαν αφεθεί στην τύχη τους; 
      Θεωρώ πως παίζετε ένα «θέατρο σκιών» γύρω απ’ αυτά τα θέματα και φοβάμαι ότι «ρίχνετε νερό στο μύλο» με το να προσπαθείτε να κάνετε τηλεοπτικό σίριαλ όποια θέματα προκύπτουν στο χώρο της υγείας –που υπάρχουν, δεν τα αμφισβητούμε- και δυστυχώς δεν ευνοείτε κανέναν άλλον, αλλά αυτούς που εποφθαλμιούν το δημόσιο χαρακτήρα του Ε.Σ.Υ.. «Ρίχνετε νερό στο μύλο» προς αυτήν την κατεύθυνση.
      	Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ τον κύριο Υπουργό.
      Δεύτερη θα συζητηθεί η με αριθμό 3256/13-12-2007 ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων του Γενικού Νοσοκομείου Λάρισας.
      Η ερώτηση του κυρίου συναδέλφου έχει ως εξής:
      «Το Γενικό Νοσοκομείο Λάρισας ανεγέρθηκε το 1889 και στη συνέχεια σταδιακά χτίστηκαν και τα άλλα κτήρια. Σήμερα είναι άγνωστο αν τα κτήρια του νοσοκομείου θα αντέξουν σε περίπτωση σεισμού. Το νοσοκομείο δεν έχει τεχνική υπηρεσία η οποία θα έχει την ευθύνη για τα κτήρια του νοσοκομείου, για να ελέγχει τη στατικότητά τους, αλλά και για τις διάφορες παρεμβάσεις στα κτήρια.
      Είναι ανάγκη να δημιουργηθεί τεχνική υπηρεσία που θα στελεχωθεί με πολιτικούς μηχανικούς, αρχιτέκτονες, μηχανολόγους μηχανικούς, ηλεκτρολόγους μηχανικούς κ.α., καθώς και με τεχνικούς οι οποίοι είναι απαραίτητοι για τη λειτουργία της, προκειμένου να έχουν την ευθύνη όχι μόνο για τα κτήρια αλλά και για τα ασανσέρ, τα λεβητοστάσια (πέρσι σημειώθηκε έκρηξη σε λέβητα) κ.λπ..
      Για το ζήτημα αυτό κάθε χρόνο υποβάλλεται αίτημα του νοσοκομείου προς το Υπουργείο Υγείας και Κοινωνικής Αλληλεγγύης, όμως μέχρι σήμερα δεν δίνονται τα αναγκαία κονδύλια για την αναβάθμιση του νοσοκομείου.
      Ερωτάται ο κύριος Υπουργός εάν θα χρηματοδοτήσει το Γενικό Νοσοκομείο Λάρισας για τη δημιουργία και τη λειτουργία τεχνικής υπηρεσίας με την πρόσληψη όλου του αναγκαίου μόνιμου προσωπικού και εάν μέχρι σήμερα έχει ελεγχθεί η στατικότητα των κτηρίων του νοσοκομείου και αν ναι, από ποια υπηρεσία και ποιο το αποτέλεσμα του ελέγχου».
      Στην ερώτηση του κυρίου συναδέλφου θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      Κύριε συνάδελφε, ευχαριστώ για την ευκαιρία που μου δίνετε να απαντήσω, αν και έχετε πάρει τη γραπτή απάντηση. Αυτή είναι μία ευκαιρία να πούμε πολύ περισσότερα πράγματα μ’ αυτήν τη συζήτηση.
      Πράγματι το Γενικό Νοσοκομείο Λάρισας προσφέρει πολύ σημαντικές υπηρεσίες και στους κατοίκους της Λάρισας, αλλά και της ευρύτερης περιοχής για περισσότερο από έναν αιώνα.
      Είναι πράγματι ένα παλαιό κτήριο, το οποίο κατά καιρούς έχει επιδιορθωθεί, αλλά θεωρώ ότι δεν αντιμετωπίζει σοβαρά προβλήματα. Εξάλλου θα πρέπει να ξέρουμε όλοι –και το ομολογούμε- ότι αυτές οι παλιές δημόσιες κατασκευές ήταν πάρα πολύ καλές. Ας μην τις συγκρίνουμε με τις κατασκευές των τελευταίων χρόνων όπου τα αντίθετα εντελώς αποτελέσματα έχουν. 
      Πράγματι υπήρχε μια αδυναμία στη στελέχωσή του όμως το τελευταίο διάστημα -και το γνωρίζετε πάρα πολύ καλά- η διεύθυνση της τεχνικής υπηρεσίας είναι πάρα πολύ καλά στελεχωμένη και από Π.Ε. μηχανικούς και από Τ.Ε. και από Δ.Ε.. Υπάρχει αρχιτέκτονας μηχανικός, υπάρχει μηχανολόγος μηχανικός, υπάρχει ηλεκτρολόγος μηχανικός, υπάρχει τεχνολόγος δομικών έργων, υπάρχουν τρεις ηλεκτρονικοί τεχνολογικής εκπαίδευσης, έχει προκηρυχθεί η θέση του πολιτικού μηχανικού και βρίσκεται σε πολύ προχωρημένο στάδιο και ολοκληρώνεται και η διαδικασία πρόσληψης ηλεκτρολόγου μηχανολόγου ο οποίος θα συμπληρώσει όλα τα κενά. Αναμένεται δε η προκήρυξη, αφού έχει ζητηθεί και εγκριθεί από το Α.Σ.Ε.Π., δύο θέσεις θερμαστών και μία θέση τεχνικών αερίων έτσι ώστε να μπορέσουν να ξεπεραστούν τα προβλήματα που υπάρχουν από τεχνικής υποδομής και πλευράς. 
      Ακόμη θα έλεγα ότι δεν έχει εγκαταλειφθεί το Γενικό Νοσοκομείο της Λάρισας και στη χρονιά που πέρασε έχουν προκηρυχθεί και βρίσκονται στην τελική διαδικασία -οι περισσότεροι απ’ αυτούς έχουν ήδη προσληφθεί- τριάντα δυο θέσεις διαφόρων κατηγοριών. Αναφέρομαι σε νοσηλευτικό και λοιπό προσωπικό όπως και αρκετών θέσεων ιατρικού προσωπικού. Για τις τρεις θέσεις έχει ολοκληρωθεί η κρίση και αναμένεται η πρόσληψή τους και αφορά επιμελητές α΄ παθολογίας, επιμελητή β΄ αιματολογίας και μικροβιολογίας. 
      Με τον πίνακα των νοσηλευτών που προέρχονται από τους επιλαχόντες του τελευταίου διαγωνισμού το Γενικό Νοσοκομείο της Λάρισας ενισχύεται μ’ ένα σημαντικό αριθμό νοσηλευτών που μέσα στον επόμενο μήνα θα μπορέσουν να προσφέρουν τις υπηρεσίες τους. 
      Ακόμη θα έλεγα ότι γίνεται μια συστηματική προσπάθεια και από την πλευρά της υγειονομικής περιφέρειας και από τη διοίκηση αλλά και με τις δικές σας παροτρύνσεις και τους ελέγχους έτσι ώστε το Νοσοκομείο της Λάρισας να αναβαθμιστεί και να μπορέσει έτσι να ανταποκριθεί στο ρόλο του. 
      Θα έλεγα ότι είναι και περισσότερες οι επιβαρύνσεις στο Γενικό Νοσοκομείο της Λάρισας από πλευράς παροχής υπηρεσιών υγείας αφού δεν συμβαίνει το ίδιο που συμβαίνει με τα άλλα περιφερειακά πανεπιστήμια και προς αυτή την κατεύθυνση θα κινηθούμε και θα το εξετάσουμε. Δεν εφημερεύει, δηλαδή, ισότιμα με το Πανεπιστημιακό Νοσοκομείο κάτι που συμβαίνει με το Πανεπιστημιακό Νοσοκομείο Ιωαννίνων, με το Πανεπιστημιακό Νοσοκομείο της Πάτρας, και με άλλα πανεπιστημιακά νοσοκομεία. Θα πρέπει προς αυτή την κατεύθυνση να κινηθούμε και νομίζω πως θα βρούμε τη λύση.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Ο ερωτών συνάδελφος, κ. Τσιόγκας έχει το λόγο.
       ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. Πρόσφατα πραγματοποιήθηκε επίσκεψη και περιοδεία της Γενικής Γραμματέως του κόμματός μας στο Γενικό Νοσοκομείο της Λάρισας. Πρέπει να σας πω το εξής: είχαμε με το σωματείο συνάντηση στο υπόγειο του παλιού κτηρίου, του 1889, του οποίου τα ντουβάρια είναι φουσκωμένα γεμάτα μούχλα. Δείχνει, δηλαδή, την εγκατάλειψη πολλών χώρων, δεν θα πω όλων –αλίμονο- του παλιού νοσοκομείου της Λάρισας που βεβαίως προσφέρει τις υπηρεσίες όπως είπατε και εσείς. 
      Δεν υπάρχουν τεχνικοί ασφαλείας για την υγιεινή και την ασφάλεια των εργαζομένων. Δεν υπάρχει γιατρός εργασίας στο νοσοκομείο. Υπάρχουν ελλείψεις και στους άλλους: πολιτικούς μηχανικούς, αρχιτέκτονες, μηχανολόγους, ηλεκτρολόγους, θερμαστές, πρακτικούς μηχανικούς, υδραυλικούς. Υπάρχουν ελλείψεις. Όπως υπάρχουν ελλείψεις και σε νοσηλευτικό, διοικητικό, παραϊατρικό και ιατρικό προσωπικό. Οι ελλείψεις είναι τεράστιες. Σημαντικό ζήτημα δε είναι η συνδετήρια πτέρυγα του νοσοκομείου η οποία συνδέει τα τρία κτήρια, τα τρία μεγάλα συγκροτήματα, εκτός των διοικητικών υπηρεσιών και του Πνευμονολογικού, η οποία μένει εδώ και χρόνια αχρησιμοποίητη, αναξιοποίητη, άχρηστη, άδεια. Πρέπει να προχωρήσει και να χρηματοδοτηθεί, πρέπει να γίνει.
      Και βέβαια για το παλιό νοσοκομείο πρέπει να γίνουν κι άλλα πολλά. Ξέρετε ότι έχουν μία κλινική με πολλά δωμάτια και μία τουαλέτα για όλους τους ασθενείς που βγαίνουν με τον ορθοστάτη και τον ορό και πάνε σιγά-σιγά στην τουαλέτα του διαδρόμου. Δεν μπορεί να είναι νοσοκομεία αυτά του 21ου αιώνα στην πατρίδα μας. Αυτά όλα χρειάζονται χρηματοδότηση, αναβάθμιση και στον ξενοδοχειακό εξοπλισμό, αλλά και σ’ όλα τα άλλα που είπα πριν.
      Και βέβαια, πρέπει να πω ότι έχουν γίνει πολλές αλλαγές. Επιτρέψτε μου, κύριε Πρόεδρε, να πω ότι έχουν κλειστεί διάδρομοι, έχουν κλειστεί πόρτες, έχουν κλείσει παράθυρα ή έχουν ανοίξει άλλα, υπάρχει κίνδυνος σε περίπτωση φωτιάς ή σεισμού για τη διαφυγή, για τη διάσωση όλων αυτών, όχι μόνο του προσωπικού, αλλά και των ασθενών και των επισκεπτών, που συρρέουν και στα εξωτερικά ιατρεία. Εάν πάτε στα εξωτερικά ιατρεία θα δείτε μια ατελείωτη ουρά ολημερίς να περιμένει στη σειρά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτά είναι σοβαρότατα προβλήματα για ένα νοσοκομείο, το οποίο δέχεται και εξυπηρετεί πάρα πολύ κόσμο. Γι’ αυτό, κύριε Υπουργέ, θέλουμε την καλύτερη λειτουργία.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΔΗΜΗΤΡΙΟΣ ΤΣΙΟΓΚΑΣ: Κλείνω, κύριε Πρόεδρε, και σας ευχαριστώ.
      Όμως για όλα αυτά χρειάζεται χρηματοδότηση, κάτι που ζητάει η διοίκηση του νοσοκομείου κάθε χρόνο. Και η διοίκηση διορίζεται από την πολιτική ηγεσία. Το ζητάν οι ίδιοι, δηλαδή.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      Εγώ δεν είπα, κύριε συνάδελφε, ότι το Γενικό Νοσοκομείο της Λάρισας, αυτό το παλαιό νοσοκομείο που επί χρόνια, επί έναν αιώνα παρέχει υπηρεσίες, είναι νοσοκομείο που πράγματι ανταποκρίνεται στις ανάγκες και τις απαιτήσεις του 21ου αιώνα.
      Διαχρονικά όμως έγινε μια πολύ μεγάλη προσπάθεια και καταφέρνει να παρέχει υπηρεσίες υγείας αρκετά καλές. Αυτό το αναγνωρίζουμε όλοι και γιατί το στελεχιακό του δυναμικό είναι πάρα πολύ καλό και γιατί τακτικότατα και διαχρονικά η πολιτεία φροντίζει να το εξοπλίζει με ό,τι πιο καλό υπάρχει από πλευράς ιατρικών μηχανημάτων στο μέτρο του δυνατού. Και θεωρώ ότι δεν υπάρχουν πάρα πολλές ελλείψεις σύμφωνα με τον υπάρχοντα οργανισμό στο παλαιό νοσοκομείο.
      Και για να επανέλθω στην τεχνική υπηρεσία μ’ αυτές τις προσλήψεις και τη διαδικασία, που είναι στην τελική φάση ολοκλήρωσης, συμπληρώνεται απολύτως έτσι ώστε να ανταποκριθεί στα καθήκοντα.
      ΔΗΜΗΤΡΙΟΣ ΤΣΙΟΓΚΑΣ: Είναι παλιός ο οργανισμός.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Το ξέρω, το ξέρω και η διαδικασία αναθεώρησης του καινούργιου οργανισμού έχει προχωρήσει, έτσι ώστε να μπορούμε να στελεχώσουμε και με καινούργιο προσωπικό το νοσοκομείο αυτό.
      Όσον αφορά την αντισεισμικότητά του, έχει γίνει έλεγχος, ο οποίος αυτή τη στιγμή σε συνεννόηση της υγειονομικής περιφέρειας με το παράρτημα του Τεχνικού Επιμελητηρίου της Θεσσαλίας προχωρά προς αυτή την κατεύθυνση, έτσι ώστε να επιβεβαιώσει αυτό που εκ πρώτης όψεως είναι γεγονός, ότι δεν υπάρχει πρόβλημα. Επομένως καμμία απολύτως ανησυχία.
      Το σημαντικό όμως είναι αυτό που αναφέρετε: η επιτάχυνση των διαδικασιών, έτσι ώστε η νέα πτέρυγα να ολοκληρωθεί. Ήδη αύριο έχουμε συνάντηση με τις τεχνικές υπηρεσίες και τη Δ.ΕΠ.Α.ΝΟ.Μ., έτσι ώστε να προχωρήσουμε στην οριστική μελέτη της νέας πτέρυγας, η οποία θα ενταχθεί αμέσως στην Τέταρτη Προγραμματική Σύμβαση, έτσι ώστε και οι υπάρχουσες κλινικές να αποσυμφορηθούν στο παλαιό κτήριο και η εικόνα των εξωτερικών ιατρείων να αλλάξει, αλλά και άλλες υπηρεσίες που παρέχονται σε προκάτ κατασκευές, σε πρόχειρες κατασκευές να μπορέσουν εκεί να ενταχθούν, έτσι ώστε να υπάρχει μια αξιοπρεπής εικόνα, αλλά και η παροχή των υπηρεσιών να είναι στο επίπεδο που πρέπει να είναι.
      Ευχαριστώ πάρα πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Εγώ έχω να προσθέσω…
      ΔΗΜΗΤΡΙΟΣ ΤΣΙΟΓΚΑΣ: Πάντως, οι προκάτ κατασκευές, κύριε Υπουργέ, έχουν τοιχώματα και πατώματα τα οποία είναι καρκινογόνα, από αμίαντο.
      ΠΡΟΕΔΡΕΥΩΝ (Γεώργιος Σούρλας): Κύριε Τσιόγκα, δεν υπάρχει δευτερολογία για σας.
      Εγώ θέλω να τονίσω μόνο ότι η επιτάχυνση αυτών των διαδικασιών υπαγορεύεται και από την ανάληψη διεξαγωγής των Μεσογειακών Αγώνων του 2013. Έτσι, κύριε Καρτάλη;
      Επομένως, κύριε Υπουργέ, ξεκινάτε από τώρα να μη μας βρουν απροετοίμαστους οι Μεσογειακοί Αγώνες. Όσο συντομότερα, τόσο καλύτερα.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Έχουμε και αύριο συνάντηση γι’ αυτά τα θέματα.
      ΠΡΟΕΔΡΕΥΩΝ (Γεώργιος Σούρλας): Η τρίτη με αριθμό 518/10-10-2007 ερώτηση και αίτηση κατάθεσης εγγράφων του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Τουριστικής Ανάπτυξης, σχετικά με την παραχώρηση της παραλίας Λαγονησίου από την Επιχείρηση Τουριστικών Ακινήτων (Ε.Τ.Α. Α.Ε.) στην εταιρεία «Αττικός Ήλιος Α.Ε.» δεν θα συζητηθεί, λόγω κωλύματος του κυρίου Υπουργού. Έχει ενημερωθεί σχετικά ο κ. Λεβέντης.
      Επίσης, η τέταρτη με αριθμό 867/18-10-2007 ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Μεταφορών και Επικοινωνιών, σχετικά με τη σημερινή δραστηριότητα των «Μακεδονικών Αερογραμμών» δεν θα συζητηθεί λόγω κωλύματος του κυρίου Υπουργού. Σημειώνω ότι ενημερώθηκε σχετικά ο ερωτών Βουλευτής.
      Αναφορές-ερωτήσεις δευτέρου κύκλου:
      Εισερχόμεθα στη συζήτηση της πρώτης με αριθμό 2765/3-12-2007 ερώτησης του Βουλευτή του Πανελληνίου Σοσιαλιστικού Κινήματος κ. Κωνσταντίνου Καρτάλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αέρια ρύπανση στη συνοικία του Παλαιού Λιμεναρχείου Βόλου. 
      Κύριε Καρτάλη, θέλω να σας επισημάνω ότι χρησιμοποιείτε την πιο μικρή γραμματοσειρά. Σας υποβάλλω την παράκληση και ως οφθαλμίατρος, όχι μόνο ως Προεδρεύων, να χρησιμοποιείτε πιο μεγάλες γραμματοσειρές, για να μας διευκολύνετε στην ανάγνωση.
      Αναλυτικότερα ο κ. Καρτάλης στην ερώτησή του αναφέρει τα εξής:
      «Η περιοχή του Παλαιού Λιμεναρχείου της πόλης του Βόλου αντιμετωπίζει σοβαρά προβλήματα αέριας ρύπανσης που προκαλούνται από την πλημμελή εφαρμογή μέτρων φορτοεκφόρτωσης χύμα σκραπ, πετ-κωκ, ανθρακίτη, λιπασμάτων, ζωοτροφών και άλλων υλικών στα πλοία που χρησιμοποιούν το λιμένα του Βόλου. Ο Οργανισμός Λιμένος Βόλου αδυνατεί, ως φαίνεται, να σχεδιάσει μία πολιτική που θα διασφαλίσει την ποιότητα ζωής των κατοίκων της συγκεκριμένης συνοικίας, αλλά και δεν θα παρακωλύσει την εμπορική λειτουργία και την ανάπτυξη του λιμένος. Σημειώνεται ότι το πρόβλημα μεγιστοποιείται εξαιτίας του γεγονότος ότι οι φορτοεκφορτώσεις γίνονται πολύ κοντά στα σπίτια της συνοικίας και σε σχολεία και με τρόπο που δεν ανταποκρίνεται επ’ ουδενί στα διεθνή πρότυπα. Σύμφωνα με στοιχεία που καταγράφονται τα τελευταία χρόνια, η υγεία των κατοίκων εμφανίζεται επιβαρυμένη σε ό,τι αφορά αναπνευστικά προβλήματα, ενώ καταγράφονται αρκετές περιπτώσεις καρκίνου που πρέπει να εξεταστούν ως προς το εάν συνδέονται με τη ρύπανση που προκύπτει από τις ασύδοτες φορτοεκφορτώσεις επικίνδυνων υλικών.
      Ερωτώνται οι κύριοι Υπουργοί:
      α) Ποια μέτρα σκοπεύουν να λάβουν, ώστε να εξαλειφθεί η αέρια ρύπανση που προκύπτει από τη λειτουργία του λιμένος σε ό,τι αφορά στην φορτοεκφόρτωση των πλοίων και παράλληλα να διαφυλαχθεί η ανάπτυξη του λιμένος; Ποιο θα είναι το χρονοδιάγραμμα των εν λόγω μέτρων;
      β) Γιατί εδώ και εννέα μήνες δεν έχει ανταποκριθεί το Υ.ΠΕ.ΧΩ.Δ.Ε. στο αίτημα των κατοίκων του Παλαιού Λιμεναρχείου για την επίσκεψη-αυτοψία του Επιθεωρητή Περιβάλλοντος;
      γ) Έχουν εξετάσει τις επιπτώσεις που δημιουργούνται στην υγεία των κατοίκων της συνοικίας; Και εάν όχι, προτίθενται να προβούν σε σχετικές ενέργειες;».
      Στην ερώτηση του κ. Καρτάλη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Θα δώσω ορισμένα στοιχεία στα ερωτήματα, τα οποία θέτει ο συνάδελφος, παρά το ότι η ερώτηση έχει απαντηθεί και γραπτώς. Βεβαίως, πολλά από τα ερωτήματα αφορούν τους τοπικούς φορείς και τον Οργανισμό Λιμένος Βόλου.
      Στο πλαίσιο, λοιπόν, της εφαρμογής της υφιστάμενης νομοθεσίας –και αναφέρομαι στην Οδηγία 2001/1996 και στο π.δ. 66/2004- για τον καθορισμό απαιτήσεων για ασφαλή φόρτωση και εκφόρτωση φορτηγών πλοίων λειτουργούν στην περιοχή του Βόλου τρεις σταθμοί διακίνησης στερεών φορτίων χύδην με φορείς εκμετάλλευσης τον Οργανισμό Λιμένος Βόλου, τις εταιρείες «ΣΟΒΕΛ» και «ΑΓΕΤ-ΗΡΑΚΛΗΣ». 
      Σύμφωνα με την αρμόδια λιμενική αρχή και οι τρεις τερματικοί σταθμοί έχουν συμμορφωθεί πλήρως με τις διατάξεις του π.δ. 66/2004, διαθέτουν δε πιστοποιητικά συμμόρφωσης συστήματος διαχείρισης ποιότητας σύμφωνα με τα διεθνή πρότυπα ISO.
      Για το λιμένα Βόλου, θέλω να σας πω ότι έχουν εκδοθεί δύο κοινές υπουργικές αποφάσεις έγκρισης περιβαλλοντικών όρων. Η πρώτη εκδόθηκε το 1994 για τα νέα για την εποχή λιμενικά έργα Βόλου και η δεύτερη το 2002 για την επέκταση του κεντρικού προβλήτα.
      Στους περιβαλλοντικούς όρους υπήρχαν ορισμένα μέτρα αντιμετώπισης της αέριας ρύπανσης. Σύμφωνα με καταγγελίες φορέων της περιοχής, διαπιστώθηκε ανεπάρκεια ορισμένων μέτρων από αυτά τα οποία προτείνονται στις κοινές υπουργικές αποφάσεις. 
      Η αρμόδια Διεύθυνση Προστασίας Περιβάλλοντος Μαγνησίας υπέβαλε τον Ιούνιο του 2007 στο Υ.ΠΕ.ΧΩ.Δ.Ε. μελέτη περιβαλλοντικών επιπτώσεων, για να αντιμετωπιστούν, μεταξύ άλλων, και τα προβλήματα που οφείλονται στην αέρια ρύπανση.
      Το Υ.ΠΕ.ΧΩ.Δ.Ε. ζήτησε από τον Οργανισμό Λιμένος Βόλου, που είναι ο φορέας που εκπονεί τη μελέτη, κάποια πρόσθετα στοιχεία, έτσι ώστε να επανυποβληθεί πλήρης ο φάκελος. Αυτό δεν έχει συμβεί μέχρι σήμερα. Μόλις ο φάκελος, ολοκληρωμένος πλέον, κατατεθεί στο Υ.ΠΕ.ΧΩ.Δ.Ε., θα αξιολογηθούν όλα τα στοιχεία και βεβαίως θα τεθούν όροι και περιορισμοί, έτσι ώστε να αντιμετωπιστεί το πρόβλημα στο λιμένα του Βόλου. 
      Πρέπει να επισημάνω ότι το Δεκέμβριο του 2005, με πρωτοβουλία του Υπουργείου Εμπορικής Ναυτιλίας, πραγματοποιήθηκε στον Οργανισμό Λιμένος Βόλου σύσκεψη, η οποία κατέληξε σε συγκεκριμένα συμπεράσματα και θα καταθέσω στα Πρακτικά της Βουλής τα πρακτικά της σύσκεψης του 2005. Τα μέτρα αυτά, τα οποία αποφασίστηκαν, εφαρμόζονται και βεβαίως είναι προς στην κατεύθυνση να αντιμετωπιστούν τα περιβαλλοντικά προβλήματα.
      (Στο σημείο αυτό ο Υφυπουργός ΠΕ.ΧΩ.Δ.Ε. κ. Σταύρος Καλογιάννης καταθέτει για τα Πρακτικά τα προαναφερθέντα έγγραφα, τα οποία έχουν ως εξής: 
      (Να μπουν τα έγγραφα 29,30)
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Σε ό,τι αφορά το Υ.ΠΕ.ΧΩ.Δ.Ε., θα πρέπει να πω ότι αρμόδια Υπηρεσία Επιθεωρητών Περιβάλλοντος έχει κάνει στην ευρύτερη περιοχή του λιμένος Βόλου περιβαλλοντικούς ελέγχους σε μικρές και μεγάλες δραστηριότητες. Αναφέρω ενδεικτικά τη «Χαλυβουργεία Θεσσαλίας», την «Ασβεστοποιία Βελεστίνου», την «Αλέξανδρος International», τη «ΣΟΒΕΛ Α.Ε.», την «ΑΓΕΤ ΗΡΑΚΛΗΣ» και όπου διαπιστώθηκαν παραβάσεις, έχει κινηθεί η διαδικασία επιβολής προστίμου, ενώ οι σχετικοί φάκελοι έχουν διαβιβαστεί στον εισαγγελέα. 
      Στη δευτερολογία μου θα δώσω, κύριε Πρόεδρε, ορισμένα πρόσθετα στοιχεία για το συγκεκριμένο θέμα. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Καρτάλης έχει το λόγο. 
      ΚΩΝΣΤΑΝΤΙΝΟΣ ΚΑΡΤΑΛΗΣ: Κύριε Πρόεδρε, η σημερινή ερώτηση συζητιέται μόλις μια μέρα μετά την Πανμαγνησιακή παλλαϊκή συγκέντρωση στον Αλμυρό Μαγνησίας εναντίον της προοπτικής κατασκευής ενός εργοστασίου παραγωγής ηλεκτρικής ενέργειας από λιθάνθρακα. Θα σας παρακαλούσα, λοιπόν, κύριε Υπουργέ, να μεταφέρετε στον Υπουργό Ανάπτυξης και στη Δ.Ε.Η., την κάθετη αντίδραση όλων των φορέων στην προοπτική αυτή της κατασκευής του εργοστασίου. Να μεταφέρετε επίσης στο Διοικητή της Δ.Ε.Η., ότι δεν είναι δυνατόν, όπως προκύπτει από δημοσιεύματα συνομιλίας του με τον Αντιπρόεδρο της Βουλής τον κ. Σούρλα, να υποστηρίζει ότι οι αντιδράσεις αυτές των κατοίκων οφείλονται στην εξυπηρέτηση άλλων συμφερόντων. Με μία τέτοια απάντηση προσβάλλει τους κατοίκους της Μαγνησίας. Σας καλώ, λοιπόν, κύριε Υπουργέ, να λάβετε υπ' όψιν σας το ζήτημα αυτό, γιατί είναι ένα σοβαρό ζήτημα περιβάλλοντος και είναι προφανώς το Υ.ΠΕ.ΧΩ.Δ.Ε. εκείνο που θα λάβει την τελική απόφαση. 
      Σε ό,τι αφορά στο ζήτημα της αέριας ρύπανσης στο λιμάνι του Βόλου, μου έκανε εντύπωση, κύριε Υπουργέ, ότι αναφερθήκατε σε μία σύσκεψη του Δεκεμβρίου του 2005. Αναφερθήκατε, βεβαίως, στη μελέτη περιβαλλοντικών επιπτώσεων, η οποία υποβλήθηκε τον Ιούνιο του 2007, όμως εξακολουθεί και εκκρεμεί η έγκριση περιβαλλοντικών όρων. Αέρια ρύπανση προκύπτει. Προκύπτει ρύπανση για τους κατοίκους της περιοχής και τίθεται σε κίνδυνο ένας αναπτυξιακός πόρος για το Βόλο, όπως είναι το λιμάνι του. 
      Κύριε Υπουργέ, αυτό που πρέπει να γίνει, είναι να πάει ο επιθεωρητής περιβάλλοντος να ελέγξει, δεν έχει πάει εδώ και δέκα μήνες. Μπορεί να έχει ελέγξει τις βιομηχανίες που λέτε, που είναι στην ευρύτερη περιοχή του Βόλου, αλλά δεν έχει ελέγξει το λιμάνι του Βόλου. Και νομίζω ότι με την πολιτική σας βάζετε σε κίνδυνο το λιμάνι του Βόλου και την ποιότητα της υγείας των κατοίκων της περιοχής, όπως σε κίνδυνο βάζετε και τη γενικότερη συμβίωση, γιατί πιστεύω πολιτικά και επιστημονικά στην αρμονική συμβίωση του Βόλου και με το λιμάνι και με τη βιομηχανία, όμως με τα ελλείμματα της πολιτικής σας, αυτή η συμβίωση κινδυνεύει να γίνει ένας επώδυνος χωρισμός, με ό,τι και αν σημαίνει αυτό για το περιβάλλον, για τους κατοίκους, για τους εργαζόμενους, για την τοπική οικονομία. Και αναφέρομαι στο γεγονός, κύριε Υπουργέ, ότι δεν έχει ακόμη δρομολογηθεί το συνολικό επιχειρησιακό σχέδιο για την αντιμετώπιση της αέριας ρύπανσης στην περιοχή του Βόλου, ενώ εκκρεμεί στα συρτάρια του Υ.ΠΕ.ΧΩ.Δ.Ε. από το 2004. 
      Δώστε λύση για τη βιομηχανία, για τις κατοικίες, για την κεντρική θέρμανση, για την κυκλοφορία. Ολοκληρώστε επιτέλους τον περιφερειακό του Βόλου, που παραμένει επί τέσσερα χρόνια με ένα τυφλό τμήμα πεντακοσίων μέτρων, με αποτέλεσμα να μην είναι διαμπερές ένα συνολικό τμήμα έξι χιλιομέτρων. Αν πάμε μαζί, κύριε Υπουργέ, στο εργοτάξιο, θα διαπιστώσετε –γιατί ξέρω ότι έχετε καλή πρόθεση- ότι το χρονοδιάγραμμα για το Μάρτιο του 2008, αποκλείεται να τηρηθεί. Και όσο αυτά δεν τελειώνουν, δεν βελτιώνεται η αέρια ρύπανση στην περιοχή, δεν βελτιώνεται η ποιότητα της ζωής.
       Σας επισημαίνω, ότι όπως γνωρίζετε, το περιβάλλον δεν έχει ανοχές. Όσο δεν προχωράτε τα μέτρα, όσο στέκεστε σε συσκέψεις του 2005, όσο ο χρόνος κινείται με αυτούς τους αργούς ρυθμούς, χάνουμε την ποιότητα του περιβάλλοντος και χάνουμε, αν θέλετε, το σεβασμό και την ενίσχυση των βασικών αναπτυξιακών πόρων της περιοχής του Βόλου, που είναι το λιμάνι και η βιομηχανία. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Καρτάλη. 
      Ο κύριος Υφυπουργός έχει το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Κατ’ αρχάς, σε ό,τι αφορά το εργοστάσιο λιθάνθρακα, γνωρίζετε, κύριε συνάδελφε, ότι στο Υ.ΠΕ.ΧΩ.Δ.Ε. επανειλημμένα έχουμε τονίσει πως δεν υπάρχει κατατεθειμένος κανένας σχετικός φάκελος. Συνεπώς δεν έχω τίποτα περισσότερο να πω αυτήν τη στιγμή.
       Η έκδοση της νέας κοινής υπουργικής απόφασης για τους περιβαλλοντικούς όρους, επί της μελέτης περιβαλλοντικών επιπτώσεων που θα κατατεθεί, θα ακολουθήσει, όπως γνωρίζετε, τη διαδικασία που προβλέπει η νομοθεσία. Ακόμη, όπως σας είπα, δεν έχει κατατεθεί στο Υ.ΠΕ.ΧΩ.Δ.Ε., ο πλήρης, ο συμπληρωμένος φάκελος τον οποίο ζητήσαμε από τον Οργανισμό Λιμένος. 
      Θα πρέπει, επίσης, να πω –θα το έλεγα στην πρωτομιλία μου, αλλά δεν πρόλαβα- ότι μετά τη συνάντηση που είχαμε στην Επιτροπή Περιβάλλοντος της Βουλής, όπου θέσατε το θέμα των επιθεωρητών περιβάλλοντος, ανανεώσαμε την εντολή και ήδη χθες έγινε η επίσκεψη των επιθεωρητών περιβάλλοντος, στο Βόλο έγινε αυτοψία, έγιναν έλεγχοι στην περιοχή και το αμέσως επόμενο χρονικό διάστημα θα έχουμε την έκθεση των επιθεωρητών. 
      Θα μου επιτρέψετε να αναφέρω ότι, όχι μόνο δεν στεκόμαστε στο παρελθόν –ανέφερα τη σύσκεψη του 2005 ακριβώς επειδή αφορούσε αποκλειστικά τα μεγάλα προβλήματα που υπάρχουν στο Λιμάνι του Βόλου- αλλά θα σας πω ότι ως Υ.ΠΕ.ΧΩ.Δ.Ε. έχουμε προωθήσει, εκπονείται και ολοκληρώνεται μάλιστα η πρώτη φάση του ρυθμιστικού σχεδίου για τη μείζονα περιοχή του Βόλου. Μία παρέμβαση εξαιρετικά σημαντική σε επίπεδο χωροταξίας και βεβαίως και σε επίπεδο προστασίας περιβάλλοντος. Πρόκειται για ένα ρυθμιστικό σχέδιο που αφορά και την προστασία περιβάλλοντος της μείζονος περιοχής Βόλου.
      Βάσει του χρονοδιαγράμματος το ρυθμιστικό σχέδιο θα έχει ολοκληρωθεί μέχρι το τέλος του 2008, έτσι ώστε να θεσμοθετηθεί με Προεδρικό Διάταγμα και βεβαίως να γίνει και ο αντίστοιχος οργανισμός ρυθμιστικού σχεδίου για το Βόλο.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Πάντως, περιμένουμε την πολιτική ηγεσία του Υ.ΠΕ.ΧΩ.Δ.Ε. στο Βόλο, στη Μαγνησία, ενόψει διεξαγωγής των Μεσογειακών Αγώνων. Υπάρχουν πολλά ζητήματα και παρακαλούμε, το συντομότερο δυνατόν, να επισκεφθείτε τη Μαγνησία και τη Λάρισα, βέβαια. 
      Κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Εσωτερικών.
      Ψήφιση στο σύνολο του σχεδίου νόμου: «Τροποποίηση του ν. 3231/2004 «εκλογή βουλευτών»».
      Το νομοσχέδιο θα ψηφισθεί στο σύνολο στη συνέχεια.
      Υπουργείου Οικονομίας και Οικονομικών.
      Ψήφιση στο σύνολο του σχεδίου νόμου: «Κύρωση Συμφωνίας Στρατηγικής Συνεργασίας μεταξύ της Ελληνικής Δημοκρατίας και των Εταιρειών Microsoft Corporation, Microsoft Ireland Operation Limited και Μάικροσοφτ Ελλάς Ανώνυμη Βιομηχανική και Εμπορική Εταιρεία Προϊόντων και Υπηρεσιών Πληροφορικής και άλλες διατάξεις».
      Το νομοσχέδιο θα ψηφισθεί στο σύνολο στη συνέχεια.
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρυθμίσεις θεμάτων αναπήρων πολέμου, προσωπικού του Υπουργείου Εθνικής Άμυνας και άλλες διατάξεις». 
      Το νομοσχέδιο θα συζητηθεί απόψε.
      Υπουργείου Εσωτερικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Διοίκηση και Διαχείριση των Βακουφίων της Μουσουλμανικής Μειονότητας στη Δυτική Θράκη και των περιουσιών τους». 
      Ερωτάται το Σώμα: Γίνεται δεκτό το νομοσχέδιο;
      ΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τον Κανονισμό.
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ινδίας για την προώθηση και αμοιβαία προστασία των επενδύσεων». 
      Ενημερώνω το Σώμα ότι η σύμβαση αυτή ψηφίστηκε ομόφωνα στη Διαρκή Επιτροπή και ερωτάται το Σώμα: Γίνεται δεκτό το νομοσχέδιο; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς, το νομοσχέδιο του Υπουργείου Οικονομίας και Οικονομικών «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ινδίας για την προώθηση και αμοιβαία προστασία των επενδύσεων», έγινε δεκτό ομοφώνως, σε μόνη συζήτηση επί της αρχής, των άρθρων και του συνόλου και έχει ως εξής: 
      (Να μπει το νομοσχέδιο 38α)
      ΠΡΟΕΔΡΕΥΩΝ (Γεώργιος Σούρλας): Του ιδίου Υπουργείου
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Αιγύπτου για την αμοιβαία συνδρομή μεταξύ των Τελωνειακών τους Διοικήσεων».
      Ενημερώνω το Σώμα ότι η σύμβαση αυτή ψηφίστηκε ομόφωνα στη Διαρκή Επιτροπή και ερωτάται το Σώμα: Γίνεται δεκτό το νομοσχέδιο; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Αιγύπτου για την αμοιβαία συνδρομή μεταξύ των Τελωνειακών τους Διοικήσεων», έγινε δεκτό ομοφώνως, σε μόνη συζήτηση 
επί της αρχής, των άρθρων και του συνόλου και έχει ως εξής:
      (Να μπει το νομοσχέδιο 39α)
      ΠΡΟΕΔΡΕΥΩΝ (Γεώργιος Σούρλας): Υπουργείου Ανάπτυξης
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και του Κινεζικού Συμβουλίου Προώθησης του Διεθνούς Εμπορίου (CCPIT) της Λαϊκής Δημοκρατίας της Κίνας για τη «Δημιουργία Δικτύου Συνεργασίας για την Υποστήριξη Επιχειρήσεων»».
      Ενημερώνω το Σώμα ότι η σύμβαση αυτή ψηφίστηκε ομόφωνα στη Διαρκή Επιτροπή και ερωτάται το Σώμα: Γίνεται δεκτό το νομοσχέδιο; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Ανάπτυξης: «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και του Κινεζικού Συμβουλίου Προώθησης του Διεθνούς Εμπορίου (CCPIT) της Λαϊκής Δημοκρατίας της Κίνας για τη «Δημιουργία Δικτύου Συνεργασίας για την Υποστήριξη Επιχειρήσεων»», έγινε δεκτό ομοφώνως, σε μόνη συζήτηση επί της αρχής, των άρθρων και του συνόλου και έχει ως εξής: 
      (Να μπει το νομοσχέδιο 40α)
      ΠΡΟΕΔΡΕΥΩΝ (Γεώργιος Σούρλας): Επίσης του Υπουργείου Ανάπτυξης.
       Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Ιράν για την αμοιβαία προστασία και προώθηση των επενδύσεων και των ρηματικών διακοινώσεων σχετικά με την τροποποίηση του άρθρου 1 παρ. 4 αυτής».
      Η σύμβαση αυτή ψηφίστηκε στη Διαρκή Επιτροπή ομόφωνα. 
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ισλαμικής Δημοκρατίας του Ιράν για την αμοιβαία προστασία και προώθηση των επενδύσεων και των ρηματικών διακοινώσεων σχετικά με την τροποποίηση του άρθρου 1 παρ. 4 αυτής» έγινε δεκτό κατ’ αρχήν, κατ’ άρθρον και στο σύνολό του ομοφώνως και έχει ως εξής:
      (Να μπει το νομοσχέδιο 29-1-08)
      ΠΡΟΕΔΡΕΥΩΝ (Γεώργιος Σούρλας): Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν για την αμοιβαία συνδρομή μεταξύ των Τελωνειακών τους Διοικήσεων».
      Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία και εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής. 
      Θα ήθελε το λόγο κάποιος από τους εισηγητές; 
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Γεωργιάδη.
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, το κόμμα μου είναι αντίθετο με την ψήφιση και την κύρωση αυτής της συμφωνίας για τον εξής λόγο: Πρέπει στις διεθνείς σχέσεις, τα λάθη που κάνουν ορισμένοι να πληρώνονται. Όπως ίσως γνωρίζετε, η Κυβέρνηση του Αζερμπαϊτζάν έχει πρωταγωνιστήσει στην προσπάθεια να νομιμοποιηθεί η ψευδεπίγραφη «δημοκρατία της βορείου Κύπρου», προσπάθησε να κάνει πολλές φορές πτήσεις στο κατεχόμενο ψευδές αεροδρόμιο αυτής της χώρας και πρωτοστατεί διεθνώς στην αναγνώριση του ψευδοκράτους. Θεωρούμε ότι πρέπει η ελληνική Κυβέρνηση να εξηγήσει στην Κυβέρνηση του Αζερμπαϊτζάν ότι αυτές οι πράξεις είναι πράξεις εχθρικές προς την Ελλάδα, τον ελληνικό λαό και την ελληνική δημοκρατία και γι’ αυτό το λόγο διαφωνούμε στην υπερψήφιση της κύρωσης αυτής της συμφωνίας.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος εισηγητής, διότι στη Διαρκή Επιτροπή τα άλλα κόμματα ψήφισαν αυτή τη σύμβαση. 
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν για την αμοιβαία συνδρομή μεταξύ των Τελωνειακών τους Διοικήσεων».
      Ερωτάται το Σώμα: Γίνεται δεκτό το νομοσχέδιο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΘΑΝΑΣΙΟΣ ΠΛΕΥΡΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν για την αμοιβαία συνδρομή μεταξύ των Τελωνειακών τους Διοικήσεων» έγινε δεκτό κατ’ αρχήν, κατ’ άρθρον και στο σύνολό του κατά πλειοψηφία και έχει ως εξής:
      (Να μπει το νομοσχέδιο 44α)
      ΠΡΟΕΔΡΕΥΩΝ (Γεώργιος Σούρλας): Επανερχόμεθα, λοιπόν, στο σχέδιο νόμου του Υπουργείου Εσωτερικών.
      Ψήφιση στο σύνολο του σχεδίου νόμου του Υπουργείου Εσωτερικών «Τροποποίηση του ν. 3231/2004 «εκλογή βουλευτών»».
      Ερωτάται το Σώμα: Γίνεται δεκτό το νομοσχέδιο και στο σύνολο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΘΕΟΔΩΡΟΣ ΔΡΙΤΣΑΣ: Κατά πλειοψηφία.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Εσωτερικών: «Τροποποίηση του ν. 3231/2004 «εκλογή βουλευτών»» έγινε δεκτό επί της αρχής, των άρθρων και του συνόλου κατά πλειοψηφία και έχει ως εξής:
      (Να μπει το νομοσχέδιο 45α)
      ΠΡΟΕΔΡΕΥΩΝ (Γεώργιος Σούρλας): Επανερχόμαστε στο νομοσχέδιο του Υπουργείου Οικονομίας και Οικονομικών.
      Ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Κύρωση Συμφωνίας Στρατηγικής Συνεργασίας μεταξύ της Ελληνικής Δημοκρατίας και των Εταιρειών Microsoft Corporation, Microsoft Ireland Operation Limited και Μάικροσοφτ Ελλάς Ανώνυμη Βιομηχανική και Εμπορική Εταιρεία Προϊόντων και Υπηρεσιών Πληροφορικής και άλλες διατάξεις». 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, θα θέλαμε να κάνουμε μια νομοτεχνική βελτίωση, η οποία είναι τυπικού χαρακτήρα. Στο τέλος της περιόδου, στο ακροτελεύτιο άρθρο με τίτλο «Άρθρο δεύτερο. Έναρξη ισχύος» προστίθεται η ακόλουθη περίοδος: «εκτός εάν ορίζεται διαφορετικά στα άρθρα του παρόντος νόμου». 
      Ερωτάται το Σώμα: Γίνεται δεκτό το νομοσχέδιο του Υπουργείου Οικονομίας και Οικονομικών και στο σύνολο, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΜΑΓΚΡΙΩΤΗΣ: Κατά πλειοψηφία.
      ΘΕΟΔΩΡΟΣ ΔΡΙΤΣΑΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία, όπως τροποποιήθηκε από τον κύριο Υπουργό.
      Συνεπώς, το νομοσχέδιο του Υπουργείου Οικονομίας και Οικονομικών: «Κύρωση Συμφωνίας Στρατηγικής Συνεργασίας μεταξύ της Ελληνικής Δημοκρατίας και των Εταιρειών Microsoft Corporation, Microsoft Ireland Operation Limited και Μάικροσοφτ Ελλάς Ανώνυμη Βιομηχανική και Εμπορική Εταιρεία Προϊόντων και Υπηρεσιών Πληροφορικής» έγινε δεκτό κατά πλειοψηφία σε μόνη συζήτηση επί της αρχής των άρθρων και του συνόλου και έχει ως εξής: 
      (Να μπει το νομοσχέδιο 47α)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
      Εισερχόμεθα στη συζήτηση του νομοσχεδίου του Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου «Ρυθμίσεις θεμάτων αναπήρων πολέμου, προσωπικού του Υπουργείου Εθνικής Άμυνας και άλλες διατάξεις».
      Η Διάσκεψη των Προέδρων αποφάσισε στη συνεδρίασή της, της 24ης Ιανουαρίου 2008, τη συζήτηση του νομοσχεδίου σε τρεις συνεδριάσεις. Στη σημερινή συνεδρίαση θα συζητηθεί το νομοσχέδιο επί της αρχής.
      Ο Γραμματέας του Προεδρείου της Κοινοβουλευτικής Ομάδας του Πανελληνίου Σοσιαλιστικού Κινήματος κ. Ρέππας ορίζει Κοινοβουλευτικό Εκπρόσωπο για το συζητούμενο νομοσχέδιο τον κ. Καρχιμάκη. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χαλβατζής ορίζει Κοινοβουλευτικό Εκπρόσωπο τον κ. Αλυσανδράκη.
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ειδικό αγορητή τον Βουλευτή κ. Αθανάσιο Λεβέντη και Κοινοβουλευτικό Εκπρόσωπο τον κ. Ιωάννη Μπανιά.
      Ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αϊβαλιώτης ορίζει Κοινοβουλευτικό Εκπρόσωπο τον κ. Ροντούλη.
      Το λόγο έχει η εισηγήτρια της Πλειοψηφίας κ. Αριάδνη Μανούσου-Μπινοπούλου.
      ΑΡΙΑΔΝΗ ΜΑΝΟΥΣΟΥ – ΜΠΙΝΟΠΟΥΛΟΥ: Κυρίες και κύριοι συνάδελφοι, έχει γίνει κοινός τόπος ότι η έννοια της εθνικής ασφάλειας περιλαμβάνει, όχι μόνο την εδαφική ακεραιότητα, αλλά και την οικονομική και κοινωνική ευημερία των πολιτών. 
      Από τον Μάρτιο του 2004, στο πλαίσιο της αναδιοργάνωσης των Ενόπλων Δυνάμεων, θέσαμε συγκεκριμένα χρονοδιαγράμματα για την αντιμετώπιση των αναγκών των Ενόπλων Δυνάμεων. Ήδη, αναβαθμίσαμε το επίπεδο επιχειρησιακής και διοικητικής λειτουργίας των Ενόπλων Δυνάμεων, σύμφωνα με τις απαιτήσεις της σύγχρονης στρατιωτικής τέχνης και επιστήμης, με την αξιοποίηση υψηλής τεχνολογίας. Σήμερα, με την παρουσίαση του νομοσχεδίου αυτού, παράλληλα με την υλοποίηση του κυβερνητικού μας προγράμματος για τις Ένοπλες Δυνάμεις, αναδεικνύεται στο έπακρο και ο κοινωνικός τους ρόλος. 
      Σε όλα τα κεφάλαια και στις περισσότερες διατάξεις, άμεσα ή έμμεσα, επίκεντρο είναι ο άνθρωπος. Στο πρώτο κεφάλαιο, που αναφέρεται σε θέματα αναπήρων πολέμου και εκμετάλλευσης περιπτέρων, προχωρούμε σε ενέργειες που αυξάνουν την κοινωνική συνοχή και δείχνουν ξεκάθαρα ότι επιθυμούμε όλους τους πολίτες μας ενεργούς. Στις διατάξεις αυτού του κεφαλαίου παρέχεται για πρώτη φορά η δυνατότητα να αποκτήσουν άδειες λειτουργίας και εκμετάλλευσης περιπτέρων, κυλικείων, αλλά και πώλησης καπνοβιομηχανικών προϊόντων ευαίσθητες κοινωνικές ομάδες, όπως είναι τα άτομα με αναπηρία, Α.ΜΕ.Α., οι πολύτεκνοι και κατά προτεραιότητα οι πολεμιστές της Κύπρου, που αναγνωρίζεται έτσι με τον ελάχιστο αυτό τρόπο η προσφορά αυτών των ανθρώπων.
      Πρέπει να τονίσω, ιδιαίτερα σε αυτό το σημείο, ότι τα δικαιώματα στις κατηγορίες αυτές που ήδη χορηγούνται τα περίπτερα και είναι οι ανάπηροι και τα θύματα πολέμου δεν θίγονται τα δικαιώματά τους σε καμμία περίπτωση. Αντίθετα, προστατεύονται. Και προστατεύονται, αφ’ ενός με την αύξηση του αριθμού των περιπτέρων για τους αναπήρους και αφ’ ετέρου γιατί σε πάρα πολλές διατάξεις, μεταξύ των οποίων, παραδείγματος χάριν, στην περίπτωση αυθαίρετης ή πολλές φορές σκόπιμης κατάργησης της θέσης ενός περιπτέρου, προβλέπεται τώρα η άμεση και υποχρεωτική αποκατάσταση του περιπτέρου σε νέα θέση, στον ίδιο δήμο.
      Με αυτές τις διατάξεις κύριο μέλημά μας είναι και να προστατεύσουμε και να ενισχύσουμε τις ευαίσθητες κοινωνικές ομάδες και τους οικονομικά ασθενέστερους, αλλά και να αντιμετωπίσουμε μονοπωλιακά φαινόμενα από οικονομικά εύρωστες εταιρείες, περιορίζοντας το δικαίωμα εκμίσθωσης, αποκλειστικά και μόνο σε φυσικά πρόσωπα. 
      Κυρίες και κύριοι συνάδελφοι, σε αυτό το σημείο θέλω να επισημάνω ότι όλες οι ρυθμίσεις αυτού του νομοσχεδίου είναι απλές και μπορούν να διευκολύνουν την καθημερινότητα των συνανθρώπων μας, μπορούν να στηρίξουν τους συμπολίτες μας και να τους απαλλάξουν από απηρχαιωμένες και πεισματικά αμετακίνητες δομές και διαρθρωτικές αδυναμίες της διοίκησης. Και αυτό πράττει το Υπουργείο Εθνικής Άμυνας με τον καλύτερο δυνατό τρόπο και στο δεύτερο κεφάλαιο που ρυθμίζει θέματα προσωπικού του Υπουργείου Εθνικής Άμυνας, που αφορούν στην εκπαίδευση, στην εξέλιξη και στη στελέχωση των μονάδων, αλλά και στο πολύ ανθρώπινο, στη διευκόλυνση των στελεχών στην απόκτηση μιας ιδιόκτητης στέγης. 
      Παρέχεται η δυνατότητα σε Έλληνες, μόνιμους κατοίκους εξωτερικού, να εκπληρώσουν τις στρατιωτικές τους υποχρεώσεις με ευνοϊκότερους όρους και ρυθμίσεις και έτσι δίνεται τέλος σε μια κατάσταση που ταλαιπωρούσε επί πολλά χρόνια τους ομογενείς μας και τις οικογένειές τους, διότι αποθαρρύνοντο από το να στρατευτούν.
      Με αυτό το νομοσχέδιο μεριμνούμε για την αποκατάσταση των σπουδαστών της κατεύθυνσης ιπταμένων της Σχολής Ικάρων και θεσμοθετούμε επιπλέον νέες κατευθύνσεις από το δεύτερο έτος σπουδών και μετά, ώστε αν κριθούν ακατάλληλοι ή αποτύχουν στις πτήσεις, να μπορούν να μετατάσσονται σε άλλες κατευθύνσεις, ώστε να έχουν μεγαλύτερη δυνατότητα επιλογής και να μην αναγκάζονται μετά από δεύτερο, τρίτο, τέταρτο έτος, να εγκαταλείψουν τις σπουδές τους.
      Με αυτό το νομοσχέδιο ρυθμίζεται συνολικά και όχι αποσπασματικά το καθεστώς των ειδικών κατηγοριών εισαγωγής στα ανώτατα στρατιωτικά εκπαιδευτικά ιδρύματα και στις ανώτατες σχολές υπαξιωματικών. Ερχόμαστε αρωγοί στις τρίτεκνες οικογένειες, αλλά και στα τέκνα των συμμετασχόντων στις πολεμικές επιχειρήσεις στην Κύπρο και δημιουργούμε γι’ αυτόν το λόγο ειδικές κατηγορίες εισαγωγής στα Ανώτατα Στρατιωτικά Εκπαιδευτικά Ιδρύματα και στις Σχολές Υπαξιωματικών. 
      Επίσης, καθορίζεται ο καταληκτικός βαθμός των αξιωματικών μηχανικών του Πολεμικού Ναυτικού και της Πολεμικής Αεροπορίας, γιατί υπήρχε το παράδοξο, οι μηχανικοί του Πολεμικού Ναυτικού και της Πολεμικής Αεροπορίας να μην τυχαίνουν της βαθμολογικής εξέλιξης αυτής που έχουν οι του στρατού. 
      Σε αυτό το σημείο, κύριε Υπουργέ, θα ήθελα να σας επισημάνω ότι στο χρονικό διάστημα που συζητήθηκε αυτό το νομοσχέδιο στην επιτροπή επικοινώνησαν μ΄ εμάς και με όλους τους παράγοντες του Υπουργείου Εθνικής Άμυνας πολλοί αξιωματικοί. Θα ήθελα να υπάρξει μια ρύθμιση στις περιπτώσεις, που ενώ υπάρχει μισθολογική προαγωγή, δεν παίρνουν το βαθμό. Οι άνθρωποι αυτοί ζητούν να έχουν μια ηθική αμοιβή. Επειδή ήταν αρκετές περιπτώσεις, προτείνω να έχουμε μια συνολική και εμπεριστατωμένη αντιμετώπιση αυτών των περιπτώσεων. 
      Σε αυτό το νομοσχέδιο μεριμνούμε και για την εύρυθμη λειτουργία των οργάνων διοίκησης των ενώσεων εφέδρων αξιωματικών. Θεσπίζουμε ενιαίες ρυθμίσεις για τα μετοχικά ταμεία και των τριών Σωμάτων των Ενόπλων Δυνάμεων και καθορίζουμε επαρκές νομικό πλαίσιο, το οποίο ρυθμίζει από την αρχή το όλο θέμα των ταμείων, που αφορά την κατάργηση, ως νομικών προσώπων δημοσίου δικαίου, των ταμείων αλληλοβοηθείας και των τριών Σωμάτων και την μετατροπή τους σε ειδικούς λογαριασμούς στα οικεία μετοχικά ταμεία των Ενόπλων Δυνάμεων. 
      Και εδώ προλαμβάνω την Αξιωματική Αντιπολίτευση και τονίζω ότι αυτοί οι ειδικοί λογαριασμοί ουδεμία σχέση έχουν με τους ειδικούς λογαριασμούς που ήδη υπήρχαν στα Υπουργεία. Είναι μια απλή ταύτιση της ορολογίας.
      Κυρίες και κύριοι συνάδελφοι, ξεκινώντας την αναδιοργάνωση των Ενόπλων Δυνάμεων καταλήξαμε σ’ ένα σχήμα λειτουργικό, αποτελεσματικό, με λιγότερο προσωπικό, άρτια όμως εκπαιδευμένο. Πιστεύουμε ότι έτσι θα λειτουργήσουμε πιο αποτελεσματικά, πιο οικονομικά και πάνω απ’ όλα θα είμαστε πιο ισχυροί.
      Οι παρεμβάσεις μας αντιμετωπίζουν μία σειρά θεμάτων που εστιάζονται στην εκπαίδευση, την εξέλιξη και την κατάλληλη στελέχωση των μονάδων μας. Με το κυβερνητικό μας πρόγραμμα, που κομμάτι του είναι βέβαια κι αυτό το νομοσχέδιο, επιχειρούμε να αποκτήσουμε τέτοιες Ένοπλες Δυνάμεις, οι οποίες να μπορούν να ανταποκριθούν στις προκλήσεις του άμεσου μέλλοντος και στο ευρύ φάσμα των δραστηριοτήτων τους, με αποτελεσματικότητα.
      Είναι δεδομένη η συνεχής μείωση της απόδοσης των κλάσεων σε αριθμό στρατευσίμων, αλλά και η μείωση του χρόνου διάρκειας της στρατιωτικής θητείας. Αυτά τα δύο, σε συνδυασμό με τις απαιτήσεις που προκύπτουν από την προηγμένη τεχνολογία των οπλικών μας συστημάτων, επιβάλλουν την ενίσχυση των θεσμών των Επαγγελματιών Οπλιτών (ΕΠ.Ο.Π.), των Οπλιτών Βραχείας Ανακατάταξης (Ο.Β.Α.), και των Εφέδρων Υψηλής Ετοιμότητας Στρατού (ΕΦ.Υ.Ε.Σ.). Η ενίσχυση των θεσμών αυτών με το παρόν νομοσχέδιο συμβάλλει, ώστε να επιτευχθεί μεγαλύτερη κινητικότητα, αποτελεσματικότητα, αλλά και επιχειρησιακή ικανότητα των Ενόπλων Δυνάμεων, τόσο στον ελλαδικό χώρο, αλλά και σε αποστολές μας εκτός συνόρων. 
      Με το θεσμό των ΕΦ.Υ.Ε.Σ. –και θέλω να το τονίσω αυτό, γιατί πολλές αντιδράσεις υπήρξαν- παράλληλα με τους άλλους λόγους, συμβάλαμε στην ενεργό συμμετοχή της τοπικής κοινωνίας, κυρίως των παραμεθορίων περιοχών, στην άμυνα της χώρας, με παράλληλη οικονομική ενίσχυση του τοπικού δυναμικού. Ουδέποτε αρνηθήκαμε κι όχι μόνο δεν αρνηθήκαμε, αλλά επιβεβαιώνουμε καθημερινά το κοινωνικό πρόσωπο των Ενόπλων Δυνάμεων. Με την εφαρμογή αυτή αυτών των αλληλοσυμπληρούμενων προγραμμάτων από τις αρχές του 2006 δημιουργούνται κίνητρα για παραμονή του πληθυσμού σε ακριτικές και αγροτικές περιοχές της χώρας μας και αντιμετωπίζεται η εποχική ανεργία, που εμφανίζεται εντονότατα στις εν λόγω περιοχές.
      Κύριοι συνάδελφοι, ο μηχανισμός άμυνας και ασφάλειας, όπως είναι οι Ένοπλες Δυνάμεις, δομείται πάνω στη λογική της αντιμετώπισης μιας απειλής. Το ερώτημα είναι ποιο είναι το αμυντικό μας πρόβλημα, ποιες είναι οι σύγχρονες απειλές και πώς μπορούμε να τις αντιμετωπίσουμε. Και έτσι καταρτίζεται ένα επιχειρησιακό πλάνο, προχωρούμε στην απόκτηση μέσων και εντέλει στελεχώνουμε τα μέσα με προσωπικό. Ακολουθείται ένας ξεκάθαρος, σύγχρονος, απλός και λογικός σχεδιασμός, που δεν δέχεται αμφισβητήσεις και δεν επιτρέπει προχειρότητες ούτε μικροπολιτικές σκοπιμότητες. 
      Κυρίες και κύριοι συνάδελφοι, στο σημείο αυτό θέλω να θυμίσω –γιατί νομίζω ότι μερικοί το έχουν ξεχάσει- ότι η αμυντική δύναμη της χώρας μας δεν είναι μόνο ο αμυντικός μας εξοπλισμός, αλλά η ψυχή, το υψηλό φρόνημα του ανθρώπινου δυναμικού της, αλλά και των απλών πολιτών, κυρίως των ακριτικών και παραμεθορίων περιοχών της πατρίδας μας. Και επειδή αυτούς τους πολίτες πρέπει να τους σεβόμαστε, οφείλουμε όταν μας εμπιστεύονται το πορτοφόλι τους να το διαχειριστούμε με υπευθυνότητα και κυρίως σε θέματα που αφορούν τις τεράστιες αυτές δαπάνες, όπως αυτές της προμήθειας του αμυντικού υλικού. Σήμερα, με διατάξεις του νομοσχεδίου αυτού, ρυθμίζουμε θέματα προμηθειών. Διακηρυγμένη πολιτική μας…
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα μπορέσω να έχω πέντε λεπτά, για να ρυθμίσω την ομιλία μου;
      ΠΡΟΕΔΡΕΥΩΝ (Γεώργιος Σούρλας): Καλώς. Προχωρήστε. 
      ΑΡΙΑΔΝΗ ΜΑΝΟΥΣΟΥ - ΜΠΙΝΟΠΟΥΛΟΥ:… διακηρυγμένη πολιτική μας, η οποία περιλαμβανόταν και στο πρόγραμμά μας είναι η αναμόρφωση του θεσμικού πλαισίου των προμηθειών των Ενόπλων Δυνάμεων με την ψήφιση του σχεδίου νόμου αυτού και ειδικού νόμου, σε αντικατάσταση του Προεδρικού Διατάγματος. 
      Πέρα από αυτήν την αναμόρφωση θέτουμε και τη θέσπιση του Μητρώου Κατασκευαστών Αμυντικού Υλικού, το οποίο εκσυγχρονίζεται και ενισχύει το θεσμικό πλαίσιο συμμετοχής και διαδικασίας της εγχώριας αμυντικής βιομηχανίας στα εθνικά εξοπλιστικά προγράμματα, διασφαλίζοντας και διευρύνοντας συγχρόνως την παραγωγική της δυνατότητα. Και πρέπει να πούμε ότι αυτό το Μητρώο των Κατασκευαστών Αμυντικού Υλικού βρίσκεται αυτή τη στιγμή στην Εφημερίδα της Κυβέρνησης για δημοσίευση.
      Είναι σε όλους γνωστό ότι παραλάβαμε μία κατάσταση, κυριαρχούσε η αδιαφάνεια, οι απευθείας αναθέσεις και δεν ετηρούντο οι στοιχειώδεις κανόνες διαφάνειας και οι προϋποθέσεις αξιοκρατίας. Θα παραμείνω σ’ αυτά, γιατί στη δευτερολογία ή από το κατά πώς θα εξελιχθεί η συζήτηση θα ακούσετε τα επόμενα. Με το ν.3343/2006 περί προμηθειών καθορίστηκε για πρώτη φορά σαφές νομοθετικό πλαίσιο για την προμήθεια του αμυντικού υλικού και μάλιστα με τρόπο σύμφωνο και με το Κοινοτικό Δίκαιο και πιο αυστηρό μπορούμε να πούμε.
      Σήμερα, ερχόμαστε με τις διατάξεις του νομοσχεδίου αυτού να συμπληρώσουμε και να τροποποιήσουμε πράγματα που η μέχρι τώρα εμπειρία έδειξε, ώστε να λειτουργεί ακόμη καλύτερα το νέο θεσμικό πλαίσιο περί προμηθειών και να διεξάγεται με ακόμη αυστηρότερους όρους η διαδικασία των διαγωνισμών κάνοντας την αξιολόγηση ποιοτικότερη όπως επίσης και να συμβαδίζουμε με τις διεθνείς εξελίξεις στον τομέα των εξοπλισμών. 
      Θέλω να μείνω περισσότερο στις διατάξεις για την ανάδειξη της συμφερότερης προσφοράς που αποτελούν συμπλήρωμα στο νόμο του 2006 για τις αμυντικές προμήθειες. Με τις διατάξεις αυτές επιδιώκεται και επιτυγχάνεται κατά τον καλύτερο και ασφαλέστερο δυνατό τρόπο η διαφάνεια στους διαγωνισμούς. Αντί του μαθηματικού τύπου της ανηγμένης τιμής που χρησιμοποιούνταν στο παρελθόν θεσπίζονται τώρα έξι κριτήρια αξιολόγησης και το κάθε κριτήριο βαθμολογείται ανεξάρτητα. Από το άθροισμα των σταθμισμένων βαθμολογιών όλων των κριτηρίων προκύπτει η συμφερότερη προσφορά. Η μέθοδος αυτή αποτελεί –και όλοι το έχουν κατανοήσει- τομή στη διαδικασία αξιολόγησης γιατί με αυτόν τον τρόπο ο προμηθευτής δεν μπορεί να αλλοιώσει ή να νοθεύσει την προσφορά του.
      Στο σημείο αυτό θα πρέπει να τονίσω –γιατί πιστεύω ότι είναι πάρα πολύ σημαντικό αυτό για την εγχώρια βιομηχανία μας- ότι τρία από τα έξι κριτήρια που βαθμολογούνται αφορούν αμεσότατα στην εγχώρια αμυντική μας βιομηχανία η οποία με αυτόν τον τρόπο και ενισχύεται έμπρακτα αλλά και δημιουργούνται κατά την άποψή μου οι προϋποθέσεις για μακροχρόνια συνεργασία με μεγάλες ξένες κατασκευαστικές εταιρείες.
      Παράλληλα, θεσμοθετούμε και διαμορφώνουμε έτσι την κατάρτιση των συμβάσεων ώστε όταν καταρτίζεται η κυρία σύμβαση με την υπογραφή της κύριας σύμβασης ταυτόχρονα να καταρτίζεται η σύμβαση των αντισταθμιστικών ωφελημάτων. Είναι μία αμαρτία μεγάλη. Θα τα πούμε και στην κατ’ άρθρον συζήτηση. Είχαμε παραδείγματα και έτσι αποφεύγουμε το φαινόμενο να υπογράφεται μια κύρια σύμβαση…
      ΠΡΟΕΔΡΕΥΩΝ (Γεώργιος Σούρλας): Κυρία Μανούσου, έχετε πολύ χρόνο ακόμη ή ολοκληρώνετε;
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, μου είχατε πει ότι θα μου δώσετε πέντε λεπτά.
      ΠΡΟΕΔΡΕΥΩΝ (Γεώργιος Σούρλας): Από τη δευτερολογία σας προφανώς.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Α, δεν μου το είπατε αυτό. Τότε κλείνω.
      ΠΡΟΕΔΡΕΥΩΝ (Γεώργιος Σούρλας): Εντάξει, μην κλείσετε αλλά συντομεύστε.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, είπα να προσαρμοστώ και προσαρμόζομαι ανετότατα.
      ΠΡΟΕΔΡΕΥΩΝ (Γεώργιος Σούρλας): Εντάξει, μην κλείσετε, αλλά συντομέψτε. 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Όχι, κύριε Πρόεδρε, να μη μου αφαιρεθεί από τη δευτερολογία μου. Επειδή ίσως δεν έγινε καλή συνεννόηση, σε ένα-ενάμισι λεπτό ολοκληρώνω. Παρακαλώ, όμως, να μη μου αφαιρεθεί ο χρόνος από τη δευτερολογία μου.
      ΠΡΟΕΔΡΕΥΩΝ (Γεώργιος Σούρλας): Παρακαλώ, συντομεύστε.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Σ’ ένα λεπτό ολοκληρώνω.
      Τώρα, αν ο προμηθευτής δεν φέρει σύμβαση αντισταθμιστικών ωφελημάτων με άλλους εγχώριους Έλληνες κατασκευαστές, δεν πρόκειται να υπογραφεί η κύρια σύμβαση. 
      Επίσης, το κριτήριο κόστους κύκλου ζωής –που πιστεύω ο συνάδελφος της Αξιωματικής Αντιπολίτευσης που συνηθίζει να αναλαμβάνει νομοσχέδια και συζητήσεις επί του Υπουργείου Εθνικής Άμυνας να έμαθε επιτέλους τι είναι αυτό και να μην ρωτά τι είναι το κόστος κύκλου ζωής- ενός οπλικού συστήματος, το οποίο περιλαμβάνει εκτός του κόστους κτήσης, το κόστος συντήρησης, λειτουργίας και άλλα και το οποίο αποτελεί διεθνώς κριτήριο που λαμβάνεται υπ’ όψιν για τις εξοπλιστικές προμήθειες –και ήταν άγνωστο στην προηγούμενη κυβέρνηση- θεσπίζεται με το νομοσχέδιο αυτό και έτσι οι προμήθειές μας αφορούν σε ολοκληρωμένα οπλικά συστήματα. 
      Λαμβάνεται δηλαδή υπ’ όψιν το κόστος προμήθειας και το κόστος του κύκλου ζωής και έτσι μπαίνει τέρμα στο γνωστό τρικ ότι καταλήγουμε σε υποτιθέμενες φθηνές λύσεις, που στη συνέχεια αυξάνουν το κόστος τους με γεωμετρική πρόοδο λόγω έλλειψης ανταλλακτικών και συντήρησης. 
      Κυρίες και κύριοι συνάδελφοι, είμαστε εδώ για να υπηρετήσουμε τα συμφέροντα του ελληνικού λαού και κανενός άλλου. Δεν χρωστάμε και δεν οφείλουμε σε κανέναν! Στους νέους μας μόνο οφείλουμε μια Ελλάδα ίσων ευκαιριών, αισιοδοξίας και επιτυχίας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Μανούσου.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Ανάπτυξης, Οικονομίας και Οικονομικών, Εξωτερικών και Εθνικής Παιδείας και Θρησκευμάτων κατέθεσαν σχέδιο νόμου: «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως του Χασεμιτικού Βασιλείου της Ιορδανίας στην επιστημονική και τεχνολογική συνεργασία». 
      Επίσης, οι Υπουργοί Πολιτισμού, Εσωτερικών, Οικονομίας και Οικονομικών και Δικαιοσύνης κατέθεσαν σχέδιο νόμου: «Μέτρα για την Προστασία των Πολιτιστικών Αγαθών».
      Παραπέμπονται στην αρμόδια Διαρκή Επιτροπή.
      Ο συνάδελφος Βουλευτής κ. Νάσος Αλευράς ζητεί ολιγοήμερη άδεια απουσίας στο εξωτερικό. Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      Το λόγο έχει ο εισηγητής του ΠΑ.ΣΟ.Κ. κ. Βασίλειος Οικονόμου.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, είμαστε αναγκασμένοι και στην Ολομέλεια να πούμε τα αυτονόητα μπροστά σ’ αυτό το νομοσχέδιο, το οποίο καταθέτει ο Υπουργός Άμυνας –ένα από τα λίγα όντως νομοσχέδια που έχει παράγει η πολιτική ηγεσία του Υπουργείου Άμυνας- και επειδή είναι λίγες οι νομοθετικές παρεμβάσεις της, είναι λογικό και εμείς να περιμένουμε και να πιστεύουμε ότι κάτι εκ του μεταρρυθμιστικού προγράμματος της Νέας Δημοκρατίας θα οσφριστούμε μέσα από αυτή τη νομοθετική πρωτοβουλία.
      Αν αυτό το συνονθύλευμα διατάξεων, κύριε Υπουργέ, είναι η μεταρρυθμιστική σας εικόνα και το μεταρρυθμιστικό σας σχέδιο για τη χώρα, λυπούμαστε, αλλά είναι τραγικό, όπως είναι τραγικό και αυτό το νομοσχέδιο. 
      Γιατί; Διότι πάτε να κάνετε πάρα πολλά μέσα από τα περίπτερα. Τα περίπτερα είναι ο κύριος και βασικός τίτλος του νομοσχεδίου, αλλά θα εξηγήσουμε πώς ερμηνεύσαμε τα περίπτερα, ποια περίπτερα είναι και αν είναι σούπερ-μάρκετ και αν είναι από πίσω διάφορα άλλα πραγματάκια.
      Προσπαθήσατε στις τελευταίες εκλογές του Σεπτεμβρίου του 2007 –είμαστε μόλις τέσσερις μήνες μετά- να πείτε σε κάποιες κοινωνικές ομάδες, όπως είναι οι πολύτεκνοι, όπως είναι τα Α.ΜΕ.Α., οι ανάπηροι, ότι θα τους θυμηθείτε μετά τις εκλογές. Τέσσερις μήνες μετά φέρνετε αυτό το νομοσχέδιο, κύριε Υπουργέ και λέτε, προβάλλοντας ένα φιλολαϊκό προφίλ, ότι οι υποσχέσεις σας πλέον λειτουργούν και γίνονται πραγματικότητα. 
      Αυτό είναι μια μεγάλη εξαπάτηση και μια μεγάλη πλάνη για τους χιλιάδες συμπολιτών μας, οι οποίοι περίμεναν από την Κυβέρνησή σας να δουν να υλοποιούνται αυτά τα οποία υποσχεθήκατε.
      Προσπαθείτε σε μία μασχάλη να κρατήσετε δυο καρπούζια, όπως λέει ο λαός. Μάλλον, θα σας πέσουν και τα δυο και θα έχουμε και φασαρίες. Δεν γίνεται, μειώνοντας το πηλίκο, να αυξάνετε τα περίπτερα, προσπαθώντας να κάνετε φιλολαϊκή πολιτική και αυτό που μας βγαίνει σαν αποτέλεσμα να είναι 163 περίπτερα -ας πούμε- για τη Νομαρχία Αθηνών και σε αυτά τα 163 περίπτερα να πρέπει να βολευτούν 100.000 δικαιούχοι.
      Με ψίχουλα κύριε Υπουργέ, κάνετε κοινωνική πολιτική; Θέλετε να πείσετε τους χιλιάδες συμπολίτες μας, αναπήρους, πολύτεκνους, ότι με αυτά τα ψίχουλα που έρχεστε εδώ πέρα και υπόσχεστε ότι θα δώσετε, ότι είναι αυτό το φιλολαϊκό πρόσωπο, το κοινωνικό πρόσωπο της Κυβερνήσεώς σας; Πολιτική με ελεημοσύνη δεν είναι κοινωνική πολιτική, δεν είναι ανεκτή και εμείς θα την καταγγείλουμε. Αυτό το οποίο κάνετε ήρθαν οι φορείς στην Επιτροπή και το κατήγγειλαν. Διότι, βέβαια, πέσατε μεταξύ της Σκύλλας και της Χάρυβδης. Από τη μια οι πολύτεκνοι, από την άλλη οι τρίτεκνοι, προσπαθείτε να ικανοποιήσετε και τους δύο. Και από τους δυο θα τα ακούσετε. Όλα αυτά είναι μια λογική πολιτικάντικη, κατά τη δική μας άποψη, στην προσπάθειά σας να δείξετε ότι εφαρμόζετε το εκλογικό σας πρόγραμμα.
      Αυτό, σαν μία πρώτη εικόνα του νομοσχεδίου, εμείς πιστεύουμε ότι εξαπατά και τον ελληνικό λαό, είναι μνημείο αναξιοπιστίας, είναι η αφερεγγυότητα σε όλο της το μεγαλείο και είναι φυσικό, όχι μόνο να μη το στηρίξουμε, αλλά θα το αποκαλύψουμε, μπαίνοντας και στα άρθρα και διαπιστώνοντας πως αυτή η ανακολουθία υφίσταται.
      Δεύτερο στοιχείο του νομοσχεδίου. Άκουσα και στην επιτροπή και την εισηγήτριά σας και τον Υφυπουργό, για το μεγάλο θέμα των ειδικών λογαριασμών. Εμείς είπαμε κάτι πολύ συγκεκριμένο. Ακούσαμε τον κ. Καραμανλή, Πρωθυπουργό της χώρας, Πρόεδρο της Νέας Δημοκρατίας, να έρχεται στο συνέδριο για την καταπολέμηση της διαφθοράς και να λέει ότι το χάπι στη «Ζαχοπουλιάδα» που δημιουργήσατε είναι η κατάργηση των ειδικών λογαριασμών.
      Ο κ. Καραμανλής, κύριε Υπουργέ, δεν προσδιόρισε και δεν διευκρίνισε ποιους ειδικούς λογαριασμούς εννοούσε. Έρχεται ο κ. Τασούλας και τον ερμηνεύει. Εμείς είπαμε κάτι πολύ απλό. Ξέρουμε, φυσικά, ότι δεν είναι οι ειδικοί λογαριασμοί των Υπουργείων και ειδικών σκοπών. Εμείς ερωτάμε τον κ. Καραμανλή, τον οποίο καλούμε να έρθει εδώ στη Βουλή ή σε όποιον άλλο χώρο θέλει και να διευκρινίσει: Ποιους ειδικούς λογαριασμούς εννοούσε; Αν εννοούσε και τους ειδικούς λογαριασμούς του Υπουργείου Πολιτισμού και του κ. Ζαχόπουλου ή αν εννοούσε τους ειδικούς λογαριασμούς των Ταμείων Αλληλοβοηθείας του Υπουργείου Άμυνας του κ. Μεϊμαράκη. Αυτά πρέπει να τα διευκρινίσει ο κ. Καραμανλής. Αυτό ζητούσαμε εμείς να μάθουμε.
      Εμείς δεν είπαμε αν είναι καλό ή κακό ο ειδικός λογαριασμός που φτιάχνεται ή που καταργείται στο Υπουργείο Άμυνας. Εμείς δεν έχουμε καν κάνει το σχόλιο σχετικά με το τι λέτε. Στο πρόγραμμά σας βλέπουμε κατάργηση των ειδικών λογαριασμών. Εμείς ακούσαμε, ως καλοπροαίρετοι πολίτες αυτής της χώρας, τον Πρωθυπουργό, μετά τον χαμό των δυο μηνών που υφίσταται η χώρα αυτήν τη στιγμή, να φέρνει ως μάγος τη μεγάλη λύση, την κατάργηση των ειδικών λογαριασμών. Δεν βρέθηκε κάποιος άνθρωπος, κάποιος χριστιανός εκείνη τη στιγμή να τον ρωτήσει: Τους ειδικούς λογαριασμούς που θα μας φέρει μετά από μια εβδομάδα ο κ. Μεϊμαράκης, τους εννοούσε; Δεν τον ρώτησε κάποιος.
      Εσείς λέτε ότι δεν τους εννοούσε. Νομίζω ότι θα ήταν πολύ ωφέλιμο και πολύ σκόπιμο να έρθει ο κ. Καραμανλής, να μας διευκρινίσει, στην επόμενη τοποθέτησή του στη Βουλή, ότι αυτούς τους ειδικούς λογαριασμούς δεν τους εννοούσε.
      Άρα, λοιπόν, είναι ένα θέμα δικό σας. Διευκρινίστε το. Έχετε χρόνο. Τρεις μέρες θα συζητηθεί το νομοσχέδιο. Αυτήν την εβδομάδα και την άλλη εβδομάδα θα μας πάρει το νομοσχέδιο. Θα πούμε ποιο ειδικό λογαριασμό εννοείτε.
      Η αναξιοπιστία, πάντως, κύριε Υπουργέ, είναι δεδομένη, η αναξιοπιστία του κ. Καραμανλή, η δική σας ερμηνευτική στη δική του τοποθέτηση, όλος αυτός ο αχταρμάς που πρέπει να μας εξηγήσετε. Όμως, μη μας πείτε τώρα: Δεν εννοούμε τον ειδικό λογαριασμό του Υπουργείου Πολιτισμού, ο οποίος είναι ειδικών σκοπών και είναι από τον προϋπολογισμό και ότι εννοούμε αυτόν του Ταμείου Αλληλοβοηθείας. Αυτά δεν τα θέλουμε τώρα.
      Εδώ, δεν κάνουμε σεμινάριο Δημοσίου Δικαίου, κύριε Πρόεδρε. Εδώ, θα μας πείτε πολιτικά τι εννοείτε και τι θέλετε να κάνετε, σαν Κυβέρνηση πάνω απ’ όλα. Η αναξιοπιστία που διαπνέει αυτό το νομοσχέδιο είναι τεράστια σε πολλά ζητήματα.
      Έκανε ελιγμούς ο κύριος Υπουργός, προσπαθώντας να κάνει αυτά που θέλει, αυτά που υποσχέθηκε στις τελευταίες εκλογές, οι οποίες ξαναθυμίζω ότι έγιναν μόλις πριν από τέσσερις μήνες. Αν ρωτήσουμε κάποιον Έλληνα αυτήν τη στιγμή, θα δούμε ότι πιστεύει πως είμαστε στο τέλος της τετραετίας. Πριν τέσσερις μήνες μόνο έγιναν εκλογές. 
      Μας επιτιμήσατε πάρα πολλές φορές, κύριε Υπουργέ, όταν σας φέραμε τροπολογίες για το ζήτημα των ανθυπασπιστών. Μάλιστα, είδα ότι συνάδελφος από τη Νέα Δημοκρατία, ο κ. Γεροντόπουλος, ξαναφέρνει την ίδια τροπολογία και καλά κάνει. Μάλιστα, θα την στηρίξουμε. Έχει δίκιο ο άνθρωπος. Σας φέραμε πάρα πολλές φορές τροπολογίες.
      Έχω εδώ τα Πρακτικά του Ιουλίου του 2004 -γιατί είπα ότι θα εμπλουτίσω λίγο το αρχείο σας- όπου δεν ήσασταν βέβαια εσείς Υπουργός, υπάρχει όμως συνέχεια στη διοίκηση και φυσικά ήταν Υπουργός του ιδίου κόμματος, της Κυβέρνησης και υποτίθεται ότι η τοποθέτηση και η δέσμευση της προηγούμενης πολιτικής ηγεσίας δεσμεύει και σας.
      Όταν, λοιπόν, ψηφιζόταν ο ν. 3257/2004 τον Ιούλιο του 2004 και εμείς είπαμε στα δεκαεννέα χρόνια ο ανθυπασπιστής να γίνεται αξιωματικός, μας είπατε ότι είναι εκ του περισσού, ότι το προβλέπει ο νόμος. Κάντε το, λοιπόν, αφού το προβλέπει ο νόμος. Και αν το κακό ΠΑ.ΣΟ.Κ. δεν το έκανε, ας το κάνει η καλή Νέα Δημοκρατία. 
      Τα καταθέτω, όχι θεατρικώς, σεμνώς. Είναι τα Πρακτικά του νομοσχεδίου αυτού.
      (Στο σημείο αυτό ο Βουλευτής κ. Βασίλειος Οικονόμου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και έρχεται, λοιπόν, το Γενάρη του 2008 η Κυβέρνησή σας και ο κ. Μεϊμαράκης και μας λέει ότι τα είκοσι ένα χρόνια θα γίνουν είκοσι. Σιγά! Ρωτήσατε τη ραχοκοκαλιά του στελεχιακού δυναμικού των Ενόπλων Δυνάμεων, πώς αντιμετωπίζει αυτά τα είκοσι χρόνια, αυτήν την πολιτική εξαπάτηση που τους κάνατε; 
      Αυτήν τη στιγμή σείεται το στράτευμα, κύριε Υπουργέ. Όλοι οι ανθυπασπιστές, όλοι οι υπαξιωματικοί αυτήν τη στιγμή βρίσκονται σε αναβρασμό. Δεν πρέπει να πάρετε μία θέση, να πείτε πώς και γιατί κάνετε αυτό το πράγμα; Δεν είναι μνημείο αναξιοπιστίας της Κυβερνήσεώς σας, του λόγου σας, το τι λέγατε, τι λέτε και τι κάνετε; 
      Αυτό, όπως καταλαβαίνετε, δεν μπορεί να γίνει ανεκτό. Εμείς θα τα λέμε. Θα τα ακούσετε κιόλας, γιατί πιστεύω ότι το κανάλι της Βουλής τουλάχιστον δεν μπορεί να μπει στα επικοινωνιακά τρικ κάποιων άλλων που βλέπουμε αυτόν τον τελευταίο καιρό.
      Τρίτο πολύ βασικό στοιχείο. Έρχεστε και μας φέρνετε ρυθμίσεις για τους ΕΠ.ΟΠ. και για τους ΕΦ.Υ.Ε.Σ.. Εγώ πώς μπορώ να το δω -και ο κάθε ένας καλόπιστος πολίτης- αν όχι ως ένα όργιο ρουσφετολογικής πολιτικής; 
      Θα μου πει κάποιος: Μα, δεν θέλετε να μπουν δεκαπέντε χιλιάδες νέοι μέσα στο στελεχιακό δυναμικό της Άμυνας; Εγώ σας λέω κάτι πάρα πολύ απλό, κύριε Υπουργέ. Όταν επανειλημμένες φορές φέραμε στη Βουλή, στην Ολομέλεια, δύο επερωτήσεις για τις προσλήψεις που κάνατε το 2005 και το 2006, για τις προσλήψεις των ΕΠ.ΟΠ. που τις καταγγείλαμε ως φαύλες και ως ένα μηχανισμό κομματικών προσλήψεων, επανειλημμένες φορές σας είπαμε ότι την υπόθεση των ΕΠ.ΟΠ. τη διαλύετε, ότι χιλιάδες έχουν φύγει. Και κακώς μας είπατε στην επιτροπή επτακόσιοι. Να καθήσετε να κάνετε ένα λογαριασμό, κύριε Υπουργέ, και να δείτε πόσοι έχουν φύγει τον τελευταίο καιρό εκ των ΕΠ.ΟΠ. Εμείς λέμε ότι έχουν φύγει πάνω από χίλιοι πεντακόσιοι. Εσείς μας είπατε επτακόσιοι. Να καθίσουμε να τα βρούμε, όμως, για να δούμε αν έχετε εποπτεία του Υπουργείου σας.
      Σας λέγαμε ότι αυτήν τη στιγμή ο ΕΠ.ΟΠ., ένα βασικό στέλεχος στη δομή της διάταξης των Ενόπλων Δυνάμεων ψάχνει τρόπο να φύγει, είτε χρησιμοποιώντας λόγους υγείας, είτε χρησιμοποιώντας ψυχολογικούς λόγους, κάποιους λόγους τέλος πάντων. Γιατί; Γιατί τον έχετε καταντήσει υποφαντάρο πολυτελείας. Είναι αυτός που κάνει σκοπιές. Έχει δεκαπέντε υπηρεσίες το μήνα αυτήν τη στιγμή ο μέσος ΕΠ.ΟΠ.. Τον έχουμε προσλάβει για να είναι τεχνίτης, να είναι ειδικός, να είναι το εξειδικευμένο προσωπικό των Ενόπλων Δυνάμεων και κάνει το φαντάρο και τον κληρωτό, χωρίς να είναι αυτό υποτιμητικό. Όπως καταλαβαίνετε για άλλο λόγο ο ελληνικός λαός πληρώνει και άλλα κενά προσπαθεί να κλείσει αυτήν τη στιγμή στη διάταξη των Ενόπλων Δυνάμεων η πρόσληψη του ΕΠ.ΟΠ.. 
      Όταν, λοιπόν, εσύ τον απαξιώνεις, αυτήν τη στιγμή έχεις απώλειες. Σας το έχουμε πει επανειλημμένες φορές. Μας μιλάτε για «αντιπολιτευτικά τρικ». Δεν ισχύει, δηλαδή, τίποτα απ’ όλα αυτά και ό,τι λέμε είναι μία αντιπολιτευτική μανία. 
      Και έρχεστε σήμερα στην αιτιολογική έκθεση και μας λέτε «επειδή έχω πολύ μεγάλη διαρροή και απώλειες, θα πάρω άλλους δεκαπέντε χιλιάδες ΕΠ.ΟΠ.».
      ΑΠΟΣΤΟΛΟΣ ΚΑΚΛΑΜΑΝΗΣ: Πείτε τι είναι οι ΕΠ.ΟΠ., κύριε συνάδελφε, γιατί ο κόσμος δεν ξέρει.
      ΒΑΣΙΛΕΙΟΣ ΟΙΚΟΝΟΜΟΥ: Οι ΕΠ.ΟΠ. είναι επαγγελματίες οπλίτες επταετούς θητείας. Είναι συνήθως επιστήμονες. Κάποιοι έχουν τελειώσει το λύκειο, κύριε Πρόεδρε, αλλά άλλοι έχουν τελειώσει ένα Ι.Ε.Κ., ένα T.E.I., γιατί είναι εξειδικευμένα στελέχη. Τους έχεις πάρει να χειρίζονται τα πυροβόλα, τα τεθωρακισμένα. Είναι πρόσωπα, στελέχη των Ενόπλων Δυνάμεων, εξειδικευμένα.
      Αυτή η διαρροή, λοιπόν, κύριε Υπουργέ, έχει ως αποτέλεσμα να έρχεστε εσείς τώρα και να μας μιλάτε για δεκαπέντε χιλιάδες νέες προσλήψεις. Όταν το ΠΑ.ΣΟ.Κ. έφτιαξε το θεσμό των ΕΠ.ΟΠ., κύριε Υπουργέ, θα σας θυμίσω ότι αυτό ήταν ενταγμένο στην Αμυντική Στρατηγική Αναθεώρησης του 2001, τη λεγόμενη Α.Σ.Α., την οποία καταργήσατε. Τι έλεγε αυτή; Έλεγε ότι εγώ για να μειώσω τη θητεία, γιατί θέλω να κάνω έναν ημιεπαγγελματικό στρατό, θα βάλω τους ΕΠ.ΟΠ., θα περιορίσω τα στρατόπεδα, θα φτιάξω μονάδες ισχύος, θα δημιουργήσω διακλαδικότητα. Και όλο αυτό θα είναι ένα ταχυκίνητο στράτευμα, το οποίο θα μπορεί να λειτουργεί με σύγχρονους όρους, νατοϊκούς. Μπορεί να δυσαρεστήσω τους φίλους μου από το Κ.Κ.Ε., αλλά αυτοί είναι οι όροι οι οποίοι μπορούν να διαμορφώσουν ένα σύγχρονο στράτευμα. Γι’ αυτό, άλλωστε, φθάσαμε στη δωδεκάμηνη θητεία στράτευσης.
      Αυτό, λοιπόν, εντασσόταν σ’ ένα σκεπτικό. Το ΠΑ.ΣΟ.Κ. είχε ένα σχέδιο το οποίο το εφάρμοσε. Εσείς τι έρχεστε τώρα εδώ πέρα να κάνετε; Γιατί φέρνετε τις δεκαπέντε χιλιάδες; Τις είκοσι πέντε χιλιάδες επαγγελματικά στελέχη, λοιπόν, τις κάνετε σαράντα χιλιάδες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Γιατί το κάνετε αυτό; Θέλετε να ασκήσετε την προεκλογική σας δέσμευση του 2004 ότι θα κάνετε εξάμηνη θητεία; Προσέξτε, αυτά έπρεπε εσείς να μας τα πείτε. Όμως, εμείς τώρα προσπαθούμε να ψάξουμε να βρούμε τι θέλετε να κάνετε, ποιο είναι το σχέδιό σας για τις Ένοπλες Δυνάμεις σ’ αυτήν τη χώρα. Γιατί βάζετε τους δεκαπέντε χιλιάδες; Θα κάνετε την εξάμηνη θητεία; 
      Το είπατε το 2004. Έχει γίνει αυτό το πρωτοφανές και το απίθανο, ότι δηλαδή η προεκλογική εξαγγελία του 2004 έχει οκταετή διάρκεια. Άρα, λοιπόν, μέχρι το 2012 ισχύει. Δηλαδή, σ’ αυτήν τη δεύτερη τετραετία, εσείς θα εφαρμόσετε την προεκλογική εξαγγελία του 2004 για εξάμηνη θητεία;
      Σηκώνει εξάμηνη θητεία το ελληνικό στράτευμα αυτήν τη στιγμή, κύριε Υπουργέ; Η επάνδρωση και η στελέχωση των Ενόπλων Δυνάμεων αυτήν τη στιγμή είναι σε θέση ώστε να υπάρχει μείωση της θητείας; Γιατί αυξάνετε τους ΕΠ.ΟΠ.; Μήπως είναι μόνο ρουσφέτια; Μήπως είναι μόνο μία προσπάθεια να φτιάξουμε ένα πελατειακό σύστημα μέσα στις Ένοπλες Δυνάμεις; Αν δεν είναι αυτό, πείτε μας ποιο είναι το σχέδιο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Όμως, εδώ έχετε μία διάταξη σκέτη που λέει «δεκαπέντε χιλιάδες νέες προσλήψεις». Δεν θα το χωνέψουμε όμως.
      Όσον αφορά τους ΕΦ.Υ.Ε.Σ., σας είπαμε ότι είναι μία μεγάλη καρικατούρα του όποιου σχεδιασμού είχατε. Δεν μπορεί να σταθεί αυτό το πράγμα. Και μάλιστα, φαίνεται πολύ καθαρά ότι αυτή η υπόθεση δεν λειτουργεί. Έχουν καταταγεί όλοι κι όλοι τριακόσιοι πενήντα. Και ειλικρινά σας μιλάω, πρέπει να είσαι σε μεγάλη απόγνωση αυτήν τη στιγμή για να πας να γίνεις ΕΦ.Υ.Ε.Σ., καθότι τέσσερις μήνες ? la carte φαντάρος, να βάζεις το άρβυλο και να πηγαίνεις να παίρνεις ένα αντιμίσθιο πολύ χαμηλό –που προσπαθείτε εσείς σήμερα να το κάνετε πιο δελεαστικό- για να κάνεις τι;
      Πού τον εντάσσετε τον ΕΦ.Υ.Ε.Σ. αυτήν τη στιγμή μέσα στη στρατιωτική δομή, μέσα στη διάταξη των δυνάμεων που έχει η χώρα μας αυτήν τη στιγμή; Πουθενά! Ρουσφέτια! Και δεν μπορείτε να βρείτε και εθελοντές να τους πουλήσετε τα ρουσφέτια, γιατί κανένας δεν ενθουσιάζεται με την ιδέα ότι θα γίνει φαντάρος έτσι ώστε όταν γίνει φαντάρος και αρχίσει να παίρνει αυτά τα ελάχιστα που του δίνετε, να σας δώσει και την ψήφο. Αυτή δεν είναι καλή συναλλαγή. Κάτι άλλο πρέπει να βρείτε.
      Εμείς λέμε πολλά πάνω στο θέμα του αξιόμαχου των Ενόπλων Δυνάμεων. Θεωρούμε ότι αυτήν τη στιγμή είναι στο πιο χαμηλό σημείο των τελευταίων χρόνων. Δεν θα μιλήσω για τις επαναφορές αποστράτων, για τις χιλιάδες αποστράτων κάθε βαθμίδας. Δεν θα μιλήσω για το πώς λειτουργεί η υπόθεση των μονάδων. Θα κλείσω μόνο με το άρθρο 37 που ήταν πρώην τροπολογία η οποία πλέον έγινε ενσωματωμένο άρθρο, το άρθρο 37, στο νομοσχέδιό σας.
      Κύριε Υπουργέ, για να τελειώνουμε, βάλατε μπροστά τα περίπτερα για να κάνετε τις μεγάλες προμήθειες και την ιστορία των δισεκατομμυρίων του Υπουργείου Άμυνας. Τα περίπτερα είναι μικρά μαγαζιά για να καλύψουν το μεγάλο θέμα που λέγεται «προμήθειες των Ενόπλων Δυνάμεων». Δεν καλύπτονται. Φέρτε καινούργιο σχέδιο νόμου που να αναφέρεται στις προμήθειες των Ενόπλων Δυνάμεων. Φέρτε καινούργιο σχέδιο νόμου να συζητήσουμε τι θέλετε να κάνουμε για τις προμήθειες των Ενόπλων Δυνάμεων. Όμως, έλεος! Δύο χρόνια υπάρχει αυτό το νομικό πλαίσιο που έχετε φτιάξει και να μην το χρησιμοποιήσετε ούτε μία φορά; 
      Εκτός εάν ο κύριος Πρωθυπουργός «έκλεισε» -πέρα από τα επιτελεία που δεν το έχουν ζητήσει- τα ρώσικα τεθωρακισμένα για τα οποία έμαθα, διαβάζοντας ένα σχόλιο του στρατηγού Δήμου –και είμαι υποχρεωμένος να το πω και νομίζω ότι όλοι τον αναγνωρίζουμε- ότι είναι πιο πλατιά από τους δρόμους των νησιών και δεν χωράνε να περάσουν μέσα από τα νησιά, μέσα από τους δρόμους των πόλεων και των χωριών. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Οικονόμου. 
      ΒΑΣΙΛΕΙΟΣ ΟΙΚΟΝΟΜΟΥ: Αναρωτιέμαι τι θα τα κάνετε αυτά τα τεθωρακισμένα. 
      ΑΡΙΣΤΟΤΕΛΗΣ ΠΑΥΛΙΔΗΣ: Τι λέτε; 
      ΒΑΣΙΛΕΙΟΣ ΟΙΚΟΝΟΜΟΥ: Εγώ τι λέω; Ο κ. Δήμου τα λέει. Δεν τα λέω εγώ. Στρατηγός είναι αυτός, ο οποίος έχει κάνει και διοικητής φρουράς της Κύπρου.
      ΑΡΙΣΤΟΤΕΛΗΣ ΠΑΥΛΙΔΗΣ: Εσείς τι λέτε; 
      ΒΑΣΙΛΕΙΟΣ ΟΙΚΟΝΟΜΟΥ: Εγώ τι λέω; Εγώ λέω να πει ο κ. Μεϊμαράκης στον Πρωθυπουργό…
      ΑΡΙΣΤΟΤΕΛΗΣ ΠΑΥΛΙΔΗΣ: Δεν πάνε στη Ρόδο; Δεν πάνε στην Κω; Δεν πάνε στην Κάλυμνο; Τα τεθωρακισμένα θα πάνε στο Μανδράκι;
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι!
      ΒΑΣΙΛΕΙΟΣ ΟΙΚΟΝΟΜΟΥ: …στον Πρόεδρο της Κυβερνήσεως, να χρησιμοποιήσει το νόμο που έκανε το 2006 και να πάρει το F-16 μ’ αυτόν το νόμο, να πάρει τα τεθωρακισμένα, να πάρει τα χάμερ. Πέντε μεγάλες προμήθειες κάνατε, κύριε Υπουργέ, και οι πέντε έξω από το νόμο του 2006!
      Έρχεστε σήμερα και μας μιλάτε για τροποποίηση, προκειμένου να καλυτερεύσει αυτός ο νόμος για να κάνει τι; Πείτε μου μία προμήθεια που έχετε κάνει μ’ αυτόν το νόμο του 2006, τον οποίο φέρατε για να κάνετε το μεγάλο εκσυγχρονισμό των προμηθειών των Ενόπλων Δυνάμεων. Αίσχος! Εγώ στην επιτροπή αυτό το ονόμασα «κοινοβουλευτικό πραξικόπημα». Επειδή το «κοινοβουλευτικό πραξικόπημα» δεν σας άρεσε…
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Οικονόμου. 
      ΒΑΣΙΛΕΙΟΣ ΟΙΚΟΝΟΜΟΥ: Ολοκληρώνω, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Δεν ολοκληρώνετε.
      ΒΑΣΙΛΕΙΟΣ ΟΙΚΟΝΟΜΟΥ: …κατά τη διάρκεια συζήτησης του νόμου στην επιτροπή, εμείς αποχωρήσαμε. Κατά τη γνώμη μου, δεν θα περάσετε όμορφα μ’ αυτήν τη συζήτηση. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ. 
      Κύριοι συνάδελφοι, σας παρακαλώ να προσδιορίζετε τις αγορεύσεις σας μέσα στον προβλεπόμενο και επιβαλλόμενο χρόνο. 
      Το λόγο έχει τώρα ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Αλυσανδράκης. 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κύριε Πρόεδρε. 
      Κύριε Υπουργέ, κύριε Υφυπουργέ, κυρίες και κύριοι συνάδελφοι, το σχέδιο νόμου έχει τριάντα εννέα άρθρα, αλλά για το Κομμουνιστικό Κόμμα Ελλάδας το πιο σημαντικό είναι το άρθρο 35 και μάλιστα η παράγραφος 1. Πρόκειται για το άρθρο που αυξάνει τον αριθμό των επαγγελματιών οπλιτών από είκοσι πέντε χιλιάδες σε σαράντα χιλιάδες. Πρόκειται για μια σημαντική αύξηση και υποψιάζομαι ότι αποτελεί σημαντικό μέρος των στρατευμένων. Δεν ξέρω, κύριε Υπουργέ, αν αποτελεί κρατικό μυστικό ο αριθμός των στρατευμένων, αλλά αν δεν είναι, σας παρακαλώ να μας πείτε, για να ξέρουμε τι ποσοστό αντιπροσωπεύουν οι σαράντα χιλιάδες. 
      Ας δούμε γιατί γίνεται αυτή η αύξηση. Η εισηγητική έκθεση αναφέρεται σε «φθίνουσα απόδοση των κλάσεων». Αν υπάρχει κάτι τέτοιο και είναι πρόβλημα, τότε γιατί μειώνεται η στρατιωτική θητεία;
      Η εισηγητική έκθεση αναφέρεται, επίσης, στις «απαιτήσεις προηγμένης τεχνολογίας οπλικών συστημάτων». Σαράντα χιλιάδες χρειαζόμαστε για να χειριστούν τα ανεπτυγμένης τεχνολογίας οπλικά συστήματα; Πόσα είναι αυτά τα οπλικά συστήματα και πόσοι χρειάζονται για να χειριστούν το καθένα; 
      Επίσης η αιτιολογική έκθεση αναφέρει την ανάγκη μεγαλύτερης κινητικότητας των Ενόπλων Δυνάμεων. Τι είδους «κινητικότητα»; Για να πάνε από το κέντρο της Ελλάδας στον Έβρο ή στη Ρόδο ή έστω στην Κύπρο στα πλαίσια του Ενιαίου Αμυντικού Χώρου; 
      Παρακάτω, λέει «…για να αντιμετωπίζεται οποιαδήποτε κρίση στον ελλαδικό χώρο», ενώ λίγο πιο κάτω ομολογεί γιατί χρειάζονται οι σαράντα χιλιάδες επαγγελματίες οπλίτες. Χρειάζονται για να χρησιμοποιηθούν σε αποστολές εκτός συνόρων που θα γίνονται από δυνάμεις υψηλού επιπέδου στα πλαίσια των διεθνών υποχρεώσεων της χώρας μας. 
      Άρα ο προσανατολισμός των Ενόπλων Δυνάμεων δεν προσδιορίζεται από τις ανάγκες της χώρας μας και από τις σύγχρονες απειλές. 
      Η εισηγήτρια της Νέας Δημοκρατίας αναφέρθηκε στις σύγχρονες απειλές. Έθεσε το ερώτημα, αλλά απάντηση δεν έδωσε στο τι θεωρεί η Νέα Δημοκρατία σύγχρονες απειλές. 
      	Κυρίες και κύριοι συνάδελφοι, ξέρουμε πολύ καλά ότι η Ευρωπαϊκή Ένωση και το ΝΑΤΟ ενδιαφέρονται να έχουν δυνάμεις ταχείας επέμβασης, που θα μπορούν να αναλάβουν αποστολές σε οποιοδήποτε μέρος του κόσμου και να αναπτυχθούν σε πολύ μικρό χρονικό διάστημα, σε δεκαπέντε μέρες, αν θυμάμαι καλά. 
      	Αυτές, λοιπόν, τις διεθνείς αποστολές θέλει να εξυπηρετήσει περισσότερο απ’ ό,τι η προηγούμενη κυβέρνηση του ΠΑ.ΣΟ.Κ., που θέσπισε το θεσμό των επαγγελματιών οπλιτών, η Κυβέρνηση της Νέας Δημοκρατίας, αυξάνοντας τον αριθμό των επαγγελματιών οπλιτών. 
      	Εάν συνδυάσει κάποιος αυτό με τους οπλίτες βραχείας ανακατάταξης, που, επίσης, αναφέρει εδώ το νομοσχέδιο και αν το συνδυάσει, επίσης, με τους εφέδρους υψηλής ετοιμότητας, έχουμε την εικόνα ολοκληρωμένη: Οι Ελληνικές Ένοπλες Δυνάμεις αλλάζουν χαρακτήρα και πρώτα απ’ όλα από ένοπλες δυνάμεις σε λαϊκή βάση, αν θέλετε, με τη στράτευση που είχαμε μέχρι τώρα μετατρέπονται σε επαγγελματικές ένοπλες δυνάμεις –μισθοφορικές θα λέγαμε εμείς- και από δυνάμεις που έχουν στόχο την υπεράσπιση της εδαφικής ακεραιότητας της χώρας και των λαϊκών ελευθεριών μετατρέπονται σε δυνάμεις που έχουν στόχο να συμμετέχουν σε αποστολές ιμπεριαλιστικών δυνάμεων στην άκρη του κόσμου, για να επιβάλουν τη νέα τάξη πραγμάτων. 
      	Όπως είπα και στην επιτροπή, είναι τιμή να χάσει κάποιος τη ζωή του, υπερασπιζόμενος τις λαϊκές ελευθερίες, αλλά δεν είναι καθόλου τιμή –είναι ντροπή- να χάσει τη ζωή του από το βόλι κάποιου που πολεμάει για την ελευθερία της χώρας του. Οι ελληνικές δυνάμεις γίνονται δυνάμεις κατοχής εδώ κι εκεί, όπου ο ιμπεριαλισμός τις θέλει. 
      	Μιλώντας για τους εφέδρους υψηλής ετοιμότητας, θα ήθελα να πω ότι θυμίζουν και λίγο εθνοφυλακή, Τάγματα Εθνικής Ασφάλειας (Τ.Ε.Α.). Ένα επιπλέον ερώτημα είναι κατά πόσο μπορεί η άμυνα των συνόρων να ανατεθεί σε τέτοιου είδους δυνάμεις και όχι σε τακτικές δυνάμεις. 
      	Μου έκανε εντύπωση η αντίδραση του εισηγητή του ΠΑ.ΣΟ.Κ. στο θέμα των επαγγελματιών οπλιτών. Το μόνο που είχε να πει ήταν ότι είναι μηχανισμός ρουσφετολογίας. Έχει, βεβαίως, λερωμένη τη φωλιά του το ΠΑ.ΣΟ.Κ..
      	ΒΑΣΙΛΕΙΟΣ ΟΙΚΟΝΟΜΟΥ: Έτσι όπως το κάνει…
      	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κύριε συνάδελφε, εδώ έχουμε σχεδόν διπλασιασμό. Μπορεί να χρησιμοποιείται και για ρουσφετολογία, αλλά δεν είναι εκεί το κύριο ζήτημα. Το κύριο ζήτημα είναι αυτό που έθεσα πριν. Συμβάλλει, όπως συνέβαλε και το ΠΑ.ΣΟ.Κ., στην αλλαγή του χαρακτήρα των Ενόπλων Δυνάμεων της χώρας. 
      	Και μόνο αυτό το άρθρο να υπήρχε, κυρίες και κύριοι συνάδελφοι, δηλαδή το άρθρο 35 παράγραφος 1, θα ήταν αρκετό για το Κομμουνιστικό Κόμμα Ελλάδας να καταψηφίσει το νομοσχέδιο. Όμως, υπάρχουν και άλλα. 
      	Το θέμα των προμηθειών. Για μας δεν είναι το κύριο ζήτημα αν θα γίνουν κάποιες αλλαγές στον ήδη υπάρχοντα νόμο, για να προσαρμοστεί στους κανονισμούς και στις οδηγίες της Ευρωπαϊκής Ένωσης. Το βασικό ζήτημα με τις αρνητικές προμήθειες είναι κατά πόσο προμηθεύεται η χώρα μας αυτά που έχει ανάγκη η άμυνά της. 
      	Μας είπε και η εισηγήτρια της Νέας Δημοκρατίας για αναβάθμιση του επιπέδου των Ενόπλων Δυνάμεων και με τον εξοπλισμό, υποθέτω. Όμως, τα οπλικά συστήματα που αγοράζουμε τα χρειαζόμαστε; Είναι για την άμυνα της χώρας μας; Παραδείγματος χάριν, απέναντι σε ενδεχόμενη απειλή των από τα ανατολικά γειτόνων μας; Ή είναι εξοπλιστικά συστήματα που επιβάλλονται από το ΝΑΤΟ, για να χρησιμοποιηθούν σε αποστολές εκτός συνόρων; 
      Η εικόνα που έχουμε είναι πως είναι το δεύτερο. Μάλιστα, το ΝΑΤΟ πιέζει –αυτό έχει διατυπωθεί πολλές φορές- για επιμερισμό του κόστους των δαπανών, που περιλαμβάνει, βέβαια, και το κόστος των εξοπλισμών. 
      Μιλώντας για κόστος θυμόμαστε πριν από μια δεκαετία που η χώρα μας προχώρησε στη λεγόμενη αγορά του αιώνα. Από τότε έχουν γίνει πολλές αγορές του αιώνα και βεβαίως ούτε τα τρισέγγονά μας θα καταφέρουν να εξοφλήσουν αυτές τις αγορές. Να μην ξεχνάμε επίσης ότι είμαστε η χώρα του ΝΑΤΟ που έχει τις υψηλότερες αμυντικές δαπάνες ως ποσοστό.
      Για μας λοιπόν και το κόστος είναι ένα πάρα πολύ σημαντικό θέμα. Επίσης σημαντικό θέμα είναι το ποιος αποφασίζει για το τι προμήθειες θα γίνουν και βέβαια και όλο το πλέγμα της αγοραπωλησίας των προμηθειών, νομίμων και μη νομίμων. 
      Σήμερα στον Τύπο γίνεται αναφορά σε μια δικαστική διαδικασία, που έχει ξεκινήσει στη Γερμανία για τη «SIEMENS». Και φαίνεται ότι η «SIEMENS» έχει δώσει χρήματα για «προτιμησιακή» μεταχείριση και στο Υπουργείο Εθνικής Άμυνας. Βεβαίως αυτό δεν το λέω ως επιβεβαιωμένο, απλά ως ενδεικτικό του τι φαίνεται να κυκλοφορεί σε σχέση με τις προμήθειες. 
      Όταν έχουμε τέτοια ζητήματα νομίζουμε ότι δεν έχει καμμία σημασία ή αν θέλετε έχει πολύ μικρή σημασία, να ασχοληθούμε με τα θέματα που αναφέρονται στο άρθρο 36. Κατά συνέπεια δεν θεωρούμε ότι καλύπτει τις ανάγκες.
      Ορισμένα σχόλια για το θέμα που αναφέρεται στον τίτλο του νομοσχεδίου, για το θέμα αναπήρων πολέμου. Δεν έχουμε αντίρρηση για αρκετά απ’ αυτά που αναφέρονται στο νομοσχέδιο. Θέλω, όμως, να επισημάνω ότι με τον τρόπο που αναφέρονται δεν είναι δυνατόν να γίνει μια πολιτική που θα ανακουφίσει τα οικονομικά βάρη που έχουν οι πολύτεκνες οικογένειες, τα οικονομικά βάρη που έχουν τα άτομα με αναπηρία. 
      Αν η Κυβέρνηση της Νέας Δημοκρατίας, οι κυβερνήσεις του ΠΑ.ΣΟ.Κ. ήθελαν πραγματικά να βοηθήσουν τις πολύτεκνες οικογένειες τότε θα έδιναν την οικονομική δυνατότητα σ’ αυτές να ανταποκριθούν στις υποχρεώσεις απέναντι στα παιδιά τους. Και οικονομική δυνατότητα μπορεί να παρασχεθεί είτε άμεσα -δεν ξέρω, κάποιοι συνάδελφοι από σας έχουν παιδιά και φαντάζομαι θα ξέρουν σε τι βαθμό είναι το επίδομα που παίρνει ένας εργαζόμενος για τα παιδιά του- είτε έμμεσα, διότι εκεί έχεις ένα τεράστιο πρόβλημα από την ιδιωτικοποίηση της εκπαίδευσης και την εισδοχή επιχειρηματικών συμφερόντων. Οι Έλληνες γονείς είναι υποχρεωμένοι να πληρώνουν ένα σημαντικό ποσοστό των δαπανών για την εκπαίδευση γενικότερα. Εκεί είναι που πρέπει να γίνει η πολιτική για την ενίσχυση των πολυτέκνων οικογενειών και όχι με μπαλώματα του είδους που εμφανίζονται στο νομοσχέδιο αυτό.
      Αντίστοιχα μπορώ να πω και για τα άτομα με αναπηρία, ότι δεν λύνονται τα προβλήματά τους με τέτοιου είδους ρυθμίσεις, να τους δώσουμε δηλαδή μία άδεια για περίπτερο. Τα προβλήματά τους λύνονται εάν και εφόσον το κράτος, η πολιτεία ασχοληθεί με τις ανάγκες τους. Ανάγκες πρώτα απ’ όλα εκπαίδευσης, ειδικής εκπαίδευσης, ανάγκες που έχουν να κάνουν με την ενσωμάτωσή τους στην εργασία. Αν υπήρχε μια πραγματική φροντίδα για τα άτομα με αναπηρία ή για τους πολύτεκνους τότε δεν θα υπήρχε καμμία ανάγκη για ρυθμίσεις παρόμοιες με αυτές που εμφανίζονται στο νομοσχέδιο. 
      Εμείς βεβαίως δεν είμαστε αντίθετοι σε τέτοιες ρυθμίσεις, απλά επισημαίνουμε την ανεπάρκειά τους.
      Δεν θα σας απασχολήσω περισσότερο για επιμέρους ζητήματα. Θα αναφερθώ στην κατ’ άρθρο συζήτηση.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλυσανδράκη.
      Ο ειδικός αγορητής του Συνασπισμού Ριζοσπαστικής Αριστεράς, κ. Λεβέντης, έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητούμε ένα νομοσχέδιο καίριο από τα λίγα που έρχονται από το Υπουργείο Εθνικής Άμυνας το οποίο έχει έξι κεφάλαια αλλά ουσιαστικά έχει τρεις ενότητες. Η μια ενότητα αναφέρεται στα θέματα αναπήρων πολέμου, εκμετάλλευση περιπτέρων και διάφορα άλλα θέματα που αφορούν τους αναπήρους, στους οποίους τώρα περιλαμβάνονται εκτός από τους αναπήρους πολέμου και άτομα με αναπηρίες, καθώς και πολύτεκνοι. 
      Η δεύτερη ενότητα αφορά τα κεφάλαια Β’, Γ’, Δ’, Ε’, και βέβαια αναφέρεται σε θέματα προσωπικού του Υπουργείου ‘Αμυνας.
      Η τρίτη ενότητα που είναι στο τρίτο κεφάλαιο αφορά την τροπολογία που αναφέρεται στις προμήθειες στις Ένοπλες Δυνάμεις.
      Θα ξεκινήσουμε από την πρώτη ενότητα «Ρυθμίσεις θεμάτων αναπήρων» και για τα περίπτερα. Εδώ θα ήθελα να πω, κυρίες και κύριοι συνάδελφοι, ότι οι ανάπηροι πολέμου, αυτοί που έδωσαν ένα μέλος από το σώμα τους και πρόσφεραν πολύτιμες υπηρεσίες, ασφαλώς πρέπει να αμειφθούν. Από αυτήν την άποψη είμαστε υποχρεωμένοι να εξασφαλίσουμε τουλάχιστον τα προς το ζην με έναν αξιοπρεπή τρόπο. Έχει βρεθεί αυτή η λύση των περιπτέρων. 
      Θα πρέπει να πω, κύριε Υπουργέ, ότι τα προϊόντα καπνού είναι θέματα τα οποία θα έπρεπε να απασχολήσουν το Υπουργείο Υγείας. Δεν είναι λύση να πουλάμε όπου και να είναι καπνό. Ο καπνός είναι ένα επικίνδυνο προϊόν και θα μου επιτρέψετε να πω ότι κατατάσσεται στα εξαρτησιογόνα. Έχουμε είκοσι χιλιάδες νεκρούς κάθε χρόνο εξ αιτίας του καπνίσματος. Αυτό πρέπει να το υπολογίσουμε. Τέλος πάντων αυτήν τη στιγμή έχουμε μπροστά μας το θέμα των περιπτέρων και των αδειών τους. 
      Είπαμε ότι εδώ περιλαμβάνονται και άλλες κατηγορίες πολιτών –και δεν έχουμε αντίρρηση- πλην όμως είναι εκατοντάδες χιλιάδες σ’ αυτές τις κατηγορίες που δεν μπορούν να χωρέσουν όλοι σ’ αυτά τα δύο χιλιάδες καινούργια περίπτερα που ενδεχομένως θα δημιουργηθούν. Και απ’ αυτήν την άποψη θα υπάρχουν προβλήματα και φοβόμαστε ότι πάλι εδώ διάφοροι ρουσφετολογικοί μηχανισμοί θα υπεισέλθουν όπως γίνεται πάντοτε σ’ αυτές τις περιπτώσεις στον τόπο μας. Δεν είναι σαφή τα όρια πώς θα παίρνουν οι πολύτεκνοι ή τα άτομα με αναπηρίες αυτές τις άδειες, πώς θα επιλέγονται. 
      Γίναμε αποδέκτες βέβαια διαφόρων αιτημάτων από αυτές τις ομοσπονδίες και συνομοσπονδίες των αναπήρων που ήρθαν και στην επιτροπή και μας ενημέρωσαν. Ανάμεσα στα άλλα βέβαια οι μεν ιδιοκτήτες των περιπτέρων ζητούν άλλες ρυθμίσεις και οι ενοικιαστές άλλες που συγκρούονται μεταξύ τους. Ζητούν παραδείγματος χάριν οι ιδιοκτήτες η συμφωνία που κάνουν να έχει πενταετή διάρκεια αν όχι και λιγότερη, ενώ οι ενοικιαστές να έχει τουλάχιστον εννεαετή διάρκεια. Βρέθηκε η χρυσή τομή, η εξαετία. Δεν μπορούμε να πούμε εδώ όχι. Αλλά όσον αφορά τη διαμονή στον τόπο που είναι το περίπτερο τα δύο έτη είναι πολύ λίγο και θα δημιουργηθούν προβλήματα. Γιατί το είπαμε, κύριε Υπουργέ και στην επιτροπή, υπάρχουν τόσοι άνθρωποι που θα έχουν δικαίωμα, μετά δύο έτη θα πολλαπλασιαστούν ακόμη περισσότερο και έτσι θα έχετε μεγαλύτερες δυσκολίες να τα αντιμετωπίσετε.
      Τώρα, όσον αφορά τη δεύτερη ενότητα, τα θέματα του προσωπικού υπάρχουν διάφορα άρθρα που περιλαμβάνουν στρατολογικές ρυθμίσεις και άλλες τέτοιες ρυθμίσεις στις οποίες δεν έχουμε αντίρρηση. Υπάρχουν όμως κάποια άρθρα καίρια και αυτό θα ήθελα να επισημάνω. 
      Το άρθρο 15 που μιλάει για τους εφέδρους υψηλής ετοιμότητας πόσοι θα είναι αυτοί; Δεν αναφέρεται βέβαια παρά μόνο στην Έκθεση του Γενικού Λογιστηρίου του Κράτους όπου μιλάει για τριάντα χιλιάδες εφέδρους υψηλής ετοιμότητας και ένα κόστος ετήσιο 70.000.000 ευρώ.
      Και αυτοί –λέει- θα είναι στις παραμεθόριες περιοχές και θα εξασφαλίζουν έτσι την αμυντική θωράκιση της χώρας όπως παλιότερα εξασφάλιζαν την αμυντική θωράκιση της χώρας τα Μ.Ε.Α., τα Τ.Ε.Α. και ξέρουμε βέβαια πού είχαμε οδηγηθεί. Φοβούμαστε ότι θα υπάρξουν τέτοια «παρατράγουδα» και απ’ αυτήν την άποψη εμείς είμαστε κατηγορηματικά αντίθετοι. 
      	Επίσης στο άρθρο 17 αναφέρονται οι οπλίτες βραχείας ανακατάταξης. Πόσοι θα είναι αυτοί; Πάλι από το Γενικό Λογιστήριο του Κράτους μαθαίνουμε ότι είναι είκοσι πέντε χιλιάδες και θέλουν να γίνουν σαράντα χιλιάδες. Αυτοί ποιες υπηρεσίες θα προσφέρουν; Θα καλύπτουν –λέει- αυξημένες ανάγκες των μονάδων εκστρατείας, παρακαλώ. Μπορούν να καλύψουν τις ανάγκες των μονάδων των Ενόπλων Δυνάμεων που εκπληρώνουν τις διεθνείς υποχρεώσεις της χώρας. Αυτό είναι πάρα πολύ σοβαρό. Δεν ξέρω πόσες χιλιάδες θα χρησιμοποιούνται γι’ αυτές τις αποστολές. 
      Εμείς είμαστε κατηγορηματικά αντίθετοι και επιμένουμε ότι πρέπει να γυρίσουν και όλα τα ελληνικά στρατεύματα που είναι στο εξωτερικό γιατί δεν έχουν καμμία δουλειά έξω, παραδείγματος χάριν στο Αφγανιστάν όπου είναι με απόφαση του ΝΑΤΟ, όχι με απόφαση του Οργανισμού Ηνωμένων Εθνών. 
      Επίσης για το Ιράκ είπατε και διαβεβαιώσατε προχθές, κύριε Υπουργέ, ότι δεν υπάρχουν δικές μας δυνάμεις πλην μιας φρεγάτας που περιπολούσε εκεί κατά καιρούς και δεν ξέρουμε αν εξακολουθεί να περιπολεί και θα θέλαμε μία κατηγορηματική διαβεβαίωση ότι δεν συμβαίνει κάτι τέτοιο.
      	Εκτός αυτού όμως υπάρχει και ένα άλλο άρθρο, το άρθρο 18 για τον αυτόνομο οργανισμό των αξιωματικών που θέλουν να διευκολυνθούν να αποκτήσουν στέγη και συμφωνούμε απόλυτα. Βέβαια εδώ υπάρχει και το αίτημα ότι αυτός ο οργανισμός πρέπει να πλαισιωθεί με προσωπικό. Για να λειτουργήσει σαν οργανισμός πρέπει να δημιουργηθούν οργανικές θέσεις. Απ’ αυτήν την άποψη, κύριε Υπουργέ, είχε τεθεί και σε σας το αίτημα και εκκρεμεί διότι είχαμε υποσχεθεί ότι θα μπορούσε να ρυθμιστεί, αλλά δεν βλέπουμε να προχώρησε αυτό.
      	Υπάρχει όμως ένα άλλο άρθρο, το άρθρο 19, που αναφέρεται στους εφέδρους, όπως και τα επόμενα άρθρα. Εδώ διευρύνεται –λέει- το φάσμα των δραστηριοτήτων των συνδέσμων των εφέδρων με την αξιοποίηση της εθελοντικής προσφοράς και της κοινωνικοπολιτιστικής δραστηριότητας. 
      Το είπαμε και στην επιτροπή, κύριε Υπουργέ. Αν είναι να κάνουν εκδηλώσεις για τον Παπαδιαμάντη και το Σολωμό, σύμφωνοι. Φοβούμαστε όμως ότι αυτές οι οργανώσεις των εφέδρων δεν θα περιοριστούν ή δεν θα ασχοληθούν καν μ’ αυτές τις δραστηριότητες. Σας ανέφερα ότι σε μία παραμεθόρια πρωτεύουσα προ καιρού κάποιοι έφεδροι με τις εξαρτύσεις τους και με τον πολεμικό τους εξοπλισμό γυρνούσαν, πίεζαν και απειλούσαν και ξεσηκώθηκε ο κόσμος…
      	ΑΡΙΣΤΟΤΕΛΗΣ ΠΑΥΛΙΔΗΣ: Ποιους απειλούσαν;
      	ΑΘΑΝΑΣΙΟΣ ΛΕΒΕΝΤΗΣ: Κάποιοι έφεδροι…
      	ΑΡΙΣΤΟΤΕΛΗΣ ΠΑΥΛΙΔΗΣ: Απειλείται κανείς σήμερα;
      	ΑΘΑΝΑΣΙΟΣ ΛΕΒΕΝΤΗΣ: Αυτό έγινε πριν από ένα χρόνο και το έφερα με ερώτηση…
      	ΑΡΙΣΤΟΤΕΛΗΣ ΠΑΥΛΙΔΗΣ: Άντε!
      	ΑΘΑΝΑΣΙΟΣ ΛΕΒΕΝΤΗΣ: Όχι, μην μου λέτε «άντε». Σας παρακαλώ, μην μου λέτε «άντε» γιατί πράγματι αυτά είναι γεγονότα που συνέβησαν και φοβούμαστε ότι μπορεί να επαναληφθούν. Σας παρακαλώ, κύριε Πρόεδρε, να τον ανακαλέσετε στην τάξη. Δεν μπορεί να λέει «άντε».
      	ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Παυλίδη. Αφήστε τον κ. Λεβέντη να συνεχίσει την αγόρευσή του ακώλυτα.
      	Συνεχίστε, κύριε Λεβέντη.
      	ΑΘΑΝΑΣΙΟΣ ΛΕΒΕΝΤΗΣ: Εγώ αναφέρομαι σε συγκεκριμένα γεγονότα. Ελέγξτε αν είναι έτσι και τότε να μιλήσετε και σε καμμία περίπτωση δεν έχετε το δικαίωμα να λέτε «άντε». Από πού και ως πού έχετε αυτό το δικαίωμα, κύριε Παυλίδη;
      	ΦΩΤΗΣ ΚΟΥΒΕΛΗΣ: «Άντε!». Είναι κουβέντα αυτή τώρα;
      	ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι. Ας θεωρηθεί λήξαν το θέμα. 
      	Συνεχίστε, κύριε Λεβέντη.
      	ΑΘΑΝΑΣΙΟΣ ΛΕΒΕΝΤΗΣ: Εδώ μιλάτε και για καλλιέργεια εφεδρικού πνεύματος για ηθική και πνευματική εξύψωση κ.λπ.. Αυτά τι είναι; Στο κατηχητικό θα πηγαίνουν οι άνθρωποι αυτοί; Δεν το καταλαβαίνω. 
      Δυστυχώς φοβούμαστε ότι μ’ αυτόν τον τρόπο περνάνε λογικές μιλιταρισμού, στρατιωτικοποίησης και αυτήν τη στιγμή γινόμαστε κι εμείς μία μεγάλη ιμπεριαλιστική αποικιοκρατική δύναμη. Στέλνουμε δυνάμεις στο εξωτερικό και πολλαπλασιάζουμε τις δυνάμεις στο εσωτερικό γιατί για τους σαράντα χιλιάδες οπλίτες θέλουμε 300.000.000 ευρώ ετησίως, όπως υπολογίζει το Γενικό Λογιστήριο του Κράτους. Απ’ αυτήν την άποψη φοβούμαστε ότι στρατιωτικοποιείται η πολιτική και η κοινωνική ζωή και αυτά είναι γεγονότα που δεν θα θέλαμε να ξαναζήσουμε γιατί έχει υποφέρει πολύ στο παρελθόν η χώρα μας. Πρέπει αυτά να ανήκουν οριστικά στο παρελθόν.
      Στο άρθρο 28 μιλάμε για μετατροπή των ταμείων σε ειδικούς λογαριασμούς. Αυτή η μετατροπή σε ειδικούς λογαριασμούς εμάς δεν μας βρίσκει σύμφωνους με την εξής έννοια: οι ειδικοί λογαριασμοί όπως λειτουργούν όλα αυτά τα χρόνια είναι πηγές ανωμαλίας και αδιαφάνειας. Και αυτό το βλέπουμε με μια σειρά ειδικούς λογαριασμούς ξεκινώντας από το Υπουργείο Πολιτισμού, το Υπουργείο Υγείας και το Υπουργείο Άμυνας. Πρέπει λοιπόν από αυτήν την άποψη να το αντιμετωπίσουμε διαφορετικά. 
      Και υπάρχει και ένα άλλο άρθρο: Το τελευταίο άρθρο, το άρθρο 37 που αναφέρεται στις προμήθειες. Και στην επιτροπή τοποθετηθήκαμε και ο Πρόεδρος του Συνασπισμού Ριζοσπαστικής Αριστεράς, Αλέκος Αλαβάνος, ζήτησε να αποσυρθεί. Δεν μπορεί να έρχεται μ’ αυτόν τον τρόπο ένα άρθρο που αφορά τις προμήθειες τεραστίων ποσοτήτων υλικών που συνεπάγονται έξοδα πολλών δισεκατομμυρίων ευρώ. Θα έπρεπε να έρθει σαν ξεχωριστό νομοσχέδιο, να γίνει μελέτη. Μας είπατε, κύριε Υπουργέ, ενώ το φέρατε τελευταία στιγμή, «αν θέλετε μπορούμε να καθίσουμε να το συζητήσουμε και σήμερα και αύριο και μεθαύριο». Δεν είναι έτσι αυτά τα πράγματα. Και ξέρετε πολύ καλά πόσο δύσκολο είναι να βρείτε άκρη. Και εσείς που είστε μέσα στο Υπουργείο και που έχετε και όλους τους μηχανισμούς στη διάθεσή σας και όλους τους ειδικούς, παρ’ όλα αυτά δεν μπορείτε να βρείτε απόδειξη ότι έχουμε μια σειρά φαινόμενα όπως και αυτά που ζήσαμε πριν από λίγο καιρό. Ξέρετε, ψάχναμε στους λογαριασμούς της τράπεζας της Ελβετίας ή αλλού για να βρούμε διάφορες περιπτώσεις που είχαν καταχωρηθεί ποσά τα οποία τελικά δεν βρέθηκαν. 
      Επομένως είναι δύσκολα κεφάλαια και από αυτήν την άποψη εμείς θα είχαμε την αξίωση να δώσετε την δυνατότητα αυτό να αποσυρθεί και να έρθει σαν ένα καινούργιο νομοσχέδιο. Και αυτό γιατί φοβόμαστε ότι έτσι θα υπάρχουν πολλές περιπτώσεις όχι απλώς ερωτηματικών, αλλά ατασθαλιών, από τις οποίες δεν ξέρουμε και πόσοι μπορεί να βρεθούν κατηγορούμενοι, αν και στον τόπο μας πάντοτε βρίσκεται τρόπος αυτά τα πράγματα να κουκουλώνονται. 
      Βέβαια όλα αυτά συνεπάγονται υπέρογκες στρατιωτικές δαπάνες. Είμαστε η χώρα της Ευρώπης με τις υψηλότερες κατά κεφαλή στρατιωτικές δαπάνες και αντί να φροντίσουμε να τις περιορίσουμε, με όλες αυτές τις ρυθμίσεις απεναντίας τις αυξάνουμε ακόμη περισσότερο. Και μην πείτε, κύριε Υπουργέ, ότι είναι κάτω από το 3% οι στρατιωτικές δαπάνες γιατί δεν είναι μόνο αυτές οι στρατιωτικές δαπάνες. Άμεσα ή έμμεσα πηγαίνουν στις στρατιωτικές δαπάνες πολύ περισσότερα ποσά απ’ αυτά που αναφέρονται. 
      Απ’ αυτήν την άποψη, λοιπόν, εμείς καταψηφίζουμε επί της αρχής το νομοσχέδιο και ζητούμε να αποσυρθεί το άρθρο 37 που αφορά τις προμήθειες των ενόπλων δυνάμεων. 
      Ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς) 
      ΠΡΟΕΔΡΕΥΩΝ(Γεώργιος Σούρλας): Ευχαριστούμε τον κ. Λεβέντη. 
      ΑΠΟΣΤΟΛΟΣ ΚΑΚΛΑΜΑΝΗΣ: Ο κύριος Υπουργός θα επιμείνει αυτή η τροπολογία, για τις προμήθειες των Ενόπλων Δυνάμεων που είναι ολόκληρο νομοσχέδιο, να συζητηθεί σ’ αυτό το νομοσχέδιο; 
      ΠΡΟΕΔΡΕΥΩΝ(Γεώργιος Σούρλας): Κύριε Πρόεδρε, αυτό είναι άρθρο πλέον του νομοσχεδίου. 
      ΑΠΟΣΤΟΛΟΣ ΚΑΚΛΑΜΑΝΗΣ: Θα επιμείνει σ’ αυτό; Δηλαδή, αυτό που ζητήσαμε και στην Διάσκεψη των Προέδρων -ήσασταν παρών…
      ΠΡΟΕΔΡΕΥΩΝ(Γεώργιος Σούρλας): Δεν ήμουν παρών.
      ΑΠΟΣΤΟΛΟΣ ΚΑΚΛΑΜΑΝΗΣ: Είχαμε ζητήσει, κύριε Υπουργέ, και υποθέτω ότι θα σας μετέφερε ο κ. Σιούφας την παράκλησή μας αυτό το άρθρο που είναι ένα ολόκληρο νομοσχέδιο...
      ΠΡΟΕΔΡΕΥΩΝ(Γεώργιος Σούρλας): Αύριο, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: … μπορείτε μέσα σε δέκα πέντε μέρες να το πάρετε ως νόμο του κράτους. Αν επιμένετε να μας πείτε για να ξέρουμε. 
      ΠΡΟΕΔΡΕΥΩΝ(Γεώργιος Σούρλας): Κύριε Πρόεδρε, ως προς το χρόνο που θα έχουν στην διάθεσή τους οι συνάδελφοι…
      ΑΠΟΣΤΟΛΟΣ ΚΑΚΛΑΜΑΝΗΣ: Δεν πρόκειται γι’ αυτό. Λέω τι προτίθεται να κάνει ο Υπουργός. Κύριε Πρόεδρε, με συγχωρείτε. Αν ο Υπουργός δεχθεί αυτό που ζητάμε ως Αντιπολίτευση να το πάρει και αύριο το καταθέσει ως νομοσχέδιο, σε δυο εβδομάδες θα το έχει νόμο. 
      ΠΡΟΕΔΡΕΥΩΝ(Γεώργιος Σούρλας): Κύριε Πρόεδρε, ανακοίνωσα στο Σώμα ότι θα έχουμε στη διάθεσή μας τρεις συνεδριάσεις. Μια επί της αρχής και δυο επί των άρθρων. Οι εγγεγραμμένοι συνάδελφοι…
      ΑΠΟΣΤΟΛΟΣ ΚΑΚΛΑΜΑΝΗΣ: Δεν πρόκειται περί αυτού, κύριε Πρόεδρε. Άλλο είναι το θέμα του θέτουμε.
      ΠΡΟΕΔΡΕΥΩΝ (Γεώργιος Σούρλας): Έχει σημασία και αυτό. Εγώ το βλέπω ως Προεδρεύων ότι αποτελεί άρθρο του νομοσχεδίου. Δεν πρόκειται περί τροπολογίας.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά εγώ ρωτώ τον κύριο Υπουργό…
      ΠΡΟΕΔΡΕΥΩΝ (Γεώργιος Σούρλας): Ο Υπουργός θα απαντήσει.
      Εγώ λέω, λοιπόν, κύριε Υπουργέ, ότι θα συζητήσουμε επί της αρχής μία μέρα και θα έχουμε στη διάθεσή μας ως προς το χρόνο –δεν λέω άλλα πράγματα- δύο μέρες. Μπορεί ακόμα και μία μέρα να διατεθεί γι’ αυτό το συγκεκριμένο άρθρο.
      Κύριε Υπουργέ, θέλετε να απαντήσετε;
      ΑΠΟΣΤΟΛΟΣ ΚΑΚΛΑΜΑΝΗΣ: Δεν τίθεται το θέμα εκεί πάντως.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, πράγματι μου μεταφέρθηκε η συζήτηση που είχατε στη Διάσκεψη των Προέδρων και μάλιστα αυτή μεταφέρθηκε και σε αρκετές εφημερίδες μέσω των κυρίων εισηγητών. Ελέχθη ότι είναι μια τροπολογία, κύριοι συνάδελφοι, που κατετέθη τελευταία στιγμή και αποτελείται από πενήντα σελίδες και μπορεί να είναι ένα ολοκληρωμένο διαφορετικό νομοσχέδιο.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είπα εγώ αυτό πάντως.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Έχω να κάνω τις εξής παρατηρήσεις, τις οποίες έκανα και στην επιτροπή. Δεν είναι πενήντα σελίδες.
      ΒΑΣΙΛΕΙΟΣ ΟΙΚΟΝΟΜΟΥ: Είναι τριάντα εννιά!
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ούτε τριάντα εννιά, κύριε Οικονόμου. Εγώ σας είπα και στην επιτροπή –και μάλιστα εσείς ο ίδιος, κύριε Οικονόμου μιλάγατε και για τις διακρατικές…
      (Θόρυβος στην Αίθουσα από την πτέρυγα του ΠΑ.ΣΟ.Κ.)
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Αν θέλετε, να με ακούσετε.
      Όταν ήμουν Βουλευτής και έρχονταν τροπολογίες, οι οποίες τροποποιούσαν άρθρα άλλων νόμων, είχα ζητήσει, κύριοι συνάδελφοι, να κατατίθενται και τα άρθρα εκείνων που τροποποιούνται. Εδώ, λοιπόν, καταθέσαμε για διευκόλυνση των συναδέλφων τα άρθρα, τα οποία τροποποιούμε. Δεν είναι η τροποποίηση αυτή.
      Επειδή και ο συνάδελφος ο εισηγητής της Μειοψηφίας κ. Οικονόμου μιλούσε για τις διακρατικές, εγώ του έλεγα ότι η διακρατική δεν περιλαμβάνεται στην τροπολογία και επέμενε ότι περιλαμβάνεται η διακρατική στην τροπολογία. Ξεχνάτε το διάλογο που είχαμε για τη διακρατική και σας έλεγα ότι δεν περιλαμβάνεται στην τροπολογία;
      Η τροποποίηση είναι σε άρθρα τα οποία αναφέρονται ότι τροποποιούνται.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, άλλο είναι το θέμα. Μου επιτρέπετε;
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Άρα, λοιπόν…
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε…
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, μου επιτρέπετε; Αφήστε τον κ. Οικονόμου.
      ΠΡΟΕΔΡΕΥΩΝ (Γεώργιος Σούρλας): Κύριε Κακλαμάνη, κύριε Πρόεδρε, να ολοκληρώσει ο Υπουργός.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, με όλο το σεβασμό, γιατί παρασύρεστε…
      ΑΠΟΣΤΟΛΟΣ ΚΑΚΛΑΜΑΝΗΣ: Άλλο είναι το θέμα που σας θέτω. Σας έθεσα ένα θέμα κι εσείς αναφέρεστε στον κ. Οικονόμου.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, να ολοκληρώσει ο κύριος Υπουργός.
      ΑΠΟΣΤΟΛΟΣ ΚΑΚΛΑΜΑΝΗΣ: Θεωρείτε το θέμα των προμηθειών των Ενόπλων Δυνάμεων άξιο μιας διάταξης του πίσω μέρους των περιπτέρων, στους αναπτήρες;
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, σας παρακαλώ. Να δώσουμε τη δυνατότητα στον Υπουργό να απαντήσει.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, με όλο το σεβασμό…
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι το θέμα! Όχι πόσες σελίδες είναι η τροπολογία. Αυτό σας ρώτησα;
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, να απαντήσει ο Υπουργός όπως εκείνος νομίζει, να ολοκληρώσει τη σκέψη του και τις απόψεις του.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, σας άκουσα με πάρα πολύ σεβασμό και θέλω να τονίσω ότι παρασύρανε κι εσάς.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν παρασύρομαι εγώ.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Η τροπολογία είναι ένα άρθρο, είναι συγκεκριμένες σελίδες και ακριβώς σας λέω ότι δεν είναι οι πενήντα σελίδες. Οι είκοσι επτά σελίδες είναι τα άρθρα τα οποία έχουν δοθεί για διευκόλυνσή σας, όχι για συζήτηση, να ξέρετε ποια αλλάζουν. Δεύτερον, είναι η αιτιολογική έκθεση, τρίτον είναι η ειδική έκθεση του Γενικού Λογιστηρίου.
      Κατά συνέπεια, ένα άρθρο συζητάμε, το οποίο επιφέρει πρόσθετες διατάξεις για να εξασφαλίσουμε τη διαφάνεια στις Ένοπλες Δυνάμεις. Λέμε, δηλαδή, ότι οποιαδήποτε προσφορά θα αξιολογηθεί με βάση το πόσο επιπλέον θα έρθει στην εγχώρια αμυντική ελληνική βιομηχανία, θα αξιολογηθεί επιπλέον για το κόστος κύκλου ζωής και αυτές είναι δύο παράμετροι, οι οποίες έχουν προστεθεί και από τον ευρωπαϊκό αμυντικό οργανισμό, ακριβώς διότι ενισχύουν τη διαφάνεια. Αυτό είναι όλο το ζητούμενο στο θέμα το οποίο συζητούμε.
      Ως εκ τούτου, κύριε Πρόεδρε, η Κυβέρνησή μου θεωρεί ότι όλα όσα ελέχθησαν αυτήν τη στιγμή για πολυσέλιδη και μεγάλη τροπολογία δεν έχουν βάση. Και δεύτερον, εμμένουμε στο ότι μπορεί και πρέπει να ψηφιστεί ως ένα άρθρο. Δεν κατανοούμε, δηλαδή, γιατί πρέπει να είναι αυτοτελές νομοσχέδιο ένα άρθρο, το οποίο απλώς προσθέτει δυο παραμέτρους στο συγκεκριμένο ζήτημα.
      ΑΠΟΣΤΟΛΟΣ ΚΑΚΛΑΜΑΝΗΣ: Επιτρέπετε τον αντίλογο, κύριε Υπουργέ;
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Παρακαλώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Όχι, όχι, κύριε Πρόεδρε…
      ΑΠΟΣΤΟΛΟΣ ΚΑΚΛΑΜΑΝΗΣ: Το θέμα το οποίο σας έθεσα…
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, να ολοκληρώσουμε τη συζήτηση.
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ εκτιμώ και την υπουργική σας ικανότητα και την πολιτική σας ευελιξία, αλλά άκουσε κανείς να θέσω θέμα σελίδων, για να μου απαντάτε ότι είπε ο κ. Οικονόμου ότι είναι πενήντα σελίδες;
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Θέσατε στην αρχή.
      ΑΠΟΣΤΟΛΟΣ ΚΑΚΛΑΜΑΝΗΣ: Σας λέγω ευθέως, με μία φράση: σεις ως υπεύθυνος Υπουργός Εθνικής Αμύνης, έπειτα από όλα όσα –και μας τα θύμισε ο εισηγητής του Συνασπισμού- έχουν λεχθεί και έχουν ακουστεί για τις προμήθειες των Ενόπλων Δυνάμεων, καταδέχεστε πολιτικά αυτό το θέμα να το ρυθμίζετε με μια διάταξη –όσων σελίδων κι αν είναι, δεν με ενδιαφέρει- που έρχεται τυπικώς μεν ορθώς, ορθότατα –τρεις μέρες πριν από την επιτροπή καταθέσατε την τροπολογία- αλλά ο όποιος εφαρμοστής του νόμου σας θα πρέπει να ψάχνει πίσω απ’ τα περίπτερα να βρει ρυθμίσεις που αφορούν προμήθειες δισεκατομμυρίων ευρώ!
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε…
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ σας κάνω έκκληση να το αποσύρετε και να συζητήσουμε κανονικότατα για τις Ένοπλες Δυνάμεις και τις προμήθειές τους. Από εκεί και πέρα, ό,τι θέλετε κάνετε. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ, έχει και το Προεδρείο το λόγο. Σας παρακαλώ για ένα λεπτό.
      Κύριε Πρόεδρε, για το Προεδρείο δεν υπάρχει κανένα θέμα. Αποτελεί άρθρο ενσωματωμένο στο νομοσχέδιο, άρθρο 37, το οποίο επεξεργάστηκε η Διαρκής Επιτροπή. Παρακαλώ πολύ να τελειώσει εδώ η συζήτηση. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε… 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ πάρα πολύ. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Προχωρούμε στη συζήτηση. Είναι άρθρο και δεν είναι τροπολογία. Ας γίνονταν αυτά…
      ΑΠΟΣΤΟΛΟΣ ΚΑΚΛΑΜΑΝΗΣ: Δεν ετέθη αυτό το θέμα. Τυπικώς δεν έχει… 
      ΠΡΟΕΔΡΕΥΩΝ (Γεώργιος Σούρλας): Σεβαστέ μου κύριε Πρόεδρε, ας γίνονταν αυτά στη Διαρκή Επιτροπή. Εδώ το Προεδρείο -και δεν πρέπει να διαφωνείτε- το βλέπει σαν μία διάταξη του νόμου. 
      ΑΠΟΣΤΟΛΟΣ ΚΑΚΛΑΜΑΝΗΣ: Καλά, απαγορεύεται στον Υπουργό να το αποσύρει, εάν θέλει; 
      ΠΡΟΕΔΡΕΥΩΝ (Γεώργιος Σούρλας): Όχι, δεν απαγορεύεται. Το Προεδρείο πρέπει να πάρει θέση. 
      ΑΠΟΣΤΟΛΟΣ ΚΑΚΛΑΜΑΝΗΣ: Εάν θέλει, μπορεί από τον Κανονισμό της Βουλής να το αποσύρει. 
      ΠΡΟΕΔΡΕΥΩΝ (Γεώργιος Σούρλας): Ποιος; 
      ΑΠΟΣΤΟΛΟΣ ΚΑΚΛΑΜΑΝΗΣ: Ο Υπουργός. 
      ΠΡΟΕΔΡΕΥΩΝ (Γεώργιος Σούρλας): Γιατί να το αποσύρει; Εάν δεν θέλει;
      ΑΠΟΣΤΟΛΟΣ ΚΑΚΛΑΜΑΝΗΣ: Εσείς θα του πείτε τι θα κάνει;
      ΠΡΟΕΔΡΕΥΩΝ (Γεώργιος Σούρλας): Εγώ μιλώ ως Προεδρείο. Εγώ εδώ, κύριε Πρόεδρε, δεν είμαι διακοσμητικό στοιχείο. 
      ΑΠΟΣΤΟΛΟΣ ΚΑΚΛΑΜΑΝΗΣ: Ο Υπουργός μπορεί να το αποσύρει κατά τον Κανονισμό. 
      ΠΡΟΕΔΡΕΥΩΝ (Γεώργιος Σούρλας): Σεβαστέ μου κύριε Πρόεδρε, ο Υπουργός τοποθετήθηκε. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Απάντησε ο Υπουργός.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ειδικός αγορητής του Λαϊκού Ορθόδοξου Συναγερμού κ. Γεωργιάδης. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πάρα πολύ, κύριε Πρόεδρε.
      Εγώ, βεβαίως, αν και είμαι πάρα πολύ νεώτερος και καθόλου έμπειρος επί των κοινοβουλευτικών, οφείλω εκ μέρους του κόμματός μου να διαμαρτυρηθώ εντόνως, διότι κύριε Πρόεδρε, θα μπορούσατε να κάνετε αυτήν τη διακοπή είτε προ του εισηγητού του ΠΑ.ΣΟ.Κ είτε προ των προηγουμένων εισηγητών είτε να έχετε συνεννοηθεί με τον εισηγητή σας να θέσει αυτό το θέμα και όχι να διακόψετε τη ροή των εισηγητών. 
      ΠΡΟΕΔΡΕΥΩΝ (Γεώργιος Σούρλας): Έχει δικαίωμα, όμως, να διακόψει. Έχει δικαίωμα να παρέμβει ο κύριος Πρόεδρος.
      ΑΠΟΣΤΟΛΟΣ ΚΑΚΛΑΜΑΝΗΣ: Σας ευχαριστώ για τις συστάσεις, αλλά για τα διαδικαστικά θέματα γνωρίζω. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Αισθανθήκαμε πάρα πολύ άσχημα που επιλέξατε, όταν έφθασε η δική μας εισήγηση, να κάνετε όλες αυτές τις παρατηρήσεις, οι οποίες είναι σεβαστές. 
      ΑΠΟΣΤΟΛΟΣ ΚΑΚΛΑΜΑΝΗΣ: Κακώς. Κύριε Γεωργιάδη, δεν είχα υπ΄όψιν μου ότι ακολουθείτε εσείς. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Είμαστε το πέμπτο κόμμα στη Βουλή. Ξέρετε, κύριε Πρόεδρε, στις εκλογές μπήκε και πέμπτο κόμμα στη Βουλή. Θέλω να το πληροφορηθείτε αυτό. Υπάρχει και πέμπτο κόμμα στη Βουλή, άρα υπάρχει και πέμπτος εισηγητής σε κάθε νομοσχέδιο. 
      ΠΡΟΕΔΡΕΥΩΝ (Γεώργιος Σούρλας): Κύριε Γεωργιάδη, συνεχίστε, σας παρακαλώ. Στο θέμα μας, κύριε Γ	εωργιάδη.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Σας ευχαριστώ, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Ο εισηγητής του Συνασπισμού έθεσε το θέμα των προμηθειών. Εάν εσάς δεν σας ενοχλεί, δεν πειράζει. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, ας ηρεμήσουμε.
      Συνεχίστε, κύριε Γεωργιάδη.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Θα ήθελα να ξεκινήσω την ομιλία μου με μία σαφή, ρητή και κατηγορηματική δήλωση. Αν και έχουμε πολλές και σοβαρές ενστάσεις στο νομοσχέδιο, τις οποίες θα αναπτύξω στη συνέχεια, για εμάς, για το Λαϊκό Ορθόδοξο Συναγερμό, και μόνο το γεγονός ότι ικανοποιείται το αίτημα όλων αυτών που αγωνίστηκαν στην Κύπρο το 1974, έστω και κατ’ ελάχιστον, θα ήταν αρκετός λόγος, για να υπερψηφίσουμε αυτό το νομοσχέδιο με όλες τις ενστάσεις που θα πούμε στη συνέχεια. 
      Ψάχνοντας στα Πρακτικά της Βουλής, κύριε Υπουργέ, πρέπει να πω ότι έχουν περάσει επτά χρόνια, όταν ο τότε Βουλευτής της Νέας Δημοκρατίας Γιώργος Καρατζαφέρης σε παρόμοιας φύσεως νομοσχέδιο, όταν ήταν η κυβέρνηση Σημίτη, ζητούσε να ικανοποιηθεί αυτό το αίτημα των πολεμιστών της Κύπρου του 1974. Χαιρόμαστε πάρα πολύ που η Νέα Δημοκρατία, έστω και με μεγάλη καθυστέρηση, υιοθέτησε αυτά που, ο Πρόεδρός μας, τότε είχε θέσει και μπορείτε να τα δείτε στα Πρακτικά της Βουλής, όπως τα κοίταξα και εγώ. 
      Πρέπει να πούμε και κάτι άλλο. Μια και έχουμε την τάση ως κόμμα, δια του Προέδρου μας, να πρωτοπορούμε σ' αυτό το θέμα, σας κάνω και μία περαιτέρω πρόταση. Να επεκτείνετε αυτά τα μέτρα όχι μόνο στους αναπήρους πολέμου, αλλά σε όλους όσους πέφτουν στο καθήκον και εν καιρώ ειρήνης, όπως παραδείγματος χάριν ακόμη και στους εφέδρους στρατιώτες οι οποίοι χάνουν τη ζωή τους εν υπηρεσία, υπηρετώντας τις Ένοπλες Δυνάμεις της χώρας. 
      Γιατί πρέπει να γίνει αυτό και γιατί αυτό το νομοσχέδιο που συζητούμε είναι πάρα πολύ σοβαρό, πέραν των προμηθειών που είναι ένα δεύτερο θέμα και στο οποίο θα έλθω στη συνέχεια; 
      Ο Θουκυδίδης στον «Επιτάφιο», ίσως στο ωραιότερο έργο της αρχαίας ελληνικής γραμματείας, κλείνει όλη αυτήν την παρουσίαση του κλέους της Αρχαίας Αθηναϊκής Δημοκρατίας, λέγοντας ότι «εκεί όπου οι πολιτείες θεσπίζουν τα μεγάλα βραβεία της αρετής εκεί έχουμε και τις ακμάζουσες πολιτείες». Πρέπει, λοιπόν, η ελληνική πολιτεία να έχει υπ΄όψιν της ότι πρέπει να επιβραβεύει σε κάθε περίπτωση και κατά προτεραιότητα όσους δίνουν τη ζωή τους για την πατρίδα, όσους δίνουν τη ζωή τους για ανώτερα ιδανικά. Αυτός είναι ο λόγος που εμείς επιμένουμε πάρα πολύ στο συγκεκριμένο θέμα. 
      Βεβαίως, εδώ ακούστηκαν από, προηγούμενους, εισηγητές διάφορα θέματα, τα οποία είναι αδύνατον να αφήσουμε ασχολίαστα. 
      Ακούσαμε πολύ μεγάλες ενστάσεις, ως προς την αύξηση όλων αυτών των κατηγοριών οπλιτών, Ο.Β.Α., ΕΠ.ΟΠ., ΕΦ.Υ.Ε.Σ. κ.λπ. και απ’ ό,τι κατάλαβα τα κόμματα της αντιπολιτεύσεως, το ΠΑ.ΣΟ.Κ., ο Συνασπισμός και το Κομμουνιστικό Κόμμα Ελλάδος είναι αντίθετα για τους δικούς τους λόγους σ’ αυτό το θέμα. Παράλληλα, όμως, ακούσαμε τον εισηγητή του Συνασπισμού να είναι, αν κατάλαβα καλά, αντίθετος και στο θεσμό των Εφέδρων Αξιωματικών. Και νομίζω ότι πρέπει να θέσουμε επιτέλους, ως Κοινοβούλιο, ως κοινωνία, ως έθνος ένα απλό ερώτημα στον εαυτόν μας, να ξεκινήσουμε με αυτό το ερώτημα και αναλόγως της απαντήσεως που θα δώσουμε, να καταλάβουμε γιατί πράγμα μιλάμε. 
      Είναι η Ελλάς, τελικά, μία χώρα που έχει ανάγκη ισχυρών Ενόπλων Δυνάμεων, είναι η Ελλάς μια χώρα που έχει ανάγκη να είναι σε πολεμική ετοιμότητα, είναι η Ελλάς μια χώρα εν τέλει που απειλείται, ή όχι; Εάν δεν απειλούμαστε, τότε προφανώς δεν χρειαζόμαστε ούτε όλους αυτούς τους επαγγελματίες, δεν χρειαζόμαστε ούτε τους εφέδρους και εν πάση περιπτώσει, μπορούμε να κρατήσουμε κάποιες στρατιωτικές λέσχες, έτσι εν είδει φολκλόρ. Εάν, όμως, απειλούμαστε, θα πρέπει να συζητούμε κάθε φορά, κύριοι συνάδελφοι, για το πώς θα διασφαλίσουμε στην πατρίδα μας την αποτρεπτική ικανότητα, για να διατηρήσουμε την ελευθερία της Ελληνικής Δημοκρατίας και του Ελληνικού Έθνους.
       Η απάντηση σ’ αυτό το προφανώς ρητορικό ερώτημα είναι απλή. Ασφαλώς και απειλούμαστε. Και αν κάποιοι νομίζουν ότι αυτό είναι μία υπερβολή, την οποία λέμε εμείς στο Λαϊκό Ορθόδοξο Συναγερμό, θέλω να υπενθυμίσω ότι ο κύριος Πρωθυπουργός επισκέφθηκε μόλις προσφάτως, κακώς, την Άγκυρα και δεν κατάφερε να πείσει τον κ. Ερντογάν να άρει το casus belli, την απειλή πολέμόυ, την αιτία πολέμου, έναντι της χώρας μας.
       Είμαστε, λοιπόν, μία χώρα που δεν απειλείται μόνο θεωρητικά, που δεν απειλείται στη σκέψη κάποιων, είμαστε μία χώρα που είναι διαρκώς υπό πολεμική απειλή από τη γείτονα Τουρκία. Αυτό τι σημαίνει; Αυτό σημαίνει ότι για να διατηρήσουμε την ελευθερία μας, πρέπει να είμαστε σε πολεμική ετοιμότητα και για να είμαστε σε πολεμική ετοιμότητα, πρέπει να συζητήσουμε, ποια μέτρα θα λάβουμε, ώστε να έχουμε τις πλέον, κατά το δυνατόν, αξιόμαχες Ένοπλες Δυνάμεις. Άρα, λοιπόν, εμείς είναι προφανές ότι συμφωνούμε στην αύξηση όλης αυτής της κατηγορίας –ας το πω γενικά- των επαγγελματιών οπλιτών.
       Όμως, κύριε Υπουργέ, θα πρέπει εδώ να ξεκαθαρίσουμε ένα πράγμα, το οποίο νομίζω είναι μείζον. Αυτή η αύξηση γίνεται, απλώς και μόνο, λόγω της μειώσεως της θητείας στους δώδεκα μήνες; Έχουμε τεράστια έλλειψη στρατιωτών στα στρατόπεδα και άρα χρειαζόμαστε ανθρώπους για να κάνουν υπηρεσίες που δεν έχουμε πλέον κληρωτούς να τις κάνουν; Εάν αυτό είναι το θέμα, βρισκόμαστε τελείως έξω από τη λογική της ανόδου της αποτρεπτικής ικανότητας της χώρας και θα πρέπει να συζητήσουμε σ’ αυτό το Κοινοβούλιο, μήπως η απόφαση να μειωθεί η στρατιωτική θητεία στους δώδεκα μήνες, ή ακόμη περισσότερο η προεκλογική σας υπόσχεση το 2004 να μειωθεί έτι περαιτέρω στους έξι μήνες, ήταν μία απόφαση, η οποία ελήφθη άκαιρα και χωρίς να έχει προωθηθεί ο περαιτέρω σχεδιασμός. 
      Και θα μου επιτρέψετε να σας πω με ειλικρινές ενδιαφέρον -επειδή άκουσα από τον εισηγητή του ΠΑ.ΣΟ.Κ. ότι στις Ένοπλες Δυνάμεις βρίσκονται ανάστατοι όλη αυτή την περίοδο- ότι επειδή τυγχάνει να συναντώ συχνά τις Ενώσεις των Αποστράτων που για κάποιο λόγο αρνείστε να δεχθείτε -και σας έχω ρωτήσει και γραπτώς γι’ αυτό και μου απαντήσατε ότι δεν είναι αλήθεια παρ’ όλο που σας έστειλαν έξι συστημένες επιστολές, που σας ζητούν ραντεβού και δεν τους έχετε δει, αλλά είναι δικό σας θέμα, εσείς κανονίζετε το χρόνο σας- ότι η ιδέα της μειώσεως στρατιωτικής θητείας έχει βλάψει πάρα πολύ το αξιόμαχο των Ενόπλων Δυνάμεων.
       Αν, λοιπόν, η πρόσληψη των περισσοτέρων γίνεται απλώς και μόνο για να έχουμε ανθρώπους να φυλάνε σκοπιές και να κάνουν υπηρεσίες που δεν έχουμε ανθρώπους να τις κάνουν, βρισκόμαστε σε τελείως λανθασμένο δρόμο. Αν η πρόσληψη όλων αυτών γίνεται για να ενισχύσουμε την αποτρεπτική ικανότητα της χώρας και να έχουμε αξιόμαχες Ένοπλες Δυνάμεις, καλώς τις κάνουμε. Αλλά επαναλαμβάνω, πρέπει να αποφασίσουμε ποιος είναι ο στόχος μας, τι θέλουμε να κάνουμε.
      Έχω, δυστυχώς, την άποψη ότι το θέμα των Ενόπλων Δυνάμεων και της στρατιωτικής θητείας έχει μπει πολύ κακώς στη διελκυστίνδα των προεκλογικών υποσχέσεων, είτε του ΠΑ.ΣΟ.Κ. είτε της Νέας Δημοκρατίας. Είναι άλλη μία απόδειξη ότι στην Ελλάδα εύκολα υποσχόμαστε, χωρίς να σκεφτόμαστε τι ζημιά μπορούμε να κάνουμε και σχεδιάζουμε σε σοβαρά ζητήματα, χωρίς προηγουμένως να έχουμε κάνει μελέτη του τι ακριβώς συμβαίνει.
      Πριν κλείσω τώρα το θέμα της Κύπρου που με ενδιαφέρει πάρα πολύ, έχω άλλη μία συγκεκριμένη ένσταση, επειδή έχω παρακολουθήσει το θέμα από κοντά για τη σωστή, επαναλαμβάνω, απόφασή σας να συμπεριλάβετε στην κατηγορία αυτή, όλους τους πολεμιστές στην Κύπρο το ΄74.
      Έχω την απορία και θα ήθελα πραγματικά κάποτε να μου την εξηγήσει κάποιος από τη Νέα Δημοκρατία. Είχατε έναν Υφυπουργό, τον κ. Λαμπρόπουλο - τον οποίο εγώ τον γνώριζα όχι προσωπικά, αλλά μέσω όλης αυτής της ιστορίας- ο οποίος είναι πράγματι αυτός που εισηγήθηκε αυτό το μέτρο και πήρε το «εύγε» από όλες τις οικείες οργανώσεις, όπως επίσης είχε ξεκινήσει και τη μεγάλη ιστορία με όσους παρανόμως είχαν αποφύγει τη θητεία τους. Όλοι όσοι συζητούσαν αυτό το διάστημα για τον άνθρωπο αυτόν ως προς αυτά τα μέτρα, είχαν θετική γνώμη. Περιέργως στην Ελλάδα όποιος κάνει καλά τη δουλειά του, πηγαίνει σπίτι του. Αυτό είναι ένα πολύ μεγάλο θέμα για μένα. Θα ήθελα να ξέρω για ποιο λόγο ο άνθρωπος που εισηγήθηκε και έφερε αυτό, πήγε σπίτι του.
      Επίσης, θα ήθελα να πω και κάτι ακόμα. Συζητήσαμε εδώ το θέμα των ειδικών λογαριασμών. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Γεωργιάδη….
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Όχι, το λέω, κύριε Υπουργέ, γιατί πρέπει να επιβραβεύουμε τον καλό. Δεν μπορεί να τον χτυπάμε. Το να επιβραβεύουμε τον καλό, σημαίνει ότι όλοι θέλουμε να πάμε καλύτερα. Το να χτυπάμε τον καλό, σημαίνει ότι πάμε προς τα πίσω. 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Το να είσαι Βουλευτής δεν σημαίνει ότι πας σπίτι σου!
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Καθόλου δεν είπα αυτό. Μίλησα για την Κυβέρνηση. Ήμουν πάρα πολύ σαφής.
      Έρχομαι στο θέμα των ειδικών λογαριασμών. Εδώ, κύριε Υπουργέ, δεν επισημάνθηκε από τους προηγούμενους ειδικούς εισηγητές και θέλω να είμαι μαζί σας πάρα πολύ ειλικρινής. Προφανώς, το θέμα των ειδικών λογαριασμών στις ημέρες που περνάμε είναι ένα δύσκολο θέμα. Όλοι έχουμε γίνει μάρτυρες του ειδικού λογαριασμού στο Υπουργείο Πολιτισμού, πώς έχει συνδεθεί με την υπόθεση Ζαχοπούλου, πώς έχουν γίνει διάφορες επισημάνσεις από όλα τα κομματικά στελέχη στα τηλεοπτικά «παράθυρα», ότι η Νέα Δημοκρατία τελικώς σκέπτεται τώρα να καταργήσει τους ειδικούς λογαριασμούς στο Υπουργείο Πολιτισμού εν προκειμένω, που είχε υποσχεθεί ότι θα είχε καταργήσει από το 2004. 
      Λέτε εδώ προφανώς ότι έχουμε να κάνουμε με ένα σύστημα διαχείρισης του Μετοχικού Ταμείου και των υπολοίπων ταμείων. Μάλιστα. Εγώ να το δεχθώ. Ξέρετε, όμως, κύριε Υπουργέ, ότι στην πολιτική αυτό που έχει κυρίαρχη σημασία είναι η αξιοπιστία. Η αξιοπιστία είναι που κρίνει εάν εγώ και ο καθένας από εμάς θα σας αντιμετωπίζει καλόπιστα ή κακόπιστα. 
      Γιατί το λέμε; Διότι βασική προεκλογική δέσμευση της Νέας Δημοκρατίας στον τομέα των Ενόπλων Δυνάμεων ήδη από το 2004 ήταν η κατάργηση του ΕΠ.Υ.ΕΘ.Α.. Το ΕΠ.Υ.ΕΘ.Α. είχε χαρακτηριστεί ως το άνδρο της διαφθοράς από τη Νέα Δημοκρατία και είχατε δεσμευτεί ότι μέσα στους πρώτους μήνες διακυβερνήσεώς σας θα το καταργήσετε. Αντί να το καταργήσετε, όπως θα μπορούσατε φερ’ ειπείν να το κάνετε τώρα στο παρόν νομοσχέδιο…
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Γεωργιάδη…
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Ε, δεν το έχετε καταργήσει. Στην πραγματικότητα λειτουργεί. Όλοι το ξέρουμε. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Αφού δεν υπάρχει ΕΠΥΕΘΑ. 
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Εντάξει, θα τα πείτε στη συνέχεια και θα έρθω στη δευτερολογία μου να σας τα εξηγήσω.
      Επίσης, πρέπει να πούμε και κάτι ακόμα, κύριε Υπουργέ. Φέρνετε μέσα στο παρόν νομοσχέδιο το θέμα των προμηθειών και δεχθήκατε τη σκληρή κριτική προηγουμένως και από τον κ. Κακλαμάνη και από τους υπολοίπους αγορητές ότι εδώ υπάρχει ένα πολύ μεγάλο ζήτημα αξιοπιστίας και ερωτηθήκατε γιατί δεν το φέρνετε σε χωριστό νομοσχέδιο και μας δώσατε τις εξηγήσεις που μας δώσατε. Πρέπει να σας πω, όμως, ότι δυστυχώς η συγκυρία που φέρνετε αυτό το θέμα, είναι πάρα πολύ άσχημη. Διότι όλα σ’ αυτήν τη ζωή εξαρτώνται από τη συγκυρία, αυτό που λέμε νεοελληνιστί «timing». 
      Σήμερα όλες οι εφημερίδες τι γράφουν; Γράφουν για το σκάνδαλο της «SIEMENS», όπου πλέον η εισαγγελία του Μονάχου ασκεί διώξεις σε βαθμό κακουργήματος σε στελέχη αυτής της εταιρείας, οι οποίοι έδιναν μίζες σε Έλληνες πολιτικούς την περίοδο 2001-2005, και του ΠΑ.ΣΟ.Κ. και της Νέας Δημοκρατίας. Και θα βρεθούμε σε λίγο μπροστά στον εξής τραγέλαφο. Στη Γερμανία να μπαίνουν στη φυλακή αυτοί οι οποίοι έδιναν τις μίζες και στην Ελλάδα να μην μαθαίνουμε ποιοι έπαιρναν τις μίζες. 
      Άρα, λοιπόν, σε μία χώρα που αυτό κινείται στο δημόσιο διάλογο, η ιδέα ότι ξαφνικά μέσα σ’ ένα νομοσχέδιο μπαίνει όλη αυτή η ιστορία των προμηθειών και μόνο ως ιδέα, αναγκαστικά μας κάνει να τη βλέπουμε με πολύ μεγάλη επιφύλαξη. Και πρέπει σ’ αυτό να σταθούμε πολύ έντονα. Θα περιμένουμε να ακούσουμε ακριβώς τι πρόκειται να μας πείτε ως προς τις προμήθειες. Και βεβαίως, να συμφωνήσω με τους προηγουμένους αγορητές ότι ο νόμος που είχατε ψηφίσει το 2006 στην πραγματικότητα ουδέποτε εφαρμόστηκε. Επίσης, πρέπει να μας πείτε για ποιον λόγο έχουμε αυτές τις απευθείας αναθέσεις της αγοράς των διαφόρων μεγάλων αμυντικών προμηθειών. Αυτά για μας είναι πολύ μεγάλα θέματα που έχουν να κάνουν με τη δημόσια διαφάνεια, διότι τα χρήματα του ελληνικού λαού πρέπει να τα σεβόμαστε όλοι όσο μπορούμε περισσότερο.
      Θέλω κλείνοντας να έρθω στο θέμα, το οποίο ετέθη από τον αγορητή του ΠΑ.ΣΟ.Κ., στο θέμα των Ανθυπασπιστών. Ειλικρινά, κύριε Υπουργέ, δεν μπορώ να καταλάβω γιατί δεν δέχεστε αυτό που ζητούν οι Ανθυπασπιστές, να μπορούν στα δεκαεννέα χρόνια να ικανοποιούν το αίτημά τους για τον επόμενο βαθμό. Βρήκατε μία μεσοβέζικη λύση και από τα είκοσι ένα που ίσχυε το πήγατε στα είκοσι. Νομίζουμε, πραγματικά ότι χάριν του αξιομάχου των Ενόπλων Δυνάμεών μας, χάριν του υψηλού ηθικού που θέλουμε να έχουν, χάριν της ανταποδόσεως από την ελληνική πολιτεία όλων αυτών που κάνουν οι Έλληνες Υπαξιωματικοί, θα έπρεπε να υιοθετήσετε αυτό το αίτημα.
      Δεν αποτελεί πολύ μεγάλο βάρος για τον κρατικό προϋπολογισμό, δεν αποτελεί πολύ μεγάλο βάρος για το Υπουργείο Εθνικής Αμύνης, από την άλλη όμως θα ήταν μία έμπρακτη απόδειξη ότι το Υπουργείο σας και εσείς προσωπικά τείνετε ευήκοον ους πάνω στους Έλληνες Υπαξιωματικούς, που αποτελούν οργανικό σώμα των Ενόπλων μας Δυνάμεων.
      Σε κάθε, λοιπόν, περίπτωση εμείς θα υπερψηφίσουμε επί της αρχής το νομοσχέδιο, διότι θέλουμε να δείξουμε σε όσους κυρίως αγωνίστηκαν στην Κύπρο το 1974 και που επί σειρά ετών όλες οι Ελληνικές κυβερνήσεις που μεσολάβησαν έκαναν ότι δεν τους έβλεπαν και αυτό αποτελούσε σημείο ντροπής για όλους μας ότι εμείς τους στηρίζουμε, ότι εμείς αναγνωρίζουμε τη θυσία τους, ότι εμείς είμαστε έτοιμοι να σταθούμε στο πλάι τους γι’ αυτά τα οποία προσέφεραν στο έθνος και στην πατρίδα. Από την άλλη, στην αυριανή συζήτηση κατ’ άρθρον, θα εξειδικεύσουμε τις αντιρρήσεις μας, που είναι αρκετές, σε σειρά θεμάτων.
      Ευχαριστώ πάρα πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργιάδη.
      Το λόγο έχει ο κύριος Υπουργός για μία πεντάλεπτη παρέμβαση.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, θα ήθελα να κάνω μία σύντομη παρέμβαση, γιατί ούτως ή άλλως θα λάβω το λόγο πολύ πιο μετά και θα απαντήσω ολοκληρωμένα στα όσα είπαν και οι εισηγητές και οι λοιποί συνάδελφοι, που ήδη πρέπει να σας πω ότι τους έχουμε απαντήσει σε πάρα πολλά από αυτά στην επιτροπή όπου εκτενώς συζητήθηκαν τα ζητήματα. 
      Στέκομαι, όμως, σ’ ένα συγκεκριμένο θέμα, ιδιαίτερα στο θέμα του τελευταίου άρθρου που αφορά τις προμήθειες του αμυντικού υλικού στις Ένοπλες Δυνάμεις. Και επειδή όλοι οι εισηγητές επικαλέστηκαν τις σημερινές συγκυρίες, οφείλω να σας πω ότι ακριβώς η επίκληση των σημερινών συγκυριών απαιτεί σήμερα κιόλας, εάν υπάρχουν κάποια κενά που έχουν δημιουργηθεί με την πάροδο του χρόνου, να τα διορθώσουμε. Γιατί δηλαδή, οι συγκυρίες των ημερών απαιτούν τα κενά που ήδη γνωρίζουμε και συζητάμε οκτώ μήνες με τους φορείς της αμυντικής βιομηχανίας και με τους εργαζόμενους και ξεχωριστά με την κάθε αμυντική βιομηχανία και έχουμε δώσει σε διάλογο εδώ και οκτώ μήνες και έχουν ομοφωνήσει οι πάντες ότι πρέπει να αξιολογηθούν επιπλέον κριτήρια, όπως αυτά που σας είπα της αύξησης της εγχώριας παραγωγής, δηλαδή της συμπαραγωγής που θα είναι ένα κριτήριο ουσιαστικό που θα λαμβάνεται υπ’ όψιν ή όπως το κόστος κύκλου ζωής που τη χαμηλότερη προσφορά θα την κάνει συμφερότερη προσφορά, με την έννοια που όλοι γνωρίζουμε ότι, εάν ένα οπλικό σύστημα έχει κύκλο ζωής ακόμη πέντε χρόνια, είναι πολύ πιο φθηνό από ένα οπλικό σύστημα που θα έχει είκοσι πέντε χρόνια κύκλο ζωής; Άρα, λοιπόν, εφ’ όσον τόσον καιρό πηγαίναμε με τη χαμηλότερη προσφορά, γιατί, αφού προσθέτουμε νέα κριτήρια αξιολόγησης, τα οποία ενισχύουν την διαφάνεια, τι είναι αυτό από τις σημερινές συγκυρίες που επιβάλλει να πάμε μετά από πέντε μήνες, ένα χρόνο ή τι είναι αυτό το οποίο επιβάλλει μία διάταξη να την έχουμε ως ολόκληρο νομοσχέδιο; Απαντώ σε όλους τους εισηγητές συνολικά επί του συγκεκριμένου θέματος.
      ΒΑΣΙΛΕΙΟΣ ΟΙΚΟΝΟΜΟΥ: Θα σας πούμε μετά. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Βεβαίως θα μου πείτε και βεβαίως μου επιτρέπετε κιόλας να σας απαντώ, αφού μου λέτε, έτσι; Διότι εδώ, ειδικά δε για εσάς κύριε Οικονόμου, ο οποίος υιοθετείτε το οποιοδήποτε άρθρο διαβάσετε στις εφημερίδες, γι’ αυτό που είπατε για τα άρματα, επιτρέψτε μου να σας πω ότι δεν μπορεί από το Βήμα της Βουλής να υιοθετούμε, έτσι αόριστα, κάθε τι το οποίο διαβάζουμε, διότι εν πάση περιπτώσει το Υπουργείο ή η πολιτική ηγεσία για να προχωρήσει, όχι στην αγορά, αλλά στη διερεύνηση της αγοράς, αν μη τι άλλο, έχει εισήγηση των Γενικών Επιτελείων και είναι λάθος αυτό που είπατε ότι δεν υπάρχει.
      ΒΑΣΙΛΕΙΟΣ ΟΙΚΟΝΟΜΟΥ: Ρώτησα!
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Δεύτερον, εάν προχωρήσει να φτάσει στη σύμβαση, αυτή θα έχει περάσει από το Νομικό Συμβούλιο, από το Ελεγκτικό Συνέδριο, από τους νομικούς μας συμβούλους, από τους Υπουργούς. Το άρθρο που μου λέτε, από ποιον πέρασε; Και τι εν τέλει εξυπηρετεί το κάθε τι το οποίο επικαλούμεθα για να οδηγήσουμε στην οποιαδήποτε αδράνεια, για να προχωρήσουμε στην οποιαδήποτε προμήθεια του οποιουδήποτε οπλικού συστήματος γίνεται με διαφανέστατες διαδικασίες; 
      Εγώ, κύριε Πρόεδρε, κυρίες και κύριοι συνάδελφοι, πιστεύω ότι ίσα-ίσα σήμερα οι συγκυρίες είναι εκείνες οι οποίες απαιτούν εδώ και τώρα, αφού υπάρχει ένας ολοκληρωμένος πολύμηνος διάλογος με όλους τους εμπλεκόμενους και με όλους τους ενδιαφερόμενους σε διεθνές επίπεδο, να εντάξουμε ακριβώς και εκείνα που έρχονται ως Οδηγίες του Ευρωπαϊκού Αμυντικού Οργανισμού, δηλαδή της Ευρωπαϊκής Ένωσης, και εκείνα τα οποία συναντήσαμε ως αδυναμία τα δύο ή τρία τελευταία χρόνια. Γι’ αυτό ακριβώς εμμένουμε στο να προχωρήσουμε στην ψήφιση αυτής της διάταξης.
      Όσον αφορά τα υπόλοιπα, σας είπα κιόλας ότι θα απαντήσω συνολικά, αλλά το δεύτερο με το οποίο θα ήθελα να κλείσω είναι ότι δεν υπάρχουν απ’ ευθείας αναθέσεις από το 2004 …
      ΒΑΣΙΛΕΙΟΣ ΟΙΚΟΝΟΜΟΥ: …(Δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριε Οικονόμου, σας παρακαλώ!
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Και μην μπερδεύετε τις συνεννοήσεις μεταξύ Κυβερνήσεων και κρατών. Αυτές είναι διακρατικές, οι οποίες βγάζουν τους μεσάζοντες από τη μέση και συνεννοούνται κυβέρνηση με κυβέρνηση και δεν υπάρχει και το κόστος του οποιουδήποτε αντιπροσώπου μπορεί να μεσολαβήσει.
      Και να ξέρετε ότι αυτές κατά βάση τις ξεκινήσατε εσείς ως ΠΑ.ΣΟ.Κ. Θεωρήσαμε πράγματι ότι έβγαζαν τους αντιπροσώπους από τη μέση. Γι’ αυτό ακριβώς αυτές που κάνατε εσείς δεν ήταν και πολλές, οι διακρατικές. Προτιμούσατε μέσω αντιπροσώπου. Εμείς, λοιπόν, απευθείας ανάθεση δεν έχουμε. Αυτό που είπατε τώρα για τα ρώσικα, είναι κυβέρνηση με κυβέρνηση και δεν έχει τελειώσει η σύμβαση. Δεν έχει καν προχωρήσει. Υπάρχει εντολή να μπούμε στη συζήτηση και στη διαπραγμάτευση για να δούμε πώς τελειώνει. 
      Τέλος, για τον ειδικό λογαριασμό. Κυρίες και κύριοι συνάδελφοι, εξηγήσαμε κατ’ επανάληψη στην επιτροπή ότι δεν είναι ο ειδικός λογαριασμός βάσει του οποίου συζητάτε, ή ο ειδικός λογαριασμός του Υπουργείου Πολιτισμού. Λεκτικά είναι ειδικός λογαριασμός. Πώς θέλετε να τον πούμε; «Διακριτό» λογαριασμό, άλλο λογαριασμό; Πάντως ο λογαριασμός για τον οποίο συζητάτε αναφέρεται ως ειδικός λογαριασμός σε νομοσχέδιο το οποίο ρύθμιζε τα θέματα του Μετοχικού Ταμείου. Το είχε φέρει και το είχε ψηφίσει το ΠΑ.ΣΟ.Κ.. Δεν έχει καμμία μα καμμία απολύτως σχέση με τους ειδικούς λογαριασμούς τους οποίους αναφέρατε. Θέλετε, λοιπόν, να το αλλάξουμε λεκτικά και να μην λέγεται ειδικός λογαριασμός; Θέλετε να τον πούμε «διακριτό» λογαριασμό ή κάπως αλλιώς; Ευχαρίστως. Το εξηγήσαμε κατ’ επανάληψη στην επιτροπή. Δεν κατανοώ γιατί πρέπει να το αναφέρεται συνεχώς. 
      Τέλος, είναι μεγάλη τιμή και υποκλίνομαι βαθύτατα στις Ενώσεις των Αποστράτων. Εάν μου λέτε ότι κάποιες διαμαρτυρήθηκαν γιατί δεν τις έχω δει, πιθανόν να εννοείτε τοπικές ενώσεις. Πιθανόν, γιατί πράγματι παρ’ότι θέλω να τους δω, δεν τα έχω καταφέρει. Όμως, δεν υπάρχει πανελλήνιας εμβέλειας σύλλογος ή ένωση που να μην την έχω δει. Και δεν είναι απαραίτητο αυτό το οποίο συζητάμε τώρα στο νομοσχέδιο για την οποιαδήποτε τοπική ένωση, που σας λέω, κύριε συνάδελφε, ότι είμαι στη διάθεσή τους οποιαδήποτε ώρα με ζητήσουν και με το σεβασμό ο οποίος απαιτείται απέναντι στους αποστράτους. Δεν γνωρίζω για τα όποια τηλεγραφήματα διαμαρτυρίας λέτε, αλλά είναι γνωστό ότι όλες τις ενώσεις πανελλήνιας εμβέλειας τουλάχιστον τις έχουμε δει και εγώ και οι κύριοι Υφυπουργοί και θα συνεχίσουμε να τις βλέπουμε. 
      ΠΡΟΕΔΡΕΥΩΝ (Γεώργιος Σούρλας): Ο Πρόεδρος του Λαϊκού Ορθόδοξου Συναγερμού κ. Καρατζαφέρης έχει το λόγο. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, επί του τελευταίου μάλλον έχετε άδικο, γιατί το συντονιστικό συμβούλιο της Ε.Α.Σ., της Ε.Α.Ν., της ΕΑ.Α.Α., ζητά την ακρόαση. Υπογράφει ο κ. Γκαμαλέτσος Λάμπρος, δικός σας άνθρωπος της Ένωσης Αποστράτων. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Τον έχω δει. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ε, τώρα, αν γράφει έγγραφα και λέει όχι, εγώ σας ερωτώ, γιατί δεν το κλείνουμε; Θέλετε να τον στείλω την Παρασκευή επάνω, στις 12.00΄ η ώρα; 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Στείλτε τον. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Μπράβο, κλείσαμε το ραντεβού και τελείωσε η υπόθεση. Γρήγορες διαδικασίες. Άρα, η Ένωση Αποστράτων παιδευόταν τόσα χρόνια να σας δει. Θα σας δει την Παρασκευή στις 12.00΄ η ώρα. Πολύ απλά είναι τα πράγματα και λύνονται. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
       Καλή διάθεση να υπάρχει, κύριε Υπουργέ. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Και σήμερα και αύριο αν θέλετε. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ας περάσει το πένθος, για να υπάρχει η άνεση στην οποιαδήποτε διαδικασία. 
      (Θόρυβος από την πτέρυγα του ΠΑ.ΣΟ.Κ.)
      Κύριε Πάγκαλε, η καλή διάθεση να υπάρχει και όλα λύνονται. Να μην κάνουμε αντιπαράθεση για την αντιπαράθεση. Κάντε υπομονή και θα κάνετε το σχολιασμό σας μετά το τέλος της δικής μας εισηγήσεως. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, δεν ξέρω, αν αυτή η συμφωνία λέγεται διακρατική ή όπως αλλιώς θέλετε να την ονομάσετε. Δεν παύει όμως να έχει έλλειμμα διαγωνισμού. Αυτό πρέπει να το ξεκαθαρίσουμε. Τρία μεγάλα deals, τρία μεγάλα «κόλπα» έγιναν χωρίς το νόμο τον οποίο εσείς φέρατε, χωρίς το νόμο της αγοράς, να υπάρχει διαγωνισμός και να πετύχουμε εκπτώσεις. 
      Εδώ το θέμα είναι μεγάλο. Και μου προξενεί εντύπωση ότι δύο άνθρωποι των Ενόπλων Δυνάμεων, ένας από κάθε κόμμα, ξαφνικά εξοβελίστηκαν από τις εκλογές. 
      Το 2000 ήταν ο κ. Σμπώκος, ο δυνατός άνθρωπος του ΠΑ.ΣΟ.Κ. σε θέματα προμηθειών, και το 2007 ο πριν από σας Υπουργός, ο κ. Σπηλιωτόπουλος. Δεν συγκρίνω ανθρώπους, αλλά συγκρίνω περιπτώσεις. Εντελώς ξαφνικά! Κι ο καθένας απ’ αυτούς συμπτωματικά είχαν διαχειριστεί μεγάλα κόλπα. Δεν είναι αναγκαστικά αυτά τα κόλπα αρνητικά ή ύποπτα, αλλά δεν παύουν να είναι αυτά που η αγορά λέει «κόλπα».
       Πρέπει να εξηγήσουμε λοιπόν ότι εμείς είμαστε ασυμβίβαστοι σε θέματα προμηθειών, ιδιαιτέρως δε όταν αφορά την εθνική άμυνα, κι αυτές οι προμήθειες μπορεί να είναι η αιτία αύριο το πρωί το παιδί σας ή το παιδί μου ή το παιδί κάποιου άλλου να κακοτυχήσει. Να εξηγηθούμε λοιπόν ότι είμαστε αμείλικτοι. 
      Υπάρχουν πεδία μίζας έντονα, που τα δυο μεγαλύτερα κόμματα, αν κι ακούγονται και υπόνοιες για όχι μόνον αυτά, τα πήραν χοντρά από τη «SIEMENS». Κι ενώ βγαίνει λοιπόν ο άνθρωπος που χειρίστηκε τα «λαδώματα» στη Γερμανία και λέει τα πράγματα με το όνομά τους και λένε: «Ποιοι τα έδωσαν; Θα πάνε φυλακή.» -αυτή είναι η διάθεση του εισαγγελέα στη Γερμανία- εσείς δεν ενδιαφέρεστε ποιοι τα πήραν εδώ. Είναι τρελό αυτό που συμβαίνει. Βγαίνουν εφημερίδες με πρωτοσέλιδα άρθρα κι όχι μόνο αντιπολιτευτικές, όπως η «ΕΛΕΥΘΕΡΟΤΥΠΙΑ», αλλά εφημερίδες που στηρίζουν τη Νέα Δημοκρατία, όπως η «ΚΑΘΗΜΕΡΙΝΗ», και σας λένε ότι κύριοι, τα πιάσατε. Ποια κόμματα έπιασαν πόσα; Αυτό είναι το ερώτημα. 
      Το ερώτημα που τίθεται σήμερα στην κοινωνία δεν είναι εάν τα πήρανε, αλλά πόσα πήρε ο καθένας σας. Και κανείς δεν συγκινείται! Δεν πρέπει λοιπόν να δούμε ποιοι τα πιάσανε; Πολύ απλά. Γιατί βέβαια μπορεί κάποιοι από την Κυβέρνησή σας, κύριε Υπουργέ, να τα έπιασαν μία εποχή, αλλά κάποιοι άλλοι από το άλλο κόμμα τα έπιασαν «four seasons», όλες τις εποχές! Και πρέπει να ξεκαθαριστούν κάποιες καταστάσεις. Δεν μπορεί να ακούγεται αυτό το πράγμα, δεν μπορεί δηλαδή κάθε φορά από το εξωτερικό κάποιος να μας λέει: «τα πιάνετε» κι εμείς να σφυρίζουμε αδιάφορα.
      Κύριε Υπουργέ της Εθνικής Άμυνας, ο υποψήφιος πρόεδρος της Αμερικής, ο Τζον Μακ Κέιν,…
      ΘΕΟΔΩΡΟΣ ΠΑΓΚΑΛΟΣ: Ποιος;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ο Μακ Κέιν. Ως Πρόεδρος της Επιτροπής Εξωτερικών και Άμυνας, κύριε Πάγκαλε, ήρθε και σας είπε εσάς ότι η Κυβέρνηση της Νέας Δημοκρατίας με τη «Λίτον» πήρε 10% μίζα. Ωμά! Ευρέθηκαν τότε δυο εταιρίες, η «Ιζαμπέλ» και η «Μάρτιν», οι οποίες είχαν πάρει τις μίζες. Ταυτοχρόνως, στην ίδια έρευνα, στη δειγματοληπτική έρευνα που έκανε ο Μακ Κέιν, έπιασε και μία της Ταϊβάν, της κυβέρνησης της Ταϊβάν. Η κυβέρνηση της Ταϊβάν είπε: «ανοίκτε τους λογαριασμούς, να δούμε ποιες είναι οι εταιρίες» και πήρε πίσω όλα τα λεφτά που είχε δώσει. Εσείς όμως δεν το κάνατε, για να δούμε ποια είναι η «Ιζαμπέλ» και η «Μάρτιν» που πήρε το 10% στις μίζες. Τους τη χαρίσατε. Ο Μακ Κέιν λοιπόν κάνοντας πάλι έρευνα μερικά χρόνια μετά, το 2006, έπιασε την αναβάθμιση των ελικοπτέρων του Ναυτικού. Δικιά σας κυβέρνηση ήταν. Πάλι 10% μίζες! 
      Έρχεται η Νέα Δημοκρατία κι επίσης δεν ζητάει έρευνα γι’ αυτό που βρήκε ο έλεγχος της αμερικανικής Γερουσίας. Μίζες 10% από τη μια πλευρά και από την άλλη πλευρά. Λέω συγκεκριμένα ονόματα. Θα ευαισθητοποιηθεί κάποιος επιτέλους να ζητήσει έρευνα περισσότερο από την Επιτροπή Ελέγχου Εξωτερικών και Εμπορίου των Αμερικανικών Δυνάμεων; Είναι απλά τα πράγματα, συγκεκριμένα. Σας λέω λοιπόν δύο περιπτώσεις του παρελθόντος, μία με 	Νέα Δημοκρατία και μία με ΠΑ.ΣΟ.Κ. και τώρα της «SIEMENS», που έχετε βρεθεί σε κοινό παρονομαστή. Θα κάνουμε κάτι; Ενδιαφερόμαστε; Ενδιαφερόμαστε για τη διαφάνεια; Ενδιαφερόμαστε για την αλήθεια; 
      Υπήρξε προχθές επαφή των δυο ηγετών των δυο μεγάλων κομμάτων, για να καταπολεμηθεί η διαπλοκή. Κι επειδή φοβήθηκαν ότι βάζοντας ως όρο τη «διαπλοκή» θα έχουν την επίθεση κάποιων, είπαν: «θα συνεννοηθούμε ότι πολεμάμε τη διαφθορά». Αυτά ίσως δεν τα ξέρετε, κύριε Υπουργέ και δεν είμαι σίγουρος ότι τα ξέρετε, αλλά εν πάση περιπτώσει, νομίζω ότι είστε από τους ανθρώπους εκείνους που δεν θέλετε να εμπλακεί το όνομά σας σε κουβέντες που ενεπλάκησαν άλλοι Υπουργοί στο ίδιο Υπουργείο πριν από εσάς. 
      Όμως, αυτό το θέμα είναι τεράστιο. Δεν υπάρχει κάποιος πολίτης σε αυτή τη χώρα που να μην ξέρει τι γίνεται σ’ αυτό το Υπουργείο. 
      Κύριε Πάγκαλε, επειδή βλέπω το ενδιαφέρον σας, πριν λίγο καιρό ήταν το θέμα προμήθειας τορπιλών και έγινε πολύ συζήτηση από πού θα πάρουμε τις τορπίλες και έρχεται η Κυβέρνησή σας και επιμένει να πάρουμε τις τορπίλες από τον «ΓΕΡΜΑΝΟ». Και είπε λοιπόν ο αρμόδιος που είχατε τότε, ότι ο «ΓΕΡΜΑΝΟΣ» δεν έχει τεχνογνωσία. Πώς θα δώσουμε τις τορπίλες να τις κάνει κάποιος που δεν ξέρει; Τορπίλες ξέρουμε ότι κάνει η Αμερική, κάνει η Γερμανία, κάνει η Ρωσία. Και τι απήντησε τότε στο μυστικό συμβούλιο ο μη αρμόδιος Υπουργός, ο Υπουργός Εθνικής Οικονομίας; Είπε, θα μάθει. Αυτή ήταν και η πραγματική αιτία που φαγώθηκε ο Ζορμπάς από το πόστο αυτό. Η αντίσταση του Ζορμπά σ’ αυτό το θέμα. Δηλαδή, πού πάμε. Εσείς είχατε τους λόγους να το δώσετε στο «ΓΕΡΜΑΝΟ», λόγους τους οποίους τους είδαμε στην πορεία, τους ξέρουμε πάρα πολύ καλά και τους διαπιστώνουμε σήμερα στην πολιτική πράξη. Εμείς, όμως, ενδιαφερόμαστε για την αλήθεια, ενδιαφερόμαστε για την ποιότητα. 
      Είπατε για την παράμετρο κόστους και χρόνου λειτουργίας. Είναι μια παράμετρος, κύριε Υπουργέ, ποιος όμως μπορεί να πει ότι πράγματι θα υπάρχει η λειτουργικότητα σε είκοσι πέντε χρόνια; Εσείς το βάζετε σε βασική παράμετρο. Είναι ό,τι πιο αόριστο. Πού το ξέρετε; Πού ξέρετε ότι θα αντέξει αυτό το όπλο; Και ποιος μας λέει ότι σε είκοσι πέντε χρόνια με την πρόοδο της τεχνολογίας αυτό το οποίο θα πάρετε τώρα με προοπτική εικοσιπενταετίας θα είναι αποτελεσματικό, όταν τα όπλα αλλάζουν με μια ταχύτητα πλέον «πυραυλική» θα έλεγα στο χρόνο; Άρα, λοιπόν, δεν στέκει. 
      Και επαναλαμβάνω για άλλη μια φορά και το λέω για να ακουστεί καλά ότι τρία μεγάλα deals έγιναν με αυτό τον τρόπο ο οποίος ονομάζεται «διακρατικός». Και εγώ σας λέω πως ό,τι δεν έχει διαγωνισμό για να πετυχαίνουμε κάτι με την τιμή μπαίνει στη σφαίρα τουλάχιστον του προβληματισμού.
      Θα σας πάω όμως σε ένα τωρινό θέμα, κύριε Υπουργέ, στα πυρομαχικά 120 χιλιοστών για τα Leopard 2. Εδώ μεθοδεύεται ανάθεση δεσμευθείτε, λοιπόν, στο Σώμα ότι θα πάτε σε διαγωνισμό ελεύθερης προσφοράς. Πρόκειται εδώ για 50-100.000.000 ζημιά για το δημόσιο. Εδώ πηγαίνετε σε μια πρωτοβουλία 60% Αμερική, 40% Γερμανία. Γιατί αφήνετε απ’ έξω την Γαλλία; Γιατί αφήνετε απ’ έξω το Ισραήλ; Γιατί αφήνετε οποιοδήποτε άλλο κράτος έχει βιομηχανία; Γιατί το περιορίζουμε στους δυο; Μιλάμε για ζημιά 50-100.000.000 ευρώ. Μιλάμε για ένα deal 400.000.000 ευρώ. Για ποιο λόγο λοιπόν περιοριστικά; Ο περιορισμός δεν δημιουργεί εντυπώσεις; Ελάτε λοιπόν εδώ να μας πείτε ότι, εγώ θα πάρω τα πυρομαχικά εκατόν είκοσι χιλιοστών από οποιονδήποτε μου δώσει φθηνότερη τιμή και έχει καλό πράγμα. Εμείς θα πούμε μπράβο. Θα παρακολουθήσουμε και εμείς για να πούμε ότι κάτι άλλαξε στο Υπουργείο Εθνικής Άμυνας και δεν είναι όπως επί των προηγουμένων. Αλλά, όλες αυτές οι μεθοδεύσεις κάτι σημαίνουν. 
      (Στο σημείο αυτό την Προεδρική Έδρα καταλαμβάνει ο Δ' Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Και βεβαίως, κύριε Υπουργέ, εγώ δεν έχω σκοπό να αφήσω υπονοούμενα για το πρόσωπό σας, όμως εκείνοι οι οποίοι τα «μαγειρεύουν» ενίοτε τα φέρνουν έτσι στον Υπουργό που να μην του δίνουν τη δυνατότητα να σκεφθεί ότι υπάρχει και άλλη διέξοδος. Αυτή τη διέξοδο σας δίνω εγώ. Εάν πράγματι, η χώρα χρειάζεται πυρομαχικά εκατόν είκοσι χιλιοστών να ανοίξει ένα διεθνή διαγωνισμό και να πει, ποιος έχει να μου δώσει αυτά τα πυρομαχικά, ποιος μου τα δίνει φθηνότερα. 
      ΒΑΣΙΛΕΙΟΣ ΟΙΚΟΝΟΜΟΥ: Υπάρχει και η Ε.Α.Σ., κύριε Πρόεδρε. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Και πολύ περισσότερο –για να πάρω την πάσα από τον κύριο εισηγητή- γιατί δεν παίρνετε πίσω, κύριε Υπουργέ, την ΕΛ.Β.Ο. που δεν ξέρω σε ποιον την έχετε δώσει και όχι εσείς αλλά οι προηγούμενοι; Γιατί δεν την παίρνετε πίσω; Δεν νοιώθετε την ανάγκη να έχετε μια βιομηχανία; Πόσα οχήματα –δεν ξέρω, δεν γνωρίζω- χρειάζεστε εσείς; Πόσα οχήματα χρειάζεται η Υγεία; Τόσες AMBULANCE βλέπω η μια πίσω από την άλλη και κάθε μέρα μια καινούρια μάρκα στο δρόμο. Όλα αυτά είναι χρήματα που πήγαν σε ενδιάμεσους, μιζαδόρους ή όπως αλλιώς λέγονται. Γιατί δεν την παίρνετε πίσω να έχουμε ένα εργοστάσιο κρατικό να μπορούμε να παράγουμε εμείς τα βαρέα οχήματα του στρατού; Για ποιο λόγο; Είχατε το εργαλείο, έφυγε το εργαλείο και τώρα προσπαθείτε να βρείτε απ’ έξω δίνοντας, αυτό που είπατε, μίζες στον οποιονδήποτε νομίμως ή μη νομίμως λειτουργούντα.
      Πρέπει, λοιπόν, πάνω από όλα, να τιμήσουμε το πορτοφόλι του Έλληνα φορολογούμενου!
      Δεν μπορεί αυτή τη στιγμή να γίνονται τέτοια μεγάλα κόλπα, επί σειρά ετών, δεκαπέντε χρόνια και να υπάρχουν ξεκάθαρες μαύρες τρύπες. Και δεν είναι επαρκής ο λόγος για τον οποίο ένας άνθρωπος, στον οποίο εν πάση περιπτώσει, εσείς είχατε επενδύσει τις ελπίδες για ακεραιότητα, να τον πετάτε έξω επειδή δεν εξυπηρετούσε κάποια από τα συμφέροντα της Κυβερνήσεως και εν συνεχεία να τον πετάτε από την άλλη θέση στην οποία τον βάλατε, γιατί στα ομόλογα δεν ήταν τόσο συμπαθής ως προς τη δική σας θέση.
      Αυτή, λοιπόν, είναι μία πραγματικότητα η οποία κάνει την εικόνα σας ακόμη πιο θολή, ακόμη πιο –θα έλεγα- επικίνδυνη, κύριε Υπουργέ.
      Έρχομαι τώρα στα άλλα θέματα, γιατί αυτή είναι η ουσία. Φέρατε ένα νομοσχέδιο με τον τίτλο «περίπτερα» για να έχετε από πίσω το «super market» των προμηθειών. Περί αυτού πρόκειται. Και μου κάνει εντύπωση βέβαια, τι σχέση μπορεί να έχουν οι άδειες των περιπτέρων με το θέμα του πώς θα γίνουν οι προμήθειες στις Ένοπλες Δυνάμεις. Εν πάση περιπτώσει, όμως, το φέρατε. Γιατί δεν επεκτείνετε το μέτρο σε όσους πέφτουν για την πατρίδα; Ο Ανθυποσμηναγός που κάνει την άσκηση με το Μιράζ, πέφτει στο Αιγαίο. Που είναι η γυναίκα του; Ο Πυροσβέστης που κάηκε στην Κρήτη, που είναι η γυναίκα του; Θυμάμαι ότι μίλαγα τότε με τον ομόλογό σας, τον κ. Πολύδωρα, ότι κάπου θα πάει. Η γυναίκα πεινάει. Έπεσε ο άλλος στο Αιγαίο. Τι θα του δώσουμε; Για ποιο λόγο να μην υπάρχει αυτή η επέκταση και σε αυτούς που πέφτουν σε καιρό ειρήνης για την πατρίδα; Πόσοι είναι; Δεν είναι και τόσοι πολλοί. Δύο, τρεις, πέντε, δέκα άνθρωποι το χρόνο; Δώστε αυτή την ευκαιρία τουλάχιστον να μην αφήνουμε τα παιδιά πέρα από την ορφάνια και στη δυστυχία της αναζήτησης μίας εξασφάλισης.
      Μιλάμε για μεγάλες προμήθειες. Παίρνουμε οπλικά συστήματα. Γιατί παίρνουμε τα οπλικά συστήματα, κυρίες και κύριοι; Για ενδεχόμενο πόλεμο με την Ιταλία; Για ποιόν τα παίρνουμε; Για τη Μάλτα; Για την Αίγυπτο; Δεν είναι σαφές ότι όλα αυτά τα οπλικά συστήματα που καταδυναστεύουν την ποιότητα ζωής των Ελλήνων, τα παίρνουμε για την Τουρκία; Εάν, λοιπόν, υπάρχει το ενδεχόμενο κάποιας εμπλοκής, κάποιας αγωνίας, δεν μπορώ να καταλάβω πώς από τη μία πλευρά επενδύουμε τόσα πολλά λεφτά για να πάρουμε οπλικά συστήματα και από την άλλη μεριά μειώνετε τη θητεία. Δεν μπορώ να το καταλάβω. Για τη μία πλευρά υπάρχει κίνδυνος, για την άλλη πλευρά δεν υπάρχει κίνδυνος. Τα κενά τα ακούσατε πριν από λίγο από τον δικό μας εισηγητή και από τον εισηγητή της Αξιωματικής Αντιπολίτευσης. Τους έχετε πάρει για καθαρά τεχνικές δουλειές και τους έχετε καταντήσει τώρα να φυλάνε σκοπιά «γερμανικό» νούμερο. 
      Επομένως, λοιπόν, αποφασίστε. Μην παίζετε με την άμυνα της χώρας. Είναι πολύ σοβαρό θέμα, με τον περίγυρο τον οποίον έχουμε, να παίζουμε με τις Ένοπλες Δυνάμεις.
      Όσον αφορά τους Ανθυπασπιστές, κάντε το αλλιώς, κύριε Υπουργέ. Πείτε ότι στα είκοσι χρόνια γίνονται σίγουρα. Από κει και πέρα μπορεί να γίνει και σε μικρότερο χρονικό διάστημα, εάν υπάρχουν ανάγκες του στρατεύματος. Δώστε τους μία ευκαιρία. Είκοσι χρόνια στην άγονη γραμμή, στην κουραστική γραμμή -την οποία όλοι ξέρουμε, όλοι έχουμε υπηρετήσει στο στρατό- για να γίνει Ανθυπολοχαγός. Δώστε τους μία ευκαιρία. Θα κερδίσουν οι Ένοπλες Δυνάμεις, το καταλαβαίνετε, και στο κάτω-κάτω δεν υπάρχει κανένας λόγος αντίστασης.
      Κύριε Υπουργέ, χωρίς να είναι της αρμοδιότητάς σας -έχω την αίσθηση ότι ενδιαφέρεστε για την εικόνα της Κυβερνήσεως, ήσασταν και ο πρώην Γραμματέας του Κόμματος και ως εκ τούτου έχετε ανεπτυγμένες ευαισθησίες- κοιτάξτε να καθαρίσετε την εικόνα. Όταν καθημερινώς Βουλευτές σας πηγαίνουν στον ανακριτή, όταν καθημερινώς δημοσιογράφοι καταγγέλλουν κι άλλους Βουλευτές σας που κάνουν «compromi» για να σώσουν ανθρώπους οι οποίοι είναι «ανοικτοί» με τη Δικαιοσύνη, όπως ο αρμόδιος κ. Κλαδάς, κοιτάξτε να καθαρίσετε την εικόνα. Δεν είναι δυνατόν κάθε μέρα να φθείρεται η κοινωνία βλέποντας ότι η Νέα Δημοκρατία, ακόμη και διά Βουλευτών της, πρωταγωνιστεί σε συγκάλυψη ανομημάτων. 
      Ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
	ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, παρακαλώ το λόγο για μία μικρή παρέμβαση.
      ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Υπουργέ, έχετε το λόγο για τρία λεπτά. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ο Πρόεδρος του ΛΑ.Ο.Σ. έθεσε κάποια ζητήματα τα οποία δεν μπορεί να μείνουν αναπάντητα. Έχω την αίσθηση ότι τα έθεσε πολύ περισσότερο για λόγους εντυπώσεων παρά επί της ουσίας, διότι γνωρίζετε κατ’ αρχήν για τα πυρομαχικά, τα εκατόν είκοσι, ότι δεν πρόκειται να προχωρήσουμε σε αγορά εάν δεν έχουμε εξασφαλίσει συμπαραγωγή από τα Ε.Α.Σ.. 
      Η πρόταση, λοιπόν, ήταν όποιοι δώσουν μεγαλύτερο ποσοστό συμπαραγωγής και ανοίξουν τη γραμμή παραγωγής για την επόμενη εικοσαετία, αυτοί θα προτιμηθούν. 
      Πιστεύω, κύριε Πρόεδρε, ...
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος Λαϊκού Ορθόδοξου Συναγερμού): Θα πάτε στους Αμερικάνους μετά! Αφήστε τα αυτά, κύριε Υπουργέ. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, μην εξάπτεστε! Ο οποιοσδήποτε δώσει...
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος Λαϊκού Ορθόδοξου Συναγερμού): Εγώ δεν εξάπτομαι, η αλήθεια εξάπτει!
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, αν εσείς έχετε πληροφορίες που δεν έχουμε εμείς, γιατί έχετε καλές επαφές με την πλευρά που λέτε, μπορεί να γνωρίζετε κάτι περισσότερο από εμάς! 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος Λαϊκού Ορθόδοξου Συναγερμού): Μην ξεχνάτε, κύριε Υπουργέ, ότι είμαι δημοσιογράφος και αυτό σας ενοχλεί! 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κοιτάξτε, κύριε Πρόεδρε, υπάρχουν κάποια σημεία και κάποια όρια –σας παρακαλώ πάρα πολύ, λοιπόν- και για την εικόνα της Κυβέρνησης και για την εικόνα της Νέας Δημοκρατίας!
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος Λαϊκού Ορθόδοξου Συναγερμού): Κύριε Πρόεδρε, θα ήθελα μετά να μου δώσετε το λόγο. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Δεν κατάλαβα, δηλαδή! Οι δικοί σας Βουλευτές που έλαβαν γράμμα από εμπλεκόμενους στη συγκεκριμένη υπόθεση και μπορεί να κληθούν από τον ανακριτή ή κλήθηκαν ή οτιδήποτε, θα θολώσει η εικόνα του δικού σας κόμματος εξ αυτού του λόγου; 
      Και, εν πάση περιπτώσει, μαθήματα ήθους, μαθήματα δημοκρατικότητας, μαθήματα εντιμότητας αυτή η παράταξη δεν δέχεται από κανέναν, διότι έχει πρόσφατη λαϊκή εντολή πριν από τέσσερις μήνες! 
      (Χειροκροτήματα από την πτέρυγα της Νέας Δημοκρατίας)
      Όσο και αν προσπαθούν κάποιοι να θέλουν με τεχνάσματα, με υπερβολές, με οποιεσδήποτε καταστάσεις, να θολώσουν την εικόνα της Νέας Δημοκρατίας δεν θα το επιτρέψουμε και δεν θα το επιτύχουν! Οι πολίτες γνωρίζουν. Η Νέα Δημοκρατία θα κάνει τα πάντα για να διευκολύνει τη δικαιοσύνη, ώστε η αλήθεια να λάμψει. Δεν έχουμε τίποτα να φοβηθούμε και γι’ αυτό ακριβώς θα προχωρήσουμε με αυτές τις κινήσεις. 
      Δεύτερον, επειδή είπατε για τις Ένοπλες Δυνάμεις, για τα οπλικά συστήματα και για την προμήθεια πώς γίνεται και ότι εξυπηρετούσε και συγκεκριμένες σκοπιμότητες και επειδή είπατε και για τις διεθνείς αποστολές, πρέπει να σας πω ότι εμείς πιστεύουμε, είναι θέση μας –και το λέω αυτό και στο Κ.Κ.Ε. που απαντήσαμε και είχαμε διαφορετική άποψη και θέση- ότι πρέπει να συμμετέχουμε στις διεθνείς ειρηνευτικές αποστολές. 
      Άλλωστε, η Ελλάς συμμετέχει σε όλες αυτές που είναι κάτω από την ομπρέλα του Ο.Η.Ε.! Δεν είναι δυνατόν η διεθνής κοινότητα να παίρνει μια τέτοια απόφαση και η Ελλάδα να αρνείται να συμμετάσχει! Γι’ αυτό και επικροτήσαμε και όταν επί κυβερνήσεων του ΠΑ.ΣΟ.Κ. ελήφθησαν τέτοιες συγκεκριμένες αποφάσεις συμμετοχής. 
      Αν εσείς κρίνετε ότι η Ελλάδα μπορεί να ασκεί τη διπλωματία ή να έχει μια σοβαρή και ουσιαστική θέση μέσα στο διεθνή περίγυρο χωρίς να συμμετέχει στις διεθνείς ειρηνευτικές αποστολές ή χωρίς να είναι συνεπής απέναντι στις διεθνείς της υποχρεώσεις, τότε επιτρέψτε μου να σας πω ότι κάνετε λάθος. 
      Τέλος, για τους Ανθυπασπιστές, εγώ πρέπει να σας πω ότι στην επιτροπή είπαμε, πρώτον, ότι δεν έχει δεσμευθεί η Κυβέρνηση από τα είκοσι ένα χρόνια να πάει στα δεκαεννέα χρόνια. Εν τούτοις, προχωράμε από τα είκοσι ένα χρόνια στα είκοσι χρόνια και μελλοντικά από τα είκοσι χρόνια στα δεκαεννέα χρόνια, ώστε να απορροφήσουμε μέσα σε ένα-δύο χρόνια την οποιαδήποτε αναταραχή μπορεί να δημιουργηθεί από τη μείωση τους ενός χρόνου και αμέσως μετά να προχωρήσουμε και στη μείωση του επόμενου χρόνου. 
      Εάν, λοιπόν, σήμερα που είναι είκοσι ένα χρόνια για τον Ανθυπασπιστή, απότομα και ξαφνικά το κάνουμε δεκαεννέα χρόνια, είναι σίγουρο ότι θα δημιουργηθούν μεγαλύτερες αναταράξεις από αυτές που υπολογίζουμε και τις οποίες δεν μπορούμε να απορροφήσουμε. 
      Ως εκ τούτου, λοιπόν, προχωρούμε στην υλοποίηση μιας συζήτησης, η οποία έχει λεχθεί, γιατί δεν ήταν δέσμευση, δεν περιλαμβάνεται στο πρόγραμμά μας, έχει όμως λεχθεί. Προχωρούμε, λοιπόν, στην υλοποίηση αυτή για ένα έτος και με τη δέσμευση και την προοπτική ότι μετά από λίγο χρονικό διάστημα θα προχωρήσουμε. 
      Τέλος, κύριε Πρόεδρε, θέλω να κάνω μια δήλωση προς το Σώμα. Η πολιτική ηγεσία του Υπουργείου Εθνικής Άμυνας πιστεύει ότι η οξύτητα και η ένταση δεν βοηθούν τη Βουλή και τα κόμματα. Και, εν πάση περιπτώσει, πιστεύουμε πραγματικά ότι μπορούμε να συζητήσουμε και να βρούμε κοινή άποψη, κοινό τόπο για όλα αυτά τα ζητήματα. 
      Κατ’ επανάληψη σας έχουμε ενημερώσει στην Επιτροπή Εξωτερικών και Άμυνας. Για πρώτη φορά έγινε πλήρης ενημέρωση για το Ε.Μ.Π.Α.Ε.. Είπαμε σε τι προμήθειες θα προχωρήσουμε. Και εμείς γνωρίζουμε ότι υπάρχει αυτή η κεκτημένη καχυποψία, την οποία με κάθε τρόπο θέλουμε να σπάσουμε. Μόλις κάποιος ακούσει για προμήθεια σε αμυντικό υλικό, το μυαλό του αμέσως οδηγείται στο ότι κάτι ύποπτο συμβαίνει και γι’ αυτό ακριβώς φέρνουμε και αυτή τη διάταξη, η οποία πιστεύουμε ότι μπορεί να επιβάλει τη διαφάνεια ακόμα περισσότερο. 
      Με αυτές τις σκέψεις, λοιπόν, εμείς δεν ερχόμαστε ούτε για ένταση ούτε λέμε ότι είμαστε δογματικοί ή αλάθητοι και γι’ αυτό είμαστε και διαθέσιμοι στη συζήτηση και γι’ αυτό και αποδεχθήκαμε και πολλές τροπολογίες, τις οποίες θα ανακοινώσουμε από τη συζήτηση που προέκυψε από την επιτροπή. 
      Όμως, από αυτού του σημείου μέχρι του σημείου να κατηγορείται η Κυβέρνηση ότι θέλει να κουκουλώσει ή ότι θέλει να κρύψει και, μάλιστα, προμήθειες που μας λέτε ότι έγιναν και πριν από το 2004, καταλαβαίνετε ότι αυτό ξεπερνά τα όρια.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο ο Αρχηγός του Λαϊκού Ορθόδοξου Συναγερμού κ. Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, ατυχήσατε ατυχία μεγάλη! Πού δίδετε μαθήματα; Σε μας; Δικό σας είναι ο Ζαχόπουλος. Στο σπίτι του Πρωθυπουργού μπαινοέβγαινε. Στο δικό μου δεν έχει έρθει ποτέ.
      Να ξέρουμε, λοιπόν, γιατί μιλάμε. Και αν θέλετε πραγματικά να διευκολύνετε τη δικαιοσύνη, βάλτε μια γραμμή εξπρές λεωφορεία από τη Ρηγίλλης στην Ευελπίδων, γιατί κάθε μέρα πηγαίνουν Βουλευτές σας και όργανά σας.
      Όμως, ας όψεται το ΠΑ.ΣΟ.Κ., όταν προχθές ήρθε το θέμα για την Επιτροπή Διαφάνειας, να φέρουμε εκεί τον κ. Αγγέλου να ευθυμήσει, τον κ. Κλαδά και τον κ. Αδριανό, ο οποίος κρύβεται, δεν ήρθε να ψηφίσει. Τα 2/5 θέλει. Εμείς είμαστε μία ψήφος. Τέσσερις είναι το ΠΑ.ΣΟ.Κ.. Ας έρθει από τα άλλα κόμματα ένας να λάμψει η αλήθεια. Να πάμε, λοιπόν, στην Επιτροπή Διαφάνειας να δούμε το ρόλο του καθενός.
      Και επειδή κάτι τολμήσατε να πείτε, κύριε Υπουργέ, όταν ο κ. Ηρακλής -δεν ξέρω πώς τον λένε ακριβώς- πήγε σε ένα δικό μου Βουλευτή και έδωσε αυτήν την επιστολή, εγώ έδωσα εντολή εντός δέκα ωρών και έκαναν συνέντευξη Τύπου οι δικοί μου άνθρωποι. Και είπαν την αλήθεια. Εσείς γιατί δεν κάνατε συνέντευξη Τύπου για το dvd;
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Δεν σας κατηγορήσαμε.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Εμείς πήραμε μία επιστολή που έλεγε ότι ήθελε να αυτοκτονήσει. Εσείς πήρατε ένα dvd το οποίο κρύβει πράγματα τα οποία θα ρίξουν την Κυβέρνησή σας.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Το ξέρετε τι δείχνει; Έχετε στοιχεία;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Και πρέπει να αποδείξετε ότι δεν είστε εσείς που κάνατε το μοντάζ. Γιατί τέσσερις είναι που μπορεί να έκαναν το μοντάζ: αυτός που πήρε το βίντεο, αυτός που το μετέφερε, εσείς που το παραλάβατε ή εκείνος που καθυστέρησε να το δώσει στον ανακριτή.
      Επιτέλους, αν θέλετε να λάμψει η αλήθεια, πάμε στην εξεταστική επιτροπή, την οποία ζητάμε τόσο καιρό και αρνείστε πεισμόνως, γιατί φοβάστε. Ας επιτρέψετε να πάμε στην Επιτροπή Θεσμών και Διαφάνειας, να λάμψει η αλήθεια.
      Επιτέλους, πείτε μου, κύριε Υπουργέ, πόσοι ακόμα Βουλευτές σας θα πάνε στον ανακριτή γι’ αυτό το σκάνδαλο; Επιτέλους! Είναι πολύτιμο πράγμα η σιγή, όταν υπάρχουν τέτοια πράγματα, τέτοια ανομήματα που σ’ ακολουθούν.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Φίλιππος Πετσάλνικος): Ο κύριος Υπουργός έχει το λόγο.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κύριε Πρόεδρε, η Κυβέρνηση δεν επιθυμεί -και ιδιαίτερα η πολιτική ηγεσία του Υπουργείου Εθνικής Αμύνης- στο συγκεκριμένο νομοσχέδιο να κάνει τέτοια συζήτηση.
      Μπορείτε να μας κάνετε μια γενικευμένη επερώτηση να σας απαντήσουμε, κύριε Πρόεδρε. Δεν αρνηθήκαμε τις απαντήσεις στη Βουλή, αλλά δεν νομίζω στο διάστημα μιας συζήτησης ενός νομοσχεδίου, στο χρόνο του πενταλέπτου, ότι με υπευθυνότητα θα προχωρήσετε στις απαγγελθείσες κατηγορίες, τις οποίες ήδη εκστομίσατε.
      Εάν θεωρείτε τον εαυτό σας εισαγγελέα, τότε έχετε διαλέξει λάθος εξουσία να υπηρετήσετε. Εδώ είναι νομοθετική εξουσία. Εάν, πράγματι, είναι έτσι, επειδή μιλήσατε ως εισαγγελεύς, μπορείτε να πάτε στη δικαιοσύνη. Δεν ξέρω αν ακόμα προλαβαίνετε, βέβαια και λόγω ηλικίας.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Είναι τόσοι Βουλευτές πιο μπροστά που δεν προλαβαίνουμε.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Όμως, κύριε Πρόεδρε, με όλη την ευγένεια και επειδή δεν μου αρέσει και δεν θέλω να ξεφύγουμε ούτε θέλω να ρίξουμε το επίπεδο, σας απαντώ ότι αυτά που είπατε δεν σας τιμούν ως Πρόεδρο για τη συζήτηση εδώ μέσα, στο Κοινοβούλιο και μάλιστα, για ένα νομοσχέδιο για το οποίο έχουμε πάρα πολλά διαφορετικά πράγματα να συζητήσουμε. Υπάρχουν άλλα επίπεδα, υπάρχουν άλλα πεδία στα οποία μπορούμε να αντιπαρατεθούμε.
      Ο Υπουργός Εθνικής Άμυνας -δυστυχώς, αν θέλετε- δεν θέλει να σας απαντήσει με αυτόν τον τρόπο, διότι σέβεται το επίπεδο του Κοινοβουλίου. Ας κρίνουν οι πολίτες.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ο κ. Καρατζαφέρης έχει πάλι το λόγο για μια σύντομη παρέμβαση.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, πόσες φορές μπορεί να μιλήσει;
      ΑΠΟΣΤΟΛΟΣ ΚΑΚΛΑΜΑΝΗΣ: Στην Επιτροπή Θεσμών μπορεί να έρθει η Κυβέρνηση και εκεί, θα τα συζητήσουμε.
      ΠΡΟΕΔΡΕΥΩΝ (Φίλιππος Πετσάλνικος): Θα ολοκληρώσει τώρα ο κ. Καρατζαφέρης. Έχει ζητήσει το λόγο ο Κοινοβουλευτικός Εκπρόσωπος του ΠΑ.ΣΟ.Κ..
      Ορίστε, κύριε Καρατζαφέρη, έχετε το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, νομίζω ότι ξεφύγατε. Δεν ξέρω, βέβαια, αν είμαι ένα-δύο μήνες μεγαλύτερος από εσάς, αλλά εν πάση περιπτώσει, εγώ αν χρειαστεί θα πάω στον εισαγγελέα περπατώντας. Δεν θα πηγαίνω με άλμα εις μήκος.
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Κοινοβουλευτικός Εκπρόσωπος του ΠΑ.ΣΟ.Κ. κ. Καρχιμάκης, για μια σύντομη παρέμβαση.
      Ορίστε, κύριε Καρχιμάκη, έχετε το λόγο.
      ΜΙΧΑΗΛ ΚΑΡΧΙΜΑΚΗΣ: Κύριε Πρόεδρε, ακούσαμε τον Υπουργό να μιλάει για διάλογο και για έναν κοινό τόπο συνεννόησης. Δυστυχώς δεν έχει γίνει κανένας διάλογος. Έφτασε στο σημείο ο Υπουργός να μας πει ότι για την τροπολογία που έφερε στη Βουλή, ο διάλογος έγινε μέσω των Μέσων Μαζικής Ενημέρωσης.
      Είναι πρωτοφανές το γεγονός να ακούμε εδώ, μέσα σε αυτήν την Αίθουσα, τον Υπουργό Εθνικής Άμυνας να μας λέει ότι έγινε διάλογος για ένα τόσο σοβαρό θέμα, που αφορά προμήθειες δισεκατομμυρίων, οι οποίες επιβαρύνουν τον ελληνικό λαό, να λέει ότι ο διάλογος γίνεται μέσω εφημερίδων.
      Δεν υπάρχει διάλογος. Έρχεσθε, αιφνιδιάζετε τη Βουλή, καταθέτετε τροπολογίες της Παρασκευής, χωρίς πραγματικά να έχετε δώσει τη δυνατότητα στα κόμματα της Αντιπολίτευσης να εκφράσουν και να διατυπώσουν αναλυτικά την άποψή τους. 
      Αυτή δυστυχώς είναι η κατάσταση η οποία επικρατεί. Δεν μπορείτε, λοιπόν, σε καμμιά περίπτωση να μας μιλάτε και να επικαλείσθε το διάλογο. Εκτός αν εννοείτε διάλογο, αυτό το οποίο έχει υιοθετήσει η παράταξή σας και με τον κ. Κουκοδήμο, ο οποίος έκανε διάλογο με τα Μέσα Ενημέρωσης, αντί να αναφερθεί στον Πρόεδρο της Κοινοβουλευτικής Ομάδας του κόμματός σας. Αν έτσι τον εννοείτε, να τον χαίρεστε αυτόν το διάλογο. Εμείς δεν συμφωνούμε και οφείλετε να σέβεστε το Κοινοβούλιο. 
      ΠΡΟΕΔΡΕΥΩΝ (Φίλιππος Πετσάλνικος): Εισερχόμεθα στον κατάλογο των συναδέλφων Βουλευτών που έχουν εγγραφεί για να μιλήσουν επί της αρχής.
      Πρώτος είναι ο κ. Μιλτιάδης Βαρβιτσιώτης.
      Ορίστε, κύριε Βαρβιτσιώτη, έχετε το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, είναι πέρα για πέρα προσχηματικές όλες οι αιτιάσεις και οι δικαιολογίες που βρίσκει το ΠΑ.ΣΟ.Κ. για να μη συζητήσει τη συγκεκριμένη ρύθμιση που γίνεται για τις προμήθειες στις Ένοπλες Δυνάμεις, ελλείψει χρόνου ή ελλείψει διαλόγου. Και είναι προσχηματικές, γιατί είναι σχεδόν ταυτόχρονη η κατάθεση του νομοσχεδίου με την κατάθεση της συγκεκριμένης ρύθμισης. Το ΠΑ.ΣΟ.Κ. έχει έλλειψη επιχειρημάτων επί της ουσίας -και όχι κραυγασμών και ωραίων εικόνων οι οποίες μπορούν να παίξουν σε ένα τηλεοπτικό δελτίο, όχι χάριν αστεϊσμών ή ακόμα και εκφράσεων τις οποίες μπορεί να χρησιμοποιήσουν για εντυπωσιασμό- για το τι ρυθμίζει αυτή η τροπολογία.
      Δεν έχει να αντιτάξει τίποτα, γιατί ξέρει ότι αυτή η τροπολογία, σε αντίθεση με όσα ελέχθησαν η τροπολογία, λύνει θέματα. Και λύνει θέματα και αξιολογεί καλύτερα και βάζει παραμέτρους καλύτερης αξιολόγησης των εξοπλιστικών προγραμμάτων και των προϊόντων που παίρνει ο Ελληνικός Στρατός και οι Ένοπλες Δυνάμεις, ακριβώς γιατί έχουμε ανακαλύψει τις αδυναμίες.
      Θα σας πω και κάτι, κυρίες και κύριοι συνάδελφοι. Είναι, αν όχι προσχηματική, θα έλεγα ύποπτη η διάθεσή σας και να αποχωρήσετε από την επιτροπή και να μη θέλετε να συζητήσετε τη συγκεκριμένη τροπολογία. Γιατί τότε θα έπρεπε πραγματικά να δώσετε απαντήσεις απέναντι στα όσα γράφει ο διεθνής Τύπος, αλλά και ελληνικός Τύπος, για τις καταγγελίες που αφορούν το μέγα σκάνδαλο της «SIEMENS», για τις καταγγελίες οι οποίες υπάρχουν και έχουν ειπωθεί σε αυτήν την Αίθουσα για το πρόγραμμα C4I, το «μάτι και το αυτί» των Ολυμπιακών Αγώνων, το σύστημα με το οποίο διασφαλίσαμε τους Ολυμπιακούς Αγώνες, το οποίο σαν πρώτη εκτίμηση των αξιωματικών της ΕΛ.ΑΣ. που κατήρτισαν τις προδιαγραφές του συστήματος είχε κόστος 60.000.000 ευρώ και τελικά κόστισε πάνω από 280.000.000 ευρώ.
      Θέλετε να μας πείτε, πώς και με ποιες ρυθμίσεις το C4I που ήταν προμήθεια απλού εξοπλισμού, πως το βαφτίσατε εξοπλιστικό πρόγραμμα των Ενόπλων Δυνάμεων για να μην περάσει από τον προληπτικό έλεγχο του Ελεγκτικού Συνεδρίου; Έχετε απαντήσεις γι’ αυτό; Έχετε απάντηση, γιατί το Ελεγκτικό Συνέδριο τελικά δέχτηκε τη δική σας σύμβαση με τη δικαιολογία της εγνωσμένης πλάνης των Υπουργών, για να μπορέσουν να γίνουν οι πληρωμές παραμονές των Ολυμπιακών Αγώνων, τη στιγμή που κινδύνευε η χώρα να μείνει χωρίς σύστημα παρακολούθησης και ασφάλειας; Μήπως όλα αυτά εμπλέκονται πραγματικά με το σκάνδαλο της «SIEMENS» που σήμερα συζητείται;
      Εμείς θέλουμε να πέσει φως επί της ουσίας και να πέσει σε αυτά τα οποία στιγματίζουν την πολιτική ζωή του τόπου. Γιατί δεν δεχόμαστε και δεν το δέχομαι, όπως δεν το δέχεται και η πλειοψηφία των συναδέλφων μας, ανεξαρτήτως κόμματος, να πέφτει συνολικά μια κατηγορία στον πολιτικό κόσμο της χώρας που λέει «όλοι το ίδιο είναι». Ε, όχι, δεν είμαστε όλοι το ίδιο. Και δεν διακρίνω τους ανθρώπους μόνο σε παρατάξεις, αλλά τους διακρίνω σαν πρόσωπα, σαν ανθρώπους που άσκησαν εξουσία, σαν ανθρώπους που πήραν καίριες αποφάσεις και είχαν την τόλμη να φέρουν τη διαφάνεια μπροστά. Και αυτό κάνει σήμερα το νομοσχέδιο. Φέρνει τη διαφάνεια ένα βήμα μπροστά, πιο κοντά στις απαιτήσεις των καιρών.
      Έγινε, όμως και μία διάλεξη περί εξοπλισμών εδώ, η οποία νομίζω ότι, τουλάχιστον σε ό,τι αφορούσε τον Αρχηγό του Λαϊκού Ορθόδοξου Συναγερμού, ήταν πέραν πάσης πραγματικότητας.
      Το πρώτο το οποίο θα ήθελα να πω και να παρατηρήσω είναι ότι είμαστε ο μόνος στρατός του ΝΑΤΟ που σήμερα αγοράζει οπλικά συστήματα από τη Ρωσία. Το ότι η χώρα μας –και επί ΠΑ.ΣΟ.Κ. και σήμερα- αγοράζει εξοπλιστικά συστήματα από τη Ρωσία σημαίνει ότι μέσα στο πλαίσιο της άσκησης της εξωτερικής πολιτικής, πράγμα το οποίο είναι διεθνώς παραδεκτό και αποδεδειγμένο, οι συμφωνίες για την αγορά εξοπλιστικών προγραμμάτων έχουν σχέση με τις διεθνείς συμμαχίες της χώρας. 
      Δεν είναι μόνο θέμα τιμής, κυρίες και κύριοι συνάδελφοι. Δεν ήταν θέμα τιμής όταν το 1985 ο Ανδρέας Παπανδρέου έκανε την αγορά του αιώνα και αντί να προτιμήσει έναν τύπο αεροσκάφους, το F-16 –πράγμα το οποίο προτίμησε η απέναντι πλευρά, η Τουρκία, με αποτέλεσμα σήμερα να είναι συμπαραγωγός χώρα- προτίμησε δύο τύπους αεροσκαφών, γιατί ακριβώς για να δικαιολογήσει τότε την απόφασή του στον ελληνικό λαό, είπε ότι η Ελλάδα θα πρέπει να εξοπλίζεται και για την υπερσύγχρονη άμυνά της στα αεροπλάνα και από τον ευρωπαϊκό πυλώνα και εκτός του ΝΑΤΟ.
      Αυτή η στρατηγική απόφαση που πήρε τότε –απόφαση που είχε πάρει και παλαιότερα και ο Κωνσταντίνος Καραμανλής, όταν προμηθεύτηκε τα πρώτα MIRAGE- αυτή η στρατηγικής σημασίας απόφαση είναι κάτι το οποίο χαρακτηρίζει την πολιτική μας γύρω από τους εξοπλισμούς. Και δεν θα πρέπει, λοιπόν, όλα γύρω από τους εξοπλισμούς να αποτελούν σκάνδαλο, αλλά θα πρέπει να ενημερωνόμαστε πρώτα απ’ όλα και μετά να αντιλαμβανόμαστε –και γι’ αυτό μας στέλνει ο ελληνικός λαός σ’ αυτήν την Αίθουσα- ποιο είναι το βαθύτερο και ουσιαστικότερο συμφέρον της χώρας.
      Θα σας πω και κάτι άλλο, το οποίο δεν περιγράφει το συγκεκριμένο νομοσχέδιο, για την προσφορότερη προσφορά σε σχέση με τους εξοπλισμούς μας. Πάρα πολύ μεγάλη σημασία –μα, πάρα πολύ μεγάλη σημασία- έχει τι όπλα έχει ο αντίπαλος. Και ο αντίπαλος σήμερα, όπως πολύ σωστά ελέχθη, είναι η Τουρκία. Είναι μία χώρα η οποία διατηρεί ισχυρό απέναντί μας το casus belli και έχει μία στρατιά του Αιγαίου, ισχυρή και πάνοπλη. Ακόμα και όταν επιχειρεί στα ανατολικά σύνορά της προς το Ιράκ, προς τη χώρα των Κούρδων, διατηρεί ανέπαφη τη στρατιά του Αιγαίου. 
      Έχει σημασία, λοιπόν, τι όπλα έχει ο αντίπαλος και με τι όπλα μπορείς να χτυπήσεις τον αντίπαλο. 
      Αυτά είναι πράγματα τα οποία πρέπει να τα υπολογίζουμε και όχι να λέμε κάθε φορά ότι υπάρχει ένα θέμα αδιαφάνειας πίσω από οποιαδήποτε προμήθεια των Ενόπλων Δυνάμεων.
      Κυρίες και κύριοι συνάδελφοι, έρχομαι και στο θέμα που ετέθη σε σχέση με τη συμμετοχή της χώρας μας σε διάφορες ειρηνευτικές αποστολές ή αποστολές τήρησης της τάξεως ή ακόμα πιο ισχυρές, σε σχέση με την αποκατάσταση της κρατικής ύπαρξης και της οντότητας κρατών στο εξωτερικό. Είμαστε μία χώρα η οποία ζητάει διαρκώς τη διεθνή στήριξη, είτε αφορά το Κυπριακό είτε αφορά τη θέση μας απέναντί στο Σκοπιανό είτε αφορά τα θέματα των μειονοτήτων τα οποία έχουμε να διαπραγματευτούμε, είτε μέσα στην Τουρκία είτε σε σχέση με τη Βόρεια Ήπειρο και την Αλβανία και ούτω καθεξής.
      Αλίμονο αν μία χώρα η οποία ζητάει και επικαλείται τόσο συχνά και τόσο τακτικά τη διεθνή ενίσχυση, δεν συμμετέχει εκεί που τα όργανα στα οποία συμμετέχει –είτε αυτό λέγεται Ευρωπαϊκή Αμυντική Συνεργασία είτε λέγεται ΝΑΤΟ είτε λέγεται Οργανισμός Ηνωμένων Εθνών- δρουν. Όταν ζητάμε, λοιπόν, απ’ όλους τους άλλους να έρθουν να μας συμπαρασταθούν, θα πρέπει και εμείς να συμμετέχουμε κάτω από την αιγίδα του Οργανισμού Ηνωμένων Εθνών, εκεί που επιβάλλεται η χώρα μας πάνοπλη να συμμετέχει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι συνάδελφοι, δυστυχώς δεν μπορώ να αναφερθώ περαιτέρω στα θέματα του νομοσχεδίου. Θα ήθελα, όμως, να σας πω ότι η Ελλάδα και η Τουρκία, μετά την πτώση του Τείχους του Βερολίνου και την κατάρρευση του Ανατολικού Συνασπισμού Δυνάμεων, του Συμφώνου της Βαρσοβίας, αποτελούν την πρώτη κατά κεφαλήν αγορά όπλων στην Ευρώπη και ενδεχομένως και σ’ ολόκληρο τον κόσμο.
      Αυτή η πορεία, η υπονομευτική και για την ίδια μας την οικονομία, δεν μπορεί να συνεχίσει στο διηνεκές. Γι’ αυτό και οφείλουμε και μέσα από τη διαρκή συνεννόηση, την ανταλλαγή επαφών, τη συζήτηση των θεμάτων με την αντίπαλη πλευρά, να προχωρήσουμε σε ουσιαστική και πραγματική εξομάλυνση των σχέσεών μας, όχι μόνο σε επιφανειακό επίπεδο, αλλά σε ουσιαστικό επίπεδο, έτσι όπως προσπάθησε να κάνει ο Κωνσταντίνος Καραμανλής την προηγούμενη εβδομάδα στην Άγκυρα, κάνοντας ένα μεγάλο βήμα μετά από σαράντα εννέα χρόνια.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος Βουλευτής του ΠΑ.ΣΟ.Κ. κ. Παναγιώτης Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, πριν έρθω στα του σχεδίου νόμου, επειδή εδώ ακούστηκαν διάφορα περί σκανδάλου της «SIEMENS» και ότι θα πρέπει να χυθεί άπλετο φως αντί για μεγαλοστομίες και για τα CAI και τα υπόλοιπα, θα ήθελα να σας πω ότι ο Κανονισμός της Βουλής και το Σύνταγμα έχει τρόπους και διαδικασίες με τα οποία μπορεί να κινηθεί και να ρίξει άπλετο φως. Η Κυβέρνηση έχει στα χέρια της το μηχανισμό, ας προχωρήσει. Εμείς είμαστε ανοιχτοί για όλα τα ενδεχόμενα. Πάντως, όσο θα υπάρχει αυτή η λάσπη που πετιέται στον ανεμιστήρα και χύνεται δεξιά και αριστερά, η ατμόσφαιρα θα είναι όζουσα και θα ακούει ο πολίτης για πολιτικούς, και θα βγάζει σπυράκια. Επιτέλους, πρέπει να τελειώνει αυτό, γιατί οι ευθύνες είναι εξατομικευμένες και δεν είμαστε όλοι ίδιοι. Θα έρθω στις προμήθειες.
      Τώρα έρχομαι στα του νομοσχεδίου. Το σχέδιο νόμου, κύριοι συνάδελφοι, είναι έμπρακτη ομολογία ότι η Κυβέρνηση πολλές φορές νομοθετεί στο γόνατο. Νομοθετεί για λόγους εντυπωσιασμού, για λόγους κομματικού σχεδιασμού, νομοθετεί για τη μεγαλομανία τού να προσθέσει κάτι καινούργιο στα των θεσμών. 
      Και για του λόγου μου το αληθές, αναφέρομαι στον ευφυή θεσμό των Εφέδρων Υψηλής Ετοιμότητας. Αντί να αναδιοργανώσει, όπως της είπαμε, και να ενισχύσει αξιοκρατικά έτι περαιτέρω το θεσμό των ΕΠ.ΟΠ., που ήταν επιτυχημένος και στελεχώνει τις Ένοπλες Δυνάμεις -γιατί υπάρχει δημογραφικό πρόβλημα, κύριοι συνάδελφοι, και η μείωση της θητείας έχει αφήσει τις μονάδες γυμνές και παράλληλα μετατρέπει το στρατό μας σε ημιεπαγγελματικό- η Κυβέρνηση ανασυγκρότησε τα Τ.Ε.Α. και τους έδωσε άλλο όνομα, δηλαδή ΕΦ.Υ.Ε.Σ.. Για τις παραμεθόριες περιοχές, λοιπόν, υπάρχουν οι ΕΦ.Υ.Ε.Σ., θεσμός όμως που έμεινε γράμμα κενό, γιατί δεν πήγε κανένας να υπηρετήσει. 
      Τώρα, αντί να καταργήσετε αυτόν το θεσμό που έμεινε ανενεργός, τον μετατρέπετε σε συμβασιούχους στρατιώτες, φαντάρους τετράμηνης σύμβασης εργασίας. Έτσι θα πολεμήσετε την ανεργία; Έτσι θα πολεμήσετε την ανεργία στις παραμεθόριες περιοχές και έτσι θα βάζετε αυτούς που θέλετε; Με τετράμηνη σύμβαση εργασίας οι οποίοι θα ντύνονται στο χακί; 
      Όμως, δεν είπα τυχαία προηγουμένως να ενισχύσετε αξιοκρατικά έτι περαιτέρω τον επιτυχημένο θεσμό των ΕΠ.ΟΠ.. Ζούμε την περίοδο των ηλεκτρονικών ενόπλων δυνάμεων. Η γνώση των ηλεκτρονικών υπολογιστών είναι απαραίτητη. Κάθε οπλικό σύστημα είναι ένας μικρός ή μεγάλος ηλεκτρονικός υπολογιστής. Θέλουμε, λοιπόν, στρατιώτες ψυχολογικά συγκροτημένους, άριστα εκπαιδευμένους και με υψηλό IQ. Το συγκριτικό μας πλεονέκτημα είναι στο έμψυχό μας υλικό. Άρα, λοιπόν, θέλουμε αυτούς τους στρατιώτες. 
      Οι ΕΠ.ΟΠ. δεν είναι ρουσφέτι, κύριοι συνάδελφοι της Νέας Δημοκρατίας.
      ΙΟΡΔΑΝΗΣ ΤΖΑΜΤΖΗΣ: Ο εισηγητής άλλα έλεγε!
      ΠΑΝΑΓΙΩΤΗΣ ΣΓΟΥΡΙΔΗΣ: Το ΠΑ.ΣΟ.Κ. για την πρόσληψη των ΕΠ.ΟΠ. έθετε ως απαραίτητη προϋπόθεση τις αθλητικές, ιατρικές και ψυχοτεχνικές εξετάσεις που γινόταν από επιστήμονα ψυχολόγο. Και από κει και πέρα, υπήρχαν τα αντικειμενικά κριτήρια. Εσείς σε όλα αυτά τα προηγούμενα, προσθέσατε και τη συνέντευξη με διακόσια μόρια. Διακόσια μόρια παίρνει η συνέντευξη, η οποία δίνεται με «νεοδημοκρατικά ραβασάκια». Έτσι καλύπτονται τα αξιοκρατικά μόρια. Δεν υπάρχουν πια αντικειμενικά κριτήρια. Όποιον θέλετε, παίρνετε.
      Έρχομαι τώρα στις διατάξεις για τα περίπτερα και τους δικαιούχους. 
      Αυτές εντάσσονται στο πλαίσιο της ανόρθωσης του φιλολαϊκού προσώπου της Κυβέρνησης. Δυστυχώς, όμως, και αυτές με ψίχουλα. Η εξαπάτηση των τριτέκνων, των αναπήρων ειρηνικής περιόδου συνεχίζεται, όπως συνεχίζεται και η ανακολουθία λόγων και πράξεων της Κυβέρνησης. 
      	Ο κ. Καραμανλής πριν από ένα μήνα εξήγγειλε μεγαλόστομα την κατάργηση των ειδικών λογαριασμών. Δεν θα υπάρχουν ειδικοί λογαριασμοί και -ως εκ του θαύματος!- καταργούνται τα ταμεία αλληλοβοηθείας του στρατού ξηράς, του ναυτικού και της αεροπορίας και το ταμείο πρόνοιας του ναυτικού και γίνονται, κύριοι συνάδελφοι, ειδικοί λογαριασμοί στο μετοχικό ταμείο των ενόπλων δυνάμεων, δηλαδή του στρατού ξηράς, του ναυτικού και της αεροπορίας. Δάσκαλε που δίδασκες και νόμο δεν εκράτεις!
      	Όμως, πίσω απ’ αυτά και τις άλλες τακτοποιητικές διατάξεις κρύβεται η τροποποίηση του ν. 3433/2006, που με υπερηφάνεια ψηφίσατε στη Βουλή, για τις προμήθειες των ενόπλων δυνάμεων. Πριν ακόμη εφαρμόσετε το νόμο -δυστυχώς μέχρι τώρα ο νόμος αυτός από το 2006, που έχει γίνει νόμος του ελληνικού κράτους, δεν έχει εφαρμοστεί- έρχεστε να τον τροποποιήσετε με ένα ολόκληρο νομοσχέδιο, που, όπως σωστά σας είπαν οι συνάδελφοι όλης της Αντιπολίτευσης, θα μπορούσε να κατέβει ως αυτοτελές νομοσχέδιο, για να γίνει και συζήτηση και στη Βουλή αλλά και στην επιτροπή, περισσότερο για τις προμήθειες των ενόπλων δυνάμεων, που σωστά, όπως είπε ο κύριος Υπουργός, όταν ακούει κάποιος για προμήθειες ενόπλων δυνάμεων, αμέσως το μυαλό του πηγαίνει στο πονηρό. 
      	Επαναπροσδιορίζετε τα όργανα εκτέλεσης των προμηθειών των ενόπλων δυνάμεων με αυτήν την τροπολογία. Επανακαθορίζετε αρμοδιότητες και έγγραφα, συγκροτώντας επιτροπές εμπειρογνωμόνων από διάφορα Υπουργεία, που δεν θα έχουν, όμως, αποφασιστικό ρόλο, αλλά απλώς θα εισηγούνται και η επιτροπή διαγωνισμού θα αποφασίζει. Συνεκτιμάτε το χρονοδιάγραμμα πληρωμής για τις προμήθειες, όπως και το κόστος κύκλου ζωής, για να μπορέσετε να αξιολογήσετε τα οπλικά συστήματα. Έτσι, δεν θα παίρνετε τη μικρότερη προσφορά, αλλά την καλύτερη, κατά την άποψή σας, αξιολογημένη. 
      	Καλά όλα αυτά, αλλά σας ερωτώ: Αφού υπήρχε ο ν. 3433/2006, γιατί τις μεγάλες προμήθειες για τα τριάντα F-16, κόστους 2,7 δισεκατομμυρίων ευρώ και τα τετρακόσια πενήντα ρωσικά άρματα, κόστους 1,8 δισεκατομμυρίων ευρώ, δεν τις κάνατε με απευθείας ανάθεση, βαπτίζοντάς τα «διακρατική συμφωνία»; 
      Και για να εξηγήσω στους συναδέλφους τι σημαίνει «διακρατική συμφωνία», θα πω ότι περιορίζεται, κύριοι συνάδελφοι, ο ανταγωνισμός. Η Κυβέρνηση αποκλειστικά κρίνει το κράτος με το οποίο θα συνεργαστεί, αγνοώντας τις καλύτερες προσφορές άλλων βιομηχανιών, άλλων χωρών. Ουσιαστικά διακρατική συμφωνία σημαίνει πως η Κυβέρνηση εξουσιοδοτεί εν λευκώ ξένη κυβέρνηση, για να διαπραγματευτεί για λογαριασμό του ελληνικού λαού, για τον ιδρώτα του ελληνικού λαού, και για να διαμορφώσει το χρόνο παράδοσης των προμηθειών μεγάλης σημασίας, τεράστιου οικονομικού κόστους. 
      Κατόπιν, η Κυβέρνηση θα καταβάλλει και 3% στο ξένο κράτος για τα διοικητικά έξοδα που το κράτος κατέβαλε, για να γίνει αυτή η προμήθεια. Κατά βάση και οι μίζες παραμένουν μέσα από τα αντισταθμιστικά. Γιατί τα αντισταθμιστικά παραμένουν. Αυτή είναι η απευθείας ανάθεση. Αυτή είναι η διακρατική συμφωνία, κύριοι συνάδελφοι. 
      Το ΠΑ.ΣΟ.Κ. έκανε διαγωνισμό και για τα F-16, αλλά και για τα LEOPARD, που δοκιμάζονται ακόμη, κύριοι συνάδελφοι. Θα σας πω και μια άλλη απευθείας προμήθεια που ετοιμάζεται και μακάρι να βγω ψεύτης. 
      Από το 2004 ήξερε η Κυβέρνηση ότι θα αποσυρθούν εκατό Α-7, οπότε η αναλογία δύναμης στο Αιγαίο από 7:10 θα γίνει 5:10. Αυτόματα αυτά πρέπει να αναπληρωθούν. Σήμερα, άμα είμαστε στο 2008, μέσα σε είκοσι τέσσερις μήνες μπορεί να αναπληρωθεί και αυτό το 5:10 να γίνει 7:10; Μπορεί, αλλά με απευθείας ανάθεση σε μία μοναδική ευκαιρία που έχει περίσσευμα αεροπλάνων, τα F-16. 
      Εμείς δεν μπορούμε να ψηφίσουμε αυτό το νομοσχέδιο. Το καταψηφίζουμε και θα επιφυλαχθούμε στα άρθρα. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος Βουλευτής του ΛΑ.Ο.Σ. κ. Κυριάκος Βελόπουλος. 
      ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, επειδή έχω μια ιδιαίτερη αγάπη προς την αρχαία ελληνική σκέψη, θα πω στους φίλους Βουλευτές αλλά και στον Υπουργό της Νέας Δημοκρατίας ότι ο Σοφοκλής έλεγε ότι η πρόβλεψη και η λογική είναι σπουδαία πράγματα. Δυστυχώς στο Υπουργείο Εθνικής Άμυνας ούτε πρόβλεψη έχουν ούτε λογική με όσα πράττουν και διαπράττουν, για να πάμε σε άλλες εκφράσεις που ίσως φωτογραφίζουν μια διαδικασία στο Υπουργείο Εθνικής Άμυνας, η οποία τουλάχιστον δεν είναι σοβαρή.
      Ο κ. Μεϊμαράκης ήρθε εδώ και μας είπε κάτι πολύ απλό, ότι το άρθρο 35 παράγραφος 1 αναφέρεται στους ΕΠ.ΟΠ. και ότι θα αυξήσουμε τους ΕΠ.ΟΠ. κατά δεκαπέντε χιλιάδες. 
      Κύριε Υπουργέ, επιτέλους να θυμηθείτε τι λέγατε το 2004. Μιλήσατε για διαφάνεια. Μιλήσατε για διαφάνεια σε όλες τις πτυχές του δημοσίου βίου, με συνεντεύξεις του τύπου ποιος είναι προπονητής στον Ολυμπιακό. Με τέτοιες συνεντεύξεις που πριν από ένα χρόνο καταγγέλθηκαν από πάρα πολλούς υποψηφίους, μόνο και μόνο για να μπορέσετε να βάζετε τα «γαλάζια» παιδιά, δεν υπάρχει ούτε διαφάνεια ούτε αξιοκρατία. Αν δεν σοβαρευτούμε, ειλικρινά το λέω αυτό, θα συνεχιστεί μια διαδικασία η οποία δεν κοσμεί τη δημοκρατία μας. 
      Βέβαια το ερώτημα που γεννάται είναι: Αυτά τα παιδιά, που επί επτά χρόνια θα υπηρετούν στο στρατό, μετά από επτά χρόνια τι θα κάνουν; Πού θα βρεθούν; Δεν θα βρεθούν και πάλι στην ανεργία; Τι σκεφτήκατε για αυτά τα παιδιά για μετά από επτά χρόνια που θα είναι στο στρατό;
      Όσο για το ΠΑ.ΣΟ.Κ. να υπενθυμίσω τη λαίλαπα εκείνης της δεκαετίας όπου οι «γαλάζιοι» αποστρατεύτηκαν σε ένα βράδυ, έφευγαν από τα παράθυρα γιατί ήσασταν αναξιοκρατικό κόμμα. 
      Μην ξεχνάτε επίσης ότι δεν τολμήσατε τους S-300 να τους τοποθετήσετε στην Κύπρο και τους πήγατε στην Κρήτη. Δηλαδή μην ξεχνάμε βασικά πράγματα, γιατί καμμιά φορά η έλλειψη μνήμης οδηγεί σε λάθος εντυπώσεις.
      Μην ξεχνάμε τους άχρηστους και πανάκριβους ασυρμάτους που αγοράζουμε. Μην ξεχνάμε τα πυρομαχικά που παίρνουμε των εκατόν είκοσι χιλιοστών. Μην ξεχνάμε τα άρματα μάχης δίχως θωράκιση. Μην ξεχνάμε τα αεροσκάφη που δεν πετούν το βράδυ. 
      Και να μην ξεχνάμε, κύριε Υπουργέ –δεν είναι εδώ ο κ. Μεϊμαράκης- τα ειδικά γερμανικά υποβρύχια τα οποία γέρνουν, παλαντζάρουν και τα παρήγγειλαν οι προηγούμενοι και εσείς ακόμη και σήμερα συζητάτε πώς θα τα πάρετε και αν θα τα πάρετε. Μιλάμε για υποβρύχια που γέρνουν -παγκόσμια πατέντα- μόνο και μόνο γιατί ναυπηγήθηκαν στο Σκαραμαγκά και είναι στραβά, θεόστραβα και τα πληρώνει ο ελληνικός λαός με δισεκατομμύρια δραχμές ή με εκατοντάδες εκατομμύρια ευρώ.
      Θα ήθελα κάποια στιγμή ειλικρινά να σκεφτούμε πώς νομοθετούμε, τι ερχόμαστε να κάνουμε, όταν εκ των προτέρων έρχονται κάποιοι και μας λένε το αυτονόητο. Τι; Ότι πηγαίνουμε σε αναθέσεις. Αυτό λέμε, πηγαίνουμε σε αναθέσεις. 
      Πηγαίνετε σε ένα διαγωνισμό και δείτε ποιοι παρασκευάζουν ή κατασκευάζουν παρόμοια αεροσκάφη, υποβρύχια ή οτιδήποτε άλλο. 
      Επίσης, θα ήθελα να πω για τις τορπίλες που η γνωστή εταιρεία «ΓΕΡΜΑΝΟΣ» «θα μάθει». Είναι απίστευτου κάλους η απάντηση «θα μάθει». Θα έλεγα ότι μου θυμίζει ρουσφέτι στον αριστερό ψάλτη αυτή η ιστορία. Ας είμαστε, λοιπόν, προσεκτικότεροι και σοβαρότεροι όταν μιλάμε για εκατοντάδες εκατομμύρια ευρώ που δαπανώνται από εδώ και από εκεί.
      ΗΛΙΑΣ ΦΩΤΙΑΔΗΣ: Είμαι δεξιός ψάλτης…
      ΚΥΡΙΑΚΟΣ ΒΕΛΟΠΟΥΛΟΣ: Το ξέρω ότι είστε ψάλτης, κύριε συνάδελφε και ψάλετε πολύ καλά. Αλλά όταν γίνονται ρουσφέτια στον αριστερό ψάλτη από τη Νέα Δημοκρατία θα λέγονται.
      Επίσης, θα ήθελα να πω και το εξής, που είναι σοβαρότερο και σημαντικότερο, αν θέλετε. Η Νορβηγία κατασκευάζει αεροπλάνα. Η Σουηδία κατασκευάζει αεροπλάνα. Η Ισπανία κατασκευάζει αυτοκίνητα και αεροπλάνα. Η Πορτογαλία κατασκευάζει κινητά τηλέφωνα. Η Νορβηγία το ίδιο. Το Βέλγιο το ίδιο. Η Ολλανδία το ίδιο. Είκοσι χρόνια κυβερνούσαν οι κύριοι του ΠΑ.ΣΟ.Κ., κυβερνάτε και εσείς άλλα δέκα, δεκαπέντε χρόνια από το 1974 και μετά και η Ελλάδα τι κατασκευάζει επιτέλους; Πατάτες που κάνουμε εξαγωγή και φέρνουμε εισαγόμενες από την Τουρκία; Τι κατασκευάζουμε; Ποια είναι η επιτυχία των τριάντα ετών των δύο μεγάλων κομμάτων; Τι κατασκευάζει η Ελλάδα ώστε να μπορέσουμε να κάνουμε εξαγωγή κάποιου υλικού και εμείς; Είμαστε η μοναδική χώρα στην Ευρώπη που δεν παρασκευάζει ή κατασκευάζει τίποτα. Και δεν μιλάμε για υψηλή τεχνολογία, αλλά για αυτοκίνητο, για μηχανάκι. Ούτε ποδήλατο δεν βγάζουμε. Δηλαδή είναι προτιμότερο να αγοράζουμε από τους ξένους σε πολλαπλάσια τιμή από το να κάνουμε μια σοβαρή πολιτική επιτέλους και να κατασκευάζει η Ελλάδα οπλικά συστήματα; Ποιος τραβάει τον πήχη από πίσω και δεν αφήνει η Ελλάδα να γίνει κατασκευάστρια χώρα; Ποιος δεν αφήνει την Ελλάδα; Γιατί δεν μας επιτρέπεται; Κάποτε κατασκευάζαμε και μπορώ να σας πω και τα τρίκυκλα αν θέλετε και το ΑΡΤΕΜΙΣ, αν θέλετε, που το απαξίωσαν οι προηγούμενοι. Να μην τα ξεχνάμε αυτά. Αλλά αν δεν κατασκευάσουμε κάτι και εμείς, δεν πρόκειται ποτέ να μπούμε ανταγωνιστικά σε μια δυστυχώς, θα το πω, αναγκαία πολεμική βιομηχανία. Γιατί η πολεμική βιομηχανία σε μια χώρα η οποία δαπανά τεράστια ποσά, είναι η αιμορραγούσα για τον ελληνικό προϋπολογισμό διαδικασία.
      Επίσης, αυτό που μου φαίνεται αδιανόητο είναι το εξής: Πηγαίνει ο Πρωθυπουργός στην Τουρκία. Διαφωνήσαμε, πήγε. Άντε, καλά πήγε. Ρωτώ όμως: Ποιος απειλεί την Ελλάδα σήμερα; Η Τουρκία. Γιατί αγοράζω οπλικά συστήματα σήμερα; Για να αναχαιτίσω την Τουρκία.
      Γιατί, λοιπόν, κάθε μέρα στο Αιγαίο πέφτουν και πιλότοι μας μαχόμενοι πολλές φορές εξαιτίας της Τουρκίας; Πώς, λοιπόν, συνάδει αυτή η επίσκεψη, η προσπάθεια γεφύρωσης με την Τουρκία, όταν καθημερινά μάς προκαλούν και μας προσβάλλουν; Και δεν τόλμησε κανείς να πει σήμερα εδώ μέσα στη Βουλή κάτι πολύ απλό: ξέρετε ότι τώρα που μιλάμε οι φίλοι μας οι Τούρκοι στη Ρόδο και στην Κω έβγαλαν γεωτρύπανο μετά από είκοσι χρόνια και κάνουν έρευνες πετρελαίου; Το ξέρει κανείς εδώ μέσα; Ξέρετε ότι ο κ. Δούκας χθες είπε ότι εμείς συμφωνούμε, αλλά να μη γίνονται έρευνες στο Αιγαίο. Όταν υπάρχει πετρέλαιο στο Αιγαίο, πώς υπάρχει Υπουργός της ελληνικής Κυβερνήσεως ο οποίος λέει εμείς λέμε να μην κάνουμε έρευνες στο Αιγαίο. Πώς τολμάει Υπουργός της ελληνικής Κυβερνήσεως, όταν οι Τούρκοι σήμερα και αύριο και μεθαύριο θα κάνουν έρευνες πετρελαίου; Πού; Στη Ρόδο και στην Κω, λένε στη δική τους αιγιαλίτιδα ζώνη. Τώρα πια είναι δική τους, αφού αυτοί τα θεωρούν όλα δικά τους! Είναι μια άλλη ιστορία. 
      Επίσης θα ήθελα να πω στον Υπουργό ότι το λογαριασμό, είτε ειδικό τον ονομάσεις είτε διακριτό, τον πληρώνει ο ελληνικός λαός. Μην κοροϊδευόμαστε. Κάποια στιγμή ας μάθουμε να λέμε τα πράγματα με το όνομά τους. Οι ειδικοί λογαριασμοί είναι για ειδικές τσέπες, για τσέπες κάποιων οι οποίοι είναι μεσάζοντες. Αυτή είναι η πραγματικότητα. 
       Και, βέβαια, δεν μπόρεσα να καταλάβω τη λογική του Υπουργού μας. Λέει ότι η Ελλάδα κατόπιν εντολής του Ο.Η.Ε. πήγε στο Αφγανιστάν. Να το δεχθώ. Για να πατάξουμε το εμπόριο ναρκωτικών, να το δεχθώ. Και ερωτώ: πατάχθηκε το εμπόριο ναρκωτικών στο Αφγανιστάν; Θα εξυπηρετώ εγώ, ο υπηρέτης, τα ιμπεριαλιστικά συμφέροντα των Αμερικανών; Θα εξυπηρετώ εγώ με την παρουσία των Ελλήνων στρατιωτών που κινδυνεύει η ζωή τους, τις ιμπεριαλιστές διαθέσεις των Αμερικανών; Όχι, κύριε Υπουργέ!
      	 Να σας πω και κάτι άλλο. Για ποιον Ο.Η.Ε. μιλάμε; Τον Ο.Η.Ε. που απαξιώνουν οι Αμερικανοί στο Ιράκ; Τον Ο.Η.Ε. που απαξιώνουν στο Αφγανιστάν; Τον Ο.Η.Ε. που απαξίωσαν και πειθανάγκασαν να βομβαρδίσει τη Σερβία; Γι’ αυτόν τον Ο.Η.Ε. μιλάμε; Για τον Ο.Η.Ε. που δεν έδωσε λύση στο Κυπριακό; Γι’ αυτόν τον Ο.Η.Ε. μιλάμε; Δεν υπάρχει Ο.Η.Ε., κύριε Υπουργέ. Μην επικαλείστε λοιπόν, εδώ μέσα τον Ο.Η.Ε., όταν ο Ο.Η.Ε. δεν έλυσε το Κυπριακό πρόβλημα και ακόμα και σήμερα υπάρχουν αγνοούμενοι. Άρα, λοιπόν, προφάσεις εν αμαρτίαις δεν χωρούν εδώ. 
      	Θα ήθελα επίσης να πω ότι αυτό που με ενοχλεί περισσότερο είναι καμμιά φορά ο κομπασμός των Υπουργών της Νέας Δημοκρατίας, αυτή η αλαζονεία και η έπαρση. Μιλούν για διαφάνεια. Ποιοι; Αυτοί, που δικοί τους κορυφαίοι Υπουργοί έκαναν διακοπές με ντίλερς εμπόρων όπλων. Αυτή είναι η πραγματικότητα. Δημοσιεύθηκαν σε εφημερίδες φωτογραφίες τους που οι Υπουργοί έκαναν μπάνιο μαζί με εμπόρους όπλων. Είναι αδιανόητα αυτά που συμβαίνουν! Και έχουν, δεν θα πω θράσος, θα έλεγα την έπαρση, την αλαζονεία, να μιλούν με μια διάθεση, αν θέλετε, ότι είμαστε καθαροί, είμαστε διαφανείς. Είστε διαφανείς, αλλά καμμιά φορά οι διακοπές με ντίλερς όπλων δημιουργούν άλλου είδους παραστάσεις και συνειρμούς. Να είμαστε προσεκτικότεροι, λοιπόν, γιατί δημιουργούνται τεράστια προβλήματα. 
      	 Επίσης, προεκλογικά δεσμευθήκατε ότι θα κάνετε εξάμηνη τη θητεία και εγώ αναρωτιέμαι πώς θα κάνετε εξάμηνη τη θητεία. Δεν το εφαρμόσατε βέβαια γιατί δεν μπορείτε, υπάρχει δημογραφικό πρόβλημα. Αντί, λοιπόν, να δώσετε κίνητρα στους τριτέκνους να κάνουν και άλλα παιδιά για να έχουμε στρατό, τι κάνετε εσείς; Ακάλυπτες επιταγές! Εξάμηνη, λέει, θα γίνει η θητεία. Μα, δεν μπορεί να γίνει εξάμηνη, υπάρχει λειψανδρία. Σταματήστε επιτέλους να εμπαίζετε τη νοημοσύνη του ελληνικού λαού και να κοροϊδεύετε όλους εμάς. 
      	Θα ήθελα κλείνοντας να πω και το εξής: δείτε τους ανθυπασπιστές, δεκαεννέα χρόνια να γίνουν ανθυπολοχαγοί. Δείτε τα περίπτερα, εν καιρώ ειρήνης τι μπορούμε να κάνουμε για τους ανθρώπους οι οποίοι πέφτουν τώρα καθημερινά που μιλάμε στο Αιγαίο και σκοτώνονται, θανατώνονται υπέρ πατρίδος. «Καλόν μεν εστί μην αμαρτάνειν, αμαρτάνοντα δε μετανοείν κρείττον». Ξέρετε, κύριε Υπουργέ, πολύ καλύτερα από εμένα αρχαία ελληνικά, φαντάζομαι ότι δεν χρειάζεται η απόδοση του κειμένου. Σας συμβουλεύω, λοιπόν, να σκεφθείτε καλά αυτά που σας είπα. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      	ΠΡΟΕΔΡΕΥΩΝ (Φίλιππος Πετσάλνικος): Ο κ. Τζαμτζής έχει το λόγο. 
      	ΙΟΡΔΑΝΗΣ ΤΖΑΜΤΖΗΣ: Κυρίες και κύριοι συνάδελφοι, είναι γεγονός ότι το να λες λόγια χωρίς τεκμηρίωση και βεβαίως χωρίς να πρόκειται να δώσεις και λογαριασμό σε κανέναν ή εξηγήσεις, γιατί λειτουργείς ως ένα κόμμα διαμαρτυρίας, σου δίνει τη δυνατότητα να ανεβαίνεις στο Βήμα και να λες διάφορες κουβέντες. Γιατί –δεν ξέρω αν ήσασταν στην Αίθουσα, κύριε Βελόπουλε- προηγουμένως ακούγαμε άλλα πράγματα. Από τη μια ζητάτε να μη μιλάμε με την Τουρκία. Προχθές ο Αρχηγός σας ήλθε εδώ και ζήτησε για ποιο λόγο πάει ο Πρωθυπουργός στην Τουρκία και στην ουσία μάς λέτε να πάρουμε και τα όπλα. 
      Από την άλλη, ρίχνετε «κροκοδίλια δάκρυα» και μας λέτε ότι «αιμορραγεί» ο προϋπολογισμός. Αν αυτό το πράγμα δεν είναι λαϊκισμός, για το θεαθήναι και απλά για τον πολίτη, τι άλλο να πω; Δεν μπορώ να το χαρακτηρίσω και δεν θα ήθελα σ’ αυτήν την Αίθουσα να το χαρακτηρίσω διαφορετικά. 
      Κυρίες και κύριοι συνάδελφοι, με το συγκεκριμένο νομοσχέδιο ρυθμίζονται πολλά θέματα στα οποία πραγματικά έπρεπε να δοθούν λύσεις και μέσα σ’ αυτά είναι το θέμα των αδειών λειτουργίας και εκμετάλλευσης των περιπτέρων και των κυλικείων και είναι και θέματα αδειών λιανικής πώλησης καπνοβιομηχανικών προϊόντων. Φυσικά ικανοποιούνται και αιτήματα των οργανώσεων αναπήρων. Ρυθμίζονται θέματα που αφορούν το προσωπικό των Ενόπλων Δυνάμεων σχετικά με την εκπαίδευση, την εξέλιξη και τη στελέχωση των μονάδων, αλλά και τη διευκόλυνση των στελεχών στην απόκτηση ιδιόκτητης στέγης. Ρυθμίζονται θέματα αναπήρων στρατιωτικών σχετικά με την προαγωγή τους, θέματα σχετικά με τη βαθμολογική εξέλιξη των ανθυπασπιστών των Ενόπλων Δυνάμεων, θέματα σχετικά με τους οπλίτες βραχείας ανακατάταξης. Ρυθμίζονται θέματα των ενώσεων εφέδρων αξιωματικών, θέματα των μετοχικών ταμείων και φυσικά θέματα τα οποία αφορούν τους ΕΠ.Ο.Π. και τους ΕΦ.Υ.Ε.Σ.. 
      Έγινε μεγάλη κουβέντα γι’ αυτά τα δύο θέματα και άκουσα τον εισηγητή του ΠΑ.ΣΟ.Κ. να μη δέχεται στην ουσία το θεσμό των ΕΦ.Υ.Ε.Σ.. «Δεν χρειάζονται επιπλέον αυξήσεις». Είπατε ότι δεν χρειάζονται οι δεκαπέντε χιλιάδες τους οποίους προτείνει το Υπουργείο με το νομοσχέδιο μας και από την άλλη ακούω τον κ. Σγουρίδη –πριν από λίγο κατέβηκε από το Βήμα- να λέει «ναι στους ΕΠ.Ο.Π., είναι ένας πετυχημένος θεσμός, είναι ένας θεσμός που πραγματικά προσφέρει».
      ΒΑΣΙΛΕΙΟΣ ΟΙΚΟΝΟΜΟΥ: Για τους ΕΠ.ΟΠ. έλεγα εγώ, κύριε συνάδελφε. Τα μπερδέψατε.
      ΙΟΡΔΑΝΗΣ ΤΖΑΜΤΖΗΣ: Αποφασίστε. Για τους ΕΠ.ΟΠ. μιλάμε, κύριε εισηγητά. Θα αναφερθώ στους ΕΦ.Υ.Ε.Σ. στη συνέχεια.
      ΠΡΟΕΔΡΕΥΩΝ (Φίλιππος Πετσάλνικος): Κύριοι συνάδελφοι, θα σας παρακαλέσω να μην κάνετε διακοπές. Θα υπάρξει δυνατότητα να τοποθετηθείτε σε λίγο.
      Συνεχίστε, κύριε Τζαμτζή.
      ΙΟΡΔΑΝΗΣ ΤΖΑΜΤΖΗΣ: Για τους ΕΠ.ΟΠ. μιλάμε και όσο και αν με διακόπτετε, δεν αλλάζει τίποτα. Η πραγματικότητα είναι αυτή.
      ΒΑΣΙΛΕΙΟΣ ΟΙΚΟΝΟΜΟΥ: Για να σας βοηθήσω το είπα.
      ΙΟΡΔΑΝΗΣ ΤΖΑΜΤΖΗΣ: Εσείς κατακρίνατε το θεσμό των ΕΠ.ΟΠ., ο κ. Σγουρίδης είπε ότι είναι πολύ καλός ο θεσμός και βεβαίως είναι καλός. Θυμάμαι τις κουβέντες που έλεγε εδώ μέσα ο τότε Υπουργός Εθνικής Άμυνας κ. Τσοχατζόπουλος όταν μίλαγε για έναν επαγγελματικό στρατό, ο οποίος πραγματικά θα έχει την ικανότητα, την εκπαίδευση, τη δυνατότητα να χειριστεί σύγχρονα οπλικά συστήματα. Βεβαίως απαιτείται να συνεχιστεί αυτή η πολιτική και φυσικά απαιτούνται αυτές οι προσλήψεις. 
      Άκουσα να λέγονται διάφορα, ότι δεν υπάρχει ψυχιατρικός έλεγχος, ότι δεν υπάρχουν ψυχολογικά τεστ κ.λπ.. Μα, τι είναι αυτά που λέτε; Προς Θεού, σταματήστε πλέον να λέτε ψέματα μέσα σ’ αυτήν την Αίθουσα και στην ουσία να λέτε ψέματα και στους πολίτες. Ξέρετε πολύ καλά ότι υπάρχει απόλυτος έλεγχος σ’ όλα αυτά τα θέματα και ότι οι προσλήψεις πραγματικά γίνονται αξιοκρατικά. 
      Έρχομαι στο θέμα των ΕΦ.Υ.Ε.Σ.. Πραγματικά είναι ένας θεσμός που έχει πολλά να δώσει ακόμα. Είναι σε μία πιλοτική φάση, το ξέρετε πολύ καλά. Δεν είναι πενήντα και εβδομήντα άτομα που άκουσα προηγουμένως. Μόνο στο Νομό Πέλλας είναι εκατόν δέκα ΕΦ.Υ.Ε.Σ. και πολύ ορθά παίρνει αυτές τις αποφάσεις η Κυβέρνηση και αυξάνει το μισθό αυτών των ανθρώπων, οι οποίοι πλέον έχουν τις ίδιες αποδοχές με τους επαγγελματίες στρατιωτικούς και όλα τα επιδόματα, δηλαδή το βασικό μισθό, το επίδομα ειδικής απασχόλησης, το επίδομα εξομάλυνσης, μισθολογικών διαφορών, το επίδομα θέσης υψηλής ευθύνης, το επίδομα ειδικών συνθηκών και το επίδομα οικογενειακής παροχής. Μετά τη συμπλήρωση ενός έτους πραγματικής υπηρεσίας με την ιδιότητα του ΕΦ.Υ.Ε.Σ. θα χορηγείται και το επίδομα χρόνου υπηρεσίας. Κατέθεσα σχετική τροπολογία για το θέμα αυτό και η Κυβέρνηση είναι ανοικτή σ’ αυτές τις προτάσεις για τη βελτίωση όλων αυτών των θεμάτων, όπως είπε ο κύριος Υπουργός προηγουμένως. 
      Κύριε Υπουργέ, κύριοι Υφυπουργοί, ξέρετε πολύ καλά ότι καταθέσαμε και εγώ και άλλοι συνάδελφοι μία τροπολογία για την αύξηση του ορίου παραμονής στο σώμα των ΕΦ.Υ.Ε.Σ. και ζητώ να γίνει αποδεκτή αυτή η πρόταση γιατί πραγματικά υπάρχει αναγκαιότητα να λειτουργήσουν οι ΕΦ.Υ.Ε.Σ. και να μπορέσουν να προσφέρουν.
      ΒΑΣΙΛΕΙΟΣ ΟΙΚΟΝΟΜΟΥ: Τι φυλάνε οι ΕΦ.Υ.Ε.Σ.;
      ΙΟΡΔΑΝΗΣ ΤΖΑΜΤΖΗΣ: Από κει και πέρα, κυρίες και κύριοι συνάδελφοι, θέλω να ζητήσω ακόμη να μοριοδοτούνται οι τρίτεκνες οικογένειες, οι τρίτεκνοι οι οποίοι θέλουν να πάνε ως ΕΠ.ΟΠ. να μοριοδοτούνται όπως και οι πολύτεκνοι.
      Είναι ένα θέμα, το οποίο πρέπει να ρυθμιστεί. 
      Θα πρέπει να υπάρξει και ένα μπόνους για τους ΕΦ.Υ.Ε.Σ. που θέλουν να έχουν κατάταξη πλέον στους ΕΠ.ΟΠ.. 
      Όσον αφορά τους αναπήρους πολέμου, θέλω να πω ότι θα πρέπει να δοθεί η δυνατότητα, κύριε Υπουργέ, επανεξέτασης. Μέχρι σήμερα επιτρέπεται να επανεξετάζονται δύο φορές. Υπάρχουν, όμως, προβλήματα, τα οποία έχουν διάρκεια και εξέλιξη και μετά από τις δύο φορές που επανεξετάζονται οι ανάπηροι πολέμου. Θα πρέπει, λοιπόν, να υπάρχει η δυνατότητα να επανεξεταστούν και τρίτη φορά οι ανάπηροι πολέμου.
      Τέλος, άκουσα σ’ αυτήν εδώ την Αίθουσα κάποιους να μιλούν για διαφάνεια και άκουσα και το ΠΑ.ΣΟ.Κ. να μιλά για διαφάνεια. 
      Κυρίες και κύριοι συνάδελφοι του ΠΑ.ΣΟ.Κ., εμάς δεν μας λένε ΠΑ.ΣΟ.Κ. και θα θυμίσω κάποια θέματα, τα οποία έχουν σχέση με την περίοδο της διακυβέρνησης της χώρας από εσάς. Εσείς ήσασταν Κυβέρνηση, όταν ρώσικη μαφία σας έπαιρνε μέσα από τα χέρια, στο Υπουργείο Εθνικής Άμυνας, τα RF. Τα RF είναι οι προδιαγραφές οπλικών συστημάτων. Παρουσιάζονταν ως επιτετραμμένοι του κράτους, αρμόδιοι του κράτους και σας έπαιρναν τα RF μέσα από τα χέρια.
      ΒΑΣΙΛΕΙΟΣ ΟΙΚΟΝΟΜΟΥ: Μας προκαλείτε.
      ΙΟΡΔΑΝΗΣ ΤΖΑΜΤΖΗΣ: Εσείς ήσασταν αυτοί που προμηθευτήκατε PATRIOT χωρίς ηλεκτρονικά συστήματα, δηλαδή σκέτα κελύφη, και κάνατε δεύτερη προμήθεια, για να μπορέσουν να λειτουργήσουν οι PATRIOT.
      Εσείς ήσασταν αυτοί που προμηθευτήκατε TOR-M1, των οποίων οι μίζες ακόμα γυρνάνε ανά την υφήλιο μέσω off-shore εταιρειών. 
      Αυτά σας τα θυμίζω, γιατί πραγματικά υπάρχει διαφάνεια. Και επειδή αναφερθήκατε στα ρώσικα άρματα μάχης, πρέπει να σας πω ένα πράγμα: Διακρατική συμφωνία σημαίνει εξοβελισμός των μεσαζόντων, εξοβελισμός της μίζας, γιατί η Κυβέρνηση της Νέας Δημοκρατίας πραγματικά θέλει τη διαφάνεια και τη θέλει παντού. 
      Κυρίες και κύριοι συνάδελφοι, ψηφίζω το νομοσχέδιο, γιατί πραγματικά λύνει προβλήματα, τα οποία έπρεπε εδώ και πάρα πολύ καιρό να λυθούν.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος Βουλευτής του ΠΑ.ΣΟ.Κ. κ. Ιωάννης Αμοιρίδης.
      ΙΩΑΝΝΗΣ ΑΜΟΙΡΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, υπηρετώντας δεκαοκτώ χρόνια, ακόμη και σήμερα, την Αυτοδιοίκηση, αναρωτιόμουν ποιος αποφάσιζε για τα νομοσχέδια, τα οποία αφορούν τη λειτουργία και τη χωροθέτηση των περιπτέρων στις πόλεις. Τώρα καταλαβαίνω ότι ποτέ δεν εκλήθη η Τοπική ή η Νομαρχιακή Αυτοδιοίκηση κατά τη διάρκεια συζήτησης για το νομοσχέδιο και αποφάσιζαν άλλοι γι’ αυτούς. Αυτή είναι πραγματικά η σύγκλιση που επιθυμεί η σημερινή Κυβέρνηση με την περιφέρεια, με την άποψη της Αυτοδιοίκησης και του πολίτη. Μία Αυτοδιοίκηση εγκλωβισμένη σ’ αυτόν το νόμο να μην μπορεί να μετατοπίσει ένα περίπτερο, απλά να γνωμοδοτεί και να παλινδρομεί μεταξύ Νομαρχιακής και Τοπικής Αυτοδιοίκησης ένα περίπτερο. 
      Δηλαδή, γνωμοδοτεί το δημοτικό συμβούλιο, αποφασίζει η Νομαρχιακή Αυτοδιοίκηση. Προεκλογικά υπογράφονται περίπου τριακόσιες, τετρακόσιες, πεντακόσιες άδειες για τσιγάρα, πηγαίνει στο δήμαρχο ο πολίτης και λέει «εγώ έχω άδεια, μα δεν έχω χώρο». Πιέζεται ο δήμαρχος και δεν μπορεί να αποφασίσει να καταργήσει ούτε ένα περίπτερο. Γιατί; Γιατί προσφεύγει ο μισθωτής του περιπτέρου -όχι ο ανάπηρος, γιατί το έχει εκμισθώσει- στην περιφέρεια και ακυρώνεται η απόφαση. Εάν δεν ακυρωθεί εκεί, ακυρώνεται από το Υπουργείο Εθνικής Άμυνας. Εάν δεν ακυρωθεί εκεί, ακυρώνεται στο Συμβούλιο της Επικρατείας και δεν μπορεί ο δήμαρχος να σηκώσει το περίπτερο, για να κάνει μία πλατεία, δεν μπορεί να απελευθερώσει ένα πεζοδρόμιο από περίπτερα που τοποθετήθηκαν πριν από πενήντα χρόνια, όταν η πόλη ήταν των πέντε ή των δέκα χιλιάδων κατοίκων, ενώ σήμερα είναι των εκατό ή εκατόν είκοσι χιλιάδων και χρειάζεται φαρδιά πεζοδρόμια και αναγκάζεται μία μητέρα με το καρότσι που κατεβαίνει στο δρόμο, ενώ χιονίζει και έχει παρκαρισμένα αυτοκίνητα, να μην μπορεί να περάσει και κανείς δεν μπορεί να κουνήσει το περίπτερο.
      Πέρα από εκεί, είναι και οι επιχειρηματίες που είναι εγκλωβισμένοι να κάνουν μαγαζιά πίσω από τα περίπτερα. Καταλαβαίνετε ότι είναι μία διαδικασία, στην οποία δεν έχουν λόγο ούτε η Τοπική Αυτοδιοίκηση ούτε ο εμπορικός σύλλογος ή κάποιος πολίτης ο οποίος αδικείται. 
      Δεν έχω κάτι συγκεκριμένο με τα περίπτερα. Πιστεύω ότι τα περίπτερα είναι αυτά τα οποία δείχνουν και το χρώμα της Ελλάδας. Εξάλλου, πέρυσι η διαφήμιση της Ελλάδος στο εξωτερικό αφορούσε ένα περίπτερο και μία λαϊκή αγορά.
      Αλλά πώς συμβαίνει και για τις λαϊκές αγορές να γνωμοδοτεί το δημοτικό συμβούλιο και να αποφασίζει η Νομαρχιακή Αυτοδιοίκηση. Δηλαδή, η Τοπική Αυτοδιοίκηση πλένει και καθαρίζει και η Νομαρχιακή Αυτοδιοίκηση αποφασίζει πού θα πάει η λαϊκή αγορά. Έχουμε μπερδέψει τους πολίτες, έχουμε μπερδέψει τους θεσμούς της Αυτοδιοίκησης και απλά και μόνο για να δώσουμε αρμοδιότητες στη Νομαρχιακή Αυτοδιοίκηση, δημιουργούμε όλα αυτά τα προβλήματα. 
      Και πώς βγαίνουν αυτοί οι συντελεστές του 380 ή του 6.500, διά της πώλησης; Υπάρχει κάποια συγκεκριμένη μελέτη; Έγινε συγκεκριμένη μελέτη πανελλαδικά, πόσα περίπτερα υπάρχουν σήμερα; Και αυξάνουμε πλέον και τον αριθμό των δικαιούχων. Για ποιο λόγο; Λέμε, σε αυτούς που είναι ανάπηροι 60%. Σήμερα υπάρχουν χιλιάδες ανάπηροι που έχουν αναπηρία 51%. Αυτοί όλοι θα προσπαθήσουν να πάνε στις επιτροπές να πάρουν 60%, όπου θα υπάρχει μια άλλη πίεση πλέον. Αφού με το 67% παίρνουν σύνταξη και με το 51% μπορούν να μπουν στα προγράμματα των Α.ΜΕ.Α., με το 60% θα μπορούν να πάρουν περίπτερα. Έχουμε διαβάθμιση πλέον αναπηρίας. Έτσι προσπαθεί το κράτος να αντιμετωπίσει τους ανθρώπους που έχουν προβλήματα -τα άτομα με ειδικές ανάγκες- αντί να τους δώσει οριστικές λύσεις. Και αυτοί, ξέρετε, δεν μπορούν να σταθούν σε ένα περίπτερο 1,15 επί 1,25 για πολλές ώρες. Άρα, λίγοι ανάπηροι υπάρχουν στα περίπτερα, τα εκμισθώνουν οι περισσότεροι. Δεν μπορεί το κράτος να φροντίσει να τους δώσει μια σύνταξη και να απελευθερώσει και τα περίπτερα που εμποδίζουν τις πόλεις; Αν μη τι άλλο λέει -το γράφει το νομοσχέδιο και προτείνουμε να καταργηθεί- ότι αν υπάρχει μία κατάργηση της θέσης για οποιονδήποτε λόγο -για θάνατο κάποιου δικαιούχου- είναι υποχρεωμένη η αυτοδιοίκηση να ξαναδώσει τη θέση. 
      Καταλαβαίνετε, λοιπόν, ότι έχει αντιμετωπιστεί επιφανειακά το ζήτημα. Εγώ θα σας πω ένα παράδειγμα. Οι εταιρείες παγωτών ψάχνουν τα κεντρικά περίπτερα. Δεν υπάρχει περίπτερο κεντρικό που να μη σκοτώνονται οι εταιρείες, ποιος θα δώσει δωρεάν το ψυγείο και πόσες χιλιάδες ευρώ, μέχρι και 15.000 ευρώ και 20.000 ευρώ στο περίπτερο, για να μπει η αντίστοιχη εταιρεία. Πώς δίνονται, λοιπόν, οι κεντρικές θέσεις; Σε ποιους δίνονται, αφού υπάρχουν τόσες χιλιάδες ανάπηροι -και τώρα και οι πολύτεκνοι- θύματα πολέμου και δικαιούχοι; Ποιος ελέγχει αυτήν τη σειρά; Πώς, λοιπόν, λειτουργεί αυτό το κράτος; Πώς αναγκάζεται ο κάθε υπηρετών την Αυτοδιοίκηση να μπορεί να δώσει με δικαιοσύνη μια θέση; Υπάρχει κάποια σκέψη; Προβλέπεται κάτι μέσα στο νομοσχέδιο; 
      Όσον αφορά την πρόταση για χωροθέτηση, είναι μέσα από ένα νομοσχέδιο που με την απόφαση δημοτικού συμβουλίου θα καθορίζονται οι θέσεις για τα επόμενα δεκαπέντε χρόνια, όταν η πόλη δεν πρόκειται να επεκταθεί ή η πόλη είναι στοιχισμένη με ένα γενικό πολεοδομικό σχέδιο. Έτσι ακριβώς θα μπορεί να δοθεί μία λύση για να γνωρίζουν όλοι, πόσες θέσεις υπάρχουν, εκ των προτέρων και να γίνεται και κάποια αξιολόγηση από την επιτροπή και υπάρχει σήμερα μία επιτροπή από τους εκπροσώπους των θυμάτων, από τη Νομαρχιακή και από την Τοπική Αυτοδιοίκηση. Να υπάρχει μία αξιολόγηση και όχι ένα απέραντο ρουσφετολόγιο. 
      Έτσι, λοιπόν, αυτό που μπορούμε να δούμε σήμερα είναι τι κάνει η Κυβέρνηση με ένα νομοσχέδιο. Δημιουργεί χιλιάδες ελπίδες μελλοντικών περιπτερούχων -αυτό είναι το νομοσχέδιο- χωρίς να υπάρχουν οι θέσεις, γιατί κανένα δημοτικό συμβούλιο δεν μπορεί να δώσει επιπλέον θέσεις σε κανένα πεζοδρόμιο, εκτός αν μεγαλώσουν ξαφνικά οι πόλεις και διπλασιαστούν. 
      Δημιουργεί δεκαπέντε χιλιάδες θέσεις ΕΠ.ΟΠ., χωρίς να υπάρχει κάποια μελέτη. Γιατί δεκαπέντε χιλιάδες και όχι δεκαεπτά χιλιάδες ή είκοσι χιλιάδες ή δέκα χιλιάδες; Υπάρχει κάποιος σχεδιασμός ή όλοι αυτοί οι ΕΠ.ΟΠ. θα αρχίσουν να πηγαίνουν σε υπηρεσίες, εφορίες, σε νομαρχίες; Είπαμε δεκαπέντε χιλιάδες, γιατί τόσους σκεφθήκαμε ή τόσους είχαμε υποσχεθεί. Δεν υπήρξε μελέτη ούτε για τα περίπτερα ούτε για τον αριθμό των ΕΠ.ΟΠ.. 
      Και ερχόμαστε και στις προμήθειες. Τελικά σ’ αυτό το νομοσχέδιο όλοι μίλησαν για τις προμήθειες, κανείς δεν μίλησε για τα περίπτερα. Κανείς δεν ασχολήθηκε με το μεγαλύτερο μέρος του νομοσχεδίου. Άρα, τι συμβαίνει; Από τα 37 άρθρα του νομοσχεδίου τα λιγότερα αφορούν τις προμήθειες και τα περισσότερα είναι για τους ανάπηρους και τα περίπτερα. Γιατί κανένας δεν αναφέρθηκε στο μεγαλύτερο όγκο του νομοσχεδίου; Άρα το νομοσχέδιο έγινε για να καλυφθούν τα άρθρα, τα οποία αφορούν τις προμήθειες.
       Όμως, προμήθειες των αρμάτων μάχης από τη Ρωσία, χωρίς να υπάρχει κάποια δοκιμή σε κάποιο πεδίο, να δούμε και να επιλέξουμε το φθηνότερο και μετά να πάμε σε διακρατική συμφωνία. Όχι πρώτα να κάνουμε τη διακρατική συμφωνία και μετά να πάρουμε τα άρματα μάχης. Να τα κάνουμε τι τα άρματα μάχης; Πιστεύει κανείς από μας ότι θα εισβάλλουμε εμείς στην Αλβανία, στη ΦΥΡΟΜ ή στην Τουρκία; Θα εισβάλλει ποτέ η Ελλάδα; 
      Αναρωτιέται ο κόσμος, λοιπόν, γιατί επενδύονται τόσα χρήματα. Δεν επενδύεται, ούτε ένα ευρώ παραπάνω για την παιδεία και προσπαθούμε να δικαιολογήσουμε συνεχώς προμήθειες για το στρατό. Ποια είναι η προσπάθεια της κυβέρνησης να μειώσει αυτό το κόστος, να δημιουργήσει μία τέτοια εξωτερική πολιτική, η οποία θα μπορεί να της δώσει το δικαίωμα να μειώσει το κόστος των εξοπλισμών και να αυξήσει τις δαπάνες για την παιδεία; Και διάβασα σε μία εφημερίδα ότι ο κύριος Πρωθυπουργός, όταν πήγε στη Ρωσία, πρότεινε στο Ρώσο Πρόεδρο να συμμετέχουν ελληνικές εταιρείες στο διαγωνισμό των έργων για την Ολυμπιάδα της Μόσχας το 2014 στους χειμερινούς αγώνες, λες και δεν θα μπορούσαν να συμμετέχουν, αφού οι διαγωνισμοί θα είναι διεθνείς. 
      Μάλλον το μήνυμα εστάλη, για να το ακούσουν κάποιοι οι οποίοι κάποτε ονομάζονταν νταβατζήδες.
      Με αυτές τις σκέψεις, καταψηφίζω το νομοσχέδιο.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει τώρα ο συνάδελφος Βουλευτής της Νέας Δημοκρατίας κ. Κυριάκος Γεροντόπουλος.
      ΚΥΡΙΑΚΟΣ ΓΕΡΟΝΤΟΠΟΥΛΟΣ: Ευχαριστώ, κύριε Πρόεδρε.
      Είμαι πάντα επιφυλακτικός με τα πολυνομοσχέδια, με τα νομοσχέδια- «σκούπα» εάν θέλετε, διότι πολλές φορές τα στοιχεία εκείνα τα οποία είναι τα λιγότερο σημαντικά, τα ασήμαντα, υπερκαλύπτουν αυτά που είναι σημαντικά. Διότι δίνεται η ευκαιρία στους δημαγωγούς, όπως κάποιες φορές έγινε σήμερα στην Αίθουσά μας, να φωνασκούν και να δημιουργούν εικόνες τέτοιες οι οποίες δεν έχουν να κάνουν σε καμμία περίπτωση με τις δυνατότητες σύνθεσης που έχει αυτή εδώ η Αίθουσα. Παρ’ όλα αυτά το σημερινό νομοσχέδιο κύριε Πρόεδρε, δίνει την ευκαιρία να λυθούν κάποια ζητήματα τα οποία χρονίζουν, θέματα με τα οποία τόσο καιρό δεν είχαμε ασχοληθεί. Δίδεται λοιπόν η ευκαιρία σήμερα να δώσουμε κάποιες λύσεις. 
      Εγώ θα ήθελα να αναφερθώ σε συγκεκριμένα ζητήματα. Και χάρηκα σήμερα που ειδικά για μια τροπολογία, την οποία κατέθεσα στο άρθρο 14, έγινε τόση συζήτηση. Θα ήθελα να είμαι συγκεκριμένος. Αναφέρομαι σε αυτήν την τροπολογία που έχει να κάνει με τον χρόνο προαγωγής των αξιωματικών που προέρχονται από τις σχολές υπαξιωματικών. Ως τώρα είναι είκοσι ένα χρόνια. Η Κυβέρνηση κατεβάζει τα χρόνια προαγωγής τους στον βαθμό του ανθυπολοχαγού στα είκοσι, αλλά νομίζω ότι, για να αποκατασταθούν οι αδικίες, θα πρέπει τα χρόνια να κατεβούν στα δεκαεννέα. 
      Και θα μου επιτρέψετε να επιχειρηματολογήσω σε αυτό το σημείο, διότι θεωρώ ότι ο τρόπος που εφαρμόστηκε ως τώρα ο ν. 1375/1983 προκαλεί προβλήματα στην ομαλή προαγωγή των ανθυπασπιστών που προέρχονται από τις παραγωγικές σχολές των Ενόπλων Δυνάμεων. Και αυτό, διότι κατ’ αρχάς δεν υπάρχει ειδοποιός διαφορά μεταξύ αυτών που προέρχονται από τις παραγωγικές σχολές υπαξιωματικών των Ενόπλων Δυνάμεων, δηλαδή τις Σ.Μ.Υ., τις Σ.Τ.Υ.Α. και τις Σ.Μ.Υ.Ν., και αυτών που κατατάσσονται και μονιμοποιούνται ως εθελοντές ή εθελόντριες. Με αυτόν τον τρόπο υποβαθμίζεται το κύρος των σχολών που ανήκουν πλέον στην ανώτερη εκπαίδευση κι αν θέλετε, καταρρακώνεται και το ηθικό των αποφοίτων.
      Επίσης, οι ανθυπασπιστές του Στρατού και του Πολεμικού Ναυτικού δεν προλαβαίνουν να εξελιχθούν μέχρι και τον βαθμό του αντισυνταγματάρχη, του αντισμηνάρχου ή και του πλοιάρχου, όπως προβλέπει ο ν. 2439/1996. 
      Τρίτον, τα επιτελεία από τον βαθμό του αρχιλοχία, του αρχικελευστή και του αρχισμηνία και μετά, προάγουν με βάση τον μέγιστο χρόνο που είναι διπλάσιος του ελάχιστου, δηλαδή, έξι χρόνια αρχιλοχίας και επτά χρόνια ανθυπασπιστής, σύνολο δεκατρία χρόνια παραμονής στον ίδιο βαθμό, ενώ θα έπρεπε να είναι επτά χρόνια σύμφωνα με τον ελάχιστο χρόνο, όπως ρητά αναγράφεται στις προκηρύξεις για εισαγωγή μαθητών στις παραγωγικές σχολές υπαξιωματικών των ενόπλων δυνάμεων.
      Τέταρτον, θέλω να πω ότι υπήρξε μια ρύθμιση στο παρελθόν που είχε να κάνει με τις εθελόντριες ανθυπασπίστριες του ν. 750/1977, οι οποίες προήχθησαν στον βαθμό του αξιωματικού αναδρομικά σύμφωνα με το άρθρο 13 παράγραφοι 1,2,3 του ν. 3257/2004 χωρίς δικαίωμα αναδρομικών αποδοχών.
      Όλα αυτά τα ζητήματα, όπως αντιλαμβάνεσθε, έχουν δημιουργήσει αυτή την ώρα μια τάση στους αξιωματικούς που προέρχονται από τις σχολές υπαξιωματικών να θεωρούν ότι εμπαίζονται από την ηγεσία του Υπουργείου Εθνικής Αμύνης, όπως επίσης ότι κάποιοι τους λένε ψέματα συνεχώς. Και καταλαβαίνετε ότι αυτό έχει να κάνει με το ηθικό των Ενόπλων Δυνάμεων. Τα στελέχη αυτά αποτελούν τον κορμό, εάν θέλετε, των αξιωματικών και καλό θα είναι τέτοιες κουβέντες να μην ακούγονται μεταξύ τους.
      Επίσης, θέλω να σας υπενθυμίσω ότι ο προηγούμενος Υφυπουργός Εθνικής Αμύνης κ. Λαμπρόπουλος, εδώ πέρα, μιλώντας στη Βουλή των Ελλήνων στις 14 Ιουλίου του 2004, όταν υπήρχαν κάποιες τροπολογίες ανάλογες μ’ αυτήν που κατέθεσα εγώ, είπε ότι είναι περιττές, διότι υπήρχε νόμος, ο οποίος έπρεπε να εφαρμοστεί. Και όπως συγκεκριμένα χαρακτηριστικά είπε: «και κακώς δεν εφαρμόζεται». 
      ΒΑΣΙΛΕΙΟΣ ΟΙΚΟΝΟΜΟΥ: Πείτε τα, γιατί, όταν τα λέμε εμείς, δεν μας ακούνε!
      ΚΥΡΙΑΚΟΣ ΓΕΡΟΝΤΟΠΟΥΛΟΣ: Ταυτοχρόνως, αναλάμβανε τη δέσμευση ο κύριος Υπουργός και τόνιζε ότι «θα απευθυνθούμε στα επιτελεία για να εφαρμοστεί ο νόμος».
      Εγώ, κύριε Υπουργέ, θα σας ζητούσα αυτά όλα τα θέματα τα οποία αναλύθηκαν από τους προκατόχους σας επιτέλους να εφαρμοστούν, διότι από τη χρονιά που τρέχει, επειδή συμπληρώνεται εικοσιπενταετία πλέον από τους αξιωματικούς που μπήκαν το 1982, θα δείτε ότι θα αρχίσουν να υπάρχουν παραιτήσεις, διότι πολλοί απ’ αυτούς λένε ότι: «Είτε είμαστε εικοσιπέντε χρόνια είτε τριάντα τέσσερα, μένουμε στο βαθμό του λοχαγού και του αντιστοίχου στα άλλα σώματα, στα άλλα όπλα. Επομένως, ας φύγουμε με ελαττωμένη έστω σύνταξη, αλλά επιτέλους να φύγουμε με το βαθμό τον οποίο θα έχουμε και μετά από εννέα χρόνια». Τα λέω αυτά, διότι, εάν δεν εφαρμοστεί αυτή η διάταξη όπως την προτείνω, πολύ φοβάμαι ότι την επόμενη χρονιά θα έχουμε πραγματικά σωρεία υποβολής αιτήσεων των ανθρώπων αυτών για να φύγουν από τις Ένοπλες Δυνάμεις.
      Επίσης, προτείνω, η ισχύς του παρόντος άρθρου να αρχίζει από την 1η Ιανουαρίου 1982 χωρίς δικαίωμα λήψης αναδρομικών αποδοχών. Αυτό είναι ξεκάθαρο. Αυτή ήταν η μία τροπολογία στην οποία ήθελα να αναφερθώ και επίσης θα ήθελα να αναφερθώ και σε μία ακόμη πρόταση την οποία έκανα. Αφορά τους δικαστικούς λειτουργούς της στρατιωτικής δικαιοσύνης, οι οποίοι παραιτήθηκαν τόσο πριν από την έναρξη του ν. 2304/1995 όσο και μετά την τελευταία τροποποίηση που έγινε στον προηγούμενο νόμο του 2005 και συνταξιοδοτήθηκαν αναλόγως του βαθμού τους με τον επόμενο ή μεθεπόμενο βαθμό. Αυτό ίσχυσε για όλους εκτός από τέσσερα-πέντε άτομα, οι οποίοι παραιτήθηκαν στο μεσοδιάστημα, οπότε λόγω του νομοθετικού κενού που υπήρξε στο ανωτέρω θεσμικό πλαίσιο συνταξιοδοτήθηκαν με το βαθμό που έφεραν. Κατά τον τρόπο αυτό είναι οι μόνοι τόσο από το χώρο της δικαιοσύνης όσο και του στρατού που συνταξιοδοτήθηκαν με βάση τις αποδοχές του κατεχόμενου βαθμού τους και όχι του επόμενου, όπως ίσχυε πάντοτε και όπως ισχύει και σήμερα.
      Κύριε Υπουργέ, θα ήθελα να σας πω το εξής: Είπατε ότι θα διαταραχθεί η ιεραρχία, αν γίνουν δεκτές ανάλογες τροπολογίες. Έχω την εντύπωση ότι η αποκατάσταση των αδικιών ποτέ δεν διαταράσσει την ιεραρχία, αντιθέτως εμπεδώνει πάντοτε την αίσθηση του δικαίου και δημιουργεί στους πολίτες την βεβαιότητα ότι μπορούν να δικαιώνονται, έστω και αν κάποια στιγμή αδικήθηκαν. Επομένως, το ηθικό τους ανέρχεται και αυτό είναι χαρακτηριστικό και απαραίτητο για να έχουμε ισχυρές Ένοπλες Δυνάμεις.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Υφυπουργός Εθνικής Άμυνας κ. Κωνσταντίνος Τασούλας.
      Ορίστε, κύριε Υφυπουργέ, για δεκαπέντε λεπτά.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, είναι πράγματι το νομοσχέδιο που συζητούμε σήμερα με τίτλο: «Ρυθμίσεις θεμάτων αναπήρων πολέμου» ένα νομοσχέδιο το οποίο ευλόγως αποκαλείται πολυνομοσχέδιο, λόγω της πληθώρας των εκκρεμοτήτων που υπάρχουν στο Υπουργείο Εθνικής Αμύνης εν σχέσει με θέματα που έχουν να κάνουν με δικαιούχους περιπτέρων, με εκπαίδευση ανωτάτων στρατιωτικών ιδρυμάτων, με βαθμολογική και μισθολογική εξέλιξη αξιωματικών, με θέματα υπαξιωματικών, με θέματα ενώσεων εφέδρων εν εφεδρεία και τέλος με θέματα μετοχικών ταμείων. Η ύπαρξη αυτών των εκκρεμοτήτων προϋποθέτει την παραδοχή ότι οφείλουμε να τις αντιμετωπίσουμε και μέσω μιας διαδικασίας διαλόγου, αλλά και μέσω μιας αποτελεσματικής διαδικασίας, η οποία, όταν ολοκληρωθεί ο διάλογος, θα οδηγήσει τα πράγματα σε νομοθετικές λύσεις. 
      Η επίλυση αυτών των θεμάτων με τα τριάντα εννέα άρθρα που φέρνουμε ενώπιον της Εθνικής Αντιπροσωπείας μάς επιτρέπει να απαλλαγούμε από αυτές τις εκκρεμότητες και να προχωρήσουμε σε επόμενα βήματα με διάλογο που θα επακολουθήσει και για άλλα θέματα τα οποία βρίσκονται σε εκκρεμότητα. Το Υπουργείο Εθνικής ‘Αμυνας είναι αρμόδιο για θέματα προστασίας και αποκαταστάσεως των αναπήρων πολέμου. Με αυτό το νομοσχέδιο βελτιώνονται τα δικαιώματα και οι διατάξεις οι οποίες αφορούν στην προστασία και στην αποκατάσταση των αναπήρων πολέμου.
      Το γεγονός ότι προστίθενται στους δικαιούχους αδειών περιπτέρων άτομα με ειδικές ανάγκες, πράγμα που έγινε ευχάριστα δεκτό από τους συλλόγους τους, το γεγονός ότι προστίθενται στις κατηγορίες των δικαιούχων περιπτέρων πολύτεκνοι που επίσης χαιρετίστηκε με ευχαρίστηση από τους συλλόγους πολυτέκνων και μέσα στην επιτροπή της Βουλής και το γεγονός ότι προστίθενται για πρώτη φορά στους δικαιούχους περιπτέρων οι πολεμιστές της Κύπρου, δεν μειώνει καθόλου τα δικαιώματα των μέχρι σήμερα δικαιούχων περιπτέρων, γιατί φροντίζουμε με τις διατάξεις του παρόντος νομοσχεδίου να αυξήσουμε και τις άδειες περιπτέρων για τις κατηγορίες των αναπήρων πολέμου και τις άδειες περιπτέρων για τις καινούργιες κατηγορίες, δηλαδή των ατόμων με ειδικές ανάγκες, των πολυτέκνων και των πολεμιστών της Κύπρου.
      Με τις διατάξεις του παρόντος νομοσχέδιου αυξάνονται συνολικώς οι άδειες περιπτέρων και οι άδειες πωλήσεως καπνοβιομηχανικών προϊόντων για αναπήρους πολέμου σε όλη την Ελλάδα κατά χίλιες τετρακόσιες σαράντα. Είναι επτακόσιες είκοσι άδειες περιπτέρων για τους αναπήρους και επτακόσιες είκοσι άδειες καπνοβιομηχανικών προϊόντων. Για τις νέες κατηγορίες πολυτέκνων, ατόμων με ειδικές ανάγκες και πολεμιστών Κύπρου, προβλέπονται χίλιες διακόσιες οκτώ καινούργιες άδειες σε όλη την Ελλάδα. 
      Και επειδή ακούστηκε ότι είναι υποκριτικό το ότι μόνο στην Αθήνα θα δοθούν εκατόν πενήντα ή εκατόν εξήντα άδειες και πως είναι δυνατόν, σας λέω ότι στην ευρύτερη περιοχή των Αθηνών που έχει τη μερίδα του λέοντος και του πληθυσμού και των αδειών, θα δοθούν περίπου εξακόσιες νέες άδειες. Οι υπόλοιπες άδειες μέχρι τον αριθμό των δυόμισι χιλιάδων αθροιστικά που θα δοθούν θα αφορούν σε όλη την ελληνική επικράτεια. Οι διατάξεις αυτού του νομοσχεδίου προσπαθούν να κρατήσουν μια ισορροπία μεταξύ των δικαιωμάτων των αναπήρων πολέμου και μεταξύ των δικαιωμάτων των ενοικιαστών αυτών των αδειών. Λαμβάνοντας υπ’ όψιν αυτήν την ισορροπία, ποτέ δεν αγνοούμε το γεγονός ότι ειδικά για τις άδειες των αναπήρων πολέμου αυτή η άδεια που παραχωρήθηκε από την πολιτεία με αναγκαστικό νόμο το 1949 την πρώτη φορά έγινε ως ευεργέτημα. Και ως ευεργέτημα εννοείται. Και επειδή ακριβώς είναι ευεργέτημα, δεν ισχύουν πλήρως οι διατάξεις περί επαγγελματικών μισθώσεων. Είναι κάτι που πρέπει να γίνει κατανοητό και είναι κάτι που επίσης συνεχίζει να διέπει αυτού του είδους τις σχέσεις μεταξύ δικαιούχων και ενοικιαστών.
      Παραταύτα, με τις διατάξεις του παρόντος νομοσχεδίου κατοχυρώνονται και δικαιώματα των ενοικιαστών αυτών των δικαιούχων, διότι πρώτον σε οποιαδήποτε αύξηση της χρονικής περιόδου μισθώσεως αυτών των περιπτέρων δεν έχουμε αναδρομική ισχύ. Δεύτερον, όλες οι ισχύουσες συμβάσεις και όλες οι υποχρεώσεις και τα δικαιώματα που υπάρχουν την ημερομηνία δημοσιεύσεως του νομοσχεδίου στο Φ.Ε.Κ., που θα γίνει νόμος του κράτους, γίνονται σεβαστά μέχρι να εκπνεύσουν. Επιπλέον, κάνουμε το δικαίωμα ιδιόχρησης των δικαιούχων το οποίο δίνει το δικαίωμα στους δικαιούχους αδειών περιπτέρων να κάνουν έξωση στους ενοικιαστές τους -ακόμα πιο ουσιαστικό και αποτρέπουμε πλήρως το ενδεχόμενο αυτό το δικαίωμα να ασκείται καταχρηστικά, αφού αξιώνουμε- με αυτό το νομοσχέδιο- η ιδιόχρηση να απαιτεί, για να είναι ισχυρή και να μην ανατραπεί εν συνεχεία, να έχει δύο χρόνια περιόδου ιδιοχρήσεως ο ανάπηρος αντί για το λιγότερο χρόνο που είχε προηγουμένως.
      Συγχρόνως, προστατεύουμε τους δικαιούχους υπέρ των οποίων δίδεται αυτό το ευεργέτημα, με το να απαιτούμε και να αξιώνουμε ο αντισυμβαλλόμενός τους να είναι πάντα φυσικό πρόσωπο –και εδώ φυσικά χωρίς αναδρομικότητα- διότι μόνο με φυσικό πρόσωπο αντισυμβαλλόμενο έχει υπ’ όψιν του ο δικαιούχος αυτού του ευεργετήματος με ποιον έχει συναλλαγή και με ποιον έχει να κάνει.
      Επίσης, με τον τρόπο της αξιώσεως να συνάπτονται αυτές οι συμβάσεις, από της δημοσιεύσεως στην Εφημερίδα της Κυβερνήσεως του νομοσχεδίου, με φυσικά μόνο πρόσωπα, δεν υποβοηθούμε και εμποδίζουμε τη δυνατότητα αποκτήσεως περισσοτέρων αδειών από εταιρείες που νοικιάζουν αυτά τα περίπτερα, οι οποίες αποκτήσεις περισσοτέρων αδειών από νομικά πρόσωπα, από εταιρείες, δημιουργούν υπονόμευση του υγιούς ανταγωνισμού και μπορούν να δημιουργήσουν και επιβολές ενοικίων, εις τρόπον ώστε να εμποδίζουν τη λειτουργία του νόμου της προσφοράς και της ζήτησης.
      Συνεπώς, στο επίμαχο θέμα της προστασίας του ευεργετήματος του να είναι κάποιος δικαιούχος περιπτέρου συνεχίζουμε να το προστατεύουμε, δημιουργούμε μία περισσότερο ισόρροπη σχέση μεταξύ δικαιούχου και ενοικιαστού και διευρύνουμε και τον αριθμό των περιπτέρων που χορηγούνται σε όλη την επικράτεια και φυσικά τον αριθμό των δικαιούχων με την προσθήκη των κατηγοριών ατόμων με ειδικές ανάγκες, πολυτέκνων και πολεμιστών Κύπρου.
      Οι διαδικασίες των προτεραιοτήτων, βάσει των οποίων θα χορηγηθούν οι νέες άδειες περιπτέρων, θα καθοριστούν με προεδρικό διάταγμα που το προβλέπει το παρόν νομοσχέδιο και είναι αυτονόητο ότι αυτό το προεδρικό διάταγμα θα προβλέπει προτεραιότητα εκείνων οι οποίοι έχουν, όταν πρόκειται για άτομα με ειδικές ανάγκες, βαρύτερη μορφή αναπηρίας από εκείνους που έχουν ελαφρότερη μορφή αναπηρίας ή περισσότερα παιδιά, για τους πολύτεκνους, από εκείνους που έχουν λιγότερα παιδιά.
      Με το ίδιο νομοσχέδιο καθιερώνονται θέματα που αφορούν στην ανώτατη στρατιωτική εκπαίδευση και για πρώτη φορά ρυθμίζονται θέματα δικαιώματος ποσοστού εισαγωγής των τρίτεκνων οικογενειών, οι οποίες δικαιούνται ένα συγκεκριμένο ποσοστό εισαγωγής στις ανώτατες σχολές. Το ίδιο ποσοστό εξακολουθεί να ισχύει για Έλληνες του εξωτερικού και για άλλες κατηγορίες δικαιουμένων να είναι σε ποσοστό εισαγωγής όπως οι πολύτεκνοι, χωρίς όμως να παραγνωρίζουμε το γεγονός ότι με αποφάσεις του Συμβουλίου της Επικρατείας, με τις οποίες προσαρμόζεται το παρόν νομοσχέδιο, έχει πλέον εμποδιστεί, έχει πλέον αποσοβηθεί, έχει πλέον αποτραπεί η δυνατότητα να εισάγονται με ποσοστώσεις στις στρατιωτικές σχολές Έλληνες προερχόμενοι από παραμεθόριες περιοχές ή, ας πούμε, από άλλες περιοχές όπως η Βόρειος Ήπειρος. Το ότι αυτές οι κατηγορίες δεν είναι πλέον στα ποσοστά εισαγωγής, οφείλεται σε συμμόρφωση του νομοσχεδίου με αποφάσεις του Συμβουλίου Επικρατείας. 
      Με το ίδιο νομοσχέδιο ρυθμίζονται θέματα των ανθυπασπιστών. Ακούστηκε εδώ ότι θα ήταν καλύτερο να μπορούν να γίνονται ανθυπολοχαγοί μετά από δεκαεννέα χρόνια υπηρεσίας στο βαθμό του ανθυπασπιστού και όχι μετά από είκοσι, όπως γίνεται τώρα, που μειώνουμε κατά ένα χρόνο, προς το παρόν, αυτή τη δυνατότητα, που σήμερα είναι στα είκοσι ένα χρόνια. 
      Θα σας έλεγα ότι και στα δεκαοκτώ χρόνια είναι καλύτερο από τα δεκαεννέα και στα δεκαεπτά είναι καλύτερο από τα δεκαοκτώ. Εάν, όμως, διαβάσει κανείς με προσοχή, πέραν των όσων είπε ο κύριος Υπουργός, το κείμενο κυρίως της εισηγητικής εκθέσεως, θα δει ότι εδώ ανοίγουμε μία πόρτα, η οποία θα οδηγήσει μελλοντικά σε μείωση της χρονικής περιόδου μέσα στην οποία θα μπορούν οι ανθυπασπιστές να γίνονται ανθυπολοχαγοί. Και ο λόγος με τον οποίο γίνεται σταδιακά αυτή η βελτίωση πρώτα στα είκοσι χρόνια, είναι για να έχουμε μία ομαλότερη και χωρίς διαταράξεις της επετηρίδας εξέλιξη και χωρίς να έχουμε διαδικασίες ενδεχόμενων αθρόων δικαστικών διεκδικήσεων αναδρομικής εφαρμογής ή αναδρομικής αξίωσης εφαρμογής τέτοιων διατάξεων. 
      Παρά το ότι αυτό προβλέπεται ρητά και στις διατάξεις του νομοσχεδίου, θα ήθελα να γίνει κατανοητό και από τους συναδέλφους αλλά και από τους ενδιαφερόμενους ότι αυτή τη στιγμή ανοίγουμε ένα δρόμο και εφόσον, όπως πιστεύουμε, αυτός ο δρόμος δεν θα επιφέρει αναταράξεις οικονομικής και διοικητικής φύσεως θα συνεχιστεί με στόχο τη δυνατότητα, την ευχέρεια και το δικαίωμα των ανθυπασπιστών να γίνονται ανθυπολοχαγοί τελικά στα δεκαεννέα χρόνια από τα είκοσι ένα που είναι σήμερα. Η φάση που ψηφίζουμε σήμερα είναι τα είκοσι χρόνια.
      Η αύξηση του αριθμού των ΕΠ.ΟΠ., η αύξηση δηλαδή της οροφής των ΕΠ.ΟΠ. δεν σημαίνει ότι αύριο ή μεθαύριο που θα ψηφιστεί το νομοσχέδιο θα αποκτήσει η χώρα σαράντα χιλιάδες ΕΠ.ΟΠ.. Σημαίνει ότι έχει τη δυνατότητα να έχει αυτή την οροφή η οποία σταδιακά και θα καλύπτεται. Επίσης, μέσα στην εισηγητική έκθεση με πολύ λογικούς και σαφείς τρόπους εξηγείται γιατί είναι αναγκαία αυτή η αύξηση. Και η φθίνουσα απόδοση των στρατολογικών κλάσεων και η ανάγκη κυρίως εκπαιδεύσεως στα σύγχρονα οπλικά συστήματα των στελεχών των Ενόπλων Δυνάμεων που απαιτεί μακρό χρόνο εκπαιδεύσεως και εν συνεχεία μακρό χρόνο αποδόσεως αυτής της εκπαιδεύσεως, που αποκλείει από αυτού του είδους τους χειρισμούς τους κληρωτούς μας, καθιστούν αναγκαία την αύξηση των ΕΠ.ΟΠ. στις σαράντα χιλιάδες από τις είκοσι πέντε χιλιάδες που είναι σήμερα.
      (Στο σημείο αυτό την Προεδρική Έδρα καταλαμβάνει η Β' Αντιπρόεδρος της Βουλής κυρία ΕΛΣΑ ΠΑΠΑΔΗΜΗΤΡΙΟΥ)
       Όσον αφορά τις αιτιάσεις, ότι δηλαδή αυτό γίνεται για να προχωρήσει η Νέα Δημοκρατία σε προσλήψεις προσωπικών, πολιτικών ή κομματικών της φίλων, νομίζω πως αυτό για όσους μεν συγκρίνουν, από κομματικής σκοπιάς, το τι κάνει η Νέα Δημοκρατία με το τι έκανε το ΠΑ.ΣΟ.Κ., ηχεί περισσότερο σαν σαρκασμός και χαιρεκακία, για όσους θέλουν και αξιώνουν να έχουμε αξιοκρατία και αντικειμενικότητα, ηχεί σαν μια παράταιρη και άκαιρη παρατήρηση γιατί όλοι ξέρουν ότι όπως και να έχουν τα πράγματα αν κάποιος σήμερα ή τα τελευταία χρόνια με όρους ΠΑ.ΣΟ.Κ. και με όρους κομματικού κράτους δικαιούται να έχει παράπονο από την Νέα Δημοκρατία αυτός είναι μόνο ο οπαδός και ο φίλος της Νέας Δημοκρατίας. Με όρους ΠΑ.ΣΟ.Κ. και κομματικού κράτους. Με όρους αντικειμενικότητας και με όρους ανάγκης να προχωρήσουμε σε διαφορετική πορεία, δεν δικαιούται να έχει κανείς παράπονο.
      Τα κίνητρα που δίνονται με το ίδιο νομοσχέδιο στις κατηγορίες των Οπλιτών Βραχείας Ανακατατάξεως και στους ΕΦ.Υ.ΕΣ.: Τους δίνουμε οικονομικά κίνητρα. Δίνουμε στους Οπλίτες Βραχείας Ανακατατάξεως το δικαίωμα και τρία χρόνια αφ’ ότου περιέλθουν σε εφεδρεία, να σκεφθούν και να αποφασίσουν να επιστρέψουν και να υπηρετήσουν ως Οπλίτες Βραχείας Ανακατατάξεως, το δικαίωμα στους Ο.Β.Α. να υπηρετούν στις διεθνείς υποχρεώσεις και στις διεθνείς αποστολές και όλα αυτά γίνονται για να εμπλουτίσουν τις Ένοπλες Δυνάμεις με προσωπικό σε ηλικίες κατάλληλες να υπηρετούν στις Ένοπλες Δυνάμεις και επίσης με προσωπικό το οποίο θα μπορεί με επαγγελματικό τρόπο να αντιμετωπίζει τις δεσμεύσεις και τις υποχρεώσεις που έχει ένα στέλεχος των Ενόπλων Δυνάμεων.
      Θα ήθελα επίσης να πω στον ελάχιστο χρόνο που έχω στην διάθεσή μου…
      ΠΡΟΕΔΡΕΥΟΥΣΑ (Έλσα Παπαδημητρίου): Δεν έχετε καθόλου χρόνο στη διάθεσή σας, κύριε Υπουργέ!
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Ελπίζω όμως να έχω την ελάχιστη κατανόηση, τουλάχιστον, για να κλείσω!
      ΠΡΟΕΔΡΕΥΟΥΣΑ (Έλσα Παπαδημητρίου): Αυτή την έχετε.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Θα ήθελα λοιπόν να πω ότι βελτιώνουμε σημαντικά ένα χρονίζον θέμα που αφορά στον Αυτόνομο Οικοδομικό Οργανισμό Αξιωματικών. Θα μπορεί τώρα, ο Αυτόνομος Οικοδομικός Οργανισμός Αξιωματικών που έχει σήμερα μια μεγάλη «ουρά», μια μεγάλη αναμονή για απόκτηση οικοπέδου ή στέγης, με τις νέες διατάξεις να απελευθερώνει κάθε χρόνο περί τις χίλιες πεντακόσιες περιπτώσεις αξιωματικών οι οποίοι θα μπορούν να δέχονται επιδότηση του επιτοκίου στεγαστικού δανείου. 
      Χίλιες πεντακόσιες περιπτώσεις αξιωματικών κάθε χρόνο θα ικανοποιούνται όχι από τα αποθεματικά αλλά από τα έσοδα του Αυτόνομου Οικοδομικού Οργανισμού Αξιωματικών εις τρόπον ώστε μέσα σε λίγα χρόνια να εκτονωθεί αυτή η πίεση των περισσότερων από δέκα χιλιάδων αξιωματικών, που περιμένουν να αποκτήσουν γη ή οικόπεδο. Η μέθοδος της επιδοτήσεως του στεγαστικού δανείου, που θα μπορούν να πάρουν από οποιαδήποτε εμπορική τράπεζα, θα τους απεγκλωβίσει απ’ αυτή τη μακρά και ατελέσφορη αναμονή.
      Τελειώνω λέγοντας ότι δεν υπάρχουν ειδικοί λογαριασμοί απ’ αυτούς που ελέχθη ότι θα περιοριστούν και θα μπουν σε τάξη στις Ένοπλες Δυνάμεις. Οι ειδικοί λογαριασμοί, για τους οποίους έκανε λόγο ο Πρωθυπουργός, είναι λογαριασμοί που ήταν εκτός προϋπολογισμών, εκτός εθνικών λογαριασμών και εκτός ελέγχου κοινοβουλευτικού, σε διάφορα Υπουργεία. Αυτοί οι λογαριασμοί μπαίνουν τώρα σε τάξη, μπαίνουν μέσα στο σύστημα των εθνικών λογαριασμών και περιορίζονται. 
      Οι ειδικοί λογαριασμοί των Μετοχικών Ταμείων Στρατού ήταν νομικά πρόσωπα δημοσίου δικαίου, που με νόμο του 2001 το ΠΑ.ΣΟ.Κ. από νομικά πρόσωπα δημοσίου δικαίου τα μετονόμασε σε ειδικούς λογαριασμούς. Και επειδή αυτός ο νόμος ήταν πλημμελής, επιπόλαιος και ατελής και δεν ρύθμισε θέματα που έχουν να κάνουν με την κινητή και ακίνητη περιουσία τους, δεν ρύθμισε θέματα που έχουν να κάνουν με τις δίκες που έχουν ανοιχτές, δεν ρύθμισε θέματα που έχουν να κάνουν με την καθολική διαδοχή των δικαιωμάτων και των υποχρεώσεων αυτών των νομικών προσώπων, γι’ αυτό, έπειτα από γνωμάτευση του Νομικού Συμβουλίου του Κράτους, έρχεται αυτή η διάταξη και ρυθμίζει αυτά τα θέματα, που συμβαίνει να αφορούν στους ειδικούς λογαριασμούς των Μετοχικών Ταμείων Στρατού, Ναυτικού και Αεροπορίας. Είναι λογαριασμοί, αποκλειστικά, από τους οποίους χρηματοδοτούνται τα εφάπαξ των στελεχών του στρατού που παίρνουν συντάξεις. Και είναι μόνο τα εφάπαξ. Και επειδή τα εφάπαξ πληρώνονται από ειδικές κρατήσεις, είναι απαραίτητο η ειδική κράτηση να πηγαίνει σε ειδικό λογαριασμό ή σε νομικό πρόσωπο. Δεν έχουν καμμία σχέση με τον κρατικό προϋπολογισμό, δεν έχουν καμμία σχέση με εθνικούς λογαριασμούς. Τώρα μπαίνει τάξη σ’ αυτούς τους ειδικούς λογαριασμούς,…
      ΠΡΟΕΔΡΕΥΟΥΣΑ ('Ελσα Παπαδημητρίου): Ολοκληρώστε, κύριε Υπουργέ.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας):…διότι συμμορφωνόμαστε προς τη γνωμάτευση του Νομικού Συμβουλίου του Κράτους. Και αν επιμένετε να λέτε ότι και αυτούς εννοούσε ο Πρωθυπουργός, θα το δεχθώ λέγοντας ότι αν τους εννοούσε, εμείς ακριβώς επειδή το εννοούσε τους βάζουμε σε τάξη. Μπαίνω δηλαδή στον παραλογισμό σας, για να δείτε πόσο πρόθυμος είμαι να διαλεχθώ μαζί σας.
      Κλείνοντας, λέω ότι το θέμα των προμηθειών των Ενόπλων Δυνάμεων είναι μεν ένα θέμα το οποίο σηκώνει εύκολη διαβολή, εύκολη συκοφαντία κι υπάρχει δυστυχώς κακό παρελθόν και κεκτημένη ταχύτης αυτής της αισθήσεως του ελληνικού λαού, εμείς όμως αυτή την κεκτημένη ταχύτητα θα την κλονίσουμε, θα την γκρεμίσουμε κι αυτό ακριβώς επιτελεί αυτή η διάταξη. 
      Οι διαδικασίες διεθνών διαγωνισμών για προμήθειες αμυντικού υλικού γίνονται είτε με χαμηλότερη προσφορά είτε με τη συμφερότερη τιμή. Και η συμφερότερη τιμή γίνεται τώρα ακόμη πιο διαφανής, ακόμη πιο κατανοητή γιατί αντί ενός μαθηματικού τύπου εισάγουμε έξι νέα κριτήρια, τα οποία υπηρετούν όλα τη διαφάνεια, την εγχώρια αμυντική βιομηχανία και υπηρετούν ακόμη και την ανάγκη…
      ΠΡΟΕΔΡΕΥΟΥΣΑ ('Ελσα Παπαδημητρίου): Κύριε Υπουργέ, σας παρακαλώ να ολοκληρώσετε!
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας):…να επιβάλουμε στους προμηθευτές συνεργασία με την ελληνική αμυντική βιομηχανία και προάσπιση των συμφερόντων του ελληνικού δημοσίου. 
      Ακόμη και η Επιστημονική Υπηρεσία της Βουλής, που συνήθως δεν φείδεται σχολίων και κριτικής όταν υπάρχουν σφάλματα σε τέτοιου είδους νομοθετικές πρωτοβουλίες, εξηγεί στις τελευταίες παρατηρήσεις της ότι μέρος αυτής της νομοθεσίας υπηρετεί προσαρμογή προς την κοινοτική νομοθεσία και προς οδηγίες της Ευρωπαϊκής Ένωσης.
      Είναι συνεπώς ένα νομοσχέδιο, το οποίο αφορά σε ένα πολύπτυχο εκκρεμοτήτων του Υπουργείου Αμύνης. Τα λύνει με τρόπο αποτελεσματικό και επιτρέπει στο Υπουργείο Εθνικής Αμύνης, έχοντας λύσει αυτά τα θέματα, να συνεχίσει με διάλογο να λύσει και επόμενα θέματα. Εμείς δεν ισχυριζόμαστε ότι με αυτά έχουμε κλείσει τις δεσμεύσεις μας προς τις Ένοπλες Δυνάμεις και προς τα στελέχη της. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Καρχιμάκης, Κοινοβουλευτικός Εκπρόσωπος του ΠΑ.ΣΟ.Κ., έχει το λόγο. 
      ΜΙΧΑΛΗΣ ΚΑΡΧΙΜΑΚΗΣ: Κυρία Πρόεδρε, κυρίες και κύριοι συνάδελφοι, πριν μπω στην ουσία της συζήτησης, θέλω να κάνω μια παρατήρηση σε σχέση με αυτά που άκουσα από τον κ. Καρατζαφέρη, ο οποίος μου κάνει εντύπωση γιατί ήταν λάθος πληροφορημένος και είναι ανεπίτρεπτο Αρχηγός κόμματος να μην έχει πληροφόρηση για το τι ακριβώς έγινε στην Επιτροπή Θεσμών και Διαφάνειας. 
      Το ΠΑ.ΣΟ.Κ. πρέπει να γνωρίζετε, κύριε Καρατζαφέρη, ήταν εκείνο το οποίο ζήτησε να κληθούν ο κ. Αδριανός, ο Κλαδάς και ο Αγγέλου. Συνάντησε την ισχυρή αντίδραση της Νέας Δημοκρατίας, αλλά βεβαίως στη συγκεκριμένη συνεδρίαση δεν υπήρχε η απαιτούμενη πλειοψηφία, προκειμένου να γίνει αυτό.
      Τονίζουμε από αυτό εδώ το Βήμα ότι θα επανέλθουμε και θα ζητήσουμε την κλήση των συγκεκριμένων προσώπων, προκειμένου να μιλήσουν και να παράσχουν εξηγήσεις στην Επιτροπή Θεσμών και Διαφάνειας. Αυτό, για να αρθούν κάποιες παρεξηγήσεις και κάποιες εντυπώσεις που προσπάθησε ο κ. Καρατζαφέρης να δημιουργήσει σε αυτήν την Αίθουσα. 
      Τώρα, στο νομοσχέδιο, ακούσαμε πολλές μεγαλοστομίες και κορώνες περί προετοιμασίας ενός νομοσχεδίου με επίκεντρο τον ανθρώπινο παράγοντα και τον κοινωνικό ρόλο των Ενόπλων Δυνάμεων. Δεν περιμέναμε πολλά, καθώς είναι γνωστή η αντίστροφη αναλογία μεταξύ λόγων και έργων της Κυβέρνησής σας, όπως γνωστή είναι και η προφανής σας εμμονή σε μια εικονική πραγματικότητα. 
      Τελικά, το νομοσχέδιο που καταθέσατε, πέρα από τα θέματα διαδικασίας που δυσχεραίνουν την επί της ουσίας συζήτηση, υπολείπεται ακόμα και των μειωμένων προσδοκιών που καλλιεργεί η συνολική αδυναμία της Κυβέρνησής σας να ανταποκριθεί στα στοιχειώδη καθήκοντά της. 
      Πρόκειται για ένα νομοσχέδιο, όπου οι πολυδιαφημισμένες στις εισηγήσεις σας ανθρωποκεντρικού χαρακτήρα ρυθμίσεις, τις οποίες ανακαλύπτει κανείς μετά από μακρά αναζήτηση, είναι όχι μόνο ελλιπείς, αλλά συχνά υποβαθμίζονται σε εν δυνάμει ρουσφετολογικές. 
      Ταυτόχρονα δε, μαζί με το νομοσχέδιό σας, προωθείτε αντιδεοντολογικά και βεβιασμένα με τροπολογία της Παρασκευής αυτοτελές, ουσιαστικά, νομοθέτημα για τις προμήθειες. Με πρόσχημα τα θέματα αναπήρων πολέμου και προσωπικού του ΥΠ.ΕΘ.Α., τα οποία επιδερμικά αγγίζετε, μετατρέπετε το νομοσχέδιο σε όχημα για να τροποποιήσετε με τροπολογία τριάντα επτά σελίδων τον ανεφάρμοστο νόμο περί προμηθειών που μόλις πριν ενάμιση χρόνο ψηφίσατε και ποτέ δεν μπήκατε στον κόπο να εκδώσετε ούτε τις προβλεπόμενες υπουργικές αποφάσεις. 
      Σύσσωμη η Αντιπολίτευση ζήτησε οι ρυθμίσεις περί προμηθειών που αφορούν τεράστια ποσά δημοσίου χρήματος, να αποτελέσουν χωριστό νομοθέτημα, προκειμένου να συζητηθούν διεξοδικά, αλλά ο Υπουργός, αφού αναφέρθηκε προφανώς με διάθεση αυτοσαρκασμού στην αξία του διαλόγου και της συναίνεσης, απέρριψε με τον χαρακτηριστικό κυβερνητικό αυταρχισμό το αίτημα της Αντιπολίτευσης. 
      Μετά από τέσσερα χρόνια εικονικής διακυβέρνησης και ακροβασίας επικοινωνιακής κατανάλωσης και αναξιόπιστες συμπεριφορές, η Κυβέρνησή σας έχει λάβει οριστικά διαζύγιο με την αλήθεια. 
      Ξεκινήσατε στην επιτροπή με τις αυθαίρετες διαπιστώσεις ότι ήδη αναβαθμίσατε το επίπεδο επιχειρησιακής και διοικητικής λειτουργίας των Ενόπλων Δυνάμεων και προχωράτε ακάθεκτοι με το παρόν νομοσχέδιο σε παραπέρα ρυθμίσεις επιμέρους θεμάτων κοινωνικού προσανατολισμού. 
      Καταστρατηγήσατε την αμυντική στρατηγική αναθεώρηση του 2001, προϊόν ουσιαστικής μελέτης με μακροχρόνιο σχεδιασμό. Επαναλειτουργήσατε αχρείαστες και με υψηλό κόστος μονάδες. Δημιουργήσατε νέες, μόνο και μόνο για να εξυπηρετήσετε τοπικά κομματικά συμφέροντα. Εξαναγκάσατε σε παραίτηση ικανά στελέχη με αξιοσημείωτη εκπαίδευση και εμπειρία. 
      Κατρακυλήσατε την επάνδρωση σε ορισμένες μονάδες, ακόμα και κάτω από το 40%. Αυξήσατε το κόστος. Ταλαιπωρείτε το προσωπικό με άσκοπες μεταθέσεις. Έχετε ουσιαστικά επιφέρει χάος στην επιχειρησιακή και διοικητική δομή. Πλήξατε το αξιόμαχο και το ηθικό των στρατευσίμων και συνεχίζετε να μιλάτε για αναβάθμιση. 
      Ποιόν κοροϊδεύετε; Εμάς, όχι. Μάλλον, τους εαυτούς σας και αυτούς που μπορεί να σας πιστεύουν ακόμη. Θυμίζετε τον Πρωθυπουργό σας που -εν μέσω σκανδάλων, αποκαλύψεων και υπόγειων συναλλαγών της Κυβέρνησης, σε εστιατόρια με κάμερες και dvd- συνεχίζει μακαρίως να επαναλαμβάνει τα περί μάχης κατά της διαφθοράς. Τουλάχιστον αυτός χρησιμοποιεί τον συνεχή ενεστώτα της συνεχούς άρνησής του να έρθει σε επαφή με την πραγματικότητα. Εσείς τον υπερβαίνετε. Χρησιμοποιείτε αόριστο για πράγματα που, όχι μόνον δεν κάνατε, αλλά ανατρέψατε προς το χειρότερο.
      Με νομοσχέδια που κινούνται μεταξύ πρόχειρων μπαλωμάτων και μεταξύ πονηρών ρυθμίσεων εγκαθίδρυσης αδιαφανών διαδικασιών εξυπηρέτησης «ημετέρων» δεν γίνεται, αγαπητοί συνάδελφοι, πολιτική και δεν παράγεται κυβερνητικό έργο. Σας ζητάμε χρόνο για συζήτηση. Δεν μας τον δίνετε. Σας ζητάμε διευκρινίσεις. Ούτε αυτές δεν είσαστε σε θέση να μας δώσετε. Διαμαρτυρηθήκαμε για την απουσία ενημέρωσής μας, σχετικά με το σύνολο των διατάξεων του προτεινόμενου νομοσχεδίου και των τροπολογιών της Παρασκευής. Και μας απαντήσατε στην επιτροπή ότι έχουν ενημερωθεί τα κόμματα από τις ανεπίσημες διαρροές σας στα Μέσα Μαζικής Ενημέρωσης.
      Κάτι τέτοια ακούνε και οι Βουλευτές σας -το είπα και πριν- και στέλνουν τις απολογητικές επιστολές τους στα κανάλια, αντί στη Γραμματεία της Κοινοβουλευτικής Ομάδας. Σας ενημερώνουν και αυτοί μέσω Μέσων Μαζικής Ενημέρωσης.
      Έχετε, βέβαια, κάθε δικαίωμα να αποδέχεστε ακροβατισμούς, στα όρια της γελοιοποίησης των θεσμών, στην εσωκομματική σας λειτουργία. Όμως, δεν έχετε κανένα απολύτως δικαίωμα να προσπαθείτε να τους επιβάλλετε στη λειτουργία του Κοινοβουλίου.
      Ξαφνικά, ο Υπουργός μεταβίβασε την αρμοδιότητα ενημέρωσης της Επιτροπής Άμυνας από την πολιτική ηγεσία του Υπουργείου, στα Μέσα Μαζικής Ενημέρωσης, μετατρέποντάς τα, έτσι αυθαίρετα, επειδή τον βολεύει, σε φορέα της εσωτερικής κοινοβουλευτικής διαδικασίας της νομοθετικής λειτουργίας. Είναι αυτές οι προκρούστειες λογικές της Κυβέρνησής σας των μισόλογων, των αλληλοαναιρέσεων και των υπεκφυγών, που σας έσυραν στην πολιτική κατρακύλα των υπόγειων συναλλαγών της υπόθεσης Ζαχόπουλου.
      Το προς ψήφιση νομοσχέδιο αποτελεί επιβεβαίωση της θέσης μας για τις λανθασμένες επιλογές σας στη λειτουργία και τη δομή την Ενόπλων Δυνάμεων. Αποτελεί, όμως και επιβεβαίωση της επιδερμικής υποκριτικής και ιδιοτελούς λογικής, με την οποία αντιμετωπίζει ευκαιριακά η Κυβέρνησή σας τις εκάστοτε κοινωνικές ανάγκες.
      Θυμάστε όλοι τις ηχηρές προεκλογικές σας υποσχέσεις για ενίσχυση των πολυτέκνων και των Α.με.Α., υποσχέσεις που δεν εκπληρώσατε και δεν εκπληρώνετε, εκτός αν θεωρείτε εκπλήρωση τη συρρίκνωση σωρείας υποσχέσεων σε αποσπασματικές ρυθμίσεις: Όχι σε εκατόν εξήντα περίπτερα, σε πεντακόσια, απέναντι σε εκατό χιλιάδες δικαιούχους στο Νομό Αττικής. Ψηφοθηρία και μετά, εμπαιγμός.
      Αποφασίσατε να χορηγήσετε δύο χιλιάδες επτακόσιες άδειες περιπτέρων, μια ανέξοδη ρύθμιση, χωρίς μελέτη. Αλήθεια, πώς θα ζήσουν οι επαγγελματίες του κλάδου αυτού, μετά την αύξηση και την παροχή των αδειών; Δεν σας ενδιαφέρει; Δεν μπορεί, όταν το 80% των περιπτέρων βρίσκονται σε μαρασμό, να εμπαίζετε ευαίσθητες κατηγορίες πολιτών, προσφέροντάς τους, ως δήθεν κυβερνητική έκφραση κοινωνικής ευαισθησίας, την προοπτική ενός περιπτέρου καταδικασμένου να μαραζώσει, ζημιώνοντας και τα γύρω περίπτερα.
      Οι ευαίσθητες κοινωνικές ομάδες, αγαπητοί συνάδελφοι, δεν σώζονται μόνο με τα περίπτερα, ιδίως όταν είναι καταδικασμένα, λόγω της οικονομικής δυσπραγίας, να χρεοκοπήσουν. Χρειάζεται συνολική αντιμετώπιση, στα πλαίσια ενίσχυσης και εξυγίανσης των κοινωνικών παροχών.
      Με την ίδια προχειρότητα που αγγίζει τα όρια του χλευασμού απέναντι στα πραγματικά προβλήματα των κλάδων που θίγετε με τις υπό ψήφιση νομοθετικές σας ρυθμίσεις, έρχεστε να αντιμετωπίσετε μια σειρά θεμάτων που αφορούν το προσωπικό των Ενόπλων Δυνάμεων. Και σαν να μην έφτανε η προκλητική, εξόφθαλμη προσπάθεια ωραιοποίησης των προτεινόμενων ρυθμίσεων, στην αιτιολογική έκθεση, έρχεται ο Υπουργός στην επιτροπή να μας μιλήσει για τη μεγαλόψυχη κατανόησή του στα προβλήματα και τις θυσίες των στελεχών των Ενόπλων Δυνάμεων και ότι τα ποσοστά επάνδρωσης είναι στο ύψος που πρέπει να έχουν με βάση τις δομές δυνάμεων.
      Φαίνεται ότι ζείτε σε άλλη χώρα. Προσπαθούμε εδώ και καιρό να σας πούμε -και επαναφέρουμε συνεχώς με τις ερωτήσεις μας- ότι δεν υπάρχει τέτοιο θέμα. Κι εσείς συνεχώς μας διαβεβαιώνετε.
      Οι ίδιες οι επίσημες μετρήσεις σας δε για το 2004 και για το 2005 σας διαψεύδουν. Το 2004, το ποσοστό επάνδρωσης σε αξιωματικούς ήταν 54% και σε οπλίτες 39% και το 2005 ακόμα χαμηλότερο. Και αντί να λάβετε μέτρα προκειμένου να αποκαταστήσετε τα ποσοστά δυνάμεων στα προβλεπόμενα επιχειρησιακά επίπεδα, εσείς ενδιαφέρεσθε να προχωρήσετε μόνο σε πλασματική αύξηση της επάνδρωσης, με τεχνάσματα. Αποφασίσατε οι μετατιθέμενοι από τον Έβρο και τα νησιά προς το εσωτερικό να διαγράφονται από τη μονάδα τους μετά από ενάμιση μήνα. 
      Προφανώς, τέτοια φτηνά τεχνάσματα δεν λύνουν τα προβλήματα. Αντιλαμβάνεσθε την πίεση όταν είναι χαμηλά τα επίπεδα της επάνδρωσης των στελεχών και των στρατευμένων που πρέπει να ανταποκριθούν σε αυξημένες υποχρεώσεις δυσανάλογες με την επάνδρωση της μονάδας; Αντιλαμβάνεσθε τη φυσική τους κόπωση, τον τεράστιο αντίκτυπο που έχει αυτή η συμπεριφορά στην επιχειρησιακή ετοιμότητα; Και μετά αναρωτιέστε γιατί παραιτείται το προσωπικό των Ενόπλων Δυνάμεων! Προφανώς γιατί δεν ανέχεται να είναι πειραματόζωό σας. 
      Υποσχεθήκατε καλύτερες συνθήκες και αντί αυτού, πολλαπλασιάσατε τις μεταθέσεις. Από έξι χιλιάδες το 2003, τις ανεβάσατε στις δέκα χιλιάδες ετησίως. Αν θέλετε να δικαιούσθε να ομιλείτε για ευαισθησία και για μέριμνα προς το προσωπικό, στις τόσες σελίδες ευκαιριακών ρυθμίσεων ας νομοθετούσατε μέτρα για την παραμονή, για παράδειγμα, για δέκα έτη των πολυτέκνων στρατιωτικών στον τόπο των συμφερόντων τους. 
      Πώς λοιπόν και με ποιους σχεδιασμούς στοχεύετε στη μεγιστοποίηση της επιχειρησιακής αποτελεσματικότητας και της μαχητικής ισχύος των Ενόπλων Δυνάμεων, με κύριο μοχλό ισχύος το αξιόμαχο, το ανθρώπινο δυναμικό, αφού εσείς με τη συμπεριφορά σας και με τις πολιτικές σας το απαξιώνετε; 
      Πώς ισχυρίζεστε πως ο παράγοντας άνθρωπος αποτέλεσε και συνεχίζει να αποτελεί την πρώτη προτεραιότητα; Χαρακτηριστική της υποκρισίας σας, αλλά και της αλαζονικής ψευδολογίας σας, είναι η προτεινόμενη ρύθμιση για τους ανθυπασπιστές. Παρασυρθήκατε από ένα γενικό παραλήρημα αναξιοπιστίας της Κυβέρνησης, της Κυβέρνησης Καραμανλή και δηλώσατε απερίφραστα στην επιτροπή ότι πουθενά δεν θα βρούμε δήλωση του Υπουργού Εθνικής Άμυνας για τη μείωση του χρόνου που απαιτείται για την προαγωγή των ανθυπασπιστών σε αξιωματικούς στα δεκαεννιά χρόνια. Προφανώς, ο Υπουργός υπολογίζει ότι οι γνωστές πρακτικές της Κυβέρνησής του για συνοπτικές διαδικασίες και κοινοβουλευτικές εκπλήξεις θα τελεσφορήσουν και δεν θα μας βρει έτοιμους. 
      Να πούμε, λοιπόν, τι ακριβώς έχει συμβεί. Για να φρεσκάρω τη μνήμη του Υπουργού, καταθέτω τα αντίγραφα των συνεντεύξεών του. 
      Στις 20 Φεβρουαρίου 2007, κύριε Υπουργέ, αναφέρετε: «είναι αλήθεια πως έχει υπάρξει μια καθυστέρηση στην υλοποίηση αυτού του μέτρου, ώστε οι ανθυπασπιστές να προάγονται σε αξιωματικούς μετά από δεκαεννέα χρόνια υπηρεσίας, αντί για εικοσιένα που είναι σήμερα. Εκτιμώ ότι σύντομα θα είμαστε σε θέση να το υλοποιήσουμε». Εσείς τα λέτε. 
      Στην εφημερίδα «ΧΩΡΑ ΤΗΣ ΚΥΡΙΑΚΗΣ», στις 9 Ιουλίου 2006, αναφέρετε: «πρόκειται σύντομα να υλοποιήσουμε αυτό το μέτρο που περιελάμβανε το κυβερνητικό μας πρόγραμμα. Έτσι, οι ανθυπασπιστές θα προάγονται σε αξιωματικούς έπειτα από δεκαεννέα χρόνια υπηρεσίας αντί για εικοσιένα που ισχύει σήμερα». 
      (Στο σημείο αυτό ο Βουλευτής κ. Μιχάλης Καρχιμάκης καταθέτει για τα Πρακτικά τα προαναφερθέντα αντίγραφα των συνεντεύξεών, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Πώς λοιπόν εσείς, κύριε Υπουργέ, έρχεσθε εδώ μέσα μπλοφάροντας για να μας πείτε: «βρείτε πού εγώ έχω πει ότι θα προάγονται οι ανθυπασπιστές στα δεκαεννιά χρόνια»; Εσείς ο ίδιος έχετε πει στις συνεντεύξεις σας, εκτός και αν δεν το θυμάστε: «Εμείς δεσμευόμαστε για τη μείωση του απαιτούμενου χρόνου υπηρεσίας στα δεκαεννιά χρόνια απευθυνόμενοι στους ανθυπασπιστές, καθώς με εσάς η όποια συζήτηση στερείται ουσίας».
       Σε τι βάση αλήθειας να συζητήσουμε; Σε τι να συναινέσουμε, όταν τα λόγια σας δεν έχουν καμμία αξία και καμμία αξιοπιστία, καμμία ουσία, αφού η πάγια στόχευσή σας είναι η καλλιέργεια ψευδών εντυπώσεων και όχι η εξεύρεση λύσεων;
      Η εξαπάτηση που επιφυλάσσατε στα στελέχη των Ενόπλων Δυνάμεων δεν έχει όρια. Οι βαρύγδουπες δεσμεύσεις για μεγάλες αυξήσεις αποδείχθηκαν ψίχουλα. Εδώ και τέσσερα χρόνια, καθημερινά σε φιλοκυβερνητικές εφημερίδες ανακοινώνατε το περίφημο μισθολόγιο, την αύξηση από τα 760 ευρώ στα 860 ευρώ. Τι έγινε τελικά; Οι αυξήσεις για πάρα πολλούς από τους αξιωματικούς των Ενόπλων Δυνάμεων δεν υπερβαίνουν τα 40 ευρώ. Και είστε σε θέση να γνωρίζετε ποια είναι τα αποτελέσματα από αυτή σας την πολιτική, σε σχέση με τη δυσαρέσκεια την οποία εισπράττετε από στελέχη των Ενόπλων Δυνάμεων. 
      Μιλήσατε για αναβάθμιση στους επαγγελματίες οπλίτες και μας είπατε ότι θα φέρετε στη Βουλή μία μελέτη ή τις προτάσεις ή τις αποφάσεις από κάποια μελέτη η οποία έγινε από το Υπουργείο Εθνικής Άμυνας. Ακόμα το περιμένουμε στη Βουλή. Δεν το έχουμε δει. Ευχαρίστως να συζητήσουμε για τους επαγγελματίες οπλίτες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα ήθελα λίγο χρόνο από τη δευτερολογία μου. 
      Όμως, πρώτα απ’ όλα, πρέπει να επιβάλετε την αξιοκρατία. Να ακούσουμε τις προτάσεις σας για την αναβάθμιση του θεσμού και να συμβάλουμε, αλλά με την προϋπόθεση να απέχει από τις λύσεις της μελέτης την οποία κάνατε, αυτό το οποίο αποφάσισε το Ανώτατο Στρατιωτικό Συμβούλιο στις 28 Ιανουαρίου 2005, δηλαδή να απολύσετε δεκατρείς χιλιάδες επαγγελματίες οπλίτες. Είναι τέτοια η νομοθετική σας φτώχεια που φτάσατε στο σημείο να εξαντλείτε τη νομοθετική σας δραστηριότητα σε αρμοδιότητες πρωτοδικείων και μας ζητάτε εδώ να νομοθετήσουμε για καταστατικά μεμονωμένων σωματείων εφέδρων. 
      Αλήθεια, γιατί στο σχέδιο νόμου σας ασχολείστε μόνο με συγκεκριμένες εφεδρικές οργανώσεις, αγνοώντας πλήρως ενεργές οργανώσεις νεαρών εφέδρων και καλλιεργώντας κλίμα διχασμού και διάσπασης, που μόνο περίεργες σκοπιμότητες υποκρύπτει; 
      Η έλλειψη σχεδιασμού, η ανευθυνότητα και τα μεγάλα λόγια αποτελούν τη σφραγίδα της Κυβέρνησής σας. Λίγες μέρες –το είπε και ο συνάδελφος Βασίλης Οικονόμου- έχουν περάσει από το συμπόσιο περί διαφθοράς, όπου σε μια ακόμα μακάρια ομιλία περί μηδενικής ανοχής στη διαφθορά, ο Πρωθυπουργός σας δήλωσε ότι θα καταργήσει τους ειδικούς λογαριασμούς. Και εμείς συνεχίζουμε να επιμένουμε: Μας εμπαίζει ή τον αγνοείτε; Διότι εσείς με το υποψήφιο σχέδιο νόμου ανοίγετε καινούριους, από είκοσι οκτώ σε τριάντα δύο στα ταμεία αλληλοβοηθείας. Όχι μόνο τους δημιουργείτε, αλλά τους μετατρέπετε και σε ιδιότυπα μορφώματα αμφίβολης νομικής υπόστασης. 
      Εσείς, λοιπόν, όχι μόνο δημιουργείτε νέους ειδικούς λογαριασμούς, αλλά φροντίζετε και για την απόλυτη θολότητα των ρυθμίσεων που τους αφορούν. Ποιος ο λόγος μιας τέτοιας περίπλοκης, νομικά προβληματικής και αυθαίρετης ρύθμισης που απέχει πολύ από κάθε έννοια διαφάνειας και ελέγχου; 
      Και η προχειρότητα των ρυθμίσεών σας δεν έχει τέλος. Προτείνετε τη δημιουργία νέων κατευθύνσεων στα Α.Σ.Ε.Ι., αλλά αφήνετε τα πραγματικά προβλήματα να χρονίζουν, με αποτέλεσμα το επίπεδο της παρεχόμενης εκπαίδευσης να υποβαθμίζεται. Η αδυναμία σας να ασχοληθείτε με τα φλέγοντα και σημαντικά, όπως η ολοκλήρωση των Οργανισμών των Ανωτάτων Στρατιωτικών Εκπαιδευτικών Ιδρυμάτων που πρόσφατα σας επεστράφη από το Συμβούλιο της Επικρατείας με σωρεία παρατηρήσεων, σας εξαναγκάζει να αναλώνεστε νομοθετικά σε δευτερεύοντα θέματα. Πώς θα υλοποιηθούν τα φιλόδοξα σχέδιά σας για νέες κατευθύνσεις, εφόσον αρνείστε να χρηματοδοτήσετε τις απαιτούμενες προσλήψεις που έχουν παγώσει ολοκληρωτικά την τελευταία τετραετία; 
      Η τροποποίηση περί ρύθμισης διαδικασίας μετάταξης και των λεπτομερειών της εκπαίδευσης των Ικάρων από τον οργανισμό της σχολής, μόνο σαν αστείο μπορεί να εκληφθεί, αφού εδώ και τέσσερα χρόνια δεν έχετε καταφέρει να καταρτίσετε τον οργανισμό. Και απ’ ό,τι φαίνεται, ούτε πρόκειται. 
      Μιλάτε για δημιουργία νέων κατευθύνσεων. Μακάρι να το καταφέρετε. Όμως, η μέχρι τώρα προκλητική αδιαφορία σας, δεν μας επιτρέπει να αισιοδοξούμε. Εδώ και τέσσερα χρόνια, δεν έχετε κάνει ούτε μία πρόσληψη καθηγητή, με αποτέλεσμα να μαραζώνουν οι ήδη υπάρχουσες κατευθύνσεις ιπταμένων και μηχανικών. Και θα είστε σε θέση εσείς να δημιουργήσετε νέα κατεύθυνση σε μία βραδιά; 
      Για να στηθεί μία κατεύθυνση, αγαπητοί συνάδελφοι, θέλει προετοιμασία, θέλει χρόνο, θέλει υπεύθυνο προγραμματισμό, τουλάχιστον δύο με τρία χρόνια. Εσείς δεν τον έχετε κάνει. 
      Όσο για τη μόνιμη επωδό περί μείωσης των αμυντικών δαπανών, αποτελεί μία ακόμα διαστροφή της αλήθειας, αφού αυτή η μείωση οφείλεται στη διαβόητη απογραφή, στη λογιστική τεχνητή μεταφορά των σημερινών δαπανών παραλαβής στο χρόνο που ήταν οι παραγγελίες, δηλαδή επί κυβερνήσεων ΠΑ.ΣΟ.Κ..
      	Εσείς το μόνο που κάνετε είναι να αγοράζετε με αδιαφανείς διαδικασίες, χωρίς μελέτη και σε ψηλές τιμές, μαχητικά, άρματα, VIP αεροσκάφη, εκτός ακόμη και του πλαισίου προμηθειών που εισηγείστε. 
      	Νομοθετείτε δήθεν υπέρ της διαφάνειας για επικοινωνιακή κατανάλωση και μετά αρνείστε να εφαρμόσετε τους ίδιους τους νόμους σας. Χαρακτηριστικό παράδειγμα αυτός ο νόμος που ψηφίστηκε πριν από δύο χρόνια, ο νόμος για τις στρατιωτικές προμήθειες. Από το 2004 είστε Κυβέρνηση. Ωστόσο, χρειάστηκε να μεσολαβήσουν πάνω από δύο χρόνια νωθρότητας και απραξίας για την περιβόητη τροποποίηση του θεσμικού πλαισίου των αμυντικών προμηθειών. 
      	Αναφερόμαστε σε νομοπαρασκευαστική νωθρότητα, διότι σε άλλους τομείς, όπως η κομματικοποίηση των Ενόπλων Δυνάμεων, οι κατατμήσεις αδιαφανών προμηθειών και η πραγματοποίηση της σκανδαλώδους προμήθειας των F-16, εμφανιστήκατε εξαιρετικά δραστήριοι. 
      	Το 2006, λοιπόν, έρχεται ένας νόμος από το πουθενά, χωρίς διάλογο και παρά τις εύλογες αντιδράσεις σύσσωμης της Αντιπολίτευσης, αλλάζει το σύστημα προμηθειών προς το αδιαφανέστερο. Προβλέπει υπουργικές αποφάσεις που δεν εκδίδονται ποτέ.
      	ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, κοντεύετε είκοσι ένα λεπτά!
      ΜΙΧΑΛΗΣ ΚΑΡΧΙΜΑΚΗΣ: Ολοκληρώνω, κυρία Πρόεδρε. 
      Φθάσατε να πάρετε απόφαση στο Κ.Υ.Σ.Ε.Α. για ερπυστριοφόρα τεθωρακισμένα οχήματα με διαδικασίες μιας νύχτας!
      Και επειδή, κύριε Υπουργέ, μιλήσατε για διακρατική συμφωνία, θα πρέπει να καταλάβετε κάτι. Θα μπορούσατε να επιτύχετε την καλύτερη τιμή, καλώντας όλες τις ανταγωνίστριες εταιρείες του συγκεκριμένου τύπου του ερπυστριοφόρου, να γίνει αιματηρός ανταγωνισμός, να συγκρουστούν και στα τεχνικά και στα οικονομικά χαρακτηριστικά, αφού τα γενικά επιτελεία, όπως λέτε, είχαν βγάλει τις προδιαγραφές, και μετά να προχωρήσετε σε διακρατική συμφωνία, αφού έχετε επιτύχει την καλύτερη τιμή. Όμως, δεν το κάνατε. Πήγατε απευθείας, γιατί ακριβώς μπορεί να θέλατε για λόγους διπλωματικούς να ευχαριστήσετε τους Ρώσους. Καμμία αντίρρηση! Όμως, έπρεπε να έχετε κάνει μια τέτοια διαπραγμάτευση…
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, παρακαλώ!
      ΜΙΧΑΛΗΣ ΚΑΡΧΙΜΑΚΗΣ: ...που να πάρουμε τις καλύτερες τιμές και δεν το κάνατε. 
      Βγαίνουν δημοσιεύματα που αναφέρουν ότι άλλες χώρες τα συγκεκριμένα ερπυστριοφόρα τα έχουν πάρει με χαμηλότερες τιμές. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Για πείτε μας ποιες είναι οι πιο φθηνές τιμές, αφού τα ξέρετε όλα! 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, παρακαλώ! 
      Κι εσείς, κύριε Καρχιμάκη, έχετε τελειώσει και τη δευτερολογία σας! Ολοκληρώστε, παρακαλώ!
      ΜΙΧΑΛΗΣ ΚΑΡΧΙΜΑΚΗΣ: Εμείς δεν πρόκειται να συναινέσουμε σε μια τέτοια αδιαφανή διαδικασία που προωθείτε με αυτήν την τροποποίηση. Στην ουσία οδηγείτε τα πράγματα σε αυτές τις προμήθειες που θέλετε να νομοθετήσετε σήμερα, έτσι ώστε όλες οι αποφάσεις να συγκεντρώνονται στο πρόσωπο του Υπουργού. Όταν η Επιτροπή Αξιολόγησης και Εμπειρογνωμόνων έχει ολοκληρώσει την αξιολόγηση μιας προμήθειας, η Επιτροπή Διαγωνισμού να μπορεί να τη γυρίζει πίσω, για να φωτογραφίζει τον προμηθευτή. Δυστυχώς, και με αυτήν την τροπολογία που φέρνετε, εισάγετε την αδιαφάνεια στις προμήθειες των ενόπλων δυνάμεων. 
      Καταψηφίζουμε, λοιπόν, το νομοσχέδιο επί της αρχής. 
      (Χειροκροτήματα από την πτέρυγα του ΠΑ.ΣΟ.Κ.)
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Κυρία Πρόεδρε, μου επιτρέπετε; 
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ. Έχετε το λόγο. 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Μια λέξη μόνο -στα άλλα θα αναφερθώ στην ομιλία μου- στον Κοινοβουλευτικό Εκπρόσωπο του ΠΑ.ΣΟ.Κ. 
      Από πού, κύριε Κοινοβουλευτικέ Εκπρόσωπε, γνωρίζετε, πρώτον, ότι πάμε σε αγορά, δεύτερον, τους όρους της αγοράς των αρμάτων και τρίτον, ότι υπάρχουν και πιο φθηνά; 
      Είναι ένα ερώτημα, στο οποίο, επειδή σας άκουσα και στην επιτροπή και σας το έθεσα, δεν μας απαντήσατε. Ίσως, διότι δεν γνωρίζετε, πρώτον, ότι υπάρχει η μελέτη αναγκαιότητας, σκοπιμότητας από το Γενικό Επιτελείο. 
      Δεύτερον, ότι υπήρξαν επί οκτώ μήνες περίπου συζητήσεις με όλες τις ενδιαφερόμενες χώρες και πετύχαμε τη μεγαλύτερη συμπαραγωγή και την καλύτερη τιμή. 
      Τρίτον, το Κ.Υ.Σ.Ε.Α. δεν απεφάσισε την αγορά, απεφάσισε αυτά τα οποία πετύχαμε από τις διαπραγματεύσεις που είχαμε και με άλλες χώρες, να καταγραφούν και εγγράφως θα έρθουν στο Κ.Υ.Σ.Ε.Α. για να αποφασίσει. 
      Κατά συνέπεια, δεν μπορεί να ισχυρίζεστε με τέτοια ευκολία εδώ ότι υπάρχουν άλλα πιο φθηνά. Και εν πάση περιπτώσει, σας είπα και στην επιτροπή, η δική μας άποψη στηρίζεται πρώτον στην έκθεση αναγκαιότητας σκοπιμότητας του Επιτελείου, στις συζητήσεις τις οποίες έκανε. Αυτά θα πάνε στο Νομικό Συμβούλιο, θα πάνε στο Ελεγκτικό Συνέδριο και θα ολοκληρωθούν. Η δική σας άποψη, που θεωρείται μάλιστα και πιο εμπεριστατωμένη, πού στηρίζεται; Μας το εξηγείτε; Γιατί δεν μας λέτε «η τάδε χώρα τα κάνει φθηνότερα», αλλά έρχεστε μόνο με έναν καταγγελτικό λόγο; 
      Σ’ αυτό το ερώτημα, λοιπόν, όχι μόνο δεν παίρνουμε απάντηση, αλλά εξακολουθείτε να έχετε έναν καταγγελτικό λόγο, ο οποίος, επιτρέψτε μου να σας πω, μας αναγκάζει να απαντούμε στον ίδιο τόνο.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ.
      ΜΙΧΑΛΗΣ ΚΑΡΧΙΜΑΚΗΣ: Κυρία Πρόεδρε, το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Μπανιάς έχει το λόγο.
      ΙΩΑΝΝΗΣ ΜΠΑΝΙΑΣ: Κυρίες και κύριοι συνάδελφοι, η ιστορία επαναλαμβάνεται. Επαναλαμβάνεται με έναν κουραστικό, αλλά ταυτόχρονα και με ένα πολύ επικίνδυνο, κατά τη γνώμη μου, τρόπο. Και με το νομοσχέδιο αυτό διακρίνουμε από την πλευρά της Κυβέρνησης μία σαφή επιμονή στην ίδια λογική και πάγια τακτική της. Δηλαδή, με την ευκαιρία ρυθμίσεων, που αφορούν ένα ευρύ φάσμα πολιτών -και για το συγκεκριμένο νομοσχέδιο, ιδιαίτερα ένα τμήμα προς το οποίο απαιτείται ασφαλώς να δείξουμε ξεχωριστή ευαισθησία, όπως είναι οι ανάπηροι πολέμου- ρυθμίσεων που μπορεί κάποιος να συμφωνήσει ή να διαφωνήσει μαζί τους, η Κυβέρνηση για μια ακόμη φορά κάνει τις επιλογές της και νομοθετεί για μείζονος σημασίας ζητήματα, με ένα τρόπο που δεν αφήνει καμμία απολύτως αμφιβολία και δεν επιτρέπει καμμία απολύτως αυταπάτη για θέματα όπως: Για το πώς αντιλαμβάνεται το ρόλο των Ενόπλων Δυνάμεων και κατά συνέπεια την αναδιοργάνωσή τους, για το πώς σκοπεύει να διαχειριστεί το δημόσιο χρήμα και για το πώς εννοεί την εξυπηρέτηση των συμφερόντων του ελληνικού λαού.
      Τρία, κατά τη γνώμη μου, είναι τα κύρια χαρακτηριστικά, μιλώντας γενικότερα και όχι επιμέρους -θα μιλήσουμε γι’ αυτά στα συγκεκριμένα άρθρα- των επιλογών της Κυβέρνησης. Το πρώτο είναι ο μιλιταρισμός, μία συνεχής ενίσχυση της στρατιωτικοποίησης της χώρας μας. Το δεύτερο είναι οι αναθέσεις και προμήθειες με πλήρη αδιαφάνεια και χωρίς ουσιαστικό έλεγχο. Και το τρίτο είναι η περιφρόνηση του Κοινοβουλίου.
      Θα προσπαθήσω να τεκμηριώσω αυτές τις εκτιμήσεις, που ασφαλώς αποτελούν και κατηγορίες για τις επιλογές και την πολιτική της Κυβέρνησης.
      Για το πρώτο χαρακτηριστικό: Η Κυβέρνηση καλλιεργεί και προωθεί συστηματικά λογικές μιλιταρισμού. Μισθοφορικός όλο και περισσότερο ο ελληνικός στρατός. Και η επιλογή και τα νούμερα που υπάρχουν μέσα στο νομοσχέδιο μας τρομάζουν και μας βρίσκουν κατηγορηματικά αντίθετους. Υπάρχει μία συνεχής αύξηση των επαγγελματιών οπλιτών. Στρατός, για να συμμετέχει στις στρατιωτικές επεμβάσεις σε τρίτες χώρες. 
      Για ποιες διεθνείς επιτέλους ειρηνευτικές αποστολές μιλάτε συνεχώς, κύριε Υπουργέ και οι εκπρόσωποι της Κυβέρνησης; Ποιες αποφάσεις του ΟΗΕ επικαλείστε; Αυτές -που πάνε να μπαλώσουν εκ των υστέρων- τις επεμβάσεις των Ηνωμένων Πολιτειών της Αμερικής και των συμμάχων τους σε χώρες, όπως το Ιράκ, το Αφγανιστάν και αλλού; Ενώ θα έπρεπε να καταγγελθούν με πλήρη σαφήνεια και κατηγορηματικό τρόπο αυτές οι επεμβάσεις και αντί να στέλνουμε στρατό, να βοηθηθούν αυτές οι χώρες, που έχουν και οικονομικά καταστραφεί και έχει διαλυθεί η κοινωνική τους ζωή, να μπορέσουν με τη βοήθεια των διεθνών οργανισμών να ανασυγκροτηθούν;
      Επίσης, βλέπουμε ότι υπάρχει κατασπατάληση πόρων σε δραστηριότητες που αντί να αναβαθμίζουν την οικονομική και κοινωνική κατάσταση της χώρας μας, αντίθετα, αντιστρατεύονται αυτήν την αναβάθμιση, ενώ ταυτόχρονα υπονομεύουν και την ειρήνη. Συντηρείται διαρκώς από πολλές πλευρές και με πολλούς τρόπους και για πολλά χρόνια η αντίληψη ότι η χώρα μας απειλείται. Πότε απειλείται με τον από βορρά κίνδυνο, πότε απειλείται από την Τουρκία -δεν ομολογείται αυτό, αλλά ακούγεται από άλλες πλευρές του Κοινοβουλίου- και έτσι με αυτή την επίκληση των απειλών προς τη χώρα μας, δικαιολογείται συνεχώς η κλιμάκωση των εξοπλισμών, δικαιολογείται η εξάρτηση από ξένες χώρες και τις πολεμικές τους βιομηχανίες που όμως είναι βέβαιο ότι θα κλείσουν την κάνουλα αν υπάρξουν προβλήματα για να χρησιμοποιήσουμε τις Ένοπλες Δυνάμεις μας –μην καλλιεργούμε καμμία αυταπάτη γι’ αυτό το ζήτημα- και συνεχώς αναπαράγεται η αιμορραγία σε ό,τι αφορά την οικονομική ζωή της χώρας μας. 
       Η δική μας η θέση απέναντι σε αυτά τα προβλήματα είναι σαφής: Κανένας Έλληνας, το έχουμε επαναλάβει πάρα πολλές φορές, κανένας ‘Έλληνας στρατιώτης εκτός των συνόρων της Ελλάδος. Δεν έχουμε κανέναν απολύτως λόγο να στέλνουμε ελληνικό στρατό στο Ιράκ, στο Αφγανιστάν και σε άλλα μέρη του πλανήτη μας όπου πραγματοποιούνται στρατιωτικές επεμβάσεις των Ηνωμένων Πολιτειών κατά προκλητική και βάναυση παραβίαση κάθε έννοιας διεθνούς δικαίου. 
      Και θα πρέπει να μας απαντήσετε, κύριε Υπουργέ, -σήμερα πιστεύω ότι είναι ευκαιρία- τι απέγινε τελικά με τις αποφάσεις του Κ.Υ.Σ.Ε.Α. –το είχαμε ρωτήσει και σε προηγούμενη φάση- όπου μας είχατε πει ότι στο τέλος αυτού του μήνα, στις αρχές του Φλεβάρη, θα έχουν αποσυρθεί οι δυνάμεις του ελληνικού στρατού από το Αφγανιστάν, όποιες και αν είναι αυτές, με όποια μορφή και αν βρίσκονται εκεί, ενώ, αντίθετα, βλέπουμε να κλιμακώνεται η παρουσία αυτών των στρατιωτικών δυνάμεων στο Αφγανιστάν. 
      Θέλουμε γι’ αυτά τα πράγματα σαφείς απαντήσεις διότι η γενική επίκληση των κινδύνων, η γενική επίκληση ότι προσαρμοζόμαστε προς τις αποφάσεις των διεθνών οργανισμών, πιστεύω ότι κανέναν πια Έλληνα πολίτη, κανέναν μέσα σ΄ αυτό το Κοινοβούλιο δεν πείθουν. Νομίζω ότι ούτε και εσάς τους ίδιους δεν πείθουν. 
      Είναι τελικά επιθετικός ο χαρακτήρας του ελληνικού στρατού; Να μας αποσαφηνίσετε αυτό το πράγμα, διότι προφανώς σ’ κείνα τα μέρη υπήρξαν επιθετικές στρατιωτικές επεμβάσεις ξένων χωρών. Εμείς τι δουλειά έχουμε σε αυτές τις χώρες; Νομίζω ότι με αυτήν την παρουσία στρατιωτικών δυνάμεων σε αυτές τις χώρες, παραβιάζεται βάναυσα και το ίδιο το Σύνταγμα της χώρας μας. 
      Επιτέλους, πρέπει να σταματήσει αυτή η πλήρης εξάρτηση της χώρας μας από το ΝΑΤΟ. Δεν απαντάτε ούτε σ' αυτό το ερώτημα που σας κάνουμε. Το ΝΑΤΟ ακόμα και στην καταστατική του αρχική συγκρότηση, κύριε Υπουργέ, ήταν ένας οργανισμός που έγινε για να απαντήσει, όπως λεγόταν τότε, στο Σύμφωνο της Βαρσοβίας και σήμερα που το Σύμφωνο της Βαρσοβίας δεν υπάρχει, πλέον, συνεχίζουν να επεκτείνονται οι αρμοδιότητες του ΝΑΤΟ σε ολόκληρο ουσιαστικά τον πλανήτη. Και εμείς επικαλούμαστε τους διεθνείς οργανισμούς, και μέσα σε αυτούς και το ΝΑΤΟ, για να πούμε ότι είναι δικαιολογημένη η παρουσία των στρατιωτικών δυνάμεων της Ελλάδος στις χώρες που υπέστησαν στρατιωτικές επεμβάσεις και βρίσκονται υπό ξένη κατοχή. 
      Είναι φανερό ότι με μια άλλη πολιτική απέναντι σε αυτά τα προβλήματα θα είχαν εξοικονομηθεί τεράστιοι πόροι για να βοηθήσουμε πραγματικά και την οικονομία μας και την κοινωνική μας ζωή που πάσχει και που συνεχώς ακούμε ότι δεν έχουμε τα μέσα, δεν έχουμε τις οικονομικές προϋποθέσεις, για να αντιμετωπίσουμε τεράστια προβλήματα που υπάρχουν στη χώρα μας, όπως ήταν οι πυρκαγιές το καλοκαίρι, όπως αν θέλετε μικρότερα έργα που θα μπορούσαν να γίνουν. 
      Ήμουν πρόσφατα, χθες δηλαδή, στην Άρτα και έχουμε εκεί ένα στολίδι θα έλεγα, ένα μνημείο βυζαντινό, ένα μνημείο μεγάλης ιστορικής και πολιτιστικής κληρονομιάς. Το κάστρο. Υπάρχει εδώ και πέντε χρόνια η δέσμευση και της δικής σας Κυβέρνησης και υπήρχε παλιότερα η απόφαση να δοθούν 300.000 ευρώ για να μην καταρρεύσει αυτό το μνημείο. Ακόμη, αν θέλετε, κινδυνεύει να καταρρεύσει και το άλλο ιστορικό μνημείο, που λέγεται «γεφύρι της Άρτας». Η δικαιολογία που ακούγεται και λέγεται από τα επίσημα χείλη, γιατί δεν δίνονται αυτά τα 300.000 ευρώ, είναι, διότι δεν υπάρχουν χρήματα. Να λοιπόν που θα μπορούσε να υπάρξει εξοικονόμηση χρημάτων και απ’ αυτήν την πηγή η οποία βέβαια είναι η σημαντικότερη, όπως καταλαβαίνουμε, εάν δεν ακολουθούσαμε αυτήν τη λογική της κλιμάκωσης των εξοπλισμών στο όνομα του κινδύνου από ξένες χώρες. Έτσι θα μπορούσαμε πραγματικά να αντιμετωπίσουμε και να λύσουμε πάρα πολλά και σημαντικά προβλήματα που υπάρχουν σήμερα στη χώρα μας.
      	Το δεύτερο χαρακτηριστικό των επιλογών της Κυβέρνησης είναι αναμφισβήτητα η ανάθεση και οι προμήθειες που φέρατε με την αιφνιδιαστική, τροπολογία στην επιτροπή της Βουλής και που σήμερα επιμένετε ότι είναι απλά ένα άρθρο του νομοσχεδίου που πρέπει να το διαβάσουμε σωστά. Το θέμα δεν είναι να το διαβάσουμε σωστά. Το άρθρο αυτό περικλείει στην ουσία του τη λύση μιας σειράς σοβαρών ζητημάτων ή την αντιμετώπισή τους ή έστω την προσέγγισή τους και γι’ αυτά πρέπει να συζητήσουμε πάρα πολύ αναλυτικά και διεξοδικά. 
      Η χώρα μας συνταράσσεται και αυτήν την περίοδο από μεγάλα σκάνδαλα, όπως και στο παρελθόν. Δεν είναι θέμα το αν γράφουν πρωτοσέλιδα οι εφημερίδες για το τεράστιο παγκόσμιο σκάνδαλο της «SIEMENS, το οποίο θα έλθει στη Βουλή. Το έχουμε φέρει κι εμείς με ερώτησή μας και θα έλθει στη Βουλή. Δεν είναι δυνατό να λέμε τώρα «βρε αδελφέ, διαβάστε καλύτερα αυτό το άρθρο». Σας δίνουμε την ευκαιρία να το συζητήσουμε σε τρεις συνεδριάσεις στη Βουλή, για να μπορέσουμε να απαντήσουμε για το πώς θα πρέπει να γίνονται οι προμήθειες και οι αναθέσεις και σ’ αυτόν τον ευαίσθητο τομέα των αμυντικών δαπανών, ουσιαστικά της διαχείρισης του δημόσιου χρήματος.
      	Η ερώτηση που κάνουμε είναι η εξής: Τυχαία κατατέθηκε κατ’ αυτόν τον τρόπο αυτή η τροπολογία σ’ αυτό το νομοσχέδιο; Σας ρωτάμε και θέλουμε συγκεκριμένη απάντηση: Είναι δυνατόν να μην ακούτε τη φωνή όλων των κομμάτων της Αντιπολίτευσης και να προφασίζεστε προφανώς ότι δεν θέλουμε να συζητήσουμε, όταν σας λέμε «φέρτε ειδικό νομοσχέδιο για να συζητήσουμε πάνω σ’ αυτό το ζήτημα διεξοδικά και εξαντλητικά»; Δεν στέκει λοιπόν το επιχείρημά σας. Υπάρχει αντίφαση, είναι φανερό. Αποσύρετέ αυτήν την τροπολογία ακόμα και τώρα. Είναι δυνατόν και είναι ευκαιρία, αν θέλετε, να σεβαστείτε την απαίτηση όλων των κομμάτων της Αντιπολίτευσης. Φέρτε, όσο σύντομα εσείς θέλετε, ένα νομοσχέδιο για να το συζητήσουμε αναλυτικά και στην επιτροπή με σύντομες διαδικασίες, αφού ήδη έχει γίνει η πρώτη προσέγγιση, και μέσα στη Βουλή.
      	Εμείς πάντως θα καταψηφίσουμε το νομοσχέδιο αυτό γενικά, αλλά θα καταψηφίσουμε ιδιαίτερα αυτήν την τροπολογία για τις προμήθειες και τις αναθέσεις και για τον τρόπο που κατατέθηκε και για το αντικείμενο στο οποίο αναφέρεται, που είναι πάρα πολύ σημαντικό και δεν μπορεί να περάσει «από το παράθυρο» και για λόγους αρχής, γιατί είμαστε κατηγορηματικά αντίθετοι στην αδιαφάνεια.
      	Εμείς θέλουμε να συζητήσουμε διεξοδικά και για τις αναθέσεις και για τις προμήθειες. Θέλουμε να συζητάμε διεξοδικά στη Βουλή, γιατί συζητάμε μπροστά στον ελληνικό λαό -και αυτό είναι πολύ σημαντικό- για να τον ενημερώνουμε για όλα τα ζητήματα, για να μην υπάρχει πια αυτό το «πέπλο» που καλύπτει σήμερα την κοινωνική και πολιτική μας ζωή, για να πάψει αυτή η αφερεγγυότητα που τείνει σαν μελάνι να απλωθεί σ’ ολόκληρη την κοινωνία μας και τον πολιτικό κόσμο.
      	Το τρίτο χαρακτηριστικό των επιλογών και της συμπεριφοράς σας είναι ότι συμπεριφέρεστε συνεχώς σαν να εκπροσωπείτε τη μεγάλη πλειοψηφία του ελληνικού λαού. 
      Είστε μειοψηφία στον ελληνικό λαό. Με τον εκλογικό νόμο είστε πλειοψηφία στο Κοινοβούλιο. Δεν έχει σημασία εάν τον έκανε το ΠΑ.ΣΟ.Κ. και εσείς κάνατε καινούργιο νόμο και το «πριμ» των σαράντα εδρών το κάνατε πενήντα- θα κάνετε εκλογές και με αυτόν πάλι θα είστε στα όρια, ακόμη και αν είστε πρώτο κόμμα ή όποιο είναι το πρώτο κόμμα. Το ξέρετε αυτό το πράγμα. Μετά τις πενήντα έδρες, τι θα κάνετε; Θα πάτε στις εξήντα έδρες μετά; Θα πάτε σε πλειοψηφικό σύστημα μετά; Τι θα κάνετε, επιτέλους; Πρέπει να μας πείτε. 
      Έτσι θα κυβερνήσετε; Μιλάτε εσείς για συναίνεση, όταν σας λέει όλη η Αντιπολίτευση να αποσύρετε αυτήν την τροπολογία εσείς λέτε όχι και αρνείστε να συζητήσετε αναλυτικά; Άρα, προφανώς είναι πρόφαση αυτό το πράγμα. Υπάρχουν ουσιαστικότερες αιτίες που δεν το κάνετε.
      Υπάρχουν και μία σειρά από άλλα ζητήματα, που επίσης έχουν σχέση με τη διαφάνεια της διαχείρισης του χρήματος, το πώς παίρνονται οι αποφάσεις κ.λπ.. Θα τα συζητήσουμε στην κατ’ άρθρον συζήτηση. Έχουμε θετικές θέσεις για ορισμένα άρθρα του νομοσχεδίου σας, θα τα πούμε αυτά και θα τα ψηφίσουμε.
      Τελειώνοντας, θα ήθελα να κάνω μια ειδική αναφορά στο θέμα του Αυτόνομου Οικοδομικού Οργανισμού Αξιωματικών, του γνωστού Α.Ο.Ο.Α.. Εκκρεμεί από διετίας, κύριε Υπουργέ, στη νομική υπηρεσία του Υπουργείου Εθνικής Άμυνας αίτημα για την ανάγκη σύστασης οργανικών θέσεων στον Α.Ο.Ο.Α.. Αποτελεί απαραίτητη προϋπόθεση αυτό το πράγμα, δηλαδή η σύσταση οργανικών θέσεων, για την κατάρτιση νέου σύγχρονου Οργανισμού σε αντικατάσταση του παλαιού. Νομίζουμε ότι αυτό το αίτημα είναι σωστό και ώριμο και πρέπει να ικανοποιηθεί. Ας σημειωθεί δε, ότι μια τέτοια ρύθμιση δεν δημιουργεί καμμία απολύτως οικονομική επιβάρυνση στον κρατικό προϋπολογισμό.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Μπανιά.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Υφυπουργός Εθνικής Άμυνας κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Ήθελα να πω, γιατί ακούστηκε για άλλη μια φορά από τον Κοινοβουλευτικό Εκπρόσωπο του ΠΑ.ΣΟ.Κ. και στην Ολομέλεια αυτό το οποίο ανακριβώς είπε και στην επιτροπή της Βουλής, ότι δήθεν η στελέχωση της Α.Σ.Δ.Ε.Ν. -όπου Α.Σ.Δ.Ε.Ν. είναι η Ανωτέρα Στρατιωτική Διοίκηση Εσωτερικού Νήσων, δηλαδή η στελέχωση της Χίου, της Λήμνου, της Ρόδου, της Κω, της Λέσβου- είναι κάτω του 40% ή του 30%, απ’ ό,τι είπε. Αυτά τα πράγματα, ιδίως εφόσον είναι ανακριβέστατα, θεωρώ ότι δεν πρέπει να λέγονται εδώ μέσα. 
      Εγώ δεν θα σας πω ποια είναι η στελέχωση αυτών των νησιών και ποια είναι η επάνδρωση αυτών των μονάδων σε αυτά τα νησιά, θα σας πω όμως ότι η στελέχωση της Α.Σ.Δ.Ε.Ν. συνολικά είναι η πρέπουσα, η απαραίτητη, η σωστή, η επιμελημένη, είναι αυτή που προασπίζεται την άμυνα της χώρας και ασφαλώς δεν είναι αυτό το χάλι που επεχείρησε να παρουσιάσει ανεύθυνα ο Κοινοβουλευτικός Εκπρόσωπος του ΠΑ.ΣΟ.Κ.. Δεν θεωρώ ότι εδώ είμαστε, για να λέμε ποιο είναι το ποσοστό επανδρώσεως παραμεθορίων ή άλλων περιοχών. Επειδή, όμως, ακούστηκε μια ανακριβέστατη πληροφορία, αισθάνομαι την ανάγκη να πω ότι η στελέχωση των δυνάμεων της Α.Σ.Δ.Ε.Ν. είναι περισσότερο καλή και από την πρέπουσα και δεν έχει να φοβάται κάποιος για εκκρεμότητες ή για προβλήματα ή για αδυναμίες σε αυτήν την στελέχωση.
      Επίσης, επειδή δεν σημαίνει ότι, όταν επαναλαμβάνεις μία ανακρίβεια ή μία παρανόησή σου, για πέντε συνεχεία φορές κατοχυρώνεις κι όλας το δίκιο σου, θα ήθελα να πω για μία ακόμη φορά ότι οι ειδικοί λογαριασμοί των Μετοχικών Ταμείων δεν έχουν σχέση με τους ειδικούς λογαριασμούς των άλλων Υπουργείων. Με το ν. 2913/2001 η Κυβέρνηση του ΠΑ.ΣΟ.Κ. μετέτρεψε τα Ταμεία Αλληλοβοηθείας Στρατού, Ναυτικού και Αεροπορίας, που είχαν θεσπιστεί από το ’74 και αφορούσαν εις το εφάπαξ των στρατιωτικών, από νομικά πρόσωπα δημοσίου δικαίου σε ειδικούς λογαριασμούς. 
      Δεν φρόντισε, όμως, για την πληρότητα της νομοθετικής εκείνης πρωτοβουλίας και ρυθμίσεως να προβλέψει με σωστό τρόπο τα θέματα χειρισμού της κινητής και ακινήτου περιουσίας τους, τα θέματα καθολικής διαδοχής τους, τα θέματα δικαστικών διενέξεων και τα άφησε σε εκκρεμότητα, με αποτέλεσμα, από το 2001 και μετά, να μην μπορούν αυτά τα ταμεία να κάνουν ισολογισμούς και απολογισμούς, λόγω αυτών των εκκρεμοτήτων.
       Μετά από γνωμάτευση του Νομικού Συμβουλίου του Κράτους φέρνουμε το άρθρο 28 αυτού του νομοσχεδίου, με το οποίο διορθώνουμε εκείνη την ατελέστατη νομοθετική ρύθμιση και ρυθμίζουμε τα θέματα αυτών των ειδικών λογαριασμών που θα μπορούσαμε να τα λέμε ειδικά ταμεία, ξεχωριστούς λογαριασμούς, ή οτιδήποτε άλλο και τα ρυθμίζουμε με τέτοιο τρόπο ώστε να καλύπτονται αυτές οι ατέλειες της νομοθετικής πρωτοβουλίας του 2001. Αυτοί οι λογαριασμοί είναι για τα εφάπαξ των στρατιωτικών. Η προέλευση των χρημάτων τους είναι από κρατήσεις στελεχών εν ενεργεία και δεν έχουν καμμία σχέση με τους ειδικούς λογαριασμούς των άλλων Υπουργείων που είναι εκτός προϋπολογισμού και εκτός εθνικών λογαριασμών. Θα το λέτε και θα το ξαναλέω και εγώ. Δεν έχει καμμία σχέση με αυτά τα οποία λέγαμε.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ο Κοινοβουλευτικός Εκπρόσωπος του Λαϊκού Ορθόδοξου Συναγερμού, κ. Ροντούλης έχει το λόγο.
      Έχετε οκτώ λεπτά, κύριε συνάδελφε, γιατί μίλησε ο Πρόεδρός σας. 
      ΑΣΤΕΡΙΟΣ ΡΟΝΤΟΥΛΗΣ: Το γνωρίζω, γι’ αυτό θα μιλήσω και από τη θέση μου, κυρία Πρόεδρε.
      Κατ’ αρχάς, θα πρέπει να δώσω μία απάντηση στον αξιότιμο Κοινοβουλευτικό Εκπρόσωπο του ΠΑ.ΣΟ.Κ., ο οποίος εν τη ρύμη του λόγου του εμέμφθη τον Πρόεδρο του Λαϊκού Ορθόδοξου Συναγερμού για την τοποθέτησή του στη Βουλή. Θα πρέπει να πω ότι το μείζον της τοποθέτησης του Προέδρου κ. Καρατζαφέρη, ήταν η πρόταση, που πρώτοι από όλα τα κόμματα είχαμε καταθέσει, για να συγκροτηθεί εξεταστική των πραγμάτων επιτροπή. Στη συνέχεια και άλλα κόμματα της Αντιπολιτεύσεως προσχώρησαν στη θέση μας αυτή. Εάν και το ΠΑ.ΣΟ.Κ. επίσης προσχωρεί, έστω και αργοπορημένα, αυτό που έχουμε να πούμε είναι ότι πρόκειται για μία καλοδεχούμενη εξέλιξη. Άρα, λοιπόν, ο Πρόεδρος του Λαϊκού Ορθόδοξου Συναγερμού αυτό ήθελε να τονίσει, το μείζον θέμα της συγκρότησης εξεταστικής των πραγμάτων επιτροπής και δεν ήθελε να δημιουργήσει βεβαίως καμμία εντύπωση μέσα σ’ αυτήν την Αίθουσα.
       Εντύπωση, επίσης, μου προξένησε η τοποθέτηση του αγαπητού, κ. Μπανιά, εκ μέρους του ΣΥ.ΡΙΖ.Α.. Αναφέρθηκε η λέξη «μιλιταρισμός» και στρατικοποίηση της ελληνικής κοινωνίας. Νομίζω ότι στην όλη τοποθέτηση του κ. Μπανιά υπάρχει μία δομική αντίφαση. Και θα την εξηγήσω. Δεν είναι δυνατόν, το σύνολο της Αριστεράς -θα πω- να τονίζει σε κάθε περίπτωση ότι τα Βαλκάνια βρίσκονται στο μάτι του κυκλώνα ενός ενεργειακού ανταγωνισμού υπερδυνάμεων. Δεν είναι δυνατόν η Αριστερά να δηλώνει ότι τεκταίνονται διάφορα στα Βαλκάνια, ακόμα και μια πιθανή επαναχάραξη των συνόρων. Και ενώ λέει αυτά τα πράγματα, ότι τεκταίνονται τέτοια σενάρια στην περιοχή της νοτιοανατολικής Ευρώπης, από την άλλη πλευρά να μιλάει για μιλιταρισμό. 
      Διότι εγώ θα θέσω το ερώτημα που θέτει κάθε εχέφρων Έλληνας πολίτης. Μπροστά στις κοσμογονικές αυτές εξελίξεις, μπροστά σ’ αυτά τα σενάρια των παγκοσμιοποιητών, όπως εσείς λέτε, η Ελλάδα πρέπει να μείνει μία ανοχύρωτος πολιτεία; Θα πρέπει να ξεκαθαρίσουμε τα πράγματα. Το να ερχόμαστε εδώ και να πετάμε κορώνες, περί λαϊκισμού, είναι το μόνο εύκολο. Οποιαδήποτε κυβέρνηση, οποιοσδήποτε λαός θέλει βούτυρο για τα παιδιά του, βεβαίως και δεν θέλει τανκς και κανόνια. Αλλά όταν εσείς οι ίδιοι λέτε ότι τεκταίνονται τέτοια σενάρια στην περιοχή, πως είναι δυνατόν να μιλάτε, περί μιλιταρισμού; Θα πρέπει να το ξεκαθαρίσετε αυτό, γιατί είναι ένα μείζον θέμα στρατηγικής που αφορά τη χώρα μας. 
      Ορισμένοι συνάδελφοι από τη Νέα Δημοκρατία μας εμέμφθησαν επίσης, διότι ασκήσαμε κριτική στο πρόσφατο ταξίδι του Πρωθυπουργού στην Άγκυρα. Αυτό που εμείς είπαμε και θα δείτε ότι οι εξελίξεις μας δικαιώνουν και θα μας δικαιώσουν είναι το εξής: Πήγε ο Πρωθυπουργός στην Άγκυρα. Για ποιο λόγο; Υπήρχε καθορισμένη ατζέντα θεμάτων τα οποία θα συνεζητούντο και επί των οποίων θα υπήρχαν ορατές λύσεις, ακόμα και στο άμεσο μέλλον; Όχι. Έγινε μία καθαρά εθιμοτυπική επίσκεψη, που –θα μου επιτρέψετε να πω- για την άλλη πλευρά λειτούργησε ως εξωραϊστικός παράγοντας σε ένα γενοκτόνο καθεστώς, διότι αυτή είναι η πραγματικότητα. Έχουμε ένα καθεστώς που προέβη στη γενοκτονία του ποντιακού ελληνισμού, των Αρμενίων, των Κούρδων και καταπιέζει μειονότητες θρησκευτικές και άλλες στη τουρκική επικράτεια. Άρα, λοιπόν, η επίσκεψη του Πρωθυπουργού, κατά την ταπεινή μας άποψη, τι έκανε; Εξωράισε αυτό το γενοκτόνο καθεστώς. 
      Ακούσαμε την εξής κριτική: «Δεν θα πρέπει να έχουμε καλές σχέσεις με τη γείτονα; Πώς θα ρίξουμε το επίπεδο των εξοπλισμών;». Βεβαίως, συμφωνούμε στο αυτονόητο, εδώ όμως, αγαπητή κυρία Πρόεδρε, έχω ένα δημοσίευμα της έγκριτης εφημερίδας «ΤΑ ΝΕΑ», που λέει: «Ξεπροβάδισμα Καραμανλή με έρευνες στο Αιγαίο». Ήδη έχει βγει πλωτό γεωτρύπανο και κόβει βόλτες στο Αιγαίο, έτοιμο να κάνει έρευνες, όπως δηλώνουν τουρκικά μέσα, επί τουρκικών χωρικών υδάτων. Προς στιγμή ας το δεχθούμε αυτό. Θεωρούμε ότι εγκυμονούνται συνθήκες κρίσεως, επέρχονται διάφορες εξελίξεις, απευκτέες μεν, αλλά θα πρέπει να είμαστε σε πλήρη ετοιμότητα. 
      Γιατί το λέμε αυτό; Διότι πρώτη φορά η Τουρκία προβαίνει σε ενέργειες τέτοιας υφής, όσον αφορά έρευνες στο Αιγαίο και δεύτερον, διότι –και παρακαλώ σ' αυτό να δοθεί ιδιαίτερη βαρύτητα- οι έρευνες πετρελαίου στο Αιγαίο, όπως και στην Κύπρο, έχουν συμπεριληφθεί στην ατζέντα του Εθνικού Συμβουλίου Ασφαλείας της Τουρκίας, που, όπως ξέρουμε όλοι πολύ καλά, ασχολείται με θέματα υψίστης προτεραιότητας για το τουρκικό καθεστώς. 
      Άρα, λοιπόν, για ποιον λόγο μας μέμφονται κάποιοι, όταν δύο-τρεις μέρες αφ’ ότου έφυγε ο αξιότιμος Πρωθυπουργός από την Άγκυρα, είχαμε αυτήν την αντιμετώπιση από την τουρκική πλευρά; Για να τα ξεκαθαρίζουμε τα πράγματα. 
      Εμείς, κύριε Υφυπουργέ, τη στιγμή που τεκταίνονται αυτές οι εξελίξεις γύρω μας, θεωρούμε ότι οποιοδήποτε μέτρο συμβάλλει στην αύξηση των επιχειρησιακών ικανοτήτων και της αποτρεπτικής ισχύος της χώρας μας κινείται προς τη σωστή κατεύθυνση και γι’ αυτό δεν θα σας μιλήσουμε για προσπάθεια δημιουργίας πελατειακού δικτύου, με όλες αυτές τις προσλήψεις ΕΠ.ΟΠ., Ο.Β.Α., ΕΦ.Υ.Ε.Σ. κ.λπ.. Δεν θα κάνουμε μία τέτοια κριτική, γιατί θεωρούμε ότι η υπεύθυνη Κυβέρνηση της Ελλάδας, σε αυτήν την κρίσιμη στιγμή, δεν μπορεί και δεν πρέπει να κινείται με μικροκομματική λογική. 
      Δεν θα πούμε, επίσης, ότι κακώς ο στρατός δημιουργεί συνθήκες καταπολέμησης της ανεργίας των νέων, διότι θεωρούμε ότι βεβαίως και θα πρέπει να λειτουργήσει και ως ένας μηχανισμός απορρόφησης των κοινωνικών κραδασμών της ανεργίας, διότι πράγματι υπάρχει οξύτατο πρόβλημα ανεργίας. 
      Θα θέσουμε, όμως, δύο κομβικής σημασίας ερωτήματα και θέλουμε ξεκάθαρη απάντηση από εσάς, κύριε Υφυπουργέ, που συνηθίζετε να δίνετε ξεκάθαρες απαντήσεις και μέχρι τώρα δεν ακούσαμε τίποτε επί αυτών που θα σας ρωτήσω. 
      Ερώτημα πρώτο: Είναι στρατηγική της Κυβέρνησης αυτή η προϊούσα επαγγελματικοποίηση των Ενόπλων Δυνάμεων για να καταλήξει σε έναν πλήρως επαγγελματικό στρατό; Εάν πρόκειται περί αυτού, να μας το πείτε, να το ξέρουμε, διότι έτσι αποκτά πραγματικά λογικό υπόβαθρο και η όποια σκέψη μπορεί να γίνει στο μέλλον, για πιθανή μείωση της θητείας. Να το πείτε, όμως, να ξέρουμε πού βαδίζουμε. Θα πρέπει να απαντήσετε ξεκάθαρα: Η επαγγελματικοποίηση των Ενόπλων Δυνάμεων, ένας θεσμός που εισήχθη από το εξωτερικό, που δεν προσιδιάζει στα ελληνικά δημογραφικά ή άλλα δεδομένα, είναι πράγματι η λύση στο αμυντικό πρόβλημα που αντιμετωπίζει η χώρα; Γι’ αυτό, θα πρέπει να δοθεί στην Εθνική Αντιπροσωπεία μία ξεκάθαρη απάντηση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, θα χρειαστώ, κυρία Πρόεδρε. 
      Δεύτερο ζήτημα. Εμείς συμφωνούμε με αυτό το πλέγμα επαγγελματικού και ημιεπαγγελματικού στρατού που δημιουργεί η εκάστοτε ελληνική Κυβέρνηση, ΕΠ.ΟΠ., Ο.Β.Α. κ.λπ. Συμφωνούμε. Το ερώτημα, όμως, είναι ένα: Μπορεί η ελληνική οικονομία και μέχρι πότε θα μπορεί, κύριε Υπουργέ, να χρηματοδοτεί το πλέγμα αυτό; Σας πληροφορώ ότι σύμφωνα με έρευνα του Ινστιτούτου Αμυντικών Αναλύσεων, τα έξοδα που χρειάζεται ένα τάγμα κληρωτών ισοδυναμούν με τις δαπάνες για δύο ΕΠΟΠ. Μέχρι πότε θα μπορεί η ελληνική πολιτεία να συντηρεί αυτόν τον όγκο του ελληνικού στρατού, τη στιγμή μάλιστα που γνωρίζετε καλά ότι στην περίοδο 1998-2004 δαπανήθηκαν για εξοπλισμούς 20.000.000.000 δολάρια, κατατασσόμενη η Ελλάδα στην τρίτη θέση παγκοσμίως, αναλογικά βέβαια και με το Ακαθάριστο Εθνικό Προϊόν που διαθέτει; Άρα λοιπόν…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Ροντούλη, τελείωσε και το λεπτό που σας έδωσα. 
      ΑΣΤΕΡΙΟΣ ΡΟΝΤΟΥΛΗΣ: Τριάντα δεύτερα, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Δεν γίνεται, με συγχωρείτε. Ολοκληρώστε. 
      ΑΣΤΕΡΙΟΣ ΡΟΝΤΟΥΛΗΣ: Ολοκληρώνω, λοιπόν. 
      Κύριε Υπουργέ, αυτά είναι τα κομβικής σημασίας ζητήματα που τίθενται από την πλευρά του Λαϊκού Ορθόδοξου Συναγερμού με κάθε διάθεση, αν θέλετε, θετικής κριτικής αποτίμησης του νομοσχεδίου, το οποίο επί της αρχής και βεβαίως επειδή διαθέτει θετικές διατάξεις θα υπερψηφίσουμε, διατηρώντας τις επιφυλάξεις μας επί ορισμένων σημείων τα οποία θα θίξουμε και στην αυριανή συζήτηση. 
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Επανερχόμεθα στη λίστα των αγορητών επί της αρχής. 
      Το λόγο έχει ο κ. Ηλίας Πολατίδης και κάνω έκκληση στους συναδέλφους να μην ξεπερνούν τα οκτώ λεπτά. 
      ΗΛΙΑΣ ΠΟΛΑΤΙΔΗΣ: Ευχαριστώ, κυρία Πρόεδρε. 
      Υπερψηφίζουμε επί της αρχής το νομοσχέδιο, κυρίως διότι περιλαμβάνει τις ευνοϊκές ρυθμίσεις για τους πολεμιστές του 1974 στην Κύπρο. Θεωρούμε ότι αυτοί οι άνθρωποι έχουν αδικηθεί πάρα πολύ από το μεταπολιτευτικό κατεστημένο για λόγους που έχουν σχέση με την ιστορία της νεότερης Ελλάδας. Αυτοί οι άνθρωποι, που έδωσαν τον καλύτερό τους εαυτό ακολουθώντας διαταγές, θεωρήθηκαν περίπου ως εχθροί του λαού. Γι’ αυτόν το λόγο και ορισμένοι πολιτικοί, οι οποίοι δεν διακρίνονταν τότε ιδιαιτέρως για την καλύτερή τους σχέση με τις Ένοπλες Δυνάμεις και για τη συμπεριφορά τους, όταν σε διάφορες εποχές, που βέβαια ήταν νεότεροι, κλήθηκαν να υπηρετήσουν την πατρίδα, θεώρησαν αυτούς τους ανθρώπους εχθρούς. 
      Θέλω να πω γιατί υπήρξε όλη αυτή η καθυστέρηση. Από το 1974 υπάρχουν άνθρωποι τραυματίες. Στο Νομό Σερρών υπάρχει ο μοναδικός επιζών από ένα «Νοράτλας», ένα αεροπλάνο με περίπου εκατόν είκοσι στρατιώτες που πήγε στην Κύπρο. Είναι γνωστά τα περιστατικά. Όταν τελικά έγινε η περισυλλογή του, ήταν διαλυμένο το σώμα του. Τον πήραν με κουβέρτα και τον μετέφεραν. Ευτυχώς ο άνθρωπος έζησε, αλλά παρ’ όλα αυτά υπήρχε τρομερή αδικία εις βάρος του, διότι προφανώς δεν μπορούσε να κάνει κάποια άλλη εργασία για λόγους σωματικής αλλά και ψυχικής υγείας. Διότι όποιος έχει περάσει τέτοιες καταστάσεις, είναι προφανές ότι δεν είναι και ο ικανότερος για να συντηρήσει και την οικογένειά του κάνοντας μια οποιαδήποτε εργασία. Υπήρχε αυτή η τρομερή αναλγησία από το κράτος, που επιτέλους διορθώνεται. 
      Θέλω να κάνω την ερώτηση. Το 1974, για τους λόγους που προείπα ήταν κατανοητό. Σήμερα η Κυβέρνηση γιατί δεν το έφερε; Η Κυβέρνηση της Νέας Δημοκρατίας το 1990, οι κυβερνήσεις μετέπειτα του ΠΑ.ΣΟ.Κ., αλλά και οι κυβερνήσεις, κύριε Υφυπουργέ, του 2004 γιατί δεν έφεραν το συγκεκριμένο νομοσχέδιο; Τι ακριβώς περίμεναν; Τι άλλαξε σήμερα; 
      Επίσης, γενικά επειδή το νομοσχέδιο έχει αυτή τη μορφή της «σκούπας», έρχεται μαζί με ένα πλήθος από ασύνδετες τροπολογίες. Το έχω πει και σε κάποια άλλη περίπτωση, ότι εδώ έχουμε έναν κατάλογο στο Υπουργείο, όπου όποιος έχει κάποιο πρόβλημα, πάει και καταγράφονται οι τροπολογίες. Ο κάθε πικραμένος πάει και γράφει την τροπολογία και ξαφνικά έρχονται εδώ όλες αυτές μαζί και πρέπει η εθνική αντιπροσωπεία να αποφασίσει επί ετερόκλητων θεμάτων. 
      Αποφασίζουμε για το τι γίνεται με τις στρατιωτικές σχολές, αποφασίζουμε ταυτοχρόνως για το τι γίνεται με τις αμυντικές προμήθειες, αποφασίζουμε ταυτοχρόνως για το τι γίνεται με την εξέλιξη των ανθυπασπιστών και των υπολοίπων βαθμών στα άλλα Σώματα, στα άλλα όπλα, αποφασίζουμε ταυτοχρόνως για πάρα πολλά θέματα. Νομίζω ότι αυτό δείχνει την προχειρότητα η οποία υπάρχει, διότι μία συνολική καταγραφή προβλημάτων έρχεται εδώ για να λυθεί με ένα νομοσχέδιο «σκούπα». Αυτό δεν προάγει το κοινοβουλευτικό έργο, όπως και το ότι η πολύ σημαντική τροπολογία-προσθήκη, το άρθρο για τις αμυντικές προμήθειες, το οποίο είναι ένα πολύ σοβαρό θέμα, έρχεται αυτήν τη στιγμή να συζητηθεί μαζί με όλα τα υπόλοιπα θέματα, ενώ θα έπρεπε να είναι χωριστά, μόνο του. Διότι οι κακές προμήθειες στον Ο.Τ.Ε. ή σε κάποια άλλη υπηρεσία -τέλος πάντων ο Ο.Τ.Ε. δεν είναι τώρα υπηρεσία- όπως στην Πυροσβεστική ή κάπου αλλού, θα έχουν μια ορισμένη επίπτωση, αλλά και μία κακή προμήθεια στις Ένοπλες Δυνάμεις. Ένα ελαττωματικό υλικό, παραδείγματος χάριν, θα οδηγήσει στην περίπτωση πολέμου στο θάνατο ατελείωτων στρατιωτών που θα έχει καλέσει τότε η πατρίδα.
      Ως προς αυτό καθ’ αυτό το θέμα των προμηθειών, θα ήθελα να θίξω και να πω, απαντώντας στον κ. Μπανιά που μίλησε για «μιλιταρισμό», ότι «μιλιταρισμός» νομίζω είναι να ιδρύονται στρατόπεδα και να αυξάνεται η στρατιωτική θητεία. Εδώ εμείς έχουμε κλείσιμο στρατοπέδων, μείωση μάλιστα που έχει εξαγγείλει η Νέα Δημοκρατία μέχρι εξαμήνου της στρατιωτικής θητείας και ενδεχομένως, μετά μέχρι τριμήνου ή δεν ξέρω μέχρι ποιου ορίου. Ο μιλιταρισμός, τουλάχιστον από το όσο μπορώ να ξέρω και απ’ ό,τι έχω ανατρέξει σε λεξικά κάτι άλλο σημαίνει. 
      Επίσης, αναφέρατε ότι δημιουργείται η εντύπωση ότι η χώρα μας απειλείται. Δεν απειλείται η χώρα μας; Περί του «casus belli» ο κ. Μπανιάς και το κόμμα του δεν έχει ακούσει από την πλευρά της Τουρκίας; Περί των χαρτών που κυκλοφορούν τα Σκόπια, τα οποία εμφανίζουν όλη τη Μακεδονία να ανήκει σ’ αυτούς από το επίσημο κυβερνητικό κόμμα των Σκοπίων, δεν έχει ακούσει; Ο κ. Αλαβάνος επισκέφθηκε αυτό το σοβινιστικό κόμμα, του οποίου ο αρχηγός είναι και πρωθυπουργός και είχε μία πολύ καλή συζήτηση μαζί του. Εκεί πέρα δεν είδε όλες αυτές τις προκλήσεις οι οποίες υπάρχουν; Εάν τέλος πάντων δεν απειλείται η χώρα μας, θα πρέπει επισήμως το Κόμμα του ΣΥ.ΡΙΖ.Α. να ζητήσει να καταργηθεί ο στρατός, διότι εδώ έχουμε μια τεράστια σπατάλη σε δαπάνες, σε υλικό, σε ανθρωποώρες των νέων οι οποίες χάνονται, ενώ δεν υπάρχει η παραμικρή απειλή. Να το ζητήσει επισήμως και να το δούμε. 
      Αλλά να πάμε τελικά στις προμήθειες. Γιατί χρειάζονται; Γιατί όλο αυτό το πλέγμα νόμων; Όταν έχουμε ένα τεράστιο πλέγμα νόμων, το πιθανότερο είναι ότι θα έχουμε τα παράθυρα για να μπορέσουν να παραβιαστούν αυτοί οι νόμοι. Έχουμε το κοινωνικό και οικονομικό πρότυπο, αλλά και το ηθικό πρότυπο, το οποίο περνάει η Νέα Δημοκρατία, αυτό του νεοφιλελεύθερου ανθρώπου ο οποίος δεν έχει κανέναν δεσμό εθνικό, ηθικό ή οτιδήποτε και αυτός εδώ ο άνθρωπος δεν θα είναι σαν το Ναύαρχο Κουντουριώτη, ο οποίος όταν πήγε στην Αμερική να παραγγείλει τότε μια φρεγάτα, του είπαν: «Πρέπει να πάρεις τη μίζα σου» εκείνης της εποχής, η οποία ήταν και πολύ μεγάλη. Ο Ναύαρχος είπε ότι δεν τη θέλει. Του είπαν: «Δεν γίνεται». Είπε: «Μα ,δώστε μου πίσω ένα άλλο καράβι, δώστε μου ένα ακόμη καράβι», διότι ήταν τόσο σημαντική η μίζα. Του απάντησαν οι τότε Αμερικανοί, οι οποίοι ήταν στην κατηγορία αυτή των εθνικών προτύπων που έχετε κι εσείς σήμερα, ότι αυτό το πράγμα, δεν γίνεται. Προσπαθείτε με νόμους και με διατάξεις και με περισσότερες διατάξεις να δημιουργήσετε ηθικούς και έντιμους ανθρώπους. Αυτό το πράγμα σημαίνει μία αλλαγή του πολιτικού και του ηθικού σας προτύπου. Αν μπορέσετε να το κάνετε αυτό, πολύ ευχαρίστως να το δούμε.
      Τέλος, θέλω να πω για το ταξίδι του Πρωθυπουργού στην Άγκυρα. Ο εχθρός για τον οποίο συζητάμε τις αμυντικές προμήθειες, για να μην κρυβόμαστε πίσω από το δάκτυλό μας, είναι η Τουρκία και θέλουμε να έχουμε μια εθνική ανεξαρτησία στην Ελλάδα, θέλουμε να έχουμε μία ανεξάρτητη πολιτική και μία αξιοπρέπεια έναντι της Τουρκίας. Αυτήν την αξιοπρέπεια της χώρας, αλλά και των ελλήνων πολιτών την τσαλαπάτησε ο Πρωθυπουργός, κάνοντας μία επίδειξη ραγιαδισμού, καταθέτοντας στεφάνι στον αρχισφαγέα Κεμάλ Ατατούρκ.
      Όταν μετά από χρόνια θα συζητάμε και θα συζητάει ο ιστορικός του μέλλοντος ποια ήταν η συνεισφορά του Κωνσταντίνου Καραμανλή του νεότερου στην πολιτική ιστορία, νομίζω ότι η πιο μελανή σελίδα θα είναι αυτό το στεφάνι που κατέθεσε στον αρχισφαγέα.
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Σκουλάς.
      ΙΩΑΝΝΗΣ ΣΚΟΥΛΑΣ: Κυρίες και κύριοι συνάδελφοι, άκουσα από τον κύριο Υφυπουργό για όρους αντικειμενικότητας σε αντιπαραβολή με όρους ΠΑ.ΣΟ.Κ.. Δηλαδή, κατά τη γνώμη του και κατά τη μανιχαϊστική του λογική το καλό και το κακό, το άσπρο και το μαύρο, το ηθικό και το ανήθικο. Ας τελειώνουμε πλέον με αυτό το παραμύθι. Με όρους Νέας Δημοκρατίας, κύριε Υφυπουργέ, σας πληροφορώ ότι το μισό Ηράκλειο της Κρήτης όπου εκλέγομαι, από τις 5 η ώρα το απόγευμα δεν έχει ρεύμα. Αυτό είναι το αναξιόπιστο κράτος που δημιουργήσατε. Αυτό είναι το κατάντημα των δημοσίων επιχειρήσεων, αυτό είναι το αποτέλεσμα των περιβόητων μεταρρυθμίσεων.
      Κυρίες και κύριοι συνάδελφοι, απαντώ σε ομιλητή της Νέας Δημοκρατίας για να μη δημιουργούνται εντυπώσεις. Όταν στην Ελλάδα των τελευταίων ημερών η οσμή των σκανδάλων και της διαπλοκής είναι αφόρητη, με ευθύνη της Κυβέρνησης της Νέας Δημοκρατίας και του Πρωθυπουργού, όταν Βουλευτής σας φέρεται να παρανομεί, είναι ανεπίτρεπτο να μας κάνετε μαθήματα περί δημοκρατίας, διαφάνειας και διαχείρισης του δημοσίου χρήματος. 
      Για τα ΤORM1 που είπε άλλος συνάδελφος, ερωτώ, δεν έγινε εξεταστική επιτροπή; Προέκυψε κάτι και δεν το πληροφορηθήκαμε; Σοβαρευτείτε, συνάδελφοι. 
      Ο κ. Βαρβιτσιώτης είπε ότι ο νέος νόμος λύνει προβλήματα. Ερώτημα και όχι ρητορικό. Τον προηγούμενο ν. 3433/2006 που εσείς νομοθετήσατε τον εφαρμόσατε; Αν ναι, πότε και σε ποιες αγορές που κάνατε τα τελευταία χρόνια. Εάν όχι, γιατί όχι; 
      Κυρίες και κύριοι συνάδελφοι, είναι πραγματικά αδιανόητο σε μια χώρα όπως η Ελλάδα που βρίσκεται στην κορυφή του κόσμου, όσον αφορά τις αμυντικές δαπάνες, να προσπαθεί η Κυβέρνηση να φέρει από την πίσω πόρτα, τροπολογία ή άρθρο για τις προμήθειες σε νομοσχέδιο με τίτλο: «Ρυθμίσεις θεμάτων αναπήρων πολέμου και άλλες διατάξεις». Ή μήπως είναι το ότι θέλετε να περάσετε κρυφά, σιωπηλά, νύχτα, ένα τέτοιο μεγάλο θέμα, σε μια Βουλή που θα έπρεπε να είναι γεμάτη, σε μια Βουλή που τώρα έχει μόνο δεκατρείς ομιλητές; 
      Εδώ μιλάμε για δισεκατομμύρια του φορολογούμενου Έλληνα πολίτη σε μια άσχημη οικονομική συγκυρία. Και μας καλείται να νομοθετήσουμε σε μια άδεια Βουλή. Το σχέδιο νόμου που φέρνει η Κυβέρνηση της Νέας Δημοκρατίας για συζήτηση σήμερα στη Βουλή, δεν αφήνει καμιά αμφιβολία για τις προθέσεις της, αφού εξαπατά τις χιλιάδες πολυτέκνων και Α.με.Α, προωθεί ρουσφετολογικές πρακτικές σας του παρελθόντος, προβάλλει την αναξιοπιστία αυτής της Κυβέρνησης, αφήνει μετέωρο τον αμυντικό σχεδιασμό της Ελλάδας και αποτελεί μνημείο αδιαφάνειας για τις προμήθειες στις Ένοπλες Δυνάμεις. Τη στιγμή που μόνο στη Νομαρχία Αθηνών υπάρχουν 100.000 δικαιούχοι, η Κυβέρνηση της Νέας Δημοκρατίας προχωρεί στην παροχή εκατόν εξήντα τριών μόλις αδειών για περίπτερα. Ως εκ τούτου εξαπατά το σύνολο αυτών των κοινωνικών ομάδων τέσσερις μόνο μήνες μετά τις πλουσιοπάροχες σε λόγια υποσχέσεις της. Αυτό που κάνει η Κυβέρνηση της Νέας Δημοκρατίας δεν είναι κοινωνική πολιτική. Είναι επιλεκτική κοινωνική πολιτική, είναι κοινωνική πολιτική «αλά κάρτ», πιστεύοντας ότι έτσι θα ενδυναμώσει την κοινωνική διάσταση της πολιτικής της και ότι θα βγάλει τον κ. Πρωθυπουργό από τη δύσκολη κατάσταση στην οποία βρίσκεται. Είναι μία θέση δυσάρεστη, για την οποία ο ίδιος ο Πρωθυπουργός είναι υπαίτιος, γιατί εξαπάτησε με μεγαλοστομίες, με υποσχέσεις την ολότητα των κοινωνικών ομάδων. Είναι υπαίτιος γιατί προσπαθεί με ψήγματα κοινωνικής πολιτικής να μας πείσει ότι αυτή η Κυβέρνηση νοιάζεται, ενδιαφέρεται για τον απλό πολίτη, ότι αυτή η Κυβέρνηση νοιάζεται για τον αδύναμο πολίτη. 
      Όμως, η πραγματικότητα είναι διαφορετική για τον κ. Καραμανλή και για την Κυβέρνηση του. Αυτό το σχέδιο νόμου θα διογκώσει τη διαφθορά ακόμη περισσότερο. Λίγες μόνο ημέρες μετά τις εξαγγελίες του Πρωθυπουργού, αλλά και σύσσωμης της κυβερνητικής ομάδας της Νέας Δημοκρατίας στο συνέδριο της Διεθνούς Διαφάνειας για πάταξη της διαφθοράς, ιδρύονται τέσσερις ειδικοί λογαριασμοί με το παρόν σχέδιο νόμου, χωρίς καμμία δεοντολογική σκοπιμότητα, χωρίς καμμιά χρηστική αξία, χωρίς κανέναν λόγο. 
      Αλήθεια, δεν ήταν ο ίδιος ο κ. Καραμανλής που λίγες μέρες πριν υπογράμμισε ότι θα προχωρήσει στην κατάργηση των ειδικών λογαριασμών και δέκα μέρες μετά πάλι συζητάμε για ειδικούς λογαριασμούς; Ακόμη η αδύναμη δικαιολογία του Υφυπουργού ότι δεν είναι οι ίδιοι ειδικοί λογαριασμοί για τους οποίους μίλησε ο Πρωθυπουργός, δείχνει το μέγεθος της σύγχυσης στην οποία βρίσκεστε. Τελικά, τι είναι αυτοί οι ειδικοί λογαριασμοί; Περιμένουμε μία σαφή πολιτική απάντηση. Σε κάθε άλλη περίπτωση, είστε αναξιόπιστοι. 
      Κυρίες και κύριοι συνάδελφοι, οι προτάσεις μας σχετικά με την ανέλιξη των υπαξιωματικών είναι γνωστές εδώ και καιρό. Τις έχουμε μελετήσει, τις έχουμε συζητήσει με τους εμπλεκόμενους φορείς, τις έχουμε καταθέσει από αυτό εδώ το Βήμα. Σήμερα, με αυτό το σχέδιο νόμου, η Κυβέρνηση της Νέας Δημοκρατίας, επιχειρεί εντελώς ρουσφετολογικά και δίχως προγραμματισμό να κάνει πράξη ένα χρόνιο αίτημα των υπαξιωματικών, να γίνονται αξιωματικοί στα είκοσι χρόνια της υπηρεσίας τους, ενώ εμείς δεκάδες φορές τονίσαμε την ανάγκη να μειωθεί ο χρόνος στα δέκα εννέα χρόνια. Αφορά τη ραχοκοκκαλιά του στρατεύματος, τα μεσαία στελέχη. Τα παραδείγματα της ρουσφετολογίας σας δεν έχουν τελειωμό. Επιτρέψτε μου, να αναφέρω μερικά. 
      Πενήντα πέντε ρουσφέτια στο Υπουργείο Εθνικής Άμυνας. Ειδικοί επιστήμονες, που τους παίρνουν από τα Γενικά Επιτελεία και τους στέλνουν στις τέσσερις νέες γενικές διευθύνσεις του κυρίου Υπουργού. Οι περιβόητες πέντε περιπτώσεις του στρατολογικού. Άρθρο 34. Εξυπηρετήσεις για τον εθνοσωτήριο σκοπό και το έργο των ενώσεων των εφέδρων αξιωματικών. Αύξηση μισθού στους περιβόητους ΕΦ.Υ.Ε.Σ. μήπως και κάποιος άνεργος Νεοδημοκράτης ψηφοφόρος που βρίσκεται σε απόγνωση καταταγεί. Μιλάμε για τετράμηνες συμβάσεις. Αυτό εσείς το λέτε μεταρρύθμιση, εμείς το λέμε ρουσφέτι. Δέκα πέντε χιλιάδες ρουσφέτια μέσα από τις απαράδεκτες συνεντεύξεις που όλοι μάθαμε στις προσλήψεις των ΕΠ.ΟΠ.. Δεν μας εξηγούν όμως γιατί θα προκηρύξουν αυτές τις νέες θέσεις. Η ανυπαρξία της αμυντικής σας στρατηγικής δεν καλύπτεται με τις προσλήψεις νέων ΕΠ.ΟΠ.. Η δημιουργία του θεσμού των ΕΠ.ΟΠ. όταν η κυβέρνηση του ΠΑ.ΣΟ.Κ. τον ξεκινούσε αποσκοπούσε στην ενδυνάμωση του ανθρώπινου δυναμικού των Ενόπλων Δυνάμεων, αποσκοπούσε να διατηρήσει τις ισορροπίες στις Ένοπλες ελληνικές Δυνάμεις και να δώσει τη δυνατότητα σε Ελληνίδες και Έλληνες πολίτες να υπηρετήσουν την πατρίδα μας, με σκοπό την επαγγελματική τους αποκατάσταση.
      Τα δικά σας επιχειρήματα είναι το λιγότερο σαθρά. Εντάσσονται μέσα στο περίγραμμα των πελατειακών σας σχέσεων, που με κάθε τρόπο προσπαθείτε να διατηρήσετε για να έχετε σε ομηρία δεκαπέντε χιλιάδες νέους συμβασιούχους. Έχετε συγκεκριμένο σχέδιο; Πρέπει να μας πληροφορήσετε εδώ, στην Εθνική Αντιπροσωπεία. Πληροφορούμαι από τα πρακτικά της επιτροπής ότι το άρθρο 37 που αφορά τις προμήθειες στις Ένοπλες Δυνάμεις, ήρθε αρχικά στην επιτροπή ως τροπολογία τριάντα εννέα σελίδων. Αληθεύει αυτό; Αν πράγματι είναι έτσι, είναι σκάνδαλο. Δεν είναι δυνατόν να καλούμαστε να νομοθετούμε με τέτοιον τρόπο.
      ΒΑΣΙΛΕΙΟΣ ΟΙΚΟΝΟΜΟΥ: Αληθεύει!
      ΙΩΑΝΝΗΣ ΣΚΟΥΛΑΣ: Επίσης, τον Ιανουάριο του 2006 ψηφίσατε το γνωστό νόμο στη Βουλή και έρχεστε δύο χρόνια μετά και τον αλλάζετε. Για ποιο λόγο; Άλλαξε κάτι; Ο νόμος δεν ήταν καλός; Ποια ήταν τα αποτελέσματα του νόμου αυτού; Τελικά πώς εννοείτε τη διαφάνεια; Ποιους διαγωνισμούς κάνατε για τα οπλικά συστήματα, τα τριάντα F16, όπως είπε ο εισηγητής μας, τα τετρακόσια πενήντα ρώσικα τεθωρακισμένα, τα Hummer; Η Κυβέρνηση, τελικά, τι κάνει; Ο νέος τρόπος που εισηγείστε για τις προμήθειες στις ‘Ενοπλες Δυνάμεις είναι μνημόνιο αδιαφάνειας, ένα μνημόνιο θολών πρακτικών και διαδικασιών που δεν προσφέρει τίποτα ούτε όσον αφορά τη συντόμευση των διαδικασιών, ούτε όσον αφορά τη διαφάνεια των προμηθειών.
      Για όλους τους παραπάνω λόγους, το ΠΑ.ΣΟ.Κ. καταψηφίζει επί της αρχής το νομοσχέδιο.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (΄Ελσα Παπαδημητρίου): Η κ. Νατάσσα Ράγιου, έχει το λόγο.
      ΑΝΑΣΤΑΣΙΑ ΡΑΓΙΟΥ-ΜΕΝΤΖΕΛΟΠΟΥΛΟΥ: Κυρίες και κύριοι συνάδελφοι, μία αντιπολίτευση θα ήταν αξιόπιστη στα μάτια των Ελλήνων πολιτών, αν έλεγε πού συμφωνεί και πού διαφωνεί σε ένα νομοσχέδιο, αλλιώς θα τη συνοδεύει πάντα η λέξη «στείρα». Δεν νομίζω να μην μπορεί να βρει κάποιος σε δεκάδες, ή εκατοντάδες νομοσχεδίων που περνούν μέσα σ’ αυτήν την Αίθουσα, ένα, δύο ή τρία σημεία που να συμφωνεί. Έτσι θα καθίστατο και πιο εύκολο να πιστέψει κάποιος πού διαφωνεί και με ποια επιχειρηματολογία.
      Η αλήθεια είναι ότι «πρώτη φορά άκουσα ότι οι μεταρρυθμίσεις υπέρ ομάδων πολιτών και ευπαθών πολιτών ονομάζονται «ρουσφέτια»».
      Θα επικεντρωθώ λοιπόν σ’ αυτό το νομοσχέδιο και κυρίως στο κοινωνικό του κομμάτι. Μ’ αυτό το νομοσχέδιο η Κυβέρνηση έρχεται για άλλη μία φορά, κατά τη δική μου άποψη, να επιβεβαιώσει ότι είναι Κυβέρνηση των πολλών κι όχι των λίγων και των ευημερούντων. Το νομοσχέδιο αυτό αφορούσε πρωτίστως τους αναπήρους πολέμου και τα παιδιά τους, δηλαδή τους ανθρώπους εκείνους που έχασαν χέρια, πόδια, μάτια, πολεμώντας για την πατρίδα. Όσοι πλήρωσαν με πόνο, με μόνιμο πόνο, αξίζουν την ελάχιστη οφειλόμενη αναγνώριση της θυσίας τους.
      Μένοντας λοιπόν στο κομμάτι που αφορά τον κοινωνικό ιστό σας λέω ότι το Υπουργείο Εθνικής Άμυνας φέρνει προς συζήτηση ένα νομοσχέδιο που εφαρμόστηκε παλαιότερα ως ένας φόρος τιμής. Τώρα έρχεται να καλύψει πολλά κενά που υπήρχαν, με γνώμονα τις ανάγκες του σήμερα. 
      Από την τελευταία φορά που πολέμησε ο Ελληνικός Στρατός έχουν περάσει τριάντα χρόνια κι είναι σχεδόν αδύνατον να υπάρχουν ακόμη ανάπηροι σε παραγωγική ηλικία, σε ηλικία εργασίας. Οι περισσότεροι είναι πάνω από εβδομήντα χρόνων και αδυνατούν πλέον να αξιοποιήσουν τα όποια προνόμια τους αντιστοιχούν. 
      Η Πολιτεία λοιπόν αισθάνεται υποχρεωμένη να προστατεύσει τις ευαίσθητες κοινωνικές ομάδες. Δίνει προτεραιότητα στους πολεμιστές της Κύπρου, οι οποίοι θυσιάστηκαν στο μέτωπο του αγώνα και αγκαλιάζει ταυτόχρονα τους συνανθρώπους μας με ειδικές ανάγκες και τους πολύτεκνους. 
      Το παρόν νομοσχέδιο εισάγει καινοτομίες, σύμφωνα με τις οποίες ρυθμίζονται και αυξάνονται οι άδειες λειτουργίας κι εκμετάλλευσης κυλικείων και περιπτέρων. Πολλοί θα υποστηρίξουν ότι υπάρχουν σήμερα πολλές κενές θέσεις περιπτέρων, για τις οποίες δεν υπάρχουν πλέον δικαιούχοι, είτε διότι αυτοί δεν είναι εν ζωή, είτε επειδή πρόκειται για συγγενείς δεύτερης γενιάς, που στην πλειοψηφία τους απασχολούνται στο δημόσιο τομέα.
      Το νομοσχέδιο διευρύνει το δικαίωμα εκμετάλλευσης περιπτέρου και σε άλλες κατηγορίες δικαιούχων κι όχι μόνο σε ανάπηρους ή θύματα πολέμου, όπως προβλεπόταν μέχρι σήμερα. 
      Πιο συγκεκριμένα, καλύπτει απευθείας τις διαζευγμένες, καθώς και τις άγαμες κόρες αναπήρων πολέμου που έχουν το δικαίωμα διαδοχής, καθώς και όλους εκείνους που δεν είχαν τη δυνατότητα και την τύχη να μεγαλώσουν σε κάποια οικογενειακά περιβάλλοντα, στα οποία η αρτιμέλεια και η ευημερία θεωρούνται δεδομένα. 
      Προβλέπεται ακόμη η δυνατότητα να παραχωρείται η εκμετάλλευση των περιπτέρων που είχαν αναλάβει συνάνθρωποί μας με ποσοστό αναπηρίας 100% σε κεντρικές ζώνες των πόλεων και σε άλλους δικαιούχους αποκατάστασης με μικρότερα ποσοστά αναπηρίας. 
      Υπάρχει όμως και μία άλλη οπτική γωνία. Η άδεια χορήγησης περιπτέρων αποτελεί τόνωση του θεσμού. Ξαναδίνεται η ευκαιρία να αναζωογονηθεί η μικροϊδιοκτησία και η μικρή επιχείρηση που αποτελεί σαφώς στοιχείο λαογραφίας και πολιτισμού, αν θέλετε, σε ολόκληρη τη Μεσόγειο. Η χρήση του περιπτέρου είναι και η ενίσχυση της γειτονιάς, της τοπικής αγοράς και της επικοινωνίας. Προσφέρει ασφάλεια και σ’ ένα σημαντικό βαθμό μειώνει τις μετακινήσεις.
      Κυρίες και κύριοι, ποιος θα υποστηρίξει ότι η Πολιτεία, εμείς όλοι, δίνουμε αρκετά ή δίνουμε όσα πρέπει σε παιδιά που μεγάλωσαν σ’ ένα περιβάλλον με γονείς με αναπηρίες, που δεν μπορούσαν να τους προσφέρουν όλα όσα εμείς θεωρούμε δεδομένα; Για το λόγο αυτό θεσμοθετήθηκε, μετά από αίτημα των οργανώσεων των αναπήρων πολέμου και θυμάτων ειρηνικής περιόδου, κράτηση 1% επί των συντάξεών τους. Το ποσό αυτό θα διατίθεται υπέρ των αντίστοιχων ομοσπονδιών, καθώς και υπέρ των σωματείων τους, εφόσον συμφωνήσουν και οι ίδιοι. 
      Παράλληλα πρέπει να γνωρίζουμε ότι και σε περίοδο ειρήνης υπάρχουν άνθρωποι που προσφέρουν στην κοινωνία, στην οικογένεια, στις επαγγελματικές τάξεις του τόπου, αφού είναι αξιόμαχοι πολίτες. Σ’ αυτήν την κατηγορία ανήκουν και οι πολύτεκνοι, στους οποίους η ελληνική κοινωνία οφείλει πολλά. Οφείλει τους νέους Έλληνες που ποτίζονται με τις αρχές και τις αξίες του Έθνους. Γι’ αυτό και πρέπει με όλες μας τις δυνάμεις να σκύψουμε πάνω στους πολύτεκνους, όχι μόνο μέσα απ’ αυτό το νομοσχέδιο, αλλά και μέσα από άλλες παροχές.
      Σύμφωνα με το παρόν νομοσχέδιο δεν θα υπάρχει μείωση των περιπτέρων εφόσον όλες οι καταργούμενες θέσεις αντικαθίστανται από νέες. Παράλληλα, τον Ιανουάριο κάθε χρόνου θα καθορίζονται από τη Νομαρχιακή Αυτοδιοίκηση οι νέες θέσεις περιπτέρων κι έτσι μπαίνει ένα τέλος στη πρακτική των αυθαίρετων και σκόπιμων καταργήσεων λειτουργίας περιπτέρων για λόγους καθαρά κερδοφορίας. Αποκλείονται επίσης οι έχοντας υψηλά οικογενειακά εισοδήματα, για να βοηθηθούν οι συμπολίτες μας που προφανώς έχουν μεγαλύτερη ανάγκη. 
      Το νομοσχέδιο αυτό ως εργαλείο κοινωνικής πολιτικής δίνει το δικαίωμα εκμίσθωσης μόνο σε φυσικά πρόσωπα, για να αντιμετωπιστούν τα μονοπωλιακά φαινόμενα. Οι άδειες αυτές θα δίνονται στα φυσικά πρόσωπα, που δεν θα δικαιούνται να μισθώνουν πάνω από μία άδεια περιπτέρου. Ο χρόνος μίσθωσης επιμηκύνεται κατά ένα χρόνο και μ’ αυτόν τον τρόπο οι συμβάσεις μισθώσεων αδειών θα είναι έξι χρόνια αντί για πέντε. 
      Παράλληλα, αναστέλλεται το δικαίωμα ιδιόχρησης του νέου δικαιούχου μέχρι τη λήξη της σύμβασης, εάν η άδεια της λιανικής πώλησης καπνοβιομηχανικών προϊόντων είναι ήδη μισθωμένη και η σύμβαση του αποβιώσαντος εκμισθωτή με τον μισθωτή δεν έχει λήξει ακόμα.
      Κύριε Υπουργέ και κύριοι Υφυπουργοί, με την πεποίθηση ότι χρωστάμε και άλλα, πολλά, σ’ αυτές τις κατηγορίες Ελλήνων υπερψηφίζουμε ένα νομοσχέδιο που με κοινωνική παιδεία και ευαισθησία διευκολύνει τη δύσκολη καθημερινότητα εκείνων που προσέφεραν τις υπηρεσίες τους στην πατρίδα, αλλά και όσων χρήζουν ειδικής μέριμνας και αυτό όχι ως δείγμα λαϊκισμού, όπως πρόλαβαν να πουν κάποιοι, αλλά επειδή σ’ αυτήν τη χώρα που γεννήθηκε η δημοκρατία, οφείλουμε πάντα να ενεργούμε με γνώμονα το ότι δεν υπάρχουν πολίτες πρώτης και δεύτερης κατηγορίας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία Ράγιου.
      Ο κ. Αριστοτέλης Παυλίδης –last, but not least- έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Κυρία Πρόεδρε, παρακαλώ επιτρέψτε μου να αποταθώ στον συνάδελφο κ. Λεβέντη και να ζητήσω την επιείκειά του για την έντονη αντίδρασή μου, όταν μετέφερε πληροφορία περί μη ορθής συμπεριφοράς εφέδρων αξιωματικών σε κάποιαν περιοχή. 
      Τυγχάνω Έφεδρος Αξιωματικός Πυροβολικού και παρακαλώ, κατανοήστε με. Πιθανόν να υπάρχουν και ακραίες συμπεριφορές, αλλά γενικώς οι έφεδροι είναι ένα κομμάτι της κοινωνίας που τουλάχιστον στις παραμεθόριες περιοχές που γνωρίζω, έχουν να παρουσιάσουν μία καλή συμπεριφορά και συμμετοχή στην κοινωνική δραστηριότητα και την αμυντική.
      Η δεύτερη παρατήρησή μου αναφέρεται στον συνάδελφο Κοινοβουλευτικό Εκπρόσωπο του ΠΑ.ΣΟ.Κ.. Λοιπόν, κύριε Καρχιμάκη, προ ημερών, την Παρασκευή, στην ολομέλεια της κοινοβουλευτικής συνέλευσης του Συμβουλίου της Ευρώπης έγινε συζήτηση επί μιας εκθέσεως αναφερομένης στα δικαιώματα και στους κανόνες δεοντολογίας στη λειτουργία των αντιπολιτεύσεων.
      Εκεί, λοιπόν, έλαβαν το λόγο οι απανταχού της Ευρώπης –σαράντα επτά κράτη- «πικραμένοι». Και σας μιλώ τώρα εγώ που υπήρξα επί πολλά χρόνια «πικραμένος» εδώ μέσα! Τι ιδέες ακούσθηκαν! Συναρπαστική η γοητεία των πικραμένων, των εν αντιπολιτεύσει, που τους τιμήσατε!
      Αλλά προπάντων η «κορόνα»! Κομματικοποίηση –είπε ο Καρχιμάκης- των Ενόπλων Δυνάμεων! Τολμάτε τέτοια μέρα και τα λέτε εσείς αυτά; 29 Ιανουαρίου; Σαν και απόψε, Βαγγέλη, εσύ κι εγώ εμπήκαμε από την δεξιά πόρτα ο Κακλαμάνης, ο Πρόεδρος ήταν εδώ πάνω στην έδρα και του λέμε: «Πρόεδρε, συνεχίζεται η συνεδρίαση; Ψήφος εμπιστοσύνης στον Σημίτη, την ώρα που οι τηλεοράσεις φωνάζουν επιστράτευση;». 
      Σαν κι απόψε είχαμε Ίμια! Και μιλάτε για κομματικοποίηση; Με τότε Α/Γ.Ε.Ε.Θ.Α. ποιον; Μέλος της Κεντρικής σας Επιτροπής! Να περιμένει ο δύσμοιρος εδώ απέξω τον Πρωθυπουργό να τον δεχθεί για ενημέρωση! Είναι πράγματα αυτά τέτοια μέρα; 
      ΒΑΣΙΛΕΙΟΣ ΟΙΚΟΝΟΜΟΥ: Ναι! Όσο θα μπορούν να ψαρεύουν!
      ΑΡΙΣΤΟΤΕΛΗΣ ΠΑΥΛΙΔΗΣ: Τέτοια μέρα εσείς να μιλάτε για κομματικοποίηση με είκοσι δύο ανωτάτους αξιωματικούς υποβάλοντας παραίτηση μετά την άνοδό σας στην εξουσία; Ανώτατοι και πολεμιστές! Τι είναι αυτά που λέτε; 
      ΒΑΣΙΛΕΙΟΣ ΟΙΚΟΝΟΜΟΥ: Καμμιά τσιπούρα θα ψαρέψουμε!
      ΑΡΙΣΤΟΤΕΛΗΣ ΠΑΥΛΙΔΗΣ: Και τα λέτε μπροστά μας; Τα λέτε μπροστά σ’ εμάς εδώ που φάγαμε τα νιάτα μας πάνω στα θρανία! Να τα λέτε στους μη γνωρίζοντες!
      Και θα πάμε τώρα στο νομοσχέδιο. Δεν θεωρώ ότι είναι η συναρπαστική παρέμβαση στις Ένοπλες Δυνάμεις! Έχω κι εγώ να κάνω τις παρατηρήσεις μου –θετικές παρατηρήσεις, κύριε Υπουργέ- διότι εσείς και οι συνεργάτες σας, οι συνεργάτες σας κύριοι Υφυπουργοί, το επιτελείο σας, επήρατε ορισμένα θέματα που σύρονται επί χρόνια στα γραφεία των επιτελείων και τα βάλατε σε μια σειρά, καλή σειρά! 
      Δεν φτιάχνει το νομοσχέδιο αυτό ατράνταχτες Ένοπλες Δυνάμεις, αλλά βάζει χέρι σε απλά πράγματα. ΕΦ.Υ.Ε.Σ.! Τους ζήσατε τους εφέδρους υψηλής ετοιμότητος; Τους ζήσατε;
      ΒΑΣΙΛΕΙΟΣ ΟΙΚΟΝΟΜΟΥ: Κανένας!
      ΑΡΙΣΤΟΤΕΛΗΣ ΠΑΥΛΙΔΗΣ: Ακριβώς γι’ αυτό! Επειδή λέει ο κύριος συνάδελφος ότι ποτέ δεν εμφανίσθη κανείς κατά την πρώτη εφαρμογή αυτής της ιδέας, σας λέω τώρα –καλή ώρα- ότι εφαρμόσθη στην Κάλυμνο πειραματικά. 
      Τι κάνει τώρα το νομοσχέδιο; Ας δώσουμε κάποιο κίνητρο επί τέσσερις μήνες το χρόνο, με μισθό περίπου σαν του ΕΠ.ΟΠ.. Επί τη ευκαιρία, με ενοχλεί ακόμη το ΕΠ.ΟΠ.! Επαγγελματίας οπλίτης στην Ελλάδα; Βρέστε κάτι άλλο, Υπουργέ μου! Βρέστε μια άλλη ορολογία. Επαγγελματίας στην Ελλάδα! Επαγγελματίας στρατιώτης! Το έχει το νομοσχέδιο μέσα στα άρθρα.
      Τους δίδει, λοιπόν, ένα οικονομικό κίνητρο, υπό κάποιες προϋποθέσεις, να παρουσιασθούν και να ενισχύσουν τις Ένοπλες Δυνάμεις μας, σε παραμεθόριες περιοχές. Δεν σώζει τον κόσμο. Είναι, όμως, μια νέα απόπειρα, βασισμένη στην πείρα επί της εφαρμογής του πρώτου σχεδίου.
      Θα πάμε παραπέρα, με το άρθρο 15 λέγοντας ότι δεν μοιάζει πάντως, με, κάποιους άλλους σχεδιασμούς ΠΑ.ΣΟ.Κ., π.χ. την «παλλαϊκή άμυνα», έμπνευση, Θεός συχωρέστον τον Μανταφιά! Τη θυμάστε την «παλλαϊκή άμυνα»; Δεν την γνωρίσατε διότι ουδέποτε εφαρμόσθη.
      ΒΑΣΙΛΕΙΟΣ ΟΙΚΟΝΟΜΟΥ: Μακάρι να είναι έτσι.
      ΑΡΙΣΤΟΤΕΛΗΣ ΠΑΥΛΙΔΗΣ: Δεν την γνωρίσατε. Διότι αν την πιστεύατε εσείς, θα την είχατε εφαρμόσει. Οι πρώτοι που την ξεχάσατε είσαστε εσείς. Έμεινε στα χαρτιά και πήρε και των ομματιών του και ο εμπνευστής, ο Μανταφιάς.
      Τι κάνει τώρα το νομοσχέδιο; Δίδει με κάποιο άρθρο του, από το 19 μέχρι το 25, μια νέα δυνατότητα οι ενώσεις των εφέδρων αξιωματικών, που είναι στην εφεδρεία ακόμη, να αναπτύξουν κάποιες άλλες δραστηριότητες. Εμείς είμεθα μέλη αυτών των οργανώσεων. Τι μπορούν να κάνουν; Να μετάσχουν σε μια ευρύτερη κοινωνική δραστηριότητα, να έχουν συμμετοχή σε πολιτιστικές δραστηριότητες, πάντοτε σε συνεργασία με τους εν ενεργεία και με τους εθνοφύλακες.
      Κύριε Υπουργέ, είναι μεγάλη υπόθεση για τα νησάκια μας ο εθνοφύλακας και ο έφεδρος αξιωματικός. Όχι ότι σε άλλα μέρη της Ελλάδας δεν έχει την αξία του, αλλά γνωρίζετε, όχι μονάχα εσείς, αλλά όλοι οι συνάδελφοι, ότι σε νησιά, όπως του Ανατολικού Αιγαίου, έχει ιδιαίτερη σημασία. Τους δίδει κάποια δυνατότητα. Δεν λέω ότι έτσι θωρακίζεται αμυντικά η νησιωτική Ελλάδα. Πάντως, είναι κάτι που το ζητούσαν οι ίδιοι: Δώστε μας δυνατότητα, να συμβάλλουμε σε μια καλύτερη παρουσίαση των όσων οι Ένοπλες Δυνάμεις επιθυμούν να παρουσιάσουν.
      Και μην τους φοβάστε τους εφέδρους. Εγώ θυμάμαι ότι πήγα επίσκεψη ως μέλος της Επιτροπής Αμύνης του ΝΑΤΟ στη Βοσνία-Ερζεγοβίνη όπου ο στρατηγός διοικητής της EAGL Base ήταν έφεδρος στρατηγός. Τον κάλεσαν στην υπηρεσία και του ανέθεσαν σ’ εκείνη την περιοχή μια εξαιρετικά υψηλή αποστολή. Και σήμερα, εμείς έχουμε εφέδρους, οι οποίοι εφόσον ενημερώνονται κατά την εκπαίδευση, μπορούν να αναλάβουν ένα πολύ σοβαρό έργο.
      Κυρίες και κύριοι συνάδελφοι, εγώ γι’ αυτούς τους λόγους, κυρίως, πήρα το λόγο και ανέβηκα στο Βήμα, οι ΕΦ.Υ.ΕΣ. και οι ενώσεις των εφέδρων. Όμως, έχω να κάνω και κάποιες άλλες παρατηρήσεις, καθόσον αφορά στο γενικό θέμα. Και τις κάνουμε για μια ακόμη φορά. Η Νέα Δημοκρατία, ως Κυβέρνηση, εισήγαγε ορισμένες ιδέες. Είναι πράξεις τώρα. Ίδρυσε κέντρα εκπαιδεύσεως σε έξι παραμεθόρια νησιά του ανατολικού Αιγαίου: Λήμνος, Λέσβος, Χίος, Σάμος, Κως, Ρόδος. Καλή ιδέα! Τα παιδιά μας, αντί να τρέχουν στην Κόρινθο ή στην Τρίπολη ή κάπου αλλού, μ’ ό,τι αυτό συνεπάγεται -δαπάνες, οι γονείς να ανεβοκατεβαίνουν, τα παιδιά να καταξοδεύονται κατά τις άδειές τους- κατατάσσονται σε κέντρα επιλογής νεοσύλλεκτων κοντά στα σπίτια τους.
      Τώρα, συμπλήρωμα. Εφόσον είναι πλέον πολύ άνετη η πρόσβαση στον τόπο προελεύσεως να ρυθμιστεί και η τοποθέτηση σε μονάδες. Να μειωθεί εκείνο το φαινόμενο που ενοχλεί και είμεθα όλοι μέτοχοι σ’ αυτήν τη διαδικασία και είναι σχετικό με τις εσωτερικές αποσπάσεις, κύριε Υπουργέ. Έχετε τρόπο να τις ελέγξετε, να περιορισθούν στο ελάχιστο και απαραίτητο, για να αποφευχθούν και ορισμένα φαινόμενα που δεν μας αρμόζουν. Επικαλούνται οι γονείς ότι τα παιδιά τους υποφέρουν ψυχολογικά ή άλλο τι και κινδυνεύουμε να φανούμε ότι είμαστε μια χώρα με εξαιρετικό ψυχολογικό πρόβλημα. Προσέξτε το.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Καθ’ υπερβολήν.
      ΑΡΙΣΤΟΤΕΛΗΣ ΠΑΥΛΙΔΗΣ: Δεύτερον, να επανεξεταστούν στις περιοχές, οι οποίες πήραν πλέον μια ανάπτυξη, οι θέσεις των πεδίων βολής.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Με συγχωρείτε, κύριε Πρόεδρε, θα χρειαστώ ένα λεπτό ακόμη.
      Κάποτε, δηλαδή, το 1974 που θυμάμαι εγώ, πεδία βολής υπήρχαν μέσα στα σπίτια μας. Μα άλλαξε η ζωή. Από το 1974 μέχρι σήμερα, είναι τριάντα τρία χρόνια.
      Βάλτε ένα πρόγραμμα επανεξετάσεων του ζητήματος. Έχει δημιουργηθεί και κοινωνικό ζήτημα και νομίζω ότι με καλή προαίρεση, αυτό μπορεί να μπει σε μία σειρά.
      Και το τελευταίο –για να μην ακουστεί ξανά το κουδούνι- είναι το εξής: Κύριε Υπουργέ, να κάνουμε κάτι για να αλλάξουμε τα πράγματα. Στράτευση στα δεκαοκτώ, αντιγραφή του κυπριακού συστήματος. Αφού του δίνεις του πολίτη το δικαίωμα να ψηφίζει στα δεκαοκτώ, τον θεωρείς δηλαδή υπεύθυνο να βγάλει κυβέρνηση –εσάς και εμάς Βουλευτάς- δεν είναι ικανός να υπηρετήσει την πατρίδα; Την υπηρετεί, και μετά πηγαίνει σπίτι του. Και αν θέλει μετά να σπουδάζει και αντέχει η τσέπη του πατέρα του σαράντα χρόνια, με γεια του, με χαρά του. Ούτε αναβολές ούτε νομοσχέδια επί νομοσχεδίων για τακτοποίησή του προβλήματος ή «αναβολή».
      Αυτές είναι οι προτάσεις μου και παρακαλώ θερμώς, αν έχετε την καλοσύνη, να τις μελετήσετε.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Έλσα Παπαδημητρίου): Κύριε Παυλίδη, ευχαριστώ πολύ.
      Ο κ. Αλυσανδράκης έχει ζητήσει να δευτερολογήσει για λίγο.
      ΒΑΣΙΛΕΙΟΣ ΟΙΚΟΝΟΜΟΥ: Κυρία Πρόεδρε, η δευτερομιλία είναι επί των εισηγήσεων;
      ΠΡΟΕΔΡΕΥΟΥΣΑ (Έλσα Παπαδημητρίου): Είθισται.
      ΒΑΣΙΛΕΙΟΣ ΟΙΚΟΝΟΜΟΥ: Ναι, δεν θα υπάρχει σειρά των Εισηγητών;
      ΠΡΟΕΔΡΕΥΟΥΣΑ (Έλσα Παπαδημητρίου): Είναι Κοινοβουλευτικός Εκπρόσωπος ο κ. Αλυσανδράκης.
      ΒΑΣΙΛΕΙΟΣ ΟΙΚΟΝΟΜΟΥ: Ήταν εισηγητής.
      ΠΡΟΕΔΡΕΥΟΥΣΑ (Έλσα Παπαδημητρίου): Και εισηγητής. Ήταν και τα δύο.
      ΒΑΣΙΛΕΙΟΣ ΟΙΚΟΝΟΜΟΥ: Μάλιστα, κυρία Πρόεδρε. Εντάξει. Το είπα αυτό επειδή ήταν εδώ ως εισηγητής.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Αλυσανδράκη, έχετε το λόγο. 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κυρία Πρόεδρε. Δεν θα χρειαστώ πολύ χρόνο. Ελπίζω να με φτάσουν τα τέσσερα λεπτά. Και αυτό γιατί δεν θεωρούμε ότι αυτή η συζήτηση είναι μία ευκαιρία για να μιλήσουμε επί παντός επιστητού. Γι’ αυτό και στην εισηγητική μου ομιλία επικεντρώσαμε σε δύο, τρία σημεία που τα θεωρήσαμε ως τα πλέον σημαντικά.
      Άκουσα από τον κύριο Υπουργό –το είχε πει και στην επιτροπή- ότι η Νέα Δημοκρατία έχει μία διαφορετική προσέγγιση από το Κομμουνιστικό Κόμμα Ελλάδας. Και δεν παραξενεύει, βέβαια, αυτό το πράγμα. Αλίμονο αν δεν είχε! Αυτή η τοποθέτηση, όμως, αποτρέπει την απάντηση στο θεμελιώδες ζήτημα που θέσαμε για την αλλαγή του χαρακτήρα των Ενόπλων Δυνάμεων.
      Εδώ, έχουμε δύο εκδοχές. Η μία εκδοχή είναι αυτή που προβάλλει η Κυβέρνηση, την οποία αποδέχεται και το ΠΑ.ΣΟ.Κ. απ’ ό,τι καταλαβαίνω, ότι δηλαδή έχουμε λειψανδρία, έχουμε μείωση της θητείας –ο κ. Βορίδης μίλησε, αν δεν κάνω λάθος, για ηλεκτρονικές Ένοπλες Δυνάμεις- συνεπώς έχουμε ανάγκη για επαγγελματίες οπλίτες.
      Η δεύτερη εκδοχή που προβάλλει το Κομμουνιστικό Κόμμα, είναι ότι η χώρα μας είναι εγκλωβισμένη στα ιμπεριαλιστικά συμφέροντα, που θέλουν να ελέγξουν τις παγκόσμιες πλουτοπαραγωγικές πηγές και τις αγορές. Κατά συνέπεια, χρειάζονται στρατιωτικές επεμβάσεις για να γίνει αυτός ο έλεγχος. Κατά συνέπεια, χρειάζεται στρατός, που δεν μπορεί να εξυπηρετηθεί από τους συνήθεις κληρωτούς. Δεν στέλνεις το παιδί του άλλου να πάει να σκοτωθεί στο Αφγανιστάν ή στη Νέα Ζηλανδία ή στο Τσαντ! Συνεπώς χρειάζονται επαγγελματίες οπλίτες. Χρειάζονται, επίσης, νέα οπλικά συστήματα, γιατί δεν είναι τα ίδια αυτά που αντιμετωπίζεις, για παράδειγμα, σε μία εισβολή στα σύνορά σου, σε σύγκριση μ’ αυτά που χρειάζεσαι για να πας στο Αφγανιστάν ή και παραπέρα.
      Έτσι, λοιπόν, το αποτέλεσμα του ότι η χώρα μας είναι δεμένη χειροπόδαρα στα ιμπεριαλιστικά συμφέροντα, είναι να έχουμε τους επαγγελματίες οπλίτες και με οπλικά συστήματα και με επακόλουθο βέβαια και τη μείωση της θητείας που έρχεται και ως λαϊκίστικο αίτημα.
      Τώρα, αυτές τις δύο εκδοχές τις θέτουμε κυρίως στον ελληνικό λαό, γιατί εδώ τις τοποθετήσεις τις έχουμε ήδη ακούσει.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Θα ήθελα τώρα να κάνω ορισμένα σχόλια για τις άλλες πολιτικές δυνάμεις. Το ΠΑ.ΣΟ.Κ. περί άλλων τυρβάζει. Αυτό που βρίσκει είναι η ρουσφετολογία.
      Παρόμοια και ο Λαϊκός Ορθόδοξος Συναγερμός που απασχολήθηκε με τα έξοδα και θεωρεί βασικό σημείο το θέμα της Κύπρου.
      Ήθελα να επαναλάβω μία ερώτηση που έκανα, κύριε Υπουργέ. Έχετε εξασφαλίσει ότι ανάμεσα σ’ αυτούς που θα επωφεληθούν από την Κύπρο, δεν θα περιλαμβάνονται και κάποιοι οι οποίοι συμμετείχαν στο πραξικόπημα κατά του Μακαρίου;
      Νεύετε θετικά.
      Όσον αφορά το ΣΥ.ΡΙΖ.Α., άκουσα τον κ. Λεβέντη, αν δεν κάνω λάθος, να λέει ότι μας ενδιαφέρει να έχουν οι όποιες αποστολές την έγκριση του Ο.Η.Ε. ως ειρηνευτικές αποστολές.
      Δεν είναι και πολύ δύσκολο κάτω από τις σημερινές συνθήκες και κάτω από το σημερινό Ο.Η.Ε., μία επιθετική αποστολή να πάρει τη σφραγίδα του Ο.Η.Ε. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      	Ένα λεπτό ακόμα, σας παρακαλώ, κυρία Πρόεδρε. 
      Άκουσα τον κ. Μπανιά να λέει, να σταματήσει η πλήρης εξάρτηση της χώρας μας από το ΝΑΤΟ.. Μόνο αυτό; Να μη βγούμε από το ΝΑΤΟ; Έχουμε κανένα λόγο να είμαστε στο ΝΑΤΟ είτε τώρα είτε προηγούμενα; 
      Και με την ευκαιρία, κύριε Μπανιά, το ΝΑΤΟ, δεν δημιουργήθηκε για να αντισταθμίσει το Σύμφωνο της Βαρσοβίας, για τον απλό λόγο ότι το ΝΑΤΟ δημιουργήθηκε δύο-τρία χρόνια πριν από το Σύμφωνο της Βαρσοβίας. 
      Και εν πάση περιπτώσει, εάν έχετε κάποιες αμφιβολίες για το ΝΑΤΟ, δεν μας είπατε τίποτα για τις δυνάμεις ταχείας επέμβασης της Ευρωπαϊκής Ένωσης ή για το τι σόι πράγμα είναι η Ευρωπαϊκή Ένωση, ώστε να χρειάζεται δυνάμεις ταχείας επέμβασης. 
      Η θέση μας όσον αφορά το ζήτημα των εκτός συνόρων στρατιωτών μας, νομίζω ότι περιγράφεται πάρα πολύ καλά από ένα σύνθημα που λέει η νεολαία -και όχι μόνο η δική μας, η κομμουνιστική νεολαία- ένα σύνθημα, που σε αντίθεση από άλλα συνθήματα, είναι και πλήρες και περιεκτικό. Η νεολαία, λοιπόν, στις πορείες λέει το εξής σύνθημα: «Οι φαντάροι είναι του λαού παιδιά, έξω από τα σύνορα δεν έχουν δουλειά». 
      Ευχαριστώ πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Εκ των εισηγητών, έχει ζητήσει το λόγο για να δευτερολογήσει η κ. Μανούσου. 
      Κυρία συνάδελφε, έχετε το λόγο για τρία λεπτά. 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κυρία Πρόεδρε, θα χρειαστώ πιο λίγο χρόνο, δεδομένου ότι η ώρα είναι πλέον περασμένη. 
      Πραγματικά, όμως, όσο άκουγα την Αντιπολίτευση να αιτιάζεται πάρα πολύ αφελώς διάφορα θέματα, κοίταζα τους τοίχους της Αίθουσας της Ολομέλειας μήπως κοκκινίσουν και γίνουν ίδιοι με τη μοκέτα. Ειλικρινά, ακούσαμε τις πιο αφελείς αιτιάσεις, για να δικαιολογήσουν την έλλειψη θέσεων και προτάσεων πάνω στο άρθρο 37. 
      Γιατί μπαίνει, λέει, μ’ άλλα θέματα με τους αποστράτους, με τους ΕΦ.Υ.Ε.Σ. ή τα περίπτερα και γιατί δεν δόθηκε ο απαραίτητος χρόνος. Ο απαραίτητος χρόνος, κύριοι συνάδελφοι, δόθηκε και με το παραπάνω και ξέρουμε πολύ καλά ότι η πιο ουσιαστική επεξεργασία ενός σχεδίου νόμου γίνεται στην επιτροπή και ο κύριος Υπουργός ήταν διατεθειμένος –και το τόνισε επανειλημμένα ενώπιον της επιτροπής- να δοθούν και τρεις και τέσσερις και πέντε και δέκα μέρες –όσες μέρες θέλετε- για να το συζητήσουμε. 
      Και ακούστηκε και το εξής φοβερό: «Δεν το ψηφίζουμε γιατί συζητείται ενώπιον μικρού ακροατηρίου». Δεν σας στέρησε κανένας τη δυνατότητα ή το δικαίωμα να έρθετε, όσοι συνάδελφοι θέλετε να μιλήσετε. 
      Και, κυρία Πρόεδρε, θέτω μερικά ερωτήματα στους συναδέλφους της. Θεσπίζεται με τη διάταξη αυτή η αντικειμενική αξιολόγηση; Ναι ή όχι; Συμφωνούν με την αντικειμενική αξιολόγηση; Ναι ή όχι; Θέλουν διαφάνεια στις εξοπλιστικές προμήθειες; Συμφωνούν ή όχι με την ενίσχυση της εγχώριας αμυντικής βιομηχανίας, που θεσπίζεται και ενισχύεται τόσο πολύ τώρα; 
      Και μία ερώτηση πάνω απ’ όλα, στην οποία θα ήθελα να μου απαντήσουν: Έχουν σκεφτεί, γιατί εμμένουν προσηλωμένοι στις μεθόδους τους παρελθόντος που τόσα δεινά προκάλεσαν στο κόμμα τους, στην παράταξή τους και έχει ταυτιστεί η έννοια των προμηθειών Αμυντικού υλικού με την έννοια της αδιαφάνειας και της διαπλοκής; Και αν διαφωνείτε σε ορισμένες διατάξεις, γιατί δεν τις εκθέτετε; Εδώ είμαστε για να συζητήσουμε. 
      Για άλλη μια φορά, επιλέξατε τη φυγή από την επιτροπή. Ελπίζω στην κατ’ άρθρο συζήτηση να γίνει μια ουσιαστική συζήτηση. Να ακούσουμε επιτέλους τις θέσεις σας, να ακούσουμε τις προτάσεις σας και μετά να κρίνει ο λαός, πώς και με ποιο τρόπο, προτείνει μία κυβέρνηση και η άλλη παράταξη τη διαχείριση του πορτοφολιού του. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε και για το χρόνο, κυρία συνάδελφε. 
      Κύριε Οικονόμου, έχετε το λόγο και εσείς για τρία λεπτά. 
      ΒΑΣΙΛΕΙΟΣ ΟΙΚΟΝΟΜΟΥ: Ευχαριστώ, κυρία Πρόεδρε. 
      Εγώ, κυρία Πρόεδρε, δεν μπορώ να είμαι σύντομος, γιατί έχουμε πάρα πολλά να πούμε. Ακούσαμε πάρα πολλά και πρέπει να πούμε πάρα πολλά, γιατί αυτός είναι ο ρόλος της Αντιπολίτευσης και πρέπει …
      ΑΣΤΕΡΙΟΣ ΡΟΝΤΟΥΛΗΣ: Πόσο χρόνο θέλετε; 
      ΒΑΣΙΛΕΙΟΣ ΟΙΚΟΝΟΜΟΥ: Όσο χρειαστεί. Όποιος θέλει κάθεται. Όποιος δεν θέλει μπορεί να πάει στο σπίτι του. Αυτό όμως το οποίο έχει σημασία, κύριε Υπουργέ, …
      ΠΡΟΕΔΡΕΥΟΥΣΑ (Έλσα Παπαδημητρίου): Με συγχωρείτε, κύριε συνάδελφε, κρίνετε ότι θα μιλήσετε όσο χρειαστεί; 
      ΒΑΣΙΛΕΙΟΣ ΟΙΚΟΝΟΜΟΥ: Μέσα στα επιτρεπόμενα πλαίσια, κυρία Πρόεδρε. Όμως, λέω ότι θα κάνω χρήση του χρόνου που μου δίνεται. 
      Υπ’ αυτήν την έννοια, θα πω του κυρίου Υπουργού ότι σήμερα το πρωί το κλιμάκιο του ΠΑ.ΣΟ.Κ. που πήγε στον Υμηττό, στις εγκαταστάσεις της «ΠΥΡ.ΚΑΛ.» και συνομίλησε με συνδικαλιστές και με εργαζόμενους, κατέγραψε μια θλιβερή εικόνα. Πέρα από τους κάλυκες που παράγονταν σε κάποιες εγκαταστάσεις, αυτό το οποίο αποκομίσαμε είναι ότι η δημόσια ελληνική αμυντική βιομηχανία αυτήν τη στιγμή δεν έχει παραγγελίες, κοινώς δεν έχει δουλειά. Κάθονται οι εργαζόμενοι. 
      Τους ρωτήσαμε, λοιπόν –ήταν ο κ. Μπεγλίτης, ο κ. Καρχιμάκης και εγώ- αν ξεκίνησαν το «556», γιατί ο κ. Σπηλιωτόπουλος στις κοπές πίττας που έκανε στην Ελευσίνα, στο Λαύριο κ.λπ. το εξήγγειλε. Το είπατε και εσείς εδώ πολλές φορές. «Όχι». Το βλήμα των εκατόν είκοσι χιλιοστών του LEOPARD το ξεκινήσατε; «Όχι». Τα τέσσερα χρόνια πόσα προγράμματα πήρατε, δεδομένου, κύριε Υπουργέ, όπως γνωρίζετε –πιστεύω ότι το γνωρίζετε- ότι υπάρχουν τα πάγια έξοδα μισθοδοσίας κ.λπ. της τάξεως των 80 και πλέον εκατομμυρίων ευρώ; Μου απάντησαν ότι πήραν 109.000.000 ευρώ τα τέσσερα χρόνια. Πόσο έχετε βάλει μέσα αυτές τις βιομηχανίες; Εκατομμύρια ευρώ. Τι κάνετε; Παίρνετε και τους εργαζόμενους από τους εργολάβους, οι οποίοι είναι συμβασιούχοι και αναρωτιόμαστε τι δουλειά κάνουν εκεί. 
      Γιατί το λέω αυτό; Διότι όταν μιλάμε για προμήθειες, πέρα από το τι φαντάζονται κάποιοι, για να στρώσει το τραπέζι και να γίνει το καλό φαγοπότι, υπάρχει και η σκληρή πραγματικότητα, που είναι οι Έλληνες εργαζόμενοι, η προστιθέμενη αξία και η τεχνογνωσία που πρέπει να αποκτήσει η χώρα και γιατί δεν την αποκτάει και η συνεισφορά στην εθνική οικονομία και στις τοπικές κοινωνίες και οικονομίες. 
      Όλο αυτό το σύστημα βρίσκεται υπό κατάρρευση. Το συντηρείτε, τεχνηέντως, κάνοντας τα μεγάλα δάνεια των εταιρειών της Ε.Α.Σ., οι οποίες, όμως, δεν δίνουν προοπτική. Και σας ερωτάμε: Πώς ο νόμος του 2006 και πώς η τροπολογία του 2008 δίνει απάντηση; Πώς δίνει διέξοδο στην πραγματικότητα; 
      Ρωτάω, όταν πηγαίνω στο ναυπηγείο της εκλογικής μου περιφέρειας, της Ελευσίνας: Έχετε παραγγελίες; Το Υπουργείο Άμυνας ανταποκρίθηκε σε κάτι; Όχι, περιμένουμε. Κάτι βαπόρια του ναυτικού, κρουαζιερόπλοια που επισκευάζονται δεν παίρνουν κάποιο πρόγραμμα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και ερωτώ: Πώς θα ζήσουν; Πώς θα δουλέψουν; Πώς θα λειτουργήσει το ναυπηγείο των χιλίων εκατό εργαζομένων; 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Μα, επιτέλους! Ζητώ συγγνώμη που σας διακόπτω, αλλά ποιος έκανε…
       ΒΑΣΙΛΕΙΟΣ ΟΙΚΟΝΟΜΟΥ: Σας παρακαλώ! Σας παρακαλώ! 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: …. ποιος έκανε την κατανομή των εργασιών του Πολεμικού Ναυτικού στα ναυπηγεία; Και δώσατε τη μερίδα του λέοντος στο Σκαραμαγκά. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία συνάδελφε, σας παρακαλώ! 
      ΒΑΣΙΛΕΙΟΣ ΟΙΚΟΝΟΜΟΥ: Τα έχετε μπερδέψει. Μιλάω για την Ελευσίνα. Σας παρακαλώ! Δεν τα ξέρετε τα θέματα! Ρωτήστε να μάθετε! 
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ! Ολοκληρώστε, κύριε Οικονόμου! 
      ΒΑΣΙΛΕΙΟΣ ΟΙΚΟΝΟΜΟΥ: Μα δεν ξέρουν κάποιοι τα θέματα και λένε. 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Πώς δεν τα ξέρουμε! 
      ΒΑΣΙΛΕΙΟΣ ΟΙΚΟΝΟΜΟΥ: Καταλαβαίνω ότι είναι θέματα δύσκολα. Δεν τα ξέρουν κάποιοι, αλλά να μη φωνασκούν, τουλάχιστον! 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Οικονόμου, ολοκληρώστε σε μισό λεπτό. 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Τι πήρε το Ναυπηγείο της Σύρου από εσάς; Τι πήρε η Ελευσίνα από εσάς; Τίποτα. Και τολμάτε να μιλάτε σήμερα για τα Ναυπηγεία Ελευσίνας και Σύρου;
      ΒΑΣΙΛΕΙΟΣ ΟΙΚΟΝΟΜΟΥ: Σας παρακαλώ! Αφήστε με. Μια κουβέντα θα πω και θα τελειώσω. 
      Κύριε Υπουργέ, σας θέτω υπ’ όψιν αυτήν την τραγική πραγματικότητα. Ελάτε και εσείς στις εγκαταστάσεις των αμυντικών βιομηχανιών και δώστε απαντήσεις στους εργαζόμενους και στους εκπροσώπους τους. Όχι, όμως, μέσω των διοικήσεων. Να μη μιλάτε με τις διοικήσεις. Με τους ίδιους τους εργαζόμενους να μιλήσετε και να τους πείτε ποια είναι η προοπτική αυτών των βιομηχανιών και πώς τους δίνετε διέξοδο μέσα από τα δικά σας νομοθετήματα. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Οικονόμου.
      Ο κ. Λεβέντης έχει το λόγο για επτά λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
      Κατ’ αρχάς, κύριε Παυλίδη, χαίρομαι που αποδεχτήκατε το άστοχο αυτής της εκρηκτικής παρέμβασής σας και πιστεύω ότι διευθετήθηκε το θέμα. Θα ήθελα, όμως, να ξέρετε ότι εγώ δεν είπα ποτέ ότι όλοι οι έφεδροι συλλήβδην είναι τέλος πάντων, άνθρωποι οι οποίοι μπορεί να δημιουργήσουν προβλήματα. Κάποιοι όμως έχουν δημιουργήσει και αυτό είναι δεδομένο.
      Δεύτερον, έτσι όπως τίθενται τα πράγματα να αναπτύξουν κοινωνικοπολιτιστική δραστηριότητα, να καλλιεργηθεί το εφεδρικό πνεύμα και μερικά τέτοια πράγματα, εμάς μας ξενίζουν, να μην πω, μας ανησυχούν γιατί υπάρχουν από το παρελθόν μια σειρά παραδείγματα, που μας προβληματίζουν και δεν θα θέλαμε να τα ξαναβλέπουμε. Ακριβώς αυτό είπαμε.
      Και σ’ αυτό το νομοσχέδιο, βλέπουμε αύξηση σε τριάντα χιλιάδες τους συνοριακούς φρουρούς, βλέπουμε αύξηση από είκοσι πέντε χιλιάδες σε σαράντα χιλιάδες τους επαγγελματίες οπλίτες συν τους εφέδρους, οι οποίοι θα λειτουργούν μ’ έναν τρόπο στρατιωτικό-παραστρατιωτικό. Κι αυτό σημαίνει ότι έχουμε ένα είδος στρατιωτικοποίησης. 
      Ο μιλιταρισμός δεν είναι μόνο όταν δημιουργούνται στρατόπεδα συγκεντρώσεως, κύριοι συνάδελφοι από το ΛΑ.Ο.Σ.. Κι αυτές όλες οι εκδοχές του είναι επίσης στρατιωτικοποίηση και μιλιταριστική κατάσταση.
      Κύριε Αλυσανδράκη, είπατε ότι δεν είναι δύσκολο να πάρουν και μια άδεια του Ο.Η.Ε.. Δεν διαφωνώ καθόλου μαζί σας. Πλην, όμως, στο συγκεκριμένο πόλεμο του Αφγανιστάν, δεν πήραν την άδεια και στου Ιράκ ακόμη περισσότερο. Αντιτάχθηκε κατηγορηματικά ο Ο.Η.Ε., ο Κόφι Ανάν, ο Πάπας, ο Αρχιεπίσκοπος Χριστόδουλος και βέβαια τα εκατοντάδες εκατομμύρια των λαών όλης της οικουμένης, ξεχύθηκαν στους δρόμους. Ασφαλώς δεν υποτιμάει κανείς και το Κομμουνιστικό Κόμμα και τις κινητοποιήσεις που έκανε και την Κ.Ν.Ε., αλλά δεν ήταν μόνο αυτοί. Προφανώς ήταν και άλλοι πολλοί περισσότεροι, ανάμεσα στους οποίους και ο Συνασπισμός και το Κοινωνικό Φόρουμ και τόσοι άλλοι. 
      Και βέβαια εμείς, δεν λέμε απλώς για το ΝΑΤΟ να περιοριστεί. Εμείς είμαστε υπέρ του να φύγουμε από το ΝΑΤΟ. Το έχουμε πει και το έχουμε τονίσει σ’ όλους τους τόνους. Δεν νομίζω ότι χρειάζεται τα τόσο γνωστά να τα επαναλαμβάνουμε εδώ σαν θέσεις καινούργιες. Νομίζω ότι είναι πασίγνωστο. Απ’ αυτή την άποψη, το ΝΑΤΟ πιστεύουμε ότι θα έπρεπε να έχει διαλυθεί κανονικά, γιατί ο ρόλος που παίζει, δεν νομίζουμε ότι είναι αυτός που εξυπηρετεί την ειρήνη και τους λαούς. Απεναντίας μ’ αυτά που έχουν γίνει τα τελευταία χρόνια και τα οποία όλοι καταδικάζουμε, το αντίθετο συμβαίνει.
      Ασφαλώς είμαστε και κατά αυτής της δύναμης ταχείας επέμβασης της Ευρωπαϊκής Ένωσης. Σε καμμία περίπτωση εμείς δεν είπαμε κάτι τέτοιο. Απεναντίας το καταδικάζουμε και ζητάμε τέτοιες δυνάμεις να μην υπάρχουν και να περιοριστεί ο κάθε ένας νοικοκύρης στον τόπο του και να μην επεμβαίνουν άλλες χώρες, όπως έχει γίνει τόσες φορές και μάλιστα πρωτοστατούντων πάντοτε των Ηνωμένων Πολιτειών, οι οποίες παρασέρνουν και μερικές άλλες χώρες. Και βέβαια κοντά σ’ αυτούς, προσκολλούμαστε και εμείς και τρέχουμε στο Αφγανιστάν και στο Ιράκ.
      Κύριε Υπουργέ, ρώτησα και ξαναρώτησα: Υπάρχει ή δεν υπάρχει φρεγάτα; Δεν πήρα απάντηση.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Στο Ιράκ δεν συμμετέχουμε. Δεν υπάρχει καν ειρηνευτική δύναμη.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, μπορείτε να πάρετε το λόγο σε λίγο.
       ΑΘΑΝΑΣΙΟΣ ΛΕΒΕΝΤΗΣ: Εγώ ρώτησα συγκεκριμένα: Φρεγάτα ελληνική υπήρχε, όπου περιπολούσε στον κόλπο; Όταν έλεγχαν τα πλοία στα νερά στο Ιράκ, υπήρχε και ελληνική φρεγάτα. Ρωτά αν υπάρχει ακόμη. Δεν το ξέρω αυτό το πράγμα και θα ήθελα μια κατηγορηματική διαβεβαίωση ότι δεν υπάρχει.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Θα σας απαντήσω. 
      ΑΘΑΝΑΣΙΟΣ ΛΕΒΕΝΤΗΣ: Εμείς θα ευχόμασταν, τα όπλα να μη χρειαστούν ποτέ και να μη χρησιμοποιηθεί το πολεμικό υλικό. Από εκεί και πέρα εφόσον τα πράγματα είναι έτσι, δυστυχώς είμαστε υποχρεωμένοι να κρατάμε και στρατιωτικές δυνάμεις και κάποιους εξοπλισμούς. Αλλά να μην τρέχουμε να εξοπλιζόμαστε κατ’ αυτόν τον τρόπο.
      Κύριοι συνάδελφοι του ΛΑ.Ο.Σ., κινδυνολογήσατε και είπατε «τρέξτε να προλάβουμε, γιατί απειλούμαστε απ’ όλες τις μεριές». Και τα Βαλκάνια λέτε ότι…
      ΗΛΙΑΣ ΠΟΛΑΤΙΔΗΣ: Για την Τουρκία μιλήσαμε. 
      ΑΘΑΝΑΣΙΟΣ ΛΕΒΕΝΤΗΣ: Μιλήσατε και για τα Βαλκάνια.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, τι διάλογος είναι αυτός; 
      Σας παρακαλώ, κύριε Λεβέντη, συνεχίστε.
      ΑΘΑΝΑΣΙΟΣ ΛΕΒΕΝΤΗΣ: Είπατε ότι και στα Βαλκάνια υπάρχει αναταραχή και μάλιστα μας εγκαλέσατε «ο Συνασπισμός τι λέει; Δεν υπάρχουν κίνδυνοι από εκεί;». Εμείς, λοιπόν, λέμε ότι ασφαλώς κίνδυνοι μπορεί να προκύψουν από παντού, αλλά υπάρχουν κύκλοι, που καλλιεργούν την ένταση σ’ όλες τις χώρες και στην Τουρκία, αν θέλετε και σε βαλκανικές χώρες, αλλά και μέσα στην Ελλάδα, να μην πω ότι μέσα και σ’ αυτήν την Αίθουσα, μπορεί να υπάρχουν άνθρωποι που έχουν μια τάση, μια ροπή προς αυτήν την καλλιέργεια της έντασης. 
      Θα ήθελα επίσης, κύριε Υπουργέ, να τονίσω και αυτό, ότι με τον Αυτόνομο Οικοδομικό Οργανισμό των Αξιωματικών για τα στρατόπεδα, που το είχα θέσει και στην επιτροπή, αυτά τα στρατόπεδα που υπάρχουν στις πόλεις και που είπατε ότι δεν χρειάζονται πια στρατόπεδα στην Αττική –και χαιρόμαστε αυτό να υλοποιηθεί- αλλά όμως αυτά τα στρατόπεδα να αποδοθούν στο λαό, στους δήμους, είπατε ότι τα δίνετε στους δήμους, αλλά δεν έχουμε, τουλάχιστον, χειροπιαστά στοιχεία ότι δίνετε στην Παλλήνη ή στο Μεγάλο Πεύκο αυτά τα στρατόπεδα. Απεναντίας, αγωνίζονται οι δήμοι και εσείς δεν τα δίνετε και έχετε δρομολογήσει άλλες εξελίξεις οικοδόμησης αυτών των στρατοπέδων. Αυτό είναι κάτι που νομίζω ότι θα πρέπει παντί σθένει να αποφευχθεί, γιατί έχει πέσει τόσο πολύ τσιμέντο στην Αττική, που δεν χωράει άλλο. Τουλάχιστον αυτοί οι χώροι, ας παραμείνουν πνεύμονες πρασίνου. Θα είναι μια συμβολή, η οποία θα εκτιμηθεί από τους πάντες και νομίζω ότι θα μείνει και στην ιστορία. 
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε συνάδελφε.
      Κύριε Υπουργέ, θέλετε το λόγο; 
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Όχι, κυρία Πρόεδρε.
      ΑΡΙΣΤΟΤΕΛΗΣ ΠΑΥΛΙΔΗΣ: Θα δευτερολογήσουμε εμείς, κυρία Πρόεδρε;
      ΠΡΟΕΔΡΕΥΟΥΣΑ (Έλσα Παπαδημητρίου): Όχι, κύριε Παυλίδη. Δεν έχετε δικαίωμα. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εθνικής Άμυνας «Ρυθμίσεις θεμάτων αναπήρων πολέμου, προσωπικού του Υπουργείου Εθνικής Άμυνας και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το νομοσχέδιο του Υπουργείου Εθνικής Άμυνας «Ρυθμίσεις θεμάτων αναπήρων πολέμου, προσωπικού του Υπουργείου Εθνικής Άμυνας και άλλες διατάξεις» έγινε δεκτό επί της αρχής, κατά πλειοψηφία.
      Έχουν διανεμηθεί τα Πρακτικά της Τρίτης 15 Ιανουαρίου 2008 και της Τετάρτης 16 Ιανουαρίου 2008 και ερωτάται το Σώμα εάν επικυρούνται. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώ τα Πρακτικά της Τρίτης 15 Ιανουαρίου 2008 και της Τετάρτης 16 Ιανουαρίου 2008 επικυρώθηκαν. 
      Κύριοι συνάδελφοι, δέχεστε σ’ αυτό το σημείο να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 00.05΄ λύεται η συνεδρίαση για σήμερα ημέρα Τετάρτη 30 Ιανουαρίου 2008 και ώρα 10.30΄, με αντικείμενο εργασιών του Σώματος: νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Άμυνας: «Ρυθμίσεις θεμάτων αναπήρων πολέμου, προσωπικού του Υπουργείου Εθνικής Άμυνας και άλλες διατάξεις».
      Ο ΠΡΟΕΔΡΟΣ                                                         ΟΙ ΓΡΑΜΜΑΤΕΙΣ
ΟΛΟΜΕΛΕΙΑ  29/1/08	ΣΕΛ.1

